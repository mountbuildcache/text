text <ਨਾਦਰ ਸ਼ਾਹ ਦੀ ਵਾਰ>
  text <ਉਸ ਵੇਲੇ ਦੇ ਹਾਲਾਤਅਠਾਰਵੀਂ ਸਦੀ>
    text <ਸਹੀ ਸੱਚ ਖ਼ੁਦਾਵੰਦ ਬਾਦਸ਼ਾਹ ਸੱਚੇ ਕੰਮ ਤੇਰੇ ਸੁਬਹਾਨਾ>
    text <ਸਰਪਰ ਊਹਾ ਹੋਸੀਆ ਜਿਹੜੀ ਲਿਖੀ ਏ ਵਿਚ ਕੁਰਾਨਾ>
    text <ਸਦੀ ਨਬੀ ਦੀ ਬਾਰ੍ਹਵੀਂ ਵਡੇ ਫ਼ਿਕਰ ਪਾਏ ਖ਼ਾਨਦਾਨਾ>
    text <ਜ਼ੁਲਮ ਜ਼ਿਮੀਂ ਤੇ ਵਰਤਿਆ ਕੂੜ ਮਕਰ ਬਹਾਨਾ>
    text <ਭਾਜੀ ਦਗ਼ੇ ਫ਼ਰੇਬ ਦੀ ਵਿਚ ਫਿਰੀ ਜਹਾਨਾ>
    text <ਮੁਸਾਹਬ ਤੇ ਚੋਰ ਕਚਹਿਰੀਆਂ ਲਾ ਬਹਿਣ ਦਿਵਾਨਾ>
    text <ਰਲ ਸਿਫਲੇ ਕਰਨ ਮਜਾਲਸਾਂ ਅਦਲ ਇਨਸਾਫ਼ ਗਿਆ ਸੁਲਤਾਨਾ>
    text <ਚੜ੍ਹ ਘੋੜੇ ਦੌੜਨ ਆਜੜੀ ਜਲੇਬ ਟੁਰਨ ਅਸੀਲ ਜਵਾਨਾਂ>
    text <ਛੱਟਾਂ ਪਵਣ ਅਰਾਕੀਆਂ ਖਰਕੇ ਆਣ ਖਲੇ ਮੈਦਾਨਾਂ>
    text <ਮਰਦਾਂ ਥੀਂ ਗਿਆ ਜ਼ਾਬਤਾ ਗ਼ਾਲਬ ਪਿਆ ਜ਼ਨਾਨਾਂ>
    text <ਅਮੀਰਾਂ ਨਜ਼ਰਾਂ ਬੱਧੀਆਂ ਕਰ ਜਮ੍ਹਾਂ ਖਜ਼ਾਨਾ>
    text <ਚੜ੍ਹ ਨੌਕਰ ਕੋਂਹਦੇ ਬਾਦਸ਼ਾਹ ਉਲਟ ਪਿਆ ਜ਼ਮਾਨਾ>
    text <ਪਰ ਰੱਬਾ ਰੱਖ ਨਿਗਾਹ ਵਿਚ ਪਾਕ ਪਰਵਦਿਗਾਰ ਰਹਿਮਾਨਾ ॥>
  text <ਦਿੱਲੀ ਦਾ ਇਤਿਹਾਸ>
    text <ਅੱਵਲ ਦਿੱਲੀ ਤੂਰਾਂ ਨੇ ਕਰ ਅਪਨੀ ਪਾਈ>
    text <ਫਿਰ ਲਈ ਚੁਹਾਨਾਂ ਆਇਕੇ ਅੰਗ ਖੁਸ਼ ਕਰਿ ਲਾਈ>
    text <ਫਿਰ ਲਈ ਸੀ ਗੌਰੀਆਂ ਕੋਈ ਮੁਦਤਿ ਵਸਾਈ>
    text <ਫੇਰ ਲਈ ਪਠਾਣਾਂ ਆਣ ਕੇ ਘਰ ਚੌਥੇ ਆਈ>
    text <ਫੇਰ ਲਈ ਚੌਗੱਤਿਆਂ ਘੱਤ ਮਾਰ ਕੁਟਾਈ>
    text <ਦਿੱਲੀ ਹੈਂਸਿਆਰੀਏ ਰੱਤ ਧੜੀ ਲਵਾਈ>
    text <ਤੂੰ ਮਾਸ ਖਾਏਂ ਰਾਜ ਪੁੱਤ੍ਰਾਂ ਜਿਉਂ ਬੱਕਰ ਕਸਾਈ>
    text <ਤੂੰ ਲੱਖ ਲਹਾਈਆਂ ਖੂਹਣੀਆਂ ਮਿਹਰ ਮੂਲ ਨਾ ਆਈ>
    text <ਤੈਨੂੰ ਨਿਵੀਆਂ ਜ਼ਿਮੀਆਂ ਸਾਰੀਆਂ ਜੱਗ ਫਿਰੀ ਦੁਹਾਈ>
    text <ਇਕ ਮਾਰੇਂ ਇਕ ਸਿਰ ਧਰੇਂ ਨਿੱਤ ਹੁਸਨ ਸਵਾਈ>
    text <ਦਿੱਲੀ ਤੋਂ ਸ਼ਾਹਜ਼ਾਦਿਆਂ ਖਹਿ ਹੁੰਦੀ ਆਈ ॥>
  text <ਤੈਮੂਰ ਦਾ ਹਮਲਾ>
    text <ਤੇ ਚੜ੍ਹੇ ਚੁਗੱਤਾ ਬਾਦਸ਼ਾਹ ਤੈਮੂਰ ਜੂੰ ਧਾਣਾਂ>
    text <ਤੇ ਘੋੜਾ ਸਾਢੇ ਸੱਤ ਲੱਖ ਸਣੇ ਮੁਗ਼ਲ ਪਠਾਣਾਂ>
    text <ਜਿੰਨੀ ਜ਼ਿਮੀਂ ਪਹਾੜ ਦੀ ਨਾ ਰਿਹਾ ਅਡਾਣਾ>
    text <ਕੋਟਾਂ ਨੂੰ ਆਵਣ ਥਰਥਰਾਟ ਛੱਡ ਗਏ ਟਿਕਾਣਾ>
    text <ਵੰਞਿ ਸਿਪਾਹਾਂ ਲੁਟਿਆ ਕਰ ਮਨ ਦਾ ਭਾਣਾ>
    text <ਪਕੜਿ ਕੁੱਠੇ ਲੱਖ ਆਦਮੀ ਲਹਿ ਪਈਆਂ ਘਾਣਾ>
    text <ਕਰ ਸਿਰੀਆਂ ਦੇ ਦਮਦਮੇਂ ਚੜ੍ਹ ਖਾਏ ਖਾਣਾ>
    text <ਈਨਾ ਚਾਰ ਮਨਾਇ ਕੇ ਘਰ ਆਇਆ ਜਰਵਾਣਾ ॥>
  text <ਫ਼ਰੁਖ਼ਸੀਅਰ ਤੇ ਸੱਯਦ ਭਰਾ>
    text <ਅੱਗੇ ਨਜ਼ਰ ਵਧਾਈ ਸੀ ਸੱਯਦਾਂ ਲੈ ਮੁਲਕ ਇਨਾਮੀ>
    text <ਓਹਨਾਂ ਕੁੱਠਾ ਸੀ ਫਲਕ ਸਿਯਰ ਨੂੰ ਕਰ ਜ਼ੁਲਮ ਤਮਾਮੀ>
    text <ਉਹ ਅਪਣਾ ਕੀਤਾ ਲੈ ਮੋਏ ਮਾਰ ਲਏ ਹਸਾਨੀ>
    text <ਜਿੰਨ ਫ਼ਰਿਸ਼ਤੇ ਤੇ ਆਦਮੀ ਕੁਲ ਆਖਣ ਆਮੀ ॥>
    text <ਫਲਕ ਸਿਯਰਫ਼ਰੁਖ਼ਸੀਅਰ ਆਮੀਆਮੀਨ>
  text <ਮੁਹੰਮਦ ਸ਼ਾਹ ਦੇ ਦਰਬਾਰੀ>
    text <ਮਜ਼ਾਖ ਨਿਜ਼ਾਮੁਲ ਮੁਲਖ ਨੂੰ ਖ਼ਾਨਿ ਦੌਰਾਂ ਲਾਏ>
    text <ਕਿਬਲਾ ਬੁੱਢੇ ਬਾਂਦਰ ਦੱਖਣੀ ਮੁਜਰੇ ਕੋ ਆਏ>
    text <ਓ ਸਰੇ ਕਚਹਿਰੀ ਬਾਦਸ਼ਾਹ ਕਰ ਟੋਕ ਹਸਾਏ>
    text <ਨਿਜ਼ਾਮੁਲ ਸੁਣਿਆ ਕੰਨੀਂ ਆਪਣੀ ਦੁਖ ਦਿਲ ਵਿਚ ਲਾਏ>
    text <ਉਹਨੂੰ ਤੀਰ ਕਲੇਜੇ ਵਰਮ ਦਾ ਦਿਹੁੰ ਰਾਤ ਹੰਢਾਏ>
    text <ਭਾ ਲੱਗੀ ਸੀ ਦਾਉਣੋਂ ਅੰਗਿਆਰ ਖਿੰਡਾਏ>
    text <ਕਰ ਮਨਸੂਬਾ ਸਾਰ ਦਾ ਉਦਮਾਦ ਉਠਾਏ>
    text <ਘਰ ਦੇ ਭੇਤ ਦਹਸਿਰ ਮਾਰਿਆ ਸੜ ਲੈਂਕਾ ਜਾਏ ॥>
  text <ਦੇਸ਼ ਵਿਚ ਆਪੋ ਧਾਪੀ>
    text <ਇਰਾਨੀਆਂ ਤੇ ਤੂਰਾਨੀਆਂ ਮਨਸੂਬੇ ਹੱਲੇ>
    text <ਅੰਬੀਰਾਂ ਆਪੋ ਆਪਣੇ ਜਾ ਸੂਬੇ ਮੱਲੇ>
    text <ਕਰ ਮਾਤ ਬਹਾਇਓ ਨੇ ਬਾਦਸ਼ਾਹ ਹਥ ਹੁਕਮ ਨ ਚੱਲੇ>
    text <ਖਲਕ ਨਿਮਾਣੀ ਲੁੱਟੀਏ ਹੱਕ ਪਵੇ ਨ ਪੱਲੇ>
    text <ਪਰ ਹੁਕਮ ਰਜ਼ਾ ਖ਼ੁਦਾ ਦੀ ਕੋਈ ਕਿਵੇਂ ਨ ਝੱਲੇ ॥>
  text <ਨਿਜ਼ਾਮੁਲ ਮੁਲਕ ਦਾ ਨਾਦਰ ਸ਼ਾਹ ਨੂੰ ਸੱਦਾ>
    text <ਨਾ ਕੀਤੀ ਨਿਮਕ ਹਲਾਲੀ ਜੂਫ ਤੂਰਾਨੀਆਂ>
    text <ਉਨ੍ਹਾਂ ਘਰ ਚੁਗੱਤੇ ਦੇ ਬਾਲੀ ਆਤਿਸ਼ ਆਣ ਕੇ>
    text <ਉਨ੍ਹਾਂ ਰੁੱਕਾ ਲਿਖ ਜਵਾਲੀ ਭੇਜਿਆ ਨਾਜ਼ਰ ਸ਼ਾਹ>
    text <ਮੈਦਾਨ ਦਿੱਲੀ ਦਾ ਖਾਲੀ ਬੋਦਾ ਬਾਦਸ਼ਾਹ>
    text <ਇਹਦੀ ਕਾਈ ਨ ਚੱਲੇ ਚਾਲੀ ਰਸਮ ਚੁਗੱਤਿਆਂ>
    text <ਇਹਦੀ ਰਈਅਤ ਨਾ ਸੁਖਾਲੀ ਕੂਕੇ ਰਾਤ ਦਿਨ>
    text <ਤੂੰ ਚੜ੍ਹ ਕੇ ਦੇ ਵਿਖਾਲੀ ਤਖਤ ਮੁਬਾਰਕੋਂ>
    text <ਪਰ ਘਿੰਨ ਖਜ਼ਾਨਿਓਂ ਮਾਲੀ ਜਿੰਨੀ ਚਾਹਨੈਂ ॥>
  text <ਵਾਕ ਕਵੀ>
    text <ਬੁਰਾ ਕੀਤਾ ਤੂਰਾਨੀਆਂ ਮੁੜ ਦੂਜੀ ਵਾਰੀ>
    text <ਉਨ੍ਹਾਂ ਦਸਤਾਰ ਮੁਬਾਰਕ ਆਪਣੀ ਚਾ ਆਪ ਉਤਾਰੀ>
    text <ਅਦਬ ਗਵਾਇਆ ਨੌਕਰਾਂ ਕਰ ਬੇਇਤਬਾਰੀ>
    text <ਦਾੜ੍ਹੀ ਕਿਸੇ ਨਾ ਵੇਚੀਆ ਹਥ ਦੇ ਵਪਾਰੀ>
    text <ਉਨ੍ਹਾਂ ਸੱਦ ਕੇ ਆਂਦਾ ਨਾਜ਼ਰ ਸ਼ਾਹ ਦੇ ਰਿਸ਼ਵਤ ਭਾਰੀ>
    text <ਉਸ ਕਾਲੀ ਧੌਲੀ ਪਕੜ ਕੇ ਹਿੱਕ ਅੱਗੇ ਮਾਰੀ>
    text <ਕੇਹਰ ਹਰਣ ਜਿਉਂ ਖਹਿੰਦਿਆਂ ਲੜਦੇ ਵਿਚ ਬਾਰੀਂ>
    text <ਚੁਕ ਲਈਆਂ ਸਭ ਸ਼ਿੱਦਤਾਂ ਛੁਟਕਾਵਾ ਕਾਰੀ ॥>
  text <ਕਲ ਮੁਹੰਮਦ ਸ਼ਾਹ ਨੂੰ>
    text <ਬਣ ਦਿੱਲੀ ਮੁਹੰਮਦ ਸ਼ਾਹ ਅੱਗੇ ਕਲ ਅਰਜ਼ਾਂ ਕਰਦੀ>
    text <ਕਿਬਲਾ ਮੈਂ ਭੀ ਬਾਝ ਖ਼ੁਦਾ ਦੇ ਹੋਰ ਕਿਸੇ ਨ ਡਰਦੀ>
    text <ਨਾ ਮੈਨੂੰ ਰੀਝ ਉਲਾਦ ਦੀ ਨਾ ਵੱਸੋਂ ਘਰ ਦੀ>
    text <ਨਾ ਮੈਨੂੰ ਤਲਬ ਸ਼ਿੰਗਾਰ ਦੀ ਨਾ ਤਾਲਬ ਜ਼ਰ ਦੀ>
    text <ਨਾ ਮੈਨੂੰ ਧੁੱਪ ਨਾ ਛਾਂ ਹੈ ਨਾ ਗਰਮੀ ਸਰਦੀ>
    text <ਤੇ ਜੇਹੜਾ ਸਭ ਤੋਂ ਓਕੜਾ ਮੈਂ ਖਾਵੰਦ ਕਰਦੀ>
    text <ਮੈਂ ਰਹਾਂ ਸ਼ਿੰਗਾਰੀ ਰਾਤ ਦਿਨ ਮਹੇਲੀ ਨਰ ਦੀ>
    text <ਮੈਂ ਸਿਰੀਆਂ ਹਾਰ ਹੰਢਾਂਵਦੀ ਰੱਤ ਮਾਂਗਾਂ ਭਰਦੀ>
    text <ਮੈਂ ਮਾਸ ਖਾਵਾਂ ਰਜਪੁੱਤਰਾਂ ਸਣ ਗੋਸ਼ਤ ਚਰਬੀ>
    text <ਜਿਤਨੇ ਤੇਰੇ ਉਮਰਾ ਵਿਚ ਇਕ ਨਾ ਦਰਦੀ>
    text <ਸਰਪਰ ਇਕ ਦਿਨ ਆਵਸੀ ਉਹ ਰਾਤ ਕਬਰ ਦੀ>
    text <ਪਰ ਤੇਰੇ ਪਿਛੇ ਬਾਦਸਾਹ ਮੈਂ ਹੋਰ ਨਾ ਵਰਦੀ>
    text <ਪਰ ਤੁੱਧੇ ਪਿੱਛੇ ਬਾਦਸ਼ਾਹ ਪੈ ਜਾਣੀਏਂ ਗਰਦੀ ॥>
  text <ਕਲ ਤੇ ਨਾਰਦ ਦੀ ਲੜਾਈ>
    text <ਕਲ ਤੇ ਨਾਰਦ ਆਪ ਵਿਚ ਹੋ ਖਲੇ ਅਜੋੜੇ>
    text <ਬਹਿ ਲੜਦੇ ਆਹਮੋਸਾਹਮਣੇ ਸੱਟਣ ਤਰਫ਼ੋੜੇ>
    text <ਕਲ ਮੰਗੇ ਕੁਝ ਖਾਣ ਨੂੰ ਨਾਰਦ ਮੂੰਹ ਮੋੜੇ>
    text <ਨਾਰਦ ਦੇ ਨ ਸੱਕੇ ਖੱਟੀਆਂ ਕਲ ਖਾਧਾ ਲੋੜੇ>
    text <ਖਾਣੋਂ ਪੀਣੋਂ ਪਹਿਨਣੋਂ ਮਰਦ ਬੁਢੀ ਨੂੰ ਹੋੜੇ>
    text <ਸਰਪਰ ਝੁੱਗਾ ਉਜੜੇ ਦਿਨ ਵੱਸੇ ਥੋੜ੍ਹੇ>
    text <ਕਦੇ ਨਾ ਹੁੰਦੇ ਉੱਜਲੇ ਜੇਹੜੇ ਮੱਟੀ ਬੋੜੇ>
    text <ਕਲ ਲੋੜੇ ਕੁਝ ਗੁੰਦਿਆ ਨਾਰਦ ਹਧਰੋੜੇ>
    text <ਮੈਨੂੰ ਬਹੁਤ ਜ਼ਨਾਨੀਆਂ ਤੈਨੂੰ ਮਰਦ ਨਾ ਥੋੜ੍ਹੇ>
    text <ਪਰ ਤੇਰੇ ਮੇਰੇ ਜੁੱਟ ਨੂੰ ਵਿਧ ਮਾਤਾ ਤੋੜੇ ॥>
  text <ਕਲ>
    text <ਕਲ ਆਂਹਦੀਵੇ ਨਾਰਦਾ ਤੂੰ ਕੇਹੜੀ ਚਾਈਂ>
    text <ਤੇ ਤੇਰੇ ਮੇਰੇ ਜੁਟ ਵਿਚ ਕਿਉਂ ਪਈ ਜੁਦਾਈ>
    text <ਤੂੰ ਦਾਰੂ ਦੇ ਵਿਚ ਲੋੜਨੈਂ ਕੁਝ ਅੱਗ ਛਿਪਾਈ>
    text <ਪਰ ਮੈਂ ਭੀ ਤੇਰੇ ਰਾਜ ਵਿਚ ਕੁਝ ਖੁਸ਼ੀ ਨ ਪਾਈ>
    text <ਨਾ ਮੈਂ ਖਾਧਾ ਰੱਜ ਕੇ ਨਾ ਕਿਸੇ ਖਲਾਈ>
    text <ਨਾ ਚੜ੍ਹ ਸੁੱਤੀਆਂ ਪਲੰਘ ਤੇ ਘੱਤ ਲੇਫ ਤੁਲਾਈ>
    text <ਨਾ ਮੌਲੀ ਮਹਿੰਦੀ ਸਿਰ ਧੜੀ ਨੱਕ ਨੱਥ ਨਾ ਪਾਈ>
    text <ਮੈਨੂੰ ਕਿਉਂ ਨਾ ਗੁੜ੍ਹਤੀ ਜ਼ਹਿਰ ਦੀ ਤਦੋਂ ਦਿੱਤੀ ਦਾਈ>
    text <ਹੈਫ ਕੀਤਾ ਸੀ ਲਾਗੀਆਂ ਕੀਤੀ ਕੁੜਮਾਈ>
    text <ਤੇ ਪਾਪ ਕੀਤਾ ਉਨ ਬ੍ਰਾਹਮਣਾਂ ਜਿਨ੍ਹਾਂ ਵੇਦ ਅਡਾਈ>
    text <ਮੇਰੀਆਂ ਕਾਹਨੂੰ ਲਾਵਾਂ ਦਿੱਤੀਆਂ ਕਿਉਂ ਗੰਢ ਚਤਰਾਈ>
    text <ਤੁਧ ਮਖੱਟੂ ਖਸਮ ਨਾਲ ਮੈਂ ਨਿਜ ਪਰਣਾਈ>
    text <ਬਾਪ ਦਾਦੇ ਦੀ ਲਾਜ ਨੂੰ ਮੈਂ ਬਹੁਤ ਲੰਘਾਈ>
    text <ਪਰ ਭਲਕੇ ਪੇਕੇ ਜਾਊਂਗੀ ਨਾਲ ਲੈ ਕੇ ਨਾਈ ॥>
  text <ਨਾਰਦ>
    text <ਨਾਰਦ ਆਖੇ ਕਲ ਨੂੰਤੁਹਿ ਵਿਚ ਅਕਲ ਨਾ ਰੱਤੀ>
    text <ਕਦੇ ਅੰਗਣ ਚਰਖਾ ਡਾਹਕੇ ਤੁਹਿ ਤੰਦ ਨਾ ਕੱਤੀ>
    text <ਨਾ ਤੂੰ ਭਰ ਅਟੇਰਿਆ ਅਟਰੇਨ ਅੱਟੀ>
    text <ਮੈਨੂੰ ਕਦੇ ਨਾ ਦਿੱਤੀ ਸਿਉਂਕੇ ਚਾਦਰ ਚੌਪੱਟੀ>
    text <ਮੈਂ ਚੌਂਕੇ ਬੈਠਿ ਨਾ ਜੇਵਿਆਂ ਤੂੰ ਸਹਿਜ ਨ ਪੱਕੀ>
    text <ਤੂੰ ਘਰ ਘਰ ਫਿਰਨੀਏਂ ਗਹਿਕਦੀ ਜੋਬਨ ਦੀ ਮੱਤੀ>
    text <ਤੇਰੀਆਂ ਗੱਲਾਂ ਪਰ੍ਹੇ ਮੁਹਾਇਣੀਂ ਦਾਇਰੇ ਤੇ ਸੱਥੀਂ>
    text <ਤੈਨੂੰ ਚਸਕਾ ਬਹੁਤ ਜ਼ਬਾਨ ਦਾ ਲੇਖਾ ਹਰ ਹੱਟੀ>
    text <ਮੈਥੋਂ ਨਾਹੀਂ ਭਰੀਂਦੀ ਇਹ ਤੇਰੀ ਚੱਟੀ>
    text <ਜਾਹ ਟੁਰ ਜਾ ਪੇਕੇ ਆਪਣੇ ਘਤ ਕੇਰੀ ਪੱਟੀ ॥>
  text <ਕਲ>
    text <ਕਲ ਆਂਹਦੀਵੇ ਨਾਰਦਾ ਤੈਨੂੰ ਕੀ ਭਲਿਆਈ>
    text <ਵੇ ਘਰੋਂ ਜ਼ਨਾਨੀ ਟੋਰਨੀ ਖੂਬੀ ਨਹੀਓਂ ਕਾਈ>
    text <ਇਕ ਹੱਸ ਹੱਸ ਕਰੇਂ ਖੁਸ਼ਾਮਦਾਂ ਦੂਜਾ ਕਰੇਂ ਲੜਾਈ>
    text <ਏਸ ਕੁਸ਼ਾਮਦੋਂ ਕੌਰਵਾਂ ਚਾ ਜੱਦ ਕੁਹਾਈ>
    text <ਤੇ ਰਾਵਣ ਏਸ ਕੁਸ਼ਾਮਦੋਂ ਲੈਂਕਾ ਲੁਟਵਾਈ>
    text <ਏਸ ਕੁਸ਼ਾਮਦ ਤੋਂ ਗੌਰੀਆਂ ਦਿੱਲੀ ਮਰਵਾਈ>
    text <ਮੈਂ ਟੁਰ ਜਾਂ ਕਿਸੇ ਵਲਾਇਤੇ ਤੇਰੀ ਸਤਾਈ>
    text <ਅੱਗੇ ਨਾਦਰਸ਼ਾਹ ਦੇ ਜਾ ਦਿਆਂ ਦੁਹਾਈ>
    text <ਓਥੋਂ ਲਸ਼ਕਰ ਚੜ੍ਹਨ ਈਰਾਨ ਥੀਂ ਕਰ ਲੰਮੀ ਧਾਈ>
    text <ਆ ਕੇ ਹਿੰਦੁਸਤਾਨ ਵਿਚ ਕਰਨ ਜੁੱਧ ਲੜਾਈ>
    text <ਰਣ ਕਹਾਣੇ ਹੋਣਗੇ ਵੇਖੇ ਲੁਕਾਈ>
    text <ਇਕ ਦੂਜਾ ਨਾ ਸੰਭਲੇ ਬੇਟੇ ਨੂੰ ਮਾਈ>
    text <ਕਦੇ ਗਾਂਹ ਗਾਂਹ ਰਲ ਬਹਿਣਗੇ ਭੈਣਾਂ ਤੇ ਭਾਈ>
    text <ਭਰ ਲੈਣ ਈਰਾਨੀ ਦਿੱਲੀਓਂ ਟੋਪੇ ਦੇ ਪਾਈ>
    text <ਮੈਂ ਭੀ ਬਦਲੇ ਲਹਾਂਗੀ ਭਰ ਦੂਣ ਸਵਾਈ>
    text <ਮੈਂ ਤਾਹੀਏਂ ਧੀ ਖੰਕਾਲ ਦੀ ਹੋਣੀ ਦੀ ਜਾਈ ॥>
  text <ਨਾਰਦ>
    text <ਨਾਰਦ ਆਂਹਦਾਓੜਕ ਹੋਸਣਗੇ ਓਹ ਕੰਮ ਜਿਹੜੇ ਰੱਬ ਨੂੰ ਭਾਵਣ>
    text <ਤੇ ਮਿਹਰੀਆਂ ਦੇ ਆਖੇ ਮਰਦ ਲਗਣ ਮੁੜ ਪੱਛੋਤਾਵਣ>
    text <ਤੇਰੇ ਆਖੇ ਬਾਦਸ਼ਾਹ ਈਰਾਨੋਂ ਧਾਵਣ>
    text <ਤਦੋਂ ਨਦੀਆਂ ਵਹਿਣ ਅਪੁੱਠੀਆਂ ਫਲ ਬੈਂਤ ਲਿਆਵਣ>
    text <ਅੱਗੇ ਜੋ ਵਰਤੀ ਉਸ ਮੁਲਕ ਨਾਲ ਆਕਲ ਸਮਝਾਵਣ>
    text <ਓਥੇ ਕਿਆ ਤਾਕਤ ਹੈ ਮਿਹਰੀਆਂ ਨੱਕ ਨੱਥਾਂ ਪਾਵਣ>
    text <ਓਥੇ ਮਰਦਾਂ ਕਬਜ਼ੇ ਕਾਠ ਦੇ ਸਿਰ ਕੁਲਾਹ ਹੰਢਾਵਣ>
    text <ਘੋੜੀਆਂ ਦੇ ਮੂੰਹ ਨਹਾਰੀਆਂ ਨਾ ਸਾਖਤ ਪਾਵਣ>
    text <ਉਹ ਹੁਣ ਤਾਈਂ ਹੁਕਮ ਤੈਮੂਰ ਦੇ ਬਜਾ ਲਿਆਵਣ>
    text <ਜਿਉਂ ਲਛਮਣ ਦਾ ਛਲ ਕਰਨ ਨੂੰ ਭੈਣ ਘੱਲੀ ਸੀ ਰਾਵਣ>
    text <ਤਿਉਂ ਤੂੰ ਭੀ ਚੱਲੀਏਂ ਸੂਪਨਖ਼ ਵਾਂਙ ਨੱਕ ਵਢਾਵਣ ॥>
  text <ਕਲ ਦਾ ਨਾਦਰ ਸ਼ਾਹ ਕੋਲ ਜਾਣਾ>
    text <ਗੁੱਸਾ ਖਾ ਕੇ ਦੱਖਣੋਂ ਕਲ ਰਾਣੀ ਜਾਗੀ>
    text <ਅੱਗੇ ਨਾਦਰ ਸ਼ਾਹ ਦੇ ਆਈ ਫਰਯਾਦੀ>
    text <ਤੂੰ ਸੁਣ ਕਿਬਲਾ ਆਲਮੀਂ ਫਰਯਾਦ ਅਸਾਡੀ>
    text <ਮੇਰਾ ਖਸਮ ਮਖੱਟੂ ਤੇ ਆਹਲਕੀ ਭੰਗੀ ਸ਼ਰਾਬੀ>
    text <ਅਫ਼ੀਮੀ ਤੇ ਹੈ ਜਵਾਰੀਆ ਜ਼ਾਲਮ ਅਪਰਾਧੀ>
    text <ਮੇਰੇ ਦੰਮ ਲਏ ਸਨ ਮਾਪਿਆਂ ਲਈ ਵੱਢੀ ਲਾਗੀ>
    text <ਮੇਰਾ ਸਾਕ ਚਾ ਕੀਤੋ ਨੇ ਓਸ ਨਾਲ ਜਿਨੂੰ ਗ਼ਮੀ ਨ ਸ਼ਾਦੀ>
    text <ਉਹ ਦੇ ਨਹੀਂ ਸਕਿਆ ਖੱਟੀਆਂ ਭੁਖ ਘਰ ਬਹਿ ਝਾਗੀ>
    text <ਜਿਸ ਦਿਹਾੜੇ ਲਛਮਣ ਜੋਧੇ ਰਾਮਚੰਦ ਚੜ੍ਹ ਲੈਂਕਾ ਸਾਧੀ>
    text <ਓਥੇ ਹਨੂਮਾਨ ਅਗੁਵਾਨ ਸੀ ਦੇਹ ਲੂੰਬਾ ਦਾਗੀ>
    text <ਲੱਖ ਮਾਰੇ ਦਾਨੋਂ ਦੇਵਤੇ ਹਾੜੀ ਪਰ ਵਾਢੀ>
    text <ਓਥੇ ਬਲੀਆਂ ਲੱਖ ਝਿਆਲੀਆਂ ਅੱਗ ਬੇਲੇ ਲਾਗੀ>
    text <ਜਿਵੇਂ ਰਾਤ ਦਿਵਾਲੀ ਹਿੰਦੂਆਂ ਬਾਲ ਧਰੀ ਚਰਾਗੀ>
    text <ਓਥੇ ਨਾਲੇ ਵਗੇ ਸਨ ਰੱਤ ਦੇ ਮਿੱਝ ਬੇਹਿਸਾਬੀ>
    text <ਭਰ ਖੱਪਰ ਪੀਤੇ ਜੋਗਣਾਂ ਬਹੁੰ ਹੋਈ ਸਾਂ ਰਾਜ਼ੀ>
    text <ਤਿਸ ਦਿਹਾੜੇ ਮੈਂ ਭੀ ਚੌਂਕੇ ਬੈਠ ਕੇ ਰੀਸੋਈ ਸੀ ਖਾਧੀ>
    text <ਪਰ ਅੱਜ ਆਈਆਂ ਕਿਬਲਾ ਆਲਮੀਂ ਕਰ ਆਸ ਤੁਸਾਡੀ ॥>
  text <ਨਾਦਰ ਸ਼ਾਹ ਵਜ਼ੀਰ ਨੂੰ>
    text <ਬਾਦਸ਼ਾਹ ਆਖੇ ਵਜ਼ੀਰ ਨੂੰਇਕ ਅਜਬ ਜ਼ਨਾਨੀ>
    text <ਓਹ ਆਵੇ ਸਾਡੇ ਸਾਹਮਣੇ ਹਰ ਰੋਜ਼ ਮੁਦਾਮੀ>
    text <ਓਹਦਾ ਸਿਰ ਖੁਲ੍ਹਾ ਦੰਦ ਦਰਾਜ਼ ਤੇ ਸਿਆਹ ਪੇਸ਼ਾਨੀ>
    text <ਓਹ ਆਦਮੀਆਂ ਦੀ ਰੱਤ ਮਿੱਝ ਮੰਗੇ ਮਿਜ਼ਮਾਨੀਂ>
    text <ਨਹੀਂ ਉਸ ਦੇ ਕੋਲੇ ਲਿਖਿਆ ਕੋਈ ਖ਼ਤ ਨਿਸ਼ਾਨੀ>
    text <ਪਰ ਕੁਲ ਹਕੀਕਤ ਹਿੰਦ ਦੀ ਦਸ ਦੇਇ ਜ਼ਬਾਨੀ>
    text <ਆਂਹਦੀ ਅੱਜ ਨਾ ਕੋਈ ਹਿੰਦ ਵਿਚ ਹੈ ਤੇਰਾ ਸਾਨੀ>
    text <ਓਥੇ ਦੋਵੇਂ ਧਿਰਾਂ ਅਜੋੜੀਆਂ ਈਰਾਨਿ ਤੂਰਾਨੀ>
    text <ਤੈਨੂੰ ਰਾਤੀਂ ਦਿਨੇ ਉਡੀਕਦੇ ਸਭ ਨਾਸਿਰ ਖ਼ਾਨੀ>
    text <ਓਹਨਾਂ ਦੀਆਂ ਸ਼ਹਿਰੀਂ ਰਹੀਆਂ ਹੰਡੀਆਂ ਹੱਥ ਪਵੇ ਖ਼ਜ਼ਾਨੀਂ>
    text <ਸੂਬੇਦਾਰਾਂ ਸਾਂਭੀਆਂ ਸਭ ਦਿਰਮਾਂ ਦਾਮੀ>
    text <ਓਥੋਂ ਗਏ ਹਜ਼ਾਰ ਬੇਤਰਫ਼ ਹੋ ਸਿਪਾਹੀ ਨਾਮੀਂ>
    text <ਤੇ ਪੈਧਾ ਸਾਡੇ ਪਾਤਸ਼ਾਹ ਖ਼ਿਰਕਾ ਨਾਦਾਨੀ>
    text <ਯਾ ਰੰਗ ਮਹੱਲ ਸਹੇਲੀਆਂ ਮਲਕਾ ਜ਼ਮਾਨੀ>
    text <ਉਸ ਮੂਲ ਨਾ ਪੁਛੀ ਮੁਲਕ ਦੀ ਵੱਧਦੀ ਵੈਰਾਨੀ>
    text <ਰਬ ਦਿੱਲੀ ਨੂੰ ਬਦਲਾ ਚੈਨ ਦਾ ਦਿਤੀ ਗ਼ਮਦਾਨੀ ॥>
  text <ਬਕੀ ਖਾਨ ਵਜ਼ੀਰ>
    text <ਬਕੀ ਖ਼ਾਨ ਵਜ਼ੀਰ ਨੇ ਸੱਦੇ ਕੁਟਵਾਲ>
    text <ਇਕ ਏਸ ਤਰਹ ਦੀ ਇਸਤ੍ਰੀ ਤੁਸੀਂ ਲਯਾਓ ਭਾਲ>
    text <ਉਹ ਬੈਠੀ ਕਿਸੇ ਦੁਕਾਨ ਤੇ ਫੜ ਲਯਾਏ ਨਾਲ>
    text <ਤੂੰ ਨੰਗੀ ਨਾਮਰਯਾਦ ਹੈਂ ਦਿਸੇਂ ਬਿਕਰਾਲ>
    text <ਤੂੰ ਭੁੱਖੀ ਏਂ ਕਿਸੇ ਮੁਲਕ ਦੀ ਬਹੁਤ ਪਾਵੇਂ ਸਵਾਲ>
    text <ਇਹਨੂੰ ਆਟਾ ਦਿਓ ਇਕ ਮਣ ਨਾਲ ਵੱਟੀ ਦਾਲ>
    text <ਧਣੀਆਂ ਜ਼ੀਰਾ ਲੌਂਗ ਮਿਰਚ ਨਾਲ ਲੂਣ ਵਿਸਾਰ>
    text <ਸੇਰ ਦਿਵਾਓ ਦਹੀਂ ਦਾ ਜਾ ਧੋਵੇ ਵਾਲ>
    text <ਭਾਰ ਦਿਵਾਉਸੁ ਲੱਕੜੀ ਅੱਗ ਬੈਠੇ ਬਾਲ>
    text <ਅਪਣੀ ਹੱਥੀਂ ਰਸੋਈ ਕਰ ਘੱਤ ਜੇਵੀਂ ਥਾਲ>
    text <ਰੋਟੀ ਖਾਹ ਦੁਆ ਦੇ ਜਾਹ ਵਤਨ ਸੰਭਾਲ>
    text <ਤੇ ਤਿਓਰ ਦਿਓਸੁ ਵਿਦਾਇਗੀ ਨਾ ਪਵੇ ਖਿਆਲ ॥>
  text <ਕਲ>
    text <ਖੰਡ ਖੀਰ ਤੇ ਧੱਗੜੀਆਂ ਬਹਿ ਖਾਣ ਬੈਰਾਗੀ>
    text <ਤੇ ਆਦਮੀਆਂ ਦੀ ਰੱਤ ਮਿੱਝ ਇਹ ਖੁਰਸ਼ ਅਸਾਡੀ>
    text <ਮੈਂ ਰਣ ਵਿਚ ਮਾਰਾਂ ਸੂਰਮੇਂ ਆਦੀ ਮੁਨਿਆਦੀ>
    text <ਜਿਨ੍ਹਾਂ ਨੂੰ ਪੱਗ ਦਾੜ੍ਹੀ ਦੀ ਸ਼ਰਮ ਹੈ ਲੱਜ ਮਾਤ ਪਿਤਾ ਦੀ>
    text <ਓਹ ਮਹਿਰਮ ਦੀਨ ਇਸਲਾਮ ਦੇ ਹੈਨ ਪਾਕ ਨਿਮਾਜੀ>
    text <ਜਿਨ੍ਹਾਂ ਨੂੰ ਦਿਤਾ ਗੁਸਲ ਫਰਿਸ਼ਤਿਆਂ ਪੜ੍ਹ ਸੂਰਤ ਸਵਾਬੀ>
    text <ਸਿਰ ਦਿੰਦੇ ਰਬ ਦੇ ਵਾਸਤੇ ਆਪ ਥੀਂਦੇ ਗਾਜ਼ੀ>
    text <ਓਹਨਾਂ ਦੇ ਹੂਰਾਂ ਲਯਾਈਆਂ ਕੱਪੜੇ ਪੋਸ਼ਾਕ ਗੁਲਾਬੀ>
    text <ਚਾਦਰ ਤਹਿਮਤ ਤੇ ਕੁਲਹ ਪਹਿਨ ਸੂਰਤ ਫਕਰਾਂ ਦੀ>
    text <ਉਹਨਾਂ ਦੀਆਂ ਕੀਤੀਆਂ ਸਫ਼ਾਂ ਪੈਗੰਬਰਾਂ ਭੱਜ ਰਲੇ ਜਨਾਜ਼ੀਂ>
    text <ਉਹਨਾਂ ਜਾ ਕੇ ਪਾਈ ਬਹਿਸ਼ਤ ਵਿਚ ਸ਼ਹਾਦਤ ਸ਼ਾਦੀ>
    text <ਉਹ ਜਾਇ ਹਜ਼ੂਰ ਰਸੂਲ ਦੇ ਹੋਏ ਮੇਰਾਜੀ ॥>
  text <ਵਜ਼ੀਰ>
    text <ਵਜ਼ੀਰ ਆਂਹਦਾਕਲ ਰਾਣੀਏਂ ਤੇਰੀ ਬੜੀ ਅਵਸਥਾ>
    text <ਤੇਰੀ ਅੱਖਾਂ ਨੇ ਲਹੂ ਛੱਟੀਆਂ ਤੇ ਜ਼ਬਾਨ ਕੁਰੱਖਤਾ>
    text <ਤੈਨੂੰ ਉੜ ਕੇ ਤੁਰਦੀ ਨੂੰ ਵੇਖਕੇ ਕੁਲ ਆਲਮ ਹੱਸਦਾ>
    text <ਤੇ ਸੂਰਤ ਤੇਰੀ ਵੇਖਕੇ ਕੁਲ ਬਾਲਕ ਨੱਸਦਾ>
    text <ਤੂੰ ਮੱਲ ਅਖਾੜੇ ਵੇਖਣੇ ਤੇਰੀ ਬੜਵਸਥਾ>
    text <ਮੁਲਕ ਅਸਾਡਾ ਅਬਾਦਾਨ ਸਭ ਜ਼ੌਕੀਂ ਵੱਸਦਾ>
    text <ਇਥੇ ਹੋਰ ਅਰਜ਼ਾਨੀ ਹੈ ਸਭ ਚੀਜ਼ ਇਕ ਮਾਸ ਨਹੀਂ ਸਸਤਾ>
    text <ਤੂੰ ਆਈ ਏਂ ਰਾਤ ਸਰਾਇ ਰਹਿਣ ਘੱਤ ਬੈਠੀ ਏਂ ਫੱਸਤਾ>
    text <ਜਾ ਟੁਰ ਜਾ ਮੁਲਕ ਤੂੰ ਆਪਣੇ ਫੜ ਫਜ਼ਰੀਂ ਰਸਤਾ ॥>
  text <ਕਲ>
    text <ਕਲ ਆਂਹਦੀ ਵਜ਼ੀਰ ਨੂੰ ਲੈ ਵਿਦਾ ਅਸਾਡੀ>
    text <ਮੈਂ ਗੱਲ ਸੁਨਾਨੀ ਆਂ ਕੱਲ੍ਹ ਦੀ ਕੁਝ ਨਹੀਂ ਦੁਰਾਡੀ>
    text <ਜਦੋਂ ਗਿਆ ਤੈਮੂਰ ਵਿਰਾਨ ਕਰ ਵਿਲਾਯਤ ਤੁਹਾਡੀ>
    text <ਤੇ ਉਹ ਬਾਕੀ ਨ ਛੱਡ ਗਿਆ ਕੁਝ ਬੋ ਅਬਾਦੀ>
    text <ਤੁਹਾਡੀ ਮਾਲ ਵਲਾਇਤ ਲੁਟ ਕੇ ਲੈ ਗਏ ਪੰਜਾਬੀ>
    text <ਤੇ ਲੈ ਗਏ ਸਿਰੋਂ ਉਤਾਰ ਕੇ ਦਸਤਾਰ ਤੁਹਾਡੀ>
    text <ਆਪ ਗਿਆ ਜਹਾਨਾਬਾਦ ਨੂੰ ਹੋ ਮੱਕੇ ਦਾ ਹਾਜੀ>
    text <ਤੁਹਾਡੇ ਖਾਧੇ ਊਠਾਂ ਤੇ ਹਾਥੀਆਂ ਚੁਣ ਮੇਵੇ ਬਾਗ਼ੀ>
    text <ਕਾਹਨੂੰ ਲਈਓ ਜੇ ਹੱਥ ਕਰ ਬੇਗਾਨੀ ਭਾਜੀ>
    text <ਜੇ ਮੂਲ ਨਹੀਂ ਸਾ ਜੇ ਦੇਵਣੀ ਤਦ ਪਾਈ ਖ਼ਰਾਬੀ>
    text <ਹੁਣ ਦੂਣੀ ਦੇਈਏ ਘਰ ਜਾ ਕੇ ਤਦ ਹੁੰਦੈ ਰਾਜ਼ੀ>
    text <ਪਰ ਕਦੋਂ ਸ਼ਾਮਲ ਹੋਈ ਸੀ ਬਾਜ਼ ਨੂੰ ਆਜ਼ਜ਼ ਮੁਰਗ਼ਾਬੀ20।>
  text <ਵਜ਼ੀਰ>
    text <ਵਜ਼ੀਰ ਆਂਹਦਾਜਾਹ ਅੱਖੀਂ ਅੱਗੋਂ ਦੂਰ ਹੋ ਰੰਨੇ ਬਦਕਾਰੇ>
    text <ਏਸ ਬੋਲੀ ਤੇਰੀ ਦੀ ਰਪਟ ਜਾ ਪਹੁਤੀ ਸਰਕਾਰੇ>
    text <ਅਸਾਂ ਕਰਕੇ ਘੱਲੇ ਏਲਚੀ ਸਭ ਬਲਖ ਬੁਖ਼ਾਰੇ>
    text <ਅਸਾਂ ਦਿੱਤੇ ਨੇ ਘੱਲ ਵਿਲਾਯਤੀਂ ਲਿਖ ਕੇ ਹਲਕਾਰੇ>
    text <ਫੌਜਾਂ ਹੋਣ ਇਕੱਠੀਆਂ ਆਵਣ ਸਰਕਾਰੇ>
    text <ਏਸ ਅਸਾਡੇ ਮੁਲਕ ਵਿਚ ਦੁੱਰਾਨੀ ਭਾਰੇ>
    text <ਅਸੀਂ ਸੱਭੇ ਦੇਈਏ ਹਾਜ਼ਰੀ ਚੱਲ ਸ਼ਹਿਰ ਕੰਧਾਰੇ>
    text <ਓਹ ਸਭੇ ਆਖਣ ਨੀਯਤ ਖ਼ੈਰ ਰਲ ਮੋਮਨ ਸਾਰੇ>
    text <ਅਸਾਂ ਸਰਪਰ ਦਿੱਲੀ ਮਾਰਨੀ ਘੱਤ ਜ਼ੋਰ ਤਲਵਾਰੇ>
    text <ਅਸਾਂ ਲੁਟਣੇ ਸਭ ਜਵਾਹਰੀਏ ਅਰ ਸ਼ਾਹ ਵਣਜਾਰੇ>
    text <ਅਸਾਂ ਉੜਦੂ ਝੰਡੇ ਲੁੱਟਣੇ ਔਰ ਰਸਤ ਬਜ਼ਾਰੇ>
    text <ਸਤਰਾਂ ਵਿਚੋਂ ਬੀਵੀਆਂ ਕੱਢ ਦਿਓ ਕਿਨਾਰੇ>
    text <ਬਦਲਾ ਉਸ ਦਸਤਾਰ ਦਾ ਰੱਬ ਅੱਜ ਉਤਾਰੇ>
    text <ਮਾਨੋ ਮੱਕੇ ਦਿਆਂ ਹਾਜੀਆਂ ਸੈ ਹੱਜ ਗੁਜ਼ਾਰੇ ॥>
  text <ਨਾਰਦ ਮੁਹੰਮਦ ਸ਼ਾਹ ਨੂੰ>
    text <ਨਾਰਦ ਮੁਹੰਮਦ ਸ਼ਾਹ ਅੱਗੇ ਜਾ ਕਰੇ ਸਵਾਲ>
    text <ਵੇਖੀਂ ਕਿਬਲਾ ਆਲਮੀਂ ਅੱਜ ਮੇਰਾ ਹਾਲ>
    text <ਮੇਰੇ ਸਿਰ ਤੇ ਗੁਜ਼ਰਿਆ ਹੈ ਇਕ ਜ਼ਵਾਲ>
    text <ਇਕ ਘਰੋਂ ਜ਼ਨਾਨੀ ਟੁਰ ਗਈ ਦੂਜਾ ਭੁੱਖ ਕਮਾਲ>
    text <ਜਦੋਂ ਗਿਆ ਤੈਮੂਰ ਵਿਲਾਇਤੇ ਮੈਂ ਤਦੋਂ ਸਾਂ ਨਾਲ>
    text <ਉਸ ਲੁੱਟੀਆਂ ਸਭ ਵਿਲਾਇਤਾਂ ਕੀਤੀਆਂ ਪਾਮਾਲ>
    text <ਕਰ ਸਿਰੀਆਂ ਦੇ ਦਮਦਮੇਂ ਰੱਤੀਂ ਦੇ ਖਾਲ>
    text <ਮੈਂ ਤਦੋਂ ਸੀ ਵਰਤ ਉਪਾਰਿਆ ਘੱਤ ਭੋਜਨ ਥਾਲ>
    text <ਪਰ ਤੂੰ ਪੀਰ ਚੁਗੱਤਾ ਹੈਂ ਬਾਦਸ਼ਾਹ ਅੱਜ ਰੱਜ ਖਵਾਲ ॥>
  text <ਮੁਹੰਮਦ ਸ਼ਾਹ>
    text <ਬਾਦਸ਼ਾਹ ਆਖੇਨਾਰਦ ਨੂੰ ਲੈ ਜਾਹੋ ਬਜ਼ਾਰੇ>
    text <ਤੇ ਕਰ ਦਿਓ ਇਸ ਦੀ ਤਾਬਿਆ ਹਲਵਾਈ ਸਾਰੇ>
    text <ਕੱਠੀ ਕਰ ਦਿਓ ਮੇਦਨੀ ਭਰ ਦਿਓ ਤਗ਼ਾਰੇ>
    text <ਖੰਡ ਪੇੜੇ ਤੇ ਜਲੇਬੀਆਂ ਔਰ ਸ਼ੱਕਰਪਾਰੇ>
    text <ਲੱਡੂ ਮਠੇ ਮੋਹਨ ਭੋਗ ਤੇ ਗਰੀ ਛੁਹਾਰੇ>
    text <ਨਾਰਦ ਆਵੇ ਨ੍ਹਾ ਕੇ ਬਹਿ ਵਰਤ ਉਪਾਰੇ>
    text <ਪਰ ਰੋਟੀ ਖਾਹ ਦੁਆ ਦੇ ਬਹਿ ਠਾਕਰ ਦੁਆਰੇ ॥>
  text <ਨਾਰਦ>
    text <ਲੱਡੂ ਮਠੇ ਤੇ ਮੋਹਨ ਭੋਗ ਇਹ ਕੰਮ ਨਹੀਂ ਮੇਰੇ>
    text <ਮੈਂ ਦੱਸਨਾਂ ਸੱਭ ਹਕੀਕਤਾਂ ਜੇ ਸੱਦੋ ਨੇੜੇ>
    text <ਤੈਥੋਂ ਹੋਏ ਨੇ ਫਿਰਊਨ ਮੁਸਾਹਿਬ ਤੇਰੇ>
    text <ਇਨ੍ਹਾਂ ਗੁਫੀਆਂ ਲਿਖਕੇ ਅਰਜ਼ੀਆਂ ਘੱਲੀਆਂ ਸੁਵੇਰੇ>
    text <ਇਨ੍ਹਾਂ ਕਸਮਾਂ ਕਰ ਕੇ ਚਾੜ੍ਹੇ ਨਾਦਰ ਦੇ ਡੇਰੇ>
    text <ਓਸ ਸੱਦ ਲਏ ਨੇ ਮੁਲਕ ਤੋਂ ਅਸਵਾਰ ਚੰਗੇਰੇ>
    text <ਉਹਨ੍ਹਾਂ ਦੇ ਘੋੜੇ ਸਭ ਵਿਲਾਯਤੀ ਹੈਣ ਪਰੇ ਪਰੇਰੇ>
    text <ਇਕ ਦੋ ਕਨਕਾਦ ਤੇ ਨਵੇਂ ਪੰਜ ਐਲਾਕ ਵਛੇਰੇ>
    text <ਓਹ ਚਿੱਲੀ ਖਾਂਦੇ ਘਾਹ ਦੀ ਰਾਤਬ ਦਹਸੇਰੇ>
    text <ਓਹ ਭਾਰ ਉਠਾਂਦੇ ਸ਼ੁਤਰ ਦਾ ਖੁਸ਼ਕੀ ਦੇ ਬੇੜੇ>
    text <ਆਨ ਇਸਫ਼ਹਾਨ ਦੇ ਮੁਲਕ ਵਿਚ ਘੱਤ ਬੈਠੇ ਘੇਰੇ>
    text <ਜਿਉਂ ਰਾਤੀਂ ਉਤਰੀ ਮੱਕੜੀ ਉਡ ਚੜ੍ਹੀ ਸਵੇਰੇ>
    text <ਦਿਹੁੰ ਚੰਨ ਛਪੇ ਨੇ ਗਰਦ ਵਿਚ ਪੈ ਗਏ ਹਨੇਰੇ>
    text <ਪਰ ਨਾਦਰਸ਼ਾਹ ਬਾਲਾਸਾਰ ਵਿਚ ਲਸ਼ਕਰ ਚੌਫੇਰੇ ॥>
  text <ਦੁਰਾਨੀ ਨਾਦਰ ਸ਼ਾਹ ਨੂੰ>
    text <ਸੁਣੀ ਮੁਹਿੰਮ ਦੁਰਾਨੀਆਂ ਹੋਏ ਗ਼ਮਨਾਕ>
    text <ਸੱਭੇ ਰਲ ਕੇ ਅਰਜ਼ ਕਰੋ ਕਿਬਲਾ ਦੇ ਪਾਸ>
    text <ਉਹ ਸੱਭੇ ਆਏ ਰੁਬਰੂ ਕਰਕੇ ਇਤਫ਼ਾਕ>
    text <ਸਾਡਾ ਕੋਈ ਨਹੀਂ ਗਿਆ ਉਤ ਮੁਲਕ ਦਾਦਾ ਨਹੀਂ ਬਾਪ>
    text <ਅੱਜ ਤੂੰ ਦਾਈਆ ਕੀਤਾ ਏ ਬਾਦਸ਼ਾਹ ਮੁਮਾਰਖ ਲਾਖ>
    text <ਸਾਡੇ ਘੋੜੇ ਸਭ ਵਿਲਾਯਤੀ ਹੈਨ ਚੁਸਤ ਚਲਾਕ>
    text <ਪਿਛਲੀਆਂ ਸਭ ਛਿਮਾਹੀਆਂ ਕਰ ਦੇ ਬੇਬਾਕ>
    text <ਅੱਗੇ ਤਲਬਾਂ ਕਰ ਦੇ ਦੂਣੀਆਂ ਫੜ ਕਲਮ ਦਵਾਤ>
    text <ਲੋਟੀ ਤੇ ਬੰਦ ਪੰਜਾਬ ਦੀ ਸਭ ਕਰ ਦੇ ਮਾਫ਼>
    text <ਖਲਕਤ ਜਾਗੁ ਪਹਾੜ ਨੂੰ ਰਹਿਗੁ ਕਿਧਰੇ ਵਾਸ>
    text <ਦਿੱਲੀ ਤਾਈਂ ਬਾਦਸ਼ਾਹ ਵੇਖ ਰਸਤਾ ਸਾਫ਼ ॥>
  text <ਨਾਦਰ ਸ਼ਾਹ ਉਮਰਾਵਾਂ ਨੂੰ>
    text <ਚੜ੍ਹ ਤਖ਼ਤ ਤੇ ਬੈਠਾ ਨਾਜ਼ਰ ਸ਼ਾਹ ਰਾਜ ਸਿੱਕੇ ਚੱਲੇ>
    text <ਉਹਨੂੰ ਨਿਵੀਆਂ ਸਭ ਵਲਾਇਤਾਂ ਕੋਈ ਧਾਂਗ ਨਾ ਝੱਲੇ>
    text <ਸੱਦ ਬਹਾਇਉਸ ਓਮਰਾ ਵਿਚ ਬੈਠੇ ਗੱਲੇ>
    text <ਯਾਰੋ ਤੀਰ ਕਲੇਜੇ ਵਰਮ ਦਾ ਦਿਹੁੰ ਰਾਤੀਂ ਹੱਲੇ>
    text <ਮੈਂ ਦਿੱਲੀ ਮਾਰਾਂ ਭੈਂ ਭੈਂ ਵੱਢ ਸਿਰ ਧੜ ਗੱਲੇ>
    text <ਪਰ ਤਖ਼ਤ ਲਈਏ ਤੇ ਕੁਲ ਤਰੇ ਨਹੀਂ ਤਖ਼ਤੇ ਭੱਲੇ ॥>
  text <ਨਾਦਰ ਸ਼ਾਹ ਦੀ ਫੌਜ ਤੇ ਉਸਦਾ ਕੰਧਾਰ ਪੁੱਜਣਾ>
    text <ਚੜ੍ਹੇ ਇਸਫ਼ਹਾਨ ਥੀਂ ਨਾਜ਼ਰ ਸ਼ਾਹ ਭੇਰੀਂ ਘੁੜੱਕੇ>
    text <ਤੇ ਚੁਣ ਚੁਣ ਕੱਢੇ ਪਹਿਲਵਾਨ ਬਹਾਦਰ ਯੱਕੇ>
    text <ਨਸਰਾਨੀ ਮਜ਼ੂਫੀਏ ਯਾਹੂਦ ਉਚੱਕੇ>
    text <ਬੱਦੂ ਗੁਰਜ਼ੀ ਤੇ ਖਾਰਜੀ ਉਹ ਮੁਲਹਿਦ ਪੱਕੇ>
    text <ਮਰਵਾਣੀ ਤੇ ਕਤਲਬਾਜ਼ ਉਹ ਮੁਗ਼ਲ ਉਜ਼ਬੱਕੇ>
    text <ਨੱਕ ਫੀਨ੍ਹੇ ਸਿਰ ਤਾਉੜੇ ਢਿੱਡ ਵਾਂਗ ਢਮੱਕੇ>
    text <ਓੁਹ ਇੱਕਾ ਨਾਰ ਵਸਾਉਂਦੇ ਦਹ ਭਾਈ ਸੱਕੇ>
    text <ਕੋਟਾਂ ਨੂੰ ਆਉਣ ਥਰਥਰਾਟ ਨੀਰ ਨਦੀਆਂ ਸੁੱਕੇ>
    text <ਈਰਾਨ ਤੂਰਾਨ ਤੇ ਇਸਫਹਾਨ ਧਰ ਤਲੀ ਤੇ ਫੱਕੇ>
    text <ਰਾਤੀਂ ਦੇਂਦੇ ਚੌਂਕੀਆਂ ਦਿਨੇਂ ਦੂਰ ਪਲੱਟੇ>
    text <ਡੇਰੇ ਕੋਲ ਕੰਧਾਰ ਦੇ ਆ ਊਧਮ ਲੱਥੇ>
    text <ਤਿਸ ਦਿਹਾੜੇ ਦੱਖਣ ਤੇ ਪੂਰਬ ਕੰਬਿਆ ਖ਼ਬਰੀਂ ਤੋੜ ਮੱਕੇ ॥>
  text <ਤੂਰਾਨੀ ਅਮੀਰਾਂ ਦਾ ਨਾਦਰ ਸ਼ਾਹ ਨੂੰ ਖਤ>
    text <ਪਾਕ ਬੇਐਬ ਨਜ਼ੀਰਾ ਸੱਚੇ ਸਾਹਿਬਾ>
    text <ਲਿਖਿਆ ਜੋ ਤਕਦੀਰਾਂ ਸੋ ਕੁਝ ਵਰਤਸੀ>
    text <ਤੇਰਾ ਮਾਲਕ ਦੋਸਤ ਵਜ਼ੀਰਾ ਖ਼ਾਸਾ ਮੁਸਤਫ਼ਾ>
    text <ਓਹ ਉੱਮਤ ਦੀਆਂ ਤਕਸੀਰਾਂ ਸੱਭੇ ਬਖਸ਼ਸੀ>
    text <ਅਸਾਂ ਰਚਿਆ ਧਰੋਹ ਅੰਬੀਰਾਂ ਮੁਹੰਮਦ ਸ਼ਾਹ ਨਾਲ>
    text <ਤੇ ਲਿਖ ਪਰਵਾਨਾ ਇਰਾਨ ਅੰਦਰ ਭੇਜਿਆ>
    text <ਤੇ ਇਸਫ਼ਹਾਂ ਦੇ ਪੀਰਾ ਤੂੰ ਸੁਣ ਨਾਜ਼ਰ ਸ਼ਾਹ>
    text <ਸਾਥੋਂ ਹੋਇਆ ਏ ਦਿਲਗੀਰਾ ਸਾਡਾ ਬਾਦਸ਼ਾਹ>
    text <ਤੂੰ ਰਤੀ ਨਾ ਘੱਤ ਖਲ੍ਹੀਰਾ ਚੜ੍ਹਕੇ ਆ ਤੂੰ>
    text <ਏਥੇ ਦੌਲਤ ਬਹੁਤ ਜ਼ਖੀਰਾ ਹਈ ਚਰੋਕਣੀ>
    text <ਮੋਤੀ ਪੰਨਾ ਹੀਰਾ ਬਹੁਤ ਬੇਕੀਮਤਾ>
    text <ਪਾਟਾ ਹੋਇਆ ਚੀਰਾ ਤਾਂ ਭੀ ਲੱਖ ਦਾ>
    text <ਗੋਦੀ ਅੰਦਰ ਕੀੜਾ ਇਕ ਫਰਜ਼ੰਦ ਸੂ>
    text <ਪਰ ਸੁੰਞਾ ਤਖ਼ਤ ਸਖੀਰਾ ਆ ਕੇ ਮੱਲ ਬਹੁ ॥>
  text <ਨਾਦਰ ਸ਼ਾਹ ਆਪਣੇ ਵਜ਼ੀਰ ਨੂੰ>
    text <ਨਾਦਰ ਸ਼ਾਹ ਬਾਦਸ਼ਾਹ ਆਖਦਾਸੁਣ ਬਕੀ ਖ਼ਾਨਾ>
    text <ਆ ਵੇਖ ਹਿੰਦੁਸਤਾਨੀਆਂ ਲਿਖਿਆ ਪਰਵਾਨਾ>
    text <ਉਹਨਾਂ ਅੱਵਲ ਲਿਖੀ ਹੈ ਬੇਨਤੀ ਵਿਚ ਵੱਡਾ ਕਰਯਾਨਾ>
    text <ਉਹ ਆਖਦੇ ਅਸੀਂ ਤੁਹਾਡੇ ਨਾਲ ਹਾਂ ਸਾਨੂੰ ਕਸਮ ਕੁਰਾਨਾ>
    text <ਪਰ ਨਾ ਫਿਰੀਏ ਇਸ ਗੱਲ ਤੋਂ ਲਾਹ ਇਮਾਨਾ>
    text <ਵਜ਼ੀਰ ਆਖੇ ਬਾਦਸ਼ਾਹ ਨੂੰਤੂੰ ਸੁਣ ਸੁਲਤਾਨਾ>
    text <ਬਾਦਸ਼ਾਹਾਂ ਦੇ ਫ਼ਰੇਬ ਦਾ ਹੈ ਕਸਮ ਬਹਾਨਾ>
    text <ਓਥੇ ਅਵਲ ਘੱਲੀਏ ਏਲਚੀ ਫਹਿਮੀਦਾ ਦਾਨਾ>
    text <ਉਹ ਅੱਗਾ ਆਵੇ ਵੇਖ ਕੇ ਸਰਤਲ ਸਮਿਆਨਾ>
    text <ਓਥੇ ਕੇਡਕੁ ਲਸ਼ਕਰ ਏਤਫ਼ਾਕ ਹੋਰ ਕੇਡ ਖਜ਼ਾਨਾ>
    text <ਹੈ ਸਾਢੇ ਨੌਂ ਸੌ ਕੋਹ ਵਿਚ ਸਭ ਮੁਲਕ ਬਿਗਾਨਾ>
    text <ਮਤ ਔਖਾ ਹੋਵੇਂ ਆਉਂਦਾ ਰਾਹ ਕੇਹੜੇ ਜਾਨਾ ॥>
  text <ਨਾਦਰ ਸ਼ਾਹ>
    text <ਬਕੀ ਖ਼ਾਨ ਵਜ਼ੀਰ ਨੂੰ ਬਾਦਸ਼ਾਹ ਫਰਮਾਏ>
    text <ਦੱਸ ਕਿਹੜਾ ਘੱਲੀਏ ਏਲਚੀ ਜਿਹੜਾ ਦਿੱਲੀ ਜਾਏ>
    text <ਉਹ ਗੱਲਾਂ ਕਰੇ ਖਨ੍ਹਾ ਦੀਆਂ ਮਤਲਬ ਸਮਝਾਏ>
    text <ਜਾ ਮਿਲੇ ਨਿਜ਼ਾਮੁਲ ਮੁਲਕ ਨੂੰ ਰਫ਼ੀਕ ਬਣਾਏ>
    text <ਉਹ ਕੁਲ ਹਕੀਕਤ ਹਿੰਦ ਦੀ ਮੁੜ ਲਿਖ ਪਹੁੰਚਾਏ>
    text <ਅਸਾਂ ਲਿਖੇ ਉਹਨਾਂਤੇ ਅਮਲ ਕਰ ਲਸ਼ਕਰ ਮੰਗਵਾਏ>
    text <ਕਈ ਲੱਖ ਪਠਾਣ ਵਿਲਾਇਤੀ ਐਰਾਨੋਂ ਆਏ>
    text <ਇਕ ਚੜ੍ਹੇ ਕਰਾਚੀ ਬੰਦਰੋਂ ਖ਼ਰਚ ਖੁਰਜੀਂ ਪਾਏ>
    text <ਕੁਝ ਮਿਠਾਈ ਤੇ ਖੰਡ ਬਰਿੰਜ ਦੇ ਭਾਰ ਸਾਥ ਲਦਾਏ>
    text <ਲੱਖ ਦੁੰਬੇ ਫਰਬਹ ਮਾਸ ਦੇ ਅੱਜੜ ਹਕਵਾਏ>
    text <ਲੱਖ ਲੁਟੇਰੇ ਖਾਰਜੀ ਭੁਰਜੀ ਚੜ੍ਹ ਆਏ>
    text <ਤੇ ਤੰਬੂ ਬੰਨ ਸਲੀਤਿਆਂ ਹਾਥੀ ਲਦਵਾਏ>
    text <ਸੈ ਓਡ ਫਰਾਸ਼ ਤੇ ਬੇਲਦਾਰ ਨੌਕਰ ਰਖਵਾਏ>
    text <ਕਰ ਰਸਤੇ ਤੋਫ਼ਾਂ ਵਾਸਤੇ ਪਹਾੜ ਕਟਵਾਏ>
    text <ਪਰ ਹੁਣ ਕੀਕੁਰ ਪਹੀਆ ਗੱਡ ਦਾ ਇਹ ਖਾਲੀ ਜਾਏ30।>
  text <ਨਾਦਰ ਸ਼ਾਹ ਦਾ ਏਲਚੀ ਭੇਜਣਾ>
    text <ਬਾਦਸ਼ਾਹ ਨੂੰ ਆਖਦਾ ਵਜ਼ੀਰ ਖ਼ਾਨ ਬਾਕੀ>
    text <ਹਜ਼ਰਤ ਸ਼ਬਾਜ਼ ਖਾਨ ਘਲੀਏ ਏਲਚੀ ਭਤੀਜਾ ਜ਼ਾਤੀ>
    text <ਘੋੜਾ ਕੀਮਤ ਲੱਖ ਦਾ ਜ਼ੀਨ ਜ਼ਰੀ ਬਨਾਤੀ>
    text <ਉਸ ਨੂੰ ਖ਼ਿੱਲਅਤ ਬਖਸ਼ੀ ਬਾਦਸ਼ਾਹ ਸਰਬਤ ਪੁਸ਼ਾਕੀ>
    text <ਬਹਿ ਗੋਸ਼ੇ ਖ਼ਾਂ ਸ਼ਹਿਬਾਜ਼ ਨੂੰ ਉਸ ਇਹ ਗੱਲ ਆਖੀ>
    text <ਤੁਸਾਂ ਕਰਨੀ ਨਹੀਂ ਤਗਾਫਲੀ ਟੁਰਨਾ ਦਿਨ ਰਾਤੀਂ>
    text <ਜਾ ਮਿਲਣਾ ਮਨਸੂਰ ਅਲੀ ਨਿਜ਼ਾਮੁਲ ਮੁਲਕ ਨੂੰ ਸਮਝਾਉਣੀਆਂ ਬਾਤੀਂ>
    text <ਓਹ ਲਾਵਣ ਖ਼ਾਂ ਹੱਥ ਕੁਰਾਨ ਤੇ ਜੇ ਹਨ ਪੱਕੇ ਸਾਥੀ>
    text <ਅਜ ਕਲ ਜਾਣਂੋ ਘੱਤਿਆ ਮੂੰਹ ਗੋਸ਼ਤ ਕਾਤੀ>
    text <ਨਾਲੇ ਅਟਕ ਤੇ ਸਾਨੂੰ ਆ ਮਿਲਣ ਕਰ ਬੜੀ ਚਲਾਕੀ>
    text <ਪਰ ਮੈਂ ਲੋਹੀ ਕਰਾਂ ਕੰਧਾਰ ਵਿਚ ਲਾਹੌਰ ਵਿਸਾਖੀ ॥>
  text <ਨਾਦਰ ਸ਼ਾਹ ਦਾ ਮੁਹਮੰਦ ਸ਼ਾਹ ਨੂੰ ਖ਼ਤ ਭੇਜਣਾ>
    text <ਮਸਲਤਿਗੀਰ ਵਿਚਾਰ ਆਖੇ ਨਾਜ਼ਰ ਸ਼ਾਹ>
    text <ਲਿਖੋ ਖ਼ਤ ਸਵਾਰ ਮੁਹੰਮਦ ਸ਼ਾਹ ਨੂੰ>
    text <ਤਸਬੀਹ ਤੇ ਤਲਵਾਰ ਭੇਜੋ ਪੇਸ਼ਕਬਜ਼>
    text <ਇਕ ਟੋਪੀ ਤਿੱਲੇਦਾਰ ਜੜਤ ਜਵਾਹਿਰੀ>
    text <ਤੁਸੀਂ ਹੋਵੋ ਤੱਯਾਰ ਅਸੀਂ ਭੀ ਆਂਵਦੇ>
    text <ਅਸਾਂ ਦਿਲ ਵਿਚ ਹੈ ਤਕਰਾਰ ਚਿਰੋਕਾ ਰਾਤ ਦਿਨ>
    text <ਚੜ੍ਹ ਮਾਰਾਂ ਆਣ ਕੰਧਾਰ ਕਾਬਲ ਸ਼ਹਿਰ ਤੋਂ>
    text <ਪਰ ਵੇਖਣਾ ਹੈ ਇਕ ਬਾਰ ਮੈਂ ਹਾਤਾ ਹਿੰਦ ਦਾ ॥>
  text <ਨਾਦਰ ਸਾਹ ਦੇ ਖ਼ਤ ਦਾ ਮਜ਼ਮੂਨ>
    text <ਜੋ ਲਿਖਿਆ ਸੀ ਏਲਚੀ ਖੜ ਗੁਜ਼ਰਾਨੀ>
    text <ਤੇ ਮੁਹੰਮਦ ਸ਼ਾਹ ਚੁਗੱਤਿਆ ਸੁਣ ਬਾਬਰਿਆਨੀ>
    text <ਇਹਾ ਤੈਨੂੰ ਹਨ ਘੱਲੀਆ ਬਾਦਸ਼ਾਹ ਨਿਸ਼ਾਨੀ>
    text <ਮਤ ਕੋਈ ਦਿਲ ਵਿਚ ਜਾਣਦੋਂ ਕਰ ਬੜੀ ਗਿਰਾਨੀ>
    text <ਜਾ ਤੇ ਖੰਡਾ ਚੁੱਕ ਲਏਂ ਪੇਸ਼ਾ ਸੁਲਤਾਨੀ>
    text <ਨਹੀਂ ਗੱਲ ਤਸਬੀਹ ਸਿਰ ਕੁਲਹ ਧਰ ਉਠ ਹੋ ਸੈਲਾਨੀ ॥>
  text <ਮੁਹੰਮਦ ਸ਼ਾਹ ਦੀ ਅਮੀਰਾਂ ਨਾਲ ਸਲਾਹ>
    text <ਮੁਹੰਮਦ ਸ਼ਾਹ ਅਮੀਰਾਂ ਸੱਦਕੇ ਬਹਿ ਕਰੇ ਸਲਾਹਾਂ>
    text <ਯਾਰ ਇਹ ਕੌਣ ਕਮੀਨਾ ਆਦਮੀ ਬੋਲੇ ਬਾਦਸ਼ਾਹਾਂ>
    text <ਇਹਨੂੰ ਦਿਓ ਜਵਾਬ ਵਕੀਲ ਨੂੰ ਮੁੜ ਜਾਇ ਪਿਛਾਹਾਂ>
    text <ਇਹ ਲਏ ਸੁਰਤ ਕੰਧਾਰ ਦੀ ਹੋ ਕਾਬਲ ਦੀ ਰਾਹਾਂ>
    text <ਇਹਦੀ ਮਸ਼ਹਦ ਤੇ ਹਿਰਾਤ ਨੂੰ ਘੱਤ ਤੇਗੀਂ ਗਾਹਾਂ>
    text <ਜੇਹੜੀ ਕੀਤੀ ਸੀ ਤੈਮੂਰ ਨੇ ਕਤਲਾਮ ਸਿਪਾਹਾਂ>
    text <ਮੈਂ ਤਾਂ ਚੜ੍ਹ ਕੇ ਕਿਲ੍ਹਾ ਕੰਧਾਰ ਦਾ ਸਣੇ ਬੁਰਜੀਂ ਢਾਹਾਂ>
    text <ਓਹਦੇ ਧਰਾਂ ਬਨੇਰੇ ਜ਼ਿਮੀਂ ਤੇ ਮੁਨਿਯਾਦ ਉਤਾਹਾਂ>
    text <ਇਹਦੀ ਸਾੜਾਂ ਬਾਲਾਸਾਰ ਮੈਂ ਦੇ ਅੱਗੀਂ ਭਾਹਾਂ>
    text <ਕਾਬਲ ਰੋਣ ਪਠਾਣੀਆਂ ਕਰ ਖਲੀਆਂ ਬਾਹਾਂ>
    text <ਪਰ ਸਮਝਣਗੇ ਤਾਂ ਵਲਾਯਤੀ ਜਾਂ ਆਵੇਗੀ ਅਕਲ ਤਦਾਹਾਂ ॥>
  text <ਏਲਚੀ ਤੇ ਵਜ਼ੀਰਾਂ ਦੀ ਸਾਜਿਸ਼>
    text <ਸੁਣ ਕੇ ਸੁਖਨ ਸ਼ਬਾਜ਼ ਖ਼ਾਨ ਨੂੰ ਲੱਗ ਗਈ ਹੈਰਾਨੀ>
    text <ਤੇ ਮਤ ਕੋਈ ਦਗ਼ਾ ਕਮਾਂਦਿਓ ਤੁਸੀਂ ਹਿੰਦੁਸਤਾਨੀ>
    text <ਇਹ ਤਾਂ ਕਰੇ ਤੁਹਾਡਾ ਬਾਦਸ਼ਾਹ ਦਾਵਾ ਅਸਮਾਨੀ>
    text <ਮਨਸੂਰ ਅਲੀ ਕਹੇ ਸ਼ਹਬਾਜ਼ ਨੂੰ ਇਕ ਸੁਖਨ ਜ਼ਬਾਨੀ>
    text <ਅਸਾਂ ਕਲਮਾਂ ਪਾਕ ਰਸੂਲ ਦਾ ਅਤੇ ਹੱਦ ਮੁਸਲਮਾਨੀ>
    text <ਅਸੀਂ ਇਕ ਨਹੀਂ ਏਹਦੇ ਨਾਲ ਦੇ ਹੈਆਂ ਸੱਭੇ ਖ਼ਾਮੀ>
    text <ਤੇ ਤੀਰ ਨਾ ਚਲਦੇ ਨਾਵਕੋਂਂ ਬਿਨ ਗੁਣੀਂ ਕਮਾਨੀ>
    text <ਤੇ ਕਿਆ ਕੁਸ਼ਤੀ ਭਲਵਾਨ ਦੀ ਬਿਨ ਜ਼ੋਰ ਜਵਾਨੀ>
    text <ਤੇ ਬਾਝੋਂ ਖਾਵੰਦ ਕਿਆ ਕਰੇ ਸ਼ਿੰਗਾਰ ਜ਼ਨਾਨੀ>
    text <ਇਕ ਨਾ ਲਾੜਾ ਸੋਂਹਦਾ ਜੈਂਦੇ ਨਾਲ ਨਾ ਜਾਂਞੀ>
    text <ਤੇ ਇਕੋ ਇਹਦੇ ਨਾਲ ਹੈ ਖ਼ਾਨ ਦੌਰਾਂ ਈਰਾਨੀ>
    text <ਯਾ ਬੇਗਮ ਸਣੇ ਸਹੇਲੀਆਂ ਮਲਕਾ ਜ਼ੱਮਾਨੀ>
    text <ਤੁਸੀਂ ਲਾਂਘਾ ਪਾਉ ਅਟਕ ਤੋਂ ਪਠਾਣ ਦੁਰਾਨੀ>
    text <ਅਸੀਂ ਦਈਏ ਸ਼ਰੀਣੀ ਪੀਰ ਦੀ ਬੱਕਰੇ ਕੁਰਬਾਨੀ>
    text <ਪਰ ਜਿਤਨੇ ਹਿੰਦੁਸਤਾਨੀਏਂ ਸਭ ਦਾਵਾ ਗ਼ੁਲਾਮੀ ॥>
  text <ਏਲਚੀ ਦਾ ਨਾਦਰ ਸ਼ਾਹ ਨੂੰ ਖ਼ੱਤ>
    text <ਬਹਿ ਦਿੱਲੀਓਂ ਲਿਖਿਆ ਏਲਚੀ ਸੁਣ ਨਾਦਰ ਸ਼ਾਹ>
    text <ਤੇ ਚੜ੍ਹਕੇ ਆ ਨਿਸ਼ੰਗ ਤੂੰ ਹੋ ਬੇਪਰਵਾਹ>
    text <ਇਹਦਾ ਨਾ ਕੋਈ ਆਕਲ ਵਜ਼ੀਰ ਹੈ ਨਾ ਮਰਦ ਸਿਪਾਹ>
    text <ਇਥੇ ਘਾਟਾ ਵਾਧਾ ਕੁਝ ਨਾ ਨਾ ਢੱਕੀ ਢਾਹ>
    text <ਨਾ ਕੋਈ ਕੱਖ ਨਾ ਪੋਹਲੀ ਨਾ ਝਾੜੀ ਝਾਹ>
    text <ਤੇ ਨਾ ਕੋਈ ਪੁਲ ਬੰਨ੍ਹਾਵਣਾ ਨਾ ਮਿੰਨਤ ਮਲਾਹ>
    text <ਤੇ ਸੱਭੇ ਨਦੀਆਂ ਖੁਸ਼ਕ ਨੇ ਮੁੱਢ ਜ਼ਰਾ ਇਕ ਵਾਹ>
    text <ਇਹ ਦਿੱਲੀ ਖੜੀ ਉਡੀਕਦੀ ਮੇਰਾ ਕਰੋ ਵਿਆਹ>
    text <ਮੈਨੂੰ ਰੰਡੀ ਨੂੰ ਆਣ ਸੁਹਾਗ ਦੇ ਨਹੀਂ ਲੈ ਮਰਨੀਊਂ ਫਾਹ>
    text <ਜੇ ਤੂੰ ਸਾਹਿਬ ਹੈਂ ਤੌਫੀਕ ਦਾ ਆਨ ਖੋਲ੍ਹੀਂ ਸਾਹ ॥>
  text <ਨਾਦਰ ਸ਼ਾਹ ਦੀ ਕੰਧਾਰੋਂ ਚੜ੍ਹਾਈ>
    text <ਚੜ੍ਹੇ ਕੰਧਾਰੋਂ ਨਾਜ਼ਰ ਸ਼ਾਹ ਦਮਾਮੇ ਤਬਲਕ ਵਾ ਕੇ>
    text <ਤੇ ਛੁੱਟ ਪਏ ਹੜ੍ਹ ਜ਼ੁਲਮ ਦੇ ਕੁਲ ਖਲਕ ਉਠੀ ਕੁਰਲਾ ਕੇ>
    text <ਮੂੰਹ ਆਇਆ ਕੁਝ ਨਹੀਂ ਛੱਡਦੇ ਕਤਲਾਮ ਕਰੇਂਦੇ ਨੇ ਚਾ ਕੇ>
    text <ਗ਼ਜ਼ਨੀ ਤੇ ਕਾਬਲ ਲੁੱਟਿਆ ਕੁਲ ਥਾਣੇ ਜ਼ਿਬਹ ਕਰਾ ਕੇ>
    text <ਪਿਸ਼ਾਵਰ ਜਲਾਲਾਬਾਦ ਨੂੰ ਤਹਿਮਤ ਕੀਤੋ ਨੇ ਚਾ ਕੇ>
    text <ਸੱਟ ਲੋਹਾ ਨਾਸਰਖ਼ਾਨੀਏਂ ਗਲ ਮਿਲੇ ਨੇ ਪਟਕੇ ਪਾ ਕੇ>
    text <ਫਿਰ ਕੇ ਹੋਏ ਨੇ ਪੇਸ਼ਵਾ ਚੁਗੱਤੇ ਦਾ ਨਿਮਕ ਵੰਜਾ ਕੇ>
    text <ਕਾਕੇ ਖਾਂ ਕਾਕਸ਼ਾਲ ਨੇ ਰਣ ਕੁਟ ਘੱਤਿਆ ਸੂ ਆ ਕੇ>
    text <ਉਹ ਭੀ ਓੜਕ ਮਾਰਿਆ ਅੱਠ ਪਹਿਰ ਲੜਾਈ ਖਾ ਕੇ>
    text <ਤੇ ਡੇਰੇ ਉਤੇ ਅਟਕ ਦੇ ਓ ਕਟਕ ਜੁ ਲੱਥੇ ਨੇ ਆ ਕੇ>
    text <ਪਰ ਖ਼ਬਰਾਂ ਦਿੱਲੀ ਪਹੁਤੀਆਂ ਜੋ ਆਯਾ ਸ਼ੀਂਹ ਘੁਰਲਾ ਕੇ ॥>
  text <ਦੇਸ਼ ਵਿਚ ਨਾਦਰ ਸ਼ਾਹ ਦੇ ਹਮਲੇ ਦਾ ਡਰ>
    text <ਦੌਲਤਵੰਤ ਅਮੀਰ ਸਭ ਕਾਸਦ ਦੌੜਾਉਣ>
    text <ਇਕ ਚਰਬ ਅਲੂਣੇ ਖਾ ਕੇ ਦਿਨ ਰਾਤੀਂ ਧਾਉਣ>
    text <ਅਗਲੇ ਪਿਛਲੇ ਪਹਿਰ ਦੀ ਲੈ ਖ਼ਬਰ ਪੁਚਾਉਣ>
    text <ਤੇ ਖਲਕਾਂ ਹੋਣ ਇਕੱਠੀਆਂ ਮਜ਼ਕੂਰ ਸੁਨਾਉਣ>
    text <ਕੌਮ ਆਯੂਦ ਮਾਯੂਦ ਦੀ ਵੱਢ ਆਦਮ ਖਾਉਣ>
    text <ਸੌ ਮਰਦ ਇਕ ਇਸਤ੍ਰੀ ਸੰਗ ਰਾਤ ਹੰਢਾਉਣ>
    text <ਜੇਹੜੀਆਂ ਦਿਹੁੰ ਚੰਨ ਮੂਲ ਨ ਡਿੱਠੀਆਂ ਕੱਢ ਬਾਹਰ ਬਹਾਉਣ>
    text <ਤੇ ਸੁਣ ਸੁਣ ਗੱਲਾਂ ਬੀਵੀਆਂ ਮੁਹਰੇ ਸੁਕ ਜਾਉਣ>
    text <ਤੇ ਇਕਨਾਂ ਦੀ ਹੱਥੀਂ ਕਾਤੀਆਂ ਪੇਟ ਛੁਰੀ ਚਲਾਉਣ>
    text <ਇਕ ਡੂੰਘੇ ਭੋਰੇ ਪੱਟ ਕੇ ਵਿਚ ਜ਼ਰੀ ਦਬਾਉਣ>
    text <ਇਕ ਸਾਵੀਆਂ ਪੀਲੀਆਂ ਹੋ ਕੇ ਮਰ ਅਗਦੀ ਜਾਉਣ>
    text <ਜਿਉਂ ਚਿੜੀਆਂ ਸੱਪ ਨੂੰ ਵੇਖ ਕੇ ਆਦਮ ਚਿਚਲਾਉਣ>
    text <ਤੇ ਕੀੜ ਨਗਰ ਇਕ ਢੇਰੀਆਂ ਨ ਰਾਹ ਸਮਾਉਣ>
    text <ਬਿਨ ਤੋਬਾ ਥੀਂ ਆਦਮੀ ਨਾ ਸੁਖਨ ਅਲਾਉਣ>
    text <ਤੇ ਰੱਬਾ ਸੋ ਕੰਮ ਕਿਸੇ ਨ ਮੇਟਣੇ ਜੇਹੜੇ ਤੈਨੂੰ ਭਾਉਣ ॥>
  text <ਨਾਦਰ ਸ਼ਾਹ ਦੀ ਚੜ੍ਹਾਈ>
    text <ਅਟਕ ਤੋਂ ਚੜ੍ਹਿਆ ਨਾਦਰ ਸ਼ਾਹ ਰਾਹ ਭੇਰੀ ਕੁੱਟੇ>
    text <ਤੇ ਵਹਿ ਪਏ ਪੰਜਾਬੇ ਪਾਸਣੇ ਸੈ ਮਾਰੇ ਮੁੱਠੇ>
    text <ਖਟਕ ਘੇਬੇ ਗਹਖੜੇ ਪਏ ਵਹਣੀਂ ਲੁੱਟੇ>
    text <ਕੋਹ ਪੰਜਾਹ ਚੋੜੱਤਣੀਂ ਲੜ ਆਹੁਣ ਛੁੱਟੇ>
    text <ਡੇਰੇ ਉਤੇ ਜੇਹਲਮੀਂ ਆਣ ਲੰਬੂ ਛੁੱਟੇ>
    text <ਪਰ ਖ਼ਬਰਾਂ ਦਿੱਲੀ ਪਹੁਤੀਆਂ ਸੁਣ ਜਿਗਰੇ ਫੁੱਟੇ ॥>
  block
    text <ਜਿਹਲਮੋਂ ਚੜ੍ਹਿਆ ਨਾਜ਼ਰ ਸ਼ਾਹ ਸੂਲ ਤਬਲਕ ਵਾਏ>
    text <ਵਾਂਗ ਸਿਕੰਦਰ ਬਾਦਸ਼ਾਹ ਸਭ ਮੁਲਕ ਦਬਾਏ>
    text <ਉਹਨੂੰ ਕੋਈ ਨ ਹੋਵੇ ਸਾਹਮਣਾ ਨ ਲੋਹਾ ਚਾਏ>
    text <ਦੋ ਬਾਰੀਂ ਰਾਹ ਨੇ ਗੋਂਦਲਾ ਲਜਪੂਤਾਂ ਆਹੇ>
    text <ਤੇ ਦਿਲੋ ਤੇ ਸੈਦੇ ਵਢਿਆ ਅਸਮਾਨੀ ਸਾਏ>
    text <ਸਾਂਗਾਂ ਤਿਗੋਵਾਣੀਆਂ ਭੰਨ ਜ਼ਿਕਰ ਚਿੰਘਾਏ>
    text <ਤੇ ਮੁਰਗੇ ਜਿਵੇਂ ਕਬਾਬੀਆਂ ਚਾ ਸੀਖੀਂ ਲਾਏ>
    text <ਉਹਨਾਂ ਹਿੰਮਤ ਕੀਤੀ ਸੂਰਿਆਂ ਚਿਕ ਸਿਉਂ ਲੰਘਾਏ>
    text <ਧੀਆਂ ਤੇ ਭੈਣਾਂ ਬੇਟੀਆਂ ਦੇ ਰੱਬ ਧਰਮ ਰਖਾਏ>
    text <ਵੰਝ ਪਈਆਂ ਦੜਪੇ ਲੋਟੀਆਂ ਮਾਰ ਫ਼ਰਸ਼ ਉਠਾਏ>
    text <ਪਰ ਸਲਾਮੀ ਸ਼ਾਹ ਦੌਲੇ ਪੀਰ ਦੀ ਗੁਜਰਾਤੇ ਆਏ ॥>
  text <ਮਿਰਜ਼ਾ ਕਲੰਦਰ ਬੇਗ਼ ਨਾਲ ਯੁੱਧ>
    text <ਚੜ੍ਹੇ ਗੁਜਰਾਤੋਂ ਨਾਜ਼ਰ ਸ਼ਾਹ ਧ੍ਰਗੀਂ ਧ੍ਰੇਵਾਣਾ>
    text <ਤੇ ਲੰਘ ਵਜ਼ੀਰਾਬਾਦ ਥੀਂ ਚਪੌਲ ਜੋ ਧਾਣਾ>
    text <ਸੱਠ ਹਜ਼ਾਰ ਸਵਾਰ ਦਾ ਵਿਚ ਕੋਹਾਂ ਦੇ ਤਾਣਾ>
    text <ਪਾਤਸ਼ਾਹੀ ਗਰਦਾਂ ਵੇਖ ਕੇ ਟੰਗੂ ਕੁਰਲਾਣਾ>
    text <ਉਸ ਅੱਚਣਚੇਤੇ ਡਿੱਠੀਆਂ ਓਹ ਸ਼ਕਲ ਪਠਾਣਾਂ>
    text <ਮਿਰਜ਼ੇ ਕਲੰਦਰ ਬੇਗ਼ ਦਾ ਵਿਚ ਕੱਛੀ ਦੇ ਥਾਣਾ>
    text <ਓਹ ਮਿਰਜ਼ਾ ਕਹੇ ਸਿਪਾਹ ਨੂੰ ਇਕ ਸੁਖਨ ਸਿਆਣਾ>
    text <ਯਾਰੋ ਇਹ ਜਿ ਸਿਫ਼ਤ ਅਸੀਲ ਦੀ ਪਿੜ ਛੱਡ ਨਹੀਂ ਜਾਣਾ>
    text <ਅਸਾਂ ਸੁਣਿਆ ਨਾਲ ਗਵਾਹੀਆਂ ਵਿਚ ਸ਼ੱਕ ਨਾ ਆਣਾ>
    text <ਸੂਰਮੇ ਤੇ ਸਖੀ ਸ਼ਹੀਦ ਦਾ ਵਿਚ ਬਹਿਸ਼ਤ ਟਿਕਾਣਾ ॥>
  text <ਯੁੱਧ ਦਾ ਹਾਲ>
    text <ਸ਼ਸਤਰ ਪੈਧੇ ਸੂਰਮਿਆਂ ਸ਼ਹੀਦੀ ਬਾਣਾ>
    text <ਸਾਜ ਜ਼ਿਰੇ ਤੇ ਬਖਤਰ ਪਹਿਧੀਆਂ ਹੱਥ ਪਕੜ ਕਮਾਣਾਂ>
    text <ਉਹ ਜਾਇ ਖਲੇ ਮੈਦਾਨ ਵਿਚ ਹਿਆਉ ਸਤ੍ਰਾਣਾ>
    text <ਤੇ ਛੁੱਟਣ ਤੀਰ ਮੀਂਹ ਉਨਾਣ ਵਾਂਗ ਸਾੜ ਘੱਤੀ ਬਾਣਾਂ>
    text <ਉਥੇ ਛੁੱਟਣ ਬੰਦੂਕਾਂ ਕਾੜ ਕਾੜ ਕਹੋ ਕਿਤ ਅਡਾਣਾ>
    text <ਜਿਵੇਂ ਅੱਗ ਲਗੀ ਸੀ ਨਾੜ ਨੂੰ ਤਿਵੇਂ ਭੁੱਜਣ ਧਾਣਾਂ>
    text <ਧੂੰ ਗਰਦ ਚੜ੍ਹੀ ਅਸਮਾਨ ਨੂੰ ਨ ਰਹੀ ਪਛਾਣਾਂ>
    text <ਚਮਕਣ ਵੇਕ ਤਪਾਲੀਆਂ ਜਿਵੇਂ ਰਾਤ ਟਿਟਾਣਾਂ>
    text <ਲਗਣ ਮੁਣਸਾਂ ਤੇ ਘੋੜਿਆਂ ਗੋਸ਼ਤ ਚਿਰਾਣਾ>
    text <ਘੋੜੇ ਤੇ ਮਰਦ ਮੈਦਾਨ ਵਿਚ ਢਹਿ ਪੈਣ ਉਤਾਣਾ>
    text <ਜਿਵੇਂ ਮੋਛੇ ਕਰ ਕਰ ਸੁੱਟੀਆਂ ਗੰਨੀਆਂ ਤਰਖਾਣਾ>
    text <ਜਿਵੇਂ ਝੜੇ ਸ਼ਰਾਬੀ ਫਰਸ਼ ਤੇ ਬਾਂਹ ਦੇ ਸਿਰ੍ਹਾਣਾ>
    text <ਖੇਡ ਸੁੱਤੇ ਹੋਲੀ ਲਾਜਪੂਤ ਕਰ ਸੂਹਾ ਬਾਣਾ>
    text <ਫੇਰਿਓ ਸੂ ਮੂੰਹ ਚਾਪੋਲ ਦਾ ਕਰ ਲਸ਼ਕਰ ਕਾਣਾ>
    text <ਮਿਰਜ਼ੇ ਨਮਕ ਹਲਾਲ ਦਾ ਵੇਖ ਰਾਮ ਕਹਾਣਾ>
    text <ਪਰ ਆਲਮਗੀਰੀ ਧੜੀ ਨਾਲ ਚੜ੍ਹ ਤੋਲ ਵਿਕਾਣਾ ॥>
  text <ਮਿਰਜ਼ੇ ਦਾ ਨਵਾਬ ਲਾਹੌਰ ਵੱਲ ਕਾਸਦ ਭੇਜਣਾ>
    text <ਮਿਰਜ਼ਾ ਡੇਰੇ ਆਣ ਕੇ ਦਲੀਲ ਦੁੜਾਏ>
    text <ਉਹਨੂੰ ਜਮਾਤ ਨ ਦਿਸੇ ਆਪਣੀ ਕੌਣ ਜੀ ਠਹਿਰਾਏ>
    text <ਤੇ ਦਿਨ ਚੌਪਹਿਰਾ ਕਟਿਆ ਕੌਣ ਰਾਤ ਲੰਘਾਏ>
    text <ਮਿਰਜ਼ੇ ਕਾਸਦ ਸੱਦਿਆ ਲਿਖਿਆ ਪਹੁੰਚਾਏ>
    text <ਕਾਸਦ ਅੱਗੇ ਨਵਾਬ ਦੇ ਫ਼ਰਿਯਾਦ ਸੁਣਾਏ>
    text <ਉਸ ਰੱਤੂਭਿੰਨੇ ਕੱਪੜੇ ਅੱਗ ਨਾਲ ਜਲਾਏ>
    text <ਉਹ ਕੁੱਲ ਹਕੀਕਤ ਜੰਗ ਦੀ ਕਰ ਆਖ ਸੁਣਾਏ>
    text <ਇਕ ਚੜ੍ਹੇ ਪਠਾਣ ਵਲਾਇਤੀ ਲਹੂ ਧਰਯਾਏ>
    text <ਉਨ੍ਹਾਂ ਮਾਵਾਂ ਤੋਂ ਬੱਚੇ ਪਕੜ ਕੇ ਚੁਕ ਜ਼ਿਬਹ ਕਰਾਏ>
    text <ਅਸੀਂ ਪੰਜ ਸੈ ਬੰਦੇ ਆਪਣੇ ਸਭ ਅੰਮਾਂ ਜਾਏ>
    text <ਨਾਮ ਅਲੀ ਦੇ ਬੱਕਰੇ ਦੇ ਲੱਤ ਕੁਹਾਏ>
    text <ਮਨਸੂਰ ਨਿਜ਼ਾਮੁਲ ਮੁਲਕ ਦੀ ਜੜ੍ਹ ਮੁੱਢੋਂ ਜਾਏ>
    text <ਜਿਨ੍ਹਾਂ ਬਾਲ ਮਤਾਬੀ ਚੋਰ ਨੂੰ ਘਰ ਆਪ ਵਿਖਾਏ>
    text <ਏਸੇ ਮੁਲਕ ਪੰਜਾਬ ਵਿਚ ਚੜ੍ਹ ਹੁਕਮ ਕਮਾਏ>
    text <ਜ਼ਰੀ ਬਾਦਲੇ ਪਹਿਨ ਕੇ ਬਾਜ਼ ਜ਼ੁੱਰੇ ਉਡਾਏ>
    text <ਤੇ ਇਥੋਂ ਭੱਜਾ ਕੰਡ ਦੇ ਜੱਗ ਲਾਨ੍ਹਤ ਪਾਏ>
    text <ਪਰ ਸਿਰ ਦੇਣਾ ਮਨਜ਼ੂਰ ਹੈ ਜੇ ਹਿੰਦ ਨਾ ਜਾਏ ॥>
  text <ਨਾਦਰ ਸ਼ਾਹ ਦੀ ਫੌਜ ਦਾ ਅੱਗੇ ਵਧਣਾ>
    text <ਗੁਜਰਾਤੋਂ ਛੁਟੀ ਮੰਗੀ ਮਿਰਜ਼ੇ ਬਦਰ ਬੇਗ>
    text <ਮੁਹਰਾਂ ਪਹੁੰਚ ਗਈਆਂ ਤਲਵੰਡੀ ਡੇਰਾ ਸ਼ਾਹਦਰੇ>
    text <ਉਨ੍ਹਾਂ ਲੁਟ ਲਈ ਸੀ ਮੰਡੀ ਏਮਨਾਬਾਦ ਦੀ>
    text <ਉਨ੍ਹਾਂ ਨ ਛੱਡੀ ਚੌਖੰਡੀ ਨ ਕੋਈ ਧਰਮਸਾਲ>
    text <ਕੁਦਰਤ ਸਾਹਿਬ ਸੰਦੀ ਦੇਖੋ ਬੰਦਿਓ>
    text <ਦਿੱਸੇ ਮਾਨ ਬੁਲੰਦੀ ਅਗੋਂ ਸਾਹਮਣੇ>
    text <ਉਸ ਦਿਨ ਦੂਰ ਰਹੀ ਸੀ ਦੰਦੀ ਪਰ ਦਰਿਆ ਦੀ ॥>
  text <ਲਾਹੌਰ ਖ਼ਬਰ ਪੁੱਜਣੀ>
    text <ਘੱਤੀ ਵਿਚ ਲਾਹੌਰ ਦੇ ਹਲਕਾਰੇ ਕੂਕ>
    text <ਸੁਣਿਆ ਵਿਚ ਦਰਬਾਰ ਦੇ ਖੋਜੇ ਯਾਕੂਬ>
    text <ਉਸ ਲਈ ਇਰਸ਼ਾਦ ਨਵਾਬ ਤੋਂ ਕਰਵਾਯਾ ਕੂਚ>
    text <ਉਹਦੇ ਨਾਲ ਜਮੀਅਤ ਆਪਣੀ ਹਜ਼ਾਰ ਬੰਦੂਕ>
    text <ਪੰਜ ਸੌ ਘੋੜਾ ਮੋਗਲੀ ਪੰਜ ਸੌ ਰਾਜਪੂਤ>
    text <ਤੇ ਪੁਲ ਤੇ ਮੇਲਾ ਦੋਹਾਂ ਦਾ ਕਹੁ ਕਿੱਤ ਸਲੂਕ>
    text <ਜਿਵੇਂ ਵਿੱਛੜੇ ਹੋਏ ਬਾਪ ਦੇ ਗਲ ਮਿਲਦੇ ਪੂਤ>
    text <ਉਹਨ੍ਹਾਂ ਕਰ ਮਸਲਾਇਤ ਜੰਗ ਦੀ ਕਰਵਾਈ ਹੂਕ ॥>
  text <ਜੰਗ ਦਾ ਹਾਲ>
    text <ਸੈ ਜਾਤੀ ਸਾਣ ਮਿਸਰੀਆਂ ਲਈਓਂ ਨੇ ਸੂਤ>
    text <ਮਾਰਨ ਤੇਗ਼ਾਂ ਗੁਰਜੀਆਂ ਖਾਸੇ ਲਜਪੂਤ>
    text <ਖਾ ਗੁਰਜੀ ਤੇਗਾਂ ਡਿਗ ਪਏ ਹੋ ਗਏ ਭਬੂਤ>
    text <ਜਿਵੇਂ ਖਾ ਧਤੂਰਾ ਗਿੜ ਪਏ ਜੋਗੀ ਅਵਧੂਤ>
    text <ਮੱਦਦ ਰਹੀ ਨਵਾਬ ਦੀ ਤਾ ਜੰਗ ਮਕੂਫ>
    text <ਫਿਰ ਸ਼ਾਹਦਰੇ ਤੇ ਕੀਤੀਆ ਪਠਾਣਾਂ ਲੂਟ ॥>
  text <ਨਵਾਬ ਨੇ ਵਟਾਲੇ ਕਾਸਦ ਭੇਜਣਾ>
    text <ਨਵਾਬ ਖ਼ਾਨ ਬਹਾਦਰ ਫੌਜ ਨੂੰ ਕਰ ਹੋਸ਼ ਸੰਭਾਲੇ>
    text <ਤੇ ਅੱਜ ਇਬਾਹੀਂ ਲੋੜੀਅਨ ਜੇਹੜੇ ਬੁਰਕੀ ਪਾਲੇ>
    text <ਤੇ ਲਿਖਿਆ ਦਿੱਤਾ ਕਾਸਦੇਤੂੰ ਜਾ ਵਟਾਲੇ>
    text <ਤੂੰ ਮੂੰਹੋਂ ਹਕੀਕਤ ਦੱਸਣੀ ਪਰਵਾਨਾ ਨਾਲੇ>
    text <ਤੇ ਆਖੀਂ ਤੁਸੀਂ ਬੇਖ਼ਬਰੇ ਮੁਲਕ ਤੋਂ ਬੈਠੇ ਮਤਵਾਲੇ>
    text <ਕਿੱਥੋਂ ਭਾਲੋਗੇ ਰਈਅਤਾਂ ਜਿਹੜੀਆਂ ਭਰਦੀਆਂ ਸਨ ਹਾਲੇ>
    text <ਕਿੱਥੋਂ ਪਾਉਗੇ ਕੀਮਖ਼ਾਬ ਓ ਜ਼ਰੀ ਦੁਸ਼ਾਲੇ>
    text <ਥੈਲੇ ਰਖੋ ਤਾਕਚੇ ਭੰਨੋ ਦੌਰ ਪਿਆਲੇ>
    text <ਕਲੰਦਰ ਤੇ ਯਾਕੂਬ ਖ਼ਾਨ ਜੰਗ ਕਿਹਾਕੁ ਘਾਲੇ>
    text <ਪਰ ਅੱਜ ਦਿਨ ਹੱਥ ਨ ਆਵਸੀ ਜਿਹੜਾ ਭਲਕੇ ਭਾਲੇ ॥>
  text <ਵਟਾਲੇ ਵਾਲੀ ਫੌਜ ਦਾ ਹਮਲਾ>
    text <ਫੇਰ ਲੱਗੀ ਅੱਗ ਅਜ਼ੀਜ਼ ਨੂੰ ਡਿੱਠੇ ਪਰਵਾਨੇ>
    text <ਘੋੜਿਆਂ ਤੇ ਪਾਓ ਪਾਖਰਾਂ ਸੱਟ ਨੌਬਤਖ਼ਾਨੇ>
    text <ਉਹ ਚੜ੍ਹੇ ਰੰਗੀਲੇ ਗੱਭਰੂ ਸੂਰੇ ਮਰਦਾਨੇ>
    text <ਉਹਨਾਂ ਹੱਨੇ ਹੱਥ ਰਕਾਬ ਪੈਰ ਦਿਲ ਦੁਆ ਬਖਾਨੇ>
    text <ਓਹ ਆਏ ਦੁਮੰਜ਼ਲਾਂ ਕੱਟ ਕੇ ਵਿਚ ਮਿਲੇ ਮੈਦਾਨੇ>
    text <ਅੱਗੇ ਲਸ਼ਕਰ ਨਾਦਰ ਸ਼ਾਹ ਦੇ ਵੇਖ ਧੂਮਾਂ ਧਾਮੇਂ>
    text <ਉਹਨਾਂ ਆਉਂਦਿਆਂ ਕੁਝ ਨਾ ਸਮਝਿਆ ਆਪਣੇ ਬੇਗਾਨੇ>
    text <ਓਹ ਮਾਰਨ ਤੇਗਾਂ ਗੁਰਜੀਆਂ ਕਹੁ ਕਿਤ ਸਮਿਆਨੇ>
    text <ਲਸ਼ਕਰ ਪਈ ਹਰਾਲੀ ਉਡ ਹੈਰਤ ਜਾਨੇ>
    text <ਜਿਵੇਂ ਤੁੱਟੀ ਰੱਸੀ ਢੱਠੀਆਂ ਲੋਥਾਂ ਕਰਵਾਨੇ>
    text <ਉਹਨਾਂ ਵੱਢੇ ਰੱਸੇ ਕਨਾਤ ਦੇ ਤੰਬੂ ਜ਼ਨਾਨੇ>
    text <ਕੁੱਲ ਅੰਬੀਰ ਵਲਾਯਤੀ ਹੋ ਗਏ ਹੈਰਾਨੇ>
    text <ਅਸਾਂ ਦਿੱਲੀ ਕੀਕੁਰ ਪਹੁੰਚਣਾ ਘਰ ਘਰ ਹੰਗਾਮੇ>
    text <ਵੇਖ ਸ਼ਮਹ ਦੀ ਰੌਸ਼ਨੀ ਜਿਉਂ ਮੋਏ ਪ੍ਰਵਾਨੇ>
    text <ਕਰ ਨਿਮਕ ਹਲਾਲ ਮੁਹੰਮਦਸ਼ਾਹ ਦਾ ਨਾਲ ਗਏ ਇਮਾਨੇ ॥>
  text <ਲਾਹੌਰ ਦੇ ਨਵਾਬ ਨੇ ਈਨ ਮੰਨਣੀ>
    text <ਨਾਦਰ ਸ਼ਾਹ ਅੰਬੀਰ ਵਲਾਯਤੀ ਫੇਰ ਸਭ ਬੁਲਾਏ>
    text <ਉਹ ਜਾ ਖਲੋਤਾ ਰਾਜ ਘਾਟ ਮੱਲਾਹ ਸਦਾਏ>
    text <ਕਾਸਦ ਖ਼ਬਰ ਅਮੂਰ ਦੀ ਹਜੂਰ ਪਹੁੰਚਾਏ>
    text <ਨਵਾਬ ਖ਼ਾਨ ਬਹਾਦਰ ਮੋਰਚੇ ਕੱਢ ਅੱਗੋਂ ਲਾਏ>
    text <ਚੜ੍ਹਿਆ ਲਸ਼ਕਰ ਵੇਖ ਕੇ ਉੱਡ ਹੈਰਤ ਜਾਏ>
    text <ਖੁਸਰੇ ਬੱਧੀ ਪਗੜੀ ਕੀ ਮਰਦ ਸਦਾਏ>
    text <ਜਿਉਂ ਕੇਹਰ ਖਰਕਾ ਪਕੜਿਆ ਨਾ ਦੁੰਬ ਹਲਾਏ>
    text <ਜਿਉਂ ਕਰ ਮਿਹਰੀ ਮਰਦ ਨੂੰ ਕਰ ਨਾਜ਼ ਵਲਾਏ>
    text <ਉਹ ਦੇਇ ਖਜ਼ਾਨੇ ਵੱਢੀਆਂ ਛਹਿ ਜਾਨ ਬਚਾਏ>
    text <ਬਹਾਦਰ ਛੋੜ ਬਹਾਦਰੀ ਲਗ ਕਦਮੀਂ ਜਾਏ>
    text <ਪਰ ਡੇਰੇ ਵਿਚ ਲਾਹੌਰ ਦੇ ਆਣ ਕਟਕਾਂ ਪਾਏ ॥>
  text <ਮਲਕਾ ਜ਼ੱਮਾਨੀ ਅਮੀਰਾਂ ਨੂੰ>
    text <ਦਿੱਲੀ ਨੂੰ ਗਰਮੀ ਖਲਵਲੀ ਸੁਣ ਕਟਕ ਤੂਫ਼ਾਨੀ>
    text <ਤੇ ਸੱਦ ਅੰਬੀਰਾਂ ਨੂੰ ਆਖਦੀ ਮਲਕਾ ਜ਼ੱਮਾਨੀ>
    text <ਤੁਸੀਂ ਮਾਰੂ ਸੀਓ ਜੱਦ ਦੇ ਉਮਰਾਵ ਤੂਰਾਨੀ>
    text <ਲੈ ਮਨਸਬ ਤੁਰੇ ਹੰਢਾਂਵਦੇ ਵਰ ਹੁਸਨ ਜਵਾਨੀ>
    text <ਇੱਕੋ ਜੇਡਾ ਇੱਕ ਹਾਣ ਬਲ ਰੁਸਤਮ ਸਾਨੀ>
    text <ਦਾਹੜੀ ਤੇ ਦਸਤਾਰ ਦੀ ਇਹ ਮਰਦ ਨਿਸ਼ਾਨੀ>
    text <ਮੈਂ ਕੇਹੜੀ ਵੇਖਾਂ ਫ਼ਤਹ ਦੀ ਵਿਚ ਤਰਗਸ਼ ਦੇ ਕਾਨੀ>
    text <ਅੱਜ ਚੜ੍ਹਕੇ ਢੁੱਕਾ ਨਾਜਰਸ਼ਾਹ ਹੱਥ ਪਵੇ ਖਜ਼ਾਨੀ>
    text <ਤੁਸੀਂ ਦੇਹੋ ਲੋਹੇ ਸਾਰ ਦੀ ਕਰ ਤਰ ਮਿਜ਼ਮਾਨੀ>
    text <ਚੁਗੱਤੇ ਦਾ ਨਿਮਕ ਹਲਾਲ ਕਰੋ ਹੋਵੋ ਕੁਰਬਾਨੀ>
    text <ਜਿਉਂ ਪਰਵਾਨਾ ਸ਼ਮਹ ਤੇ ਜਲ ਮਰੇ ਪਰਾਨੀ>
    text <ਵਤ ਨਹੀਂ ਦੁਨੀਆਂ ਤੇ ਆਵਣਾ ਜਗ ਆਲਮ ਫ਼ਾਨੀ>
    text <ਮਤੇ ਇਹ ਕੁਝ ਲੋਹੜੀਏ ਕਰ ਧ੍ਰੋਹ ਸੁਲਤਾਨੀ>
    text <ਪਰ ਇਕ ਚੜ੍ਹਿਆ ਚੰਨ ਰਮਜ਼ਾਨ ਦਾ ਖ਼ਾਨ ਦੌਰਾਂ ਈਰਾਨੀ ॥>
  text <ਮੁਹੰਮਦ ਸ਼ਾਹ ਅਮੀਰਾਂ ਨੂੰ>
    text <ਮੁਹੰਮਦਸ਼ਾਹ ਅਮੀਰਾਂ ਸੱਦ ਕੇ ਨਿਤ ਦੇਂਦਾ ਪੱਛਾਂ>
    text <ਦੁਸ਼ਮਣ ਕੀਕੁਰ ਸਾਧੀਅਨ ਬਾਝੁ ਲੋਹੇ ਤੱਛਾਂ>
    text <ਲੋਹਾ ਕੀਕੁਰ ਤੋੜੀਏ ਬਾਝ ਹੁੰਡਰਾਂ ਰੱਛਾਂ>
    text <ਬਾਝੋਂ ਜਾਲੀ ਕੁੰਡੀਆਂ ਕੌਣ ਪਗੜੇ ਮੱਛਾਂ>
    text <ਅਮੀਰ ਰਹੇ ਕਲਾਵੇ ਮਿਆਨੋਂ ਚੀਰ ਨਿਕਲੇ ਕੱਛਾਂ>
    text <ਪਰ ਹੁਣ ਕੀਕੁਰ ਪਾਣੇ ਏਤਫ਼ਾਕ ਬਾਝ ਦਿਲ ਦੀਆਂ ਹੱਛਾਂ ॥>
  text <ਵਾਕ ਕਵੀ>
    text <ਪਬ ਬਿਨ ਪੰਧ ਕਟੀਵਨ ਨਾਹੀਂ ਦੁਸ਼ਮਨ ਨਾ ਬਿਨ ਬਾਹਾਂ>
    text <ਬਿਨ ਦੌਲਤ ਥੀਂ ਆਦਰ ਨਾਹੀਂ ਦਿਲ ਬਿਨ ਨਾ ਦਿਲਗਾਹਾਂ>
    text <ਗੁਰ ਬਿਨ ਗਿਆਨ ਨਾ ਇਲਮ ਪੜ੍ਹੇਵੇ ਬਾਝੋਂ ਅਕਲ ਸਲਾਹਾਂ>
    text <ਬਿਨ ਮੀਹਾਂ ਥੀਂ ਦਾਦਰ ਬੋਲੇ ਕਹਿੰਦੇ ਜ਼ੂਫ਼ ਤਦਾਹਾਂ>
    text <ਬਿਨ ਕਿਸ਼ਤੀ ਸਮੁੰਦਰ ਤਰੀਏ ਹੋਂਦੇ ਗ਼ਰਕ ਤਦਾਹਾਂ>
    text <ਬਿਨ ਪੁਰਖੇ ਸ਼ਿੰਗਾਰ ਜੋ ਮੀਰੀ ਗਸ਼ਤੀ ਕਹਿਣ ਤਦਾਹਾਂ>
    text <ਜ਼ਬਤੇ ਕਾਰ ਅਮੀਰਨਜਾਬਤ ਮਾਤ ਘੱਤਨ ਪਾਤਸ਼ਾਹਾਂ ॥>
  block
    text <ਦਿੱਤਾ ਕੌਲ ਤੁਰਾਨੀਆਂ ਵਿਸਾਹ ਕਿਤੋ ਨੇ>
    text <ਕੂੜ ਖਿਲਾਫ਼ ਇਲਾਫ਼ ਕੇ ਬਾਦਸ਼ਾਹ ਚੜ੍ਹਿਓ ਨੇ>
    text <ਹੁੰਡਰ ਦਗ਼ੇ ਫਰੇਬ ਦਾ ਚਾ ਜਾਲ ਸੁਟਿਓ ਨੇ>
    text <ਧੀਆਂ ਤੇ ਭੈਣਾਂ ਬੇਟੀਆਂ ਨਾ ਸ਼ਰਮ ਕਿਤੋ ਨੇ ॥>
  text <ਸ਼ਾਹੀ ਦੀ ਫੌਜ ਦੀ ਚੜ੍ਹਾਈ>
    text <ਚੜ੍ਹੇ ਚੁਗੱਤਾ ਬਾਦਸ਼ਾਹ ਧ੍ਰੱਗੀਂ ਧਸਕਾਰੇ>
    text <ਘੋੜਾ ਸਾਢੇ ਦਸ ਲਖ ਰਜਵਾੜੇ ਸਾਰੇ>
    text <ਗਰਦਾਂ ਫਲਕੀਂ ਪਹੁਤੀਆ ਪੈ ਗਏ ਗੁਬਾਰੇ>
    text <ਦਿਹੁ ਚੰਨ ਨਜ਼ਰ ਨ ਆਂਵਦਾ ਅਸਮਾਨੀਂ ਤਾਰੇ>
    text <ਬਾਗ਼ੀਂ ਬੋਲਨ ਕੋਇਲਾਂ ਜਿਉਂ ਤੁਰੀਆਂ ਕੁਕਾਰੇ>
    text <ਪੀਂਘੇ ਫਰੇ ਬੈਰਕਾਂ ਰੰਗ ਕਰਨ ਨਜ਼ਾਰੇ>
    text <ਰਣ ਭੇਰੀ ਬੱਦਲ ਗੱਜਦੇ ਘੰਟਾਲ ਨਹਾਰੇ>
    text <ਹਾਥੀ ਦਿਸਣ ਆਉਂਦੇ ਵਿਚ ਦਲਾਂ ਸ਼ਿੰਗਾਰੇ>
    text <ਮਾਰ ਭਬਕ ਗਰਦਾਂ ਚਲਦੇ ਸਿਰ ਕੁੰਡੇ ਭਾਰੇ>
    text <ਦੰਦ ਚਿੱਟੇ ਦੇਣ ਵਖਾਲੀਆਂ ਕਹੁ ਕਿਤ ਅਨਾਰੇ>
    text <ਜਿਉਂ ਘਟ ਕਾਲੀ ਬਗਲਿਆਂ ਰੁਤ ਸਮਾਂ ਚਿਤਾਰੇ>
    text <ਜਿਉਂ ਨਹੁੰਦਰ ਹਲਾਂ ਡਿੰਗੀਆਂ ਸੁੰਡ ਲੈਣ ਝੁਟਾਰੇ>
    text <ਜਿਉਂ ਦਿਸਣ ਉੱਤੇ ਮਕਬਰਿਆਂ ਸੁਫ਼ੈਦ ਮੁਨਾਰੇ>
    text <ਜਿਉਂ ਪਹਾੜਾਂ ਉਤੇ ਅਜਦਹਾ ਕਟ ਖਾਵਣਹਾਰੇ>
    text <ਚੜ੍ਹੀਆਂ ਦੋ ਬਾਦਸ਼ਾਹੀਆਂ ਮੇਲ ਗੁੱਠਾਂ ਚਾਰੇ>
    text <ਜਿਉਂ ਬਸੇਰਾ ਮੱਕੜੀ ਘਣ ਬੇਸ਼ੁਮਾਰੇ>
    text <ਡੇਰੇ ਘੱਤੇ ਚੁਗੱਤਿਆਂ ਆਣ ਨਦੀ ਕਿਨਾਰੇ ॥>
  text <ਖ਼ਾਨ ਦੌਰਾਂ ਫੌਜ ਨੂੰ>
    text <ਖ਼ਾਨ ਦੌਰਾਂ ਕਰੇ ਸਵਾਲ ਸੱਦ ਸਿਪਾਹ ਨੂੰ>
    text <ਯਾਰੋ ਬਣਿਆ ਹਸ਼ਰ ਜ਼ਵਾਲ ਦਿੱਲੀ ਦੇ ਤਖ਼ਤ ਨੂੰ>
    text <ਮਨਸੂਬਾ ਐ ਕਮਾਲ ਸਿਰ ਤੇ ਕੜਕਿਆ>
    text <ਜ਼ਨ ਫ਼ਰਜ਼ੰਦ ਤੇ ਮਾਲ ਵੋਸਗੁ ਨਾਲ ਕੁਝ>
    text <ਕਯਾ ਹੋਇਆ ਇਕ ਸਾਲ ਕੀ ਬਾਕੀ ਜੀਵਣਾ>
    text <ਪਰ ਕਰਿਓ ਨਿਮਕ ਹਲਾਲ ਮੁਹੰਮਦ ਸ਼ਾਹ ਦਾ ॥>
  text <ਫੌਜੀਆਂ ਦਾ ਜਵਾਬ>
    text <ਬੱਧੇ ਹੱਥ ਸਿਪਾਹੀਆਂ ਬੰਨ੍ਹ ਅਰਜ਼ਾਂ ਕਰੀਆਂ>
    text <ਨਿਮਕ ਹਲਾਲ ਹਾਂ ਆਦ ਕਦੀਮ ਦੇ ਖ਼ੂਬ ਤਲਬਾਂ ਤਰੀਆਂ>
    text <ਉਹਨਾਂ ਕਢੇ ਡੰਗ ਅਠੂਹਿਆਂ ਵਟ ਮੁਛਾਂ ਧਰੀਆਂ>
    text <ਉਹਨਾਂ ਸਰਕ ਲਈਆਂ ਸਰਵਾਹੀਆਂ ਹੱਥ ਢਾਲਾਂ ਫੜੀਆਂ>
    text <ਅਸੀਂ ਹਜ਼ਰਤ ਅਲੀ ਅੰਬੀਰ ਦੇ ਜੰਗ ਵਾਂਗ ਘੱਤ ਦਿਆਂਗੇ ਗਲੀਆਂ>
    text <ਕਾਬਲ ਰੋਣ ਪਠਾਣੀਆਂ ਭੰਨ ਚੂੜੇ ਕੜੀਆਂ>
    text <ਪਰ ਸਾਨੂੰ ਤਾਂ ਹੀ ਆਖੀਂ ਆਫਰੀਂ ਦਸਤਾਰਾਂ ਵਲੀਆਂ ॥>
  text <ਰਾਜਪੂਤ ਰਾਜੇ>
    text <ਚੜ੍ਹੇ ਔਰੰਗਾਬਾਦ ਥੀਂ ਭੇਰੀਂ ਘੁਰਲਾਵਨ>
    text <ਅਗੇ ਅੰਬੇਰੀ ਤੇ ਮਾਰਵਾੜ ਬੂੰਦੀ ਘਲਿ ਆਵਨ>
    text <ਇਕ ਘੋੜੇ ਮਰਦ ਨੂੰ ਕਰ ਜਸ਼ਨ ਵਿਖਾਵਨ>
    text <ਓਹ ਪਾ ਪਾ ਫੀਮਾ ਟਾਂਕਦੇ ਕੈਫੀ ਝੁਟਲਾਵਣ>
    text <ਜਿਵੇਂ ਜਹਾਜ਼ ਸਮੁੰਦਰੀ ਗਿਰਦਾਵਾਂ ਖਾਵਣ ॥>
  text <ਨਿਜ਼ਾਮੁਲਮੁਲਕ ਦਾ ਖ਼ਤ ਨਾਦਰ ਸ਼ਾਹ ਨੂੰ>
    text <ਨਿਜ਼ਾਮਲ ਖ਼ਤ ਭਲੇਰਾ ਵਾਚੇ ਨਾਜ਼ਰ ਸ਼ਾਹ>
    text <ਅੱਗੇ ਲਸ਼ਕਰ ਮੇਰਾ ਪਿਛੇ ਈਰਾਨੀਆਂ>
    text <ਦਰਮਿਆਨ ਦੁਹਾਂ ਦੇ ਡੇਰਾ ਮੁਹੰਮਦ ਸ਼ਾਹ ਦਾ>
    text <ਤੂੰ ਰਾਤੀਂ ਘੱਤੀਂ ਘੇਰਾ ਛੇਕੜ ਤਲਫ਼ ਕਰ>
    text <ਕੀਚੀਂ ਬੇਰਾ ਬੇਰਾ ਦੌਰਾਂ ਨੂੰ ਪਗੜ ਕੇ>
    text <ਨਾ ਕਰਨਾ ਜ਼ੋਰ ਭਲੇਰਾ ਕਿਸੇ ਮੁਕਾਬਲਾ>
    text <ਇਹ ਤਖ਼ਤ ਮੁਬਾਰਕ ਤੇਰਾ ਕੁਲ ਵਲਾਇਤਾਂ>
    text <ਘਰ ਦਾ ਭੇਦ ਚੰਗੇਰਾ ਕਿਸੇ ਨ ਸਾਧਿਆ ॥>
  text <ਨਾਦਰ ਸ਼ਾਹ ਆਪਣੀ ਫੌਜ ਨੂੰ>
    text <ਸ਼ਾਹ ਨਾਜ਼ਰ ਗੱਲ ਅਲਾਈ ਸਖ਼ਤੀ ਬੋਲ ਕੇ>
    text <ਤੁਸੀਂ ਹੈਸੋ ਟੁਕੜ ਗਦਾਈ ਹਿੰਦੁਸਤਾਨ ਦੇ>
    text <ਕੋਈ ਦੇਂਦੇ ਲੋਗ ਗਵਾਹੀ ਤੁਹਾਡੇ ਫਕਰ ਦੀ>
    text <ਹੁਣ ਜਾਂਦੇ ਹੋ ਹੈਫ਼ ਕਮਾਈ ਲੱਜ ਨ ਵਤਨ ਦੀ>
    text <ਸਿਰ ਖ਼ਾਕ ਤੁਹਾਡੇ ਪਾਈ ਜਾਉਂ ਨੱਸ ਕੇ>
    text <ਸ਼ਾਹ ਨਾਜ਼ਰ ਕਹਿੰਦਾ ਜਾਈ ਸਾਰੀ ਫੌਜ ਵਿਚ>
    text <ਕਿਸੇ ਜਾ ਇਹ ਗੱਲ ਸੁਣਾਈ ਭੂਪਤਿ ਨਾਥ ਨੂੰ>
    text <ਹੋ ਮੁੜ੍ਹਕਾ ਮੁੜ੍ਹਕਾ ਜਾਏ ਗੁੱਸਾ ਕਹਿਰ ਦਾ>
    text <ਤੁਸਾਂ ਕਰਨੀ ਖ਼ੂਬ ਲੜਾਈ ਜਿਤਨੇ ਸੂਰਮੇ ॥>
  text <ਭੂਪਤ ਰਾਇ ਸੰਨਿਆਸੀ>
    text <ਭੂਪਤ ਰਾਇ ਸੰਨਿਆਸੀ ਸੱਦ ਪੁਛੇ ਬੀਰਾਂ>
    text <ਇਹ ਉਤਰੇ ਨੇ ਦੇਉ ਵਲਾਇਤੋਂ ਹੱਥ ਪਕੜ ਗੰਡੀਰਾਂ>
    text <ਓਹ ਦੇਣ ਧੱਕਾ ਦਿਵਾਲ ਨੂੰ ਕਰ ਸਟਣ ਲੀਰਾਂ>
    text <ਕੱਦ ਜਿਨ੍ਹਾਂ ਦੇ ਓਜ ਵਾਂਗ ਯਾ ਮੁਨਕਰ ਨਕੀਰਾਂ>
    text <ਅਸਾਂ ਭੀ ਫ਼ਕਰ ਕਦੀਮ ਦੇ ਵਾਂਗ ਸ਼ਾਹ ਮੀਰਾਂ>
    text <ਸਾਡਾ ਮੁਲਕ ਪੰਜਾਬ ਵਲਾਯਤ ਤੇ ਹਿੰਦ ਜਗੀਰਾਂ ॥>
  text <ਸੰਨਿਆਸੀਆਂ ਦਾ ਹੱਲਾ>
    text <ਰਾਏ ਭੂਪਤ ਖਲਾ ਵੰਗਾਰੇ ਸਾਰੇ ਪੰਥ ਨੂੰ>
    text <ਦੁਨੀਆ ਜੇ ਚਾਰ ਦਿਹਾੜੇ ਕਿਚਰਕੁ ਜੀਉਣਾ>
    text <ਜੋ ਲਿਖਿਆ ਹੈ ਕਰਤਾਰੇ ਸੋਈਓ ਵਰਤਸੀ>
    text <ਤੁਸੀਂ ਹੋ ਬਲਵੰਤ ਕਰਾਰੇ ਸਾਰੇ ਲੜ ਮਰੋ>
    text <ਕਰਨ ਫ਼ਕੀਰ ਤਿਆਰੇ ਆਉਣ ਜੰਗ ਤੇ>
    text <ਜਿਉਂ ਸ਼ੇਰ ਮਾਰਨ ਭਬਕਾਰੇ ਪਹੁੰਚਣ ਮਾਰ ਤੇ>
    text <ਜਿਉਂ ਬੰਨ੍ਹਣ ਬਾਜ ਤਰਾਰੇ ਵੇਖ ਸ਼ਿਕਾਰ ਨੂੰ>
    text <ਉਹ ਦੇਵਣ ਖੋਲ੍ਹ ਭੰਡਾਰੇ ਤੇਗਾਂ ਵਾਹ ਕੇ>
    text <ਹੋ ਨੱਠਣ ਲਸ਼ਕਰ ਸਾਰੇ ਵਾਂਗਰ ਲੂੰਬੜਾਂ>
    text <ਤੇ ਨਾਵੇਂ ਦਫ਼ਤਰ ਚਾੜ੍ਹੇ ਮੁਹੰਮਦ ਸ਼ਾਹ ਦੇ ॥>
  block
    text <ਪਹਿਲਾ ਜੰਗ ਸੰਨਯਾਸੀ ਕਰਦੇ ਓਕੜਾ>
    text <ਖ਼ਾਕ ਜਿਨ੍ਹਾਂ ਦੀ ਬਾਸੀ ਜਾਤਿ ਦੇ ਸੂਰਮੇ>
    text <ਉਹ ਅੱਠੇ ਪਹਿਰ ਉਦਾਸੀ ਭੇਖ ਫ਼ਕੀਰ ਦਾ>
    text <ਉਹਨਾਂ ਦੀ ਕੋਈ ਨ ਫੁਫੀ ਮਾਸੀ ਕਿਸੇ ਨ ਰੋਵਣਾ>
    text <ਉਹਨਾਂ ਦੇ ਦੀਵੇ ਬਲਨ ਅਗਾਸ਼ੀਂ ਵਾਉ ਝਟੱਕਿਆਂ>
    text <ਉਹਨਾਂ ਦੀਆਂ ਆਹਨ ਬਲਦੀਆਂ ਅੱਖੀਂ ਲਹੂ ਛੱਟੀਆਂ>
    text <ਇਕ ਰੱਬ ਤਿਨ੍ਹਾਂ ਦਾ ਸਾਥੀ ਆਏ ਸਾਹਮਣੇ>
    text <ਉਹਨਾਂ ਕੋਲ ਛੁਰੀ ਕੁਹਾੜੀ ਕਾਤੀ ਇਹ ਹਥਿਆਰ ਸਨ>
    text <ਉਹ ਭੱਜਣ ਵਾਂਗ ਇਰਾਕੀ ਤੇਗਾਂ ਵਾਂਹਦੇ>
    text <ਉਹ ਖਾਂਦੇ ਖਾਸ ਗਟਾਕੀ ਵੱਗਣ ਨਾਵਕਾਂ>
    text <ਉਹਨਾਂ ਪੰਜ ਹਜ਼ਾਰ ਚੁਰਾਸੀ ਗੁਰਜ਼ੀਂ ਮਾਰਿਆ>
    text <ਪਰ ਕਰ ਕੇ ਗਏ ਖਲਾਸੀ ਚੜ੍ਹੇ ਪਹਾੜ ਨੂੰ ॥>
  text <ਕਰਨਾਲ ਦੀ ਲੜਾਈ>
    text <ਦੋਹੀਂ ਦਲੀਂ ਮੁਕਾਬਲੇ ਰਣ ਸੂਰੇ ਗੜਕਣ>
    text <ਚੜ੍ਹ ਤੋਫ਼ਾਂ ਗਡੀਂ ਢੁੱਕੀਆਂ ਲੱਖ ਸੰਗਲ ਖੜਕਣ>
    text <ਓਹ ਦਾਰੂ ਖਾਂਦੀਆਂ ਕੋਹਲੀਆਂ ਮਣ ਗੋਲੇ ਰੜਕਣ>
    text <ਓਹ ਦਾਗ਼ ਪਲੀਤੇ ਛੱਡੀਆਂ ਵਾਂਗ ਬੱਦਲ ਕੜਕਣ>
    text <ਜਿਉਂ ਦਰ ਖੁਲ੍ਹੇ ਦੋਜ਼ਖਾਂ ਮੂੰਹ ਭਾਹੀਂ ਭੜਕਣ>
    text <ਜਿਉਂ ਝਾਂਬੇ ਮਾਰੇ ਪੰਖਣੂੰ ਵਿਚ ਬਾਗਾਂ ਫੜਕਣ>
    text <ਝੜੇ ਤਰੁੱਟੇ ਹੰਭਲਾ ਵਾਂਗ ਮੱਛਾਂ ਤੜਫਣ>
    text <ਜਿਉਂ ਝੱਲੀਂ ਅੱਗਾਂ ਲੱਗੀਆਂ ਰਣ ਸੂਰੇ ਤੜਕਣ>
    text <ਓਹ ਹਸ਼ਰ ਦਿਹਾੜਾ ਵੇਖਕੇ ਦਲ ਦੋਵੇਂ ਧੜਕਣ ॥>
  block
    text <ਧ੍ਰੱਗਾਂ ਦਿਆਂ ਧ੍ਰੈਵਾਣਾਂ ਮਾਰੂ ਵੱਜਿਆ>
    text <ਘੂਕਰ ਘੱਤੀ ਬਾਣਾਂ ਰਣ ਵਿਚ ਆਣ ਕੇ>
    text <ਹਥਿਆਰ ਵਡਾ ਜਰਵਾਣਾ ਬੇਹੱਦ ਮਖੌਲੀਆ>
    text <ਉਹ ਅਹਰਿਣ ਵਾਂਗ ਵਦਾਣਾਂ ਸਿਰ ਤੇ ਕੜਕਿਆ>
    text <ਜਿਵੇਂ ਢਾਹੇ ਬਾਗ਼ ਤ੍ਰਖਾਣਾਂ ਤੱਛਣ ਗੇਲੀਆਂ>
    text <ਉਡ ਜਾਂਦੇ ਨੈਣ ਪਰਾਣਾਂ ਮੁਣਸਾਂ ਘੋੜਿਆਂ ॥>
  block
    text <ਹੋਇਆ ਹੁਕਮ ਜੰਬੂਰਚੀਆਂ ਆ ਉੱਠ ਝੁਕਾਏ>
    text <ਬਾਹੀ ਜਿਵੇਂ ਪਹਾੜ ਦੀ ਕਰ ਕੋਟ ਬਹਾਏ>
    text <ਉਹਨਾਂ ਧੌਣਾਂ ਕਰਕੇ ਲੰਮੀਆਂ ਬੱਦਲ ਗਿਰੜਾਏ>
    text <ਦਾਗ ਪਲੀਤੇ ਛੱਡੀਆਂ ਡੌਂ ਝੱਲੀਂ ਲਾਏ>
    text <ਪੈ ਰਹੇ ਹਜ਼ਾਰ ਮੈਦਾਨ ਵਿਚ ਦੁਪਾਏ ਚੁਪਾਏ>
    text <ਹਾਥੀ ਢਹਿੰਦੇ ਦਲਾਂ ਵਿਚ ਹੋ ਸਿਰ ਤਲਵਾਏ>
    text <ਜਿਵੇਂ ਢਹਿਣ ਮਣਾਂ ਦਰਯਾ ਦੀਆਂ ਸਾਵਣ ਹੜ੍ਹ ਆਏ ॥>
  block
    text <ਜਵਾਨਾਂ ਤੁਫੰਗਾਂ ਪਗੜੀਆਂ ਕਰ ਸ਼ਿਸਤ ਸੰਭਾਲੇ>
    text <ਉਹਨਾਂ ਲੱਪੀਂ ਦਾਰੂ ਠੇਹਲਿਆ ਅੱਗ ਲਾ ਪਿਆਲੇ>
    text <ਸੜਕ ਘੱਤੀ ਸੀ ਗੋਲੀਆਂ ਲੋਹੂ ਪਰਨਾਲੇ>
    text <ਜਿਉਂ ਭੱਠ ਭੜੱਕਨ ਧਾਣਿਆਂ ਪਏ ਜੇਠ ਪੁਰਾਲੇ>
    text <ਜਿਵੇਂ ਭੌਰ ਗੁਲਾਂ ਪਰ ਗੂੰਜਦੇ ਹੋ ਮੁਹਰੇ ਫਾਲੇ>
    text <ਵੱਸੇ ਗੜਾ ਤੂਫਾਨ ਦਾ ਹੋਣ ਬੱਦਲ ਕਾਲੇ>
    text <ਜਿਉਂ ਕੈਫੀ ਝੜਨ ਹੁੰਗਲਾ ਕੇ ਖੀਵੇ ਮਤਵਾਲੇ>
    text <ਜਿਵੇਂ ਰੁਪਈਏ ਤਾ ਕੇ ਵਿਚ ਪਾਣੀ ਡਾਲੇ ॥>
  block
    text <ਧਣਵਾਂ ਪਗੜ ਬਹਾਦਰਾਂ ਹੱਥ ਖੱਬੇ ਫੜੀਆਂ>
    text <ਉਹਨਾਂ ਸੱਜੇ ਚਿਲਾ ਖਿੱਚਿਆ ਖਿੱਚ ਕੰਨੀਂ ਖੜੀਆਂ>
    text <ਜੋਗ ਜਿਵੇਂ ਸੰਨਯਾਸੀਆਂ ਚੁਕ ਬਾਹੀਂ ਖੜੀਆਂ>
    text <ਗੁਣ ਬੋਲਣ ਮਾਰੂ ਲੱਖ ਰਾਗ ਬੰਦ ਰੋਗਨ ਜੜੀਆਂ>
    text <ਓਹ ਨਿਵੀਆਂ ਸਫ਼ਾਂ ਰਕੂਅ ਨੂੰ ਤਸਬੀਹਾਂ ਫੜੀਆਂ>
    text <ਪਰ ਘੱਤ ਉੱਡਣ ਕਾਨੀਆਂ ਦੁਕਾਨੀਂ ਘੜੀਆਂ>
    text <ਜਿਉਂ ਤੀਰ ਸੜਾਕੇ ਭਾਦਰੋਂ ਬੰਨ੍ਹ ਢੁਕੇ ਝੜੀਆਂ>
    text <ਓਹ ਮਾਰਨ ਸੂਰੇ ਸੂਰਿਆਂ ਵਿਚ ਜ਼ਰਾ ਨ ਅੜੀਆਂ>
    text <ਜਿਉਂ ਮੇਖਾਂ ਬੇੜੀ ਠੁੱਕੀਆਂ ਧਸ ਗੁੱਝਾਂ ਵੜੀਆਂ>
    text <ਜਿਉਂ ਪਹਾੜਾਂ ਦੇ ਦਾ ਤੇ ਸੈ ਪਈਆਂ ਪੜੀਆਂ>
    text <ਪਰ ਸੂਰੇ ਝੱਠੇ ਨੇ ਬੀਰ ਖੇਤ ਮੱਲ ਸੁੱਤੇ ਰੜੀਆਂ ॥>
  block
    text <ਨੇਜ਼ੇ ਆਏ ਢੁੱਕ ਕੇ ਜਿਵੇਂ ਪਾਣੀ ਹੜ੍ਹ ਦੇ>
    text <ਸਿਰ ਨਿਵਾਏ ਬਰਛੀਆਂ ਤਸਬੀਹਾਂ ਪੜ੍ਹਦੇ>
    text <ਬਰਛੇ ਲੈਣ ਭਵਾਲੀਆਂ ਜਿਉਂ ਨਟ ਸੂਲੀਂ ਚੜ੍ਹਦੇ>
    text <ਲੈ ਜਾਂਦੇ ਬਰਛੇ ਆਸਣੋਂ ਸੈ ਪਰਨੇ ਪੜਦੇ>
    text <ਜਿਵੇਂ ਕਬੂਤਰ ਫੜਕ ਕੇ ਹੋ ਲੋਥਾਂ ਝੜਦੇ>
    text <ਜਿਉਂ ਕਾਂ ਬਸੇਰਾ ਬਾਗ਼ ਵਿਚ ਘੱਤ ਘੇਰਾ ਵੜਦੇ ॥>
  block
    text <ਧ੍ਰੱਗਾਂ ਦਿਆਂ ਧ੍ਰੈਵਾਣਾਂ ਮਾਰੂ ਵੱਜਿਆ>
    text <ਜੁੜੀਆਂ ਆਣ ਕੰਧਾਰਾਂ ਗੱਜਣ ਸੂਰਮੇ>
    text <ਜੇਠ ਕੱਲਰ ਲਸ਼ਕਾਰਾਂ ਭੜਕਣ ਭੱਠ ਜਿਉਂ>
    text <ਸੈ ਜਾਤੀਂ ਤਲਵਾਰਾਂ ਲਿਸ਼ਕਣ ਬਦਲੀਆਂ>
    text <ਖਾਂ ਦੌਰਾਂ ਕਰੇ ਵੰਗਾਰਾਂ ਸਦ ਸਿਪਾਹੀਆਂ>
    text <ਮੁਜ਼ੱਫਰ ਛੋੜ ਅਸਵਾਰਾਂ ਰਲਿਆ ਬੀਰ ਖੇਤ>
    text <ਜਿਵੇਂ ਬਾਜ ਪਿਆ ਵਿਚ ਡਾਰਾਂ ਰਣ ਸ਼ੱਦਾਦ ਖਾਂ>
    text <ਤਲਵਾਰੀਂ ਦੀਆਂ ਫਬਕਾਰਾਂ ਵੱਸੇ ਮੀਂਹ ਜਿਉਂ>
    text <ਦੋ ਧੜ ਕਰਨ ਭੰਦਾਰਾਂ ਵਹਿਨ ਸਰਵਾਹੀਆਂ>
    text <ਜਿਵੇਂ ਟਿੰਡਾਂ ਲਾਹ ਘੁਮਿਆਰਾਂ ਧਰੀਆਂ ਚੱਕ ਤੋਂ>
    text <ਤਿਵੇਂ ਸਿਰੀਆਂ ਬੇਸ਼ੁਮਾਰਾਂ ਘੱਟੇ ਰੁਲਦੀਆਂ>
    text <ਜਿਉਂ ਤਰਬੂਜ਼ ਬਾਜ਼ਾਰਾਂ ਦਿੱਸਨ ਢੇਰੀਆਂ>
    text <ਉਹਨਾਂ ਕੀਤੀ ਵਾਢ ਹਥਿਆਰਾਂ ਸਾਢੇ ਸੱਤ ਕੋਹ>
    text <ਜਿਉਂ ਖਾਧੀ ਭਾਂਜ ਕੁਫਾਰਾਂ ਅੱਗੋਂ ਅਲੀ ਦੇ>
    text <ਜਿਉਂ ਤੁੱਟੀ ਕਾਂਗ ਸੈਂਸਾਰਾਂ ਪਏ ਬਰੇਤਿਆਂ>
    text <ਕਲ ਦੇ ਨਾਰਦ ਗਾਰਾਂ ਛੱਪੇ ਮੌਤ ਥੀਂ>
    text <ਪਰ ਅਜ਼ਰਾਈਲ ਨ ਸਾਰਾਂ ਮੂਲੇ ਲੱਧੀਆਂ ॥>
  text <ਕਾਤਲ ਕੁਲੀ ਦਾ ਜੰਗ>
    text <ਕਾਤਲ ਕੁਲੀ ਸੰਭਾਲੀ ਬਰਛੀ ਸਾਰ ਦੀ>
    text <ਓਹ ਘੜੀ ਦੁਕਾਨ ਵਲਾਇਤ ਡੇਢ ਹਜ਼ਾਰ ਦੀ>
    text <ਜਿਉਂ ਸਿਆਹ ਨਾਗਣਿ ਕਾਲੀ ਡੰਗ ਸਵਾਰਦੀ>
    text <ਕਰ ਜ਼ੋਰ ਰਕਾਬਾਂ ਦੇ ਮਾਰੀ ਲੱਗੀ ਨ ਕਾਰ ਦੀ>
    text <ਸੱਟ ਬੱਧੀ ਬਰਛੀ ਤਰ ਗਈ ਫ਼ਲ ਲਸ਼ਕਾਰਦੀ>
    text <ਜਿਵੇਂ ਤਾਰਾ ਟੁੱਟਾ ਅੰਬਰੋਂ ਰਾਤ ਗੁਬਾਰ ਦੀ>
    text <ਜਿਵੇਂ ਘੁੱਥੀ ਕੂਹੀ ਕੁਲੰਗ ਤੋਂ ਮੀਰ ਸ਼ਕਾਰ ਦੀ ॥>
  text <ਮੁਜ਼ੱਫਰ ਦਾ ਕਾਤਲ ਕੁਲੀ ਨੂੰ ਮਾਰਨਾ>
    text <ਮੁਜ਼ੱਫਰ ਘੋੜਾ ਛੇੜਿਆ ਰਣ ਸ਼ੇਰ ਵਰਿਧਾ>
    text <ਉਸ ਬਰਛਾ ਪਗੜ ਸੰਭਾਲਿਆ ਤਪ ਗੁੱਸੇ ਰਿੱਧਾ>
    text <ਉਸ ਮਾਰਿਆ ਕਾਤਲ ਕੁਲੀ ਨੂੰ ਤਕ ਸੀਨੇ ਸਿੱਧਾ>
    text <ਭੰਨ ਹਾਂ ਕਲੇਜਾ ਬੱਖੀਆਂ ਲੈ ਲੁਕਮਾਂ ਥਿੱਧਾ>
    text <ਮੁਰਗ ਜਿਵੇਂ ਕਬਾਬੀਆਂ ਚਾ ਸੀਖੀਂ ਵਿੱਧਾ>
    text <ਸਿਰ ਫੌਜ ਪੰਜਾਹ ਹਜ਼ਾਰ ਦਾ ਮੁਜ਼ੱਫਰ ਗਿੱਧਾ ॥>
  text <ਸ਼ਾਹ ਤਵਾਚਾ ਤੇ ਮੁਜ਼ੱਫਰ ਦਾ ਜੰਗ>
    text <ਸ਼ਾਹ ਤਵਾਚਾ ਆਇਆ ਰਣ ਮੈਦਾਨ ਵਿਚ>
    text <ਉਸ ਨੇਜ਼ਾ ਦਸਤ ਟਿਕਾਯਾ ਕਿਸੇ ਕਮੈਤ ਦਾ>
    text <ਮੇਲ ਧਾਤਾਂ ਅਹਰਨ ਪਾਯਾ ਖਾਕ ਲਪੇਟਿਆ>
    text <ਘੱਤ ਕੋਲੇ ਕਊ ਘੜਾਇਆ ਲੰਬਾਂ ਛੁੱਟੀਆਂ>
    text <ਉਹਨੂੰ ਸ਼ੱਕਰ ਸਾਣ ਚੜ੍ਹਾਇਆ ਵਾਢਾਂ ਦਿੱਤੀਆਂ>
    text <ਘੜ ਮੁੰਨਾ ਹੱਥ ਵਧਾਇਆ ਸ਼ਕਲ ਕਟਾਰ ਦੀ>
    text <ਉਹਨੂੰ ਛੜ ਦੇ ਨਾਲ ਜੜਾਯਾ ਸੁੱਤਾ ਜਾਗਿਆ>
    text <ਜਿਉਂ ਸਾਵਣ ਫਨੀਅਰ ਆਯਾ ਡੰਗ ਉਲੇਰ ਕੇ>
    text <ਤਰਗਸ਼ ਤੂੰਨੇ ਲਾਇਆ ਮੋਢੇ ਛੋਹ ਗਿਆ>
    text <ਪਰ ਮੁਜ਼ੱਫਰ ਰੱਬ ਬਚਾਇਆ ਗੜੇ ਤੂਫਾਨ ਥੀਂ ॥>
  text <ਸ਼ਾਹ ਤਵਾਚਾ ਦਾ ਮਰਨਾ>
    text <ਮੁਜ਼ੱਫਰ ਘੋੜਾ ਛੇੜਿਆ ਮੁੜ ਦੂਜੀ ਵਾਰੀ>
    text <ਓਸ ਧੂਹ ਮਿਆਨੋਂ ਕਢੀਆ ਮੁਲ ਬੇਸ਼ੁਮਾਰੀ>
    text <ਉਹਦੀ ਵਾਢ ਵਾ ਨਾਲੋਂ ਪਤਲੀ ਉਸਤਾਦ ਸਵਾਰੀ>
    text <ਓਹ ਅੜੇ ਨ ਜਿਰ੍ਹਾ ਤੇ ਬਖਤਰਾਂ ਰਤ ਪੀਵਣਹਾਰੀ>
    text <ਓਹ ਸ਼ਾਹ ਤਵਾਚੇ ਨੂੰ ਛੰਡੀਆ ਸਿਰ ਲਗੀ ਕਾਰੀ>
    text <ਓਸ ਜੁਦਾ ਕੀਤੀ ਵਢ ਖੋਪਰੀ ਸਣੇ ਮਗਜ਼ ਉਤਾਰੀ>
    text <ਜਿਵੇਂ ਹਾਂਡੀ ਟੁੱਟੀ ਖੀਰ ਦੀ ਡਿਗ ਹੱਥੋਂ ਭਾਰੀ>
    text <ਜਿਵੇਂ ਮਟਕੀ ਭੰਨੀ ਗੁੱਜਰੀ ਚਾ ਦਹੀਂ ਖਿਲਾਰੀ>
    text <ਦੋਵੇਂ ਦੀਵੇ ਵਿਸਵੇਂ ਸੌਂਹ ਪਈ ਗੁਬਾਰੀ>
    text <ਮਾਰ ਲਿਆ ਮੁਜ਼ੱਫਰ ਖਾਂ ਉਮਰਾ ਰਣ ਹਫ਼ਤਹਜ਼ਾਰੀ ॥>
  text <ਸ਼ਾਹ ਗੱਜ਼ਾਲੀ ਦਾ ਮੁਜ਼ੱਫਰ ਨੂੰ ਮਾਰਨਾ>
    text <ਆਇਆ ਸ਼ਾਹ ਗੱਜ਼ਾਲੀ ਦਸਤ ਕਮਾਨ ਲੈ>
    text <ਉਸ ਕਾਨੀ ਪਕੜ ਸੰਭਾਲੀ ਕਢੀ ਤਰਗਸ਼ੋਂ>
    text <ਉਸ ਚਿੱਲੇ ਘੱਤ ਜਵਾਲੀ ਪੁਰ ਕਰ ਛਡੀਆ>
    text <ਜਿਵੇਂ ਖਾਧੀ ਗਿਰਝ ਭਵਾਲੀ ਟੁੱਟੀ ਮਾਰ ਤੇ>
    text <ਉਹ ਲੋਹੂ ਦੀ ਹੰਜਾਲੀ ਭੁੱਖੀ ਭੂਤਨੀ>
    text <ਫਲ ਦੇਂਦੀ ਸੁਰਖ ਵਿਖਾਲੀ ਕਿੱਤ ਨਿਹਾਯਤੇ>
    text <ਜਿਉਂ ਦਿਹੁੰ ਚੜ੍ਹਦੇ ਪਹਿਲੀ ਲਾਲੀ ਸੂਹੇ ਰੰਗ ਦੀ>
    text <ਮੁਜ਼ੱਫਰ ਆਸਣੋਂ ਖਾਲੀ ਝੜਿਆ ਘੋੜਿਓਂ>
    text <ਜਿਵੇਂ ਮੱਛ ਪਿਆ ਵਿਚ ਜਾਲੀ ਤੜਫੇ ਸੂਰਮਾ>
    text <ਕਰਕੇ ਨਿਮਕ ਹਲਾਲੀ ਗਿਆ ਚੁਗੱਤਿੱਆਂ>
    text <ਪਰ ਰਸਮ ਸ਼ਹੀਦਾਂ ਵਾਲੀ ਖੜਾ ਬਹਿਸ਼ਤ ਵਿਚ ॥>
  text <ਆਕਿਲ ਹੱਥੋਂ ਸ਼ਾਹ ਗ਼ਿਜ਼ਾਲੀ ਦਾ ਮਰਨਾ>
    text <ਆਕਿਲ ਤੁਬਕ ਵਜੁੱਤਿਆ ਭਰ ਵਜਨ ਸੰਭਾਲੀ>
    text <ਉਹਨੂੰ ਡਾਂਢ ਅਲੰਬੇ ਆਤਸ਼ੋਂ ਭੁੱਖ ਭੱਤੇ ਜਾਲੀ>
    text <ਉਹਦਾ ਕੜਕ ਪਿਆਲਾ ਉੱਠਿਆ ਭੰਨ ਗਈ ਹੈ ਨਾਲੀ>
    text <ਉਸ ਦੂਰੋਂ ਡਿਠਾ ਆਂਵਦਾ ਫਿਰ ਸ਼ਾਹ ਗ਼ਿਜ਼ਾਲੀ>
    text <ਓਸ ਲਗਦੀ ਬੱਬਰ ਬੋਲਿਆ ਜਿਵੇਂ ਖੋੜੀ ਥਾਲੀ>
    text <ਜਿਵੇਂ ਲਾਟੂ ਟੁਟਾ ਡੋਰ ਤੋਂ ਖਾ ਗਿਰਦ ਭੰਵਾਲੀ>
    text <ਅੱਗ ਥੋੜ੍ਹੀ ਥੋੜ੍ਹੀ ਸੁਲਗਦੀ ਫਿਰ ਆਕਲ ਬਾਲੀ>
    text <ਪਰ ਖਾਨ ਦੌਰਾਂ ਦਾ ਨਿਮਕ ਸੀ ਕਰ ਗਿਆ ਹਲਾਲੀ ॥>
  text <ਅਜ਼ੀਜ਼ ਖਾਂ ਕੰਧਾਰੀ ਤੇ ਆਕਿਲ ਦਾ ਯੁੱਧ>
    text <ਫੇਰ ਆਇਆ ਤੁਰਾ ਨਚਾਂਦਾ ਅਜ਼ੀਜ਼ ਖਾਂ ਕੰਧਾਰੀ>
    text <ਉਸ ਰੱਖ ਕਵਾਇਦ ਸੱਜਿਓਂ ਬਰਛੀ ਪੁਰਕਾਰੀ>
    text <ਉਸ ਕਰਕੇ ਸਿੱਧੀ ਸਾਹਮਣੀ ਆਕਲ ਨੂੰ ਮਾਰੀ>
    text <ਉਹ ਬਰਛੀ ਘੁੱਥੀ ਆਕਲੋਂ ਬਣ ਗਈ ਤਤਾਰੀ>
    text <ਜਿਉਂ ਜੋਸ਼ ਰਕਾਬਾਂ ਦੇ ਛਡਿਆ ਚਾ ਬਾਜ ਸ਼ਿਕਾਰੀ>
    text <ਸ਼ਿਕਾਰਾ ਘੁਥਾ ਸਤੂਨਿਓਂ ਬੰਨ੍ਹ ਗਿਆ ਉਡਾਰੀ>
    text <ਜਿਉਂ ਖਿਡਾਰੀ ਰਖੀਆਂ ਕਰ ਛੱਕੇ ਸਾਰੀ>
    text <ਪਾਸਾ ਪਵੇ ਨਾ ਦਾਅ ਦਾ ਕੀ ਕਰੇ ਖਿਡਾਰੀ>
    text <ਜਦੋਂ ਬਾਰਾਂ ਮੰਗੇ ਤੇ ਤ੍ਰੈ ਪਏ ਫੇਰ ਅਕਸਰ ਹਾਰੀ>
    text <ਪਰ ਅਕਾਲ ਤੁਬਕ ਵਜੁੱਤਿਆ ਮੁੜ ਦੂਜੀ ਵਾਰੀ ॥>
  text <ਅਜ਼ੀਜ਼ ਖਾਂ ਕੰਧਾਰੀ ਦਾ ਆਕਿਲ ਹੱਥੋਂ ਮਰਨਾ>
    text <ਆਕਲ ਤੁਬਕ ਵਜੁੱਤਿਆ ਕਹੋ ਕੇਹੀ ਆਹੀ>
    text <ਉਹ ਦਾਰੂ ਦੀ ਖਾਧੀ ਇਕ ਲੱਪ ਗੋਲੀ ਸਰਸਾਹੀ>
    text <ਉਹਦਾ ਕੜਕ ਪਿਆਲਾ ਉਠਿਆ ਵਿਚ ਗੜਾ ਇਲਾਹੀ>
    text <ਓਸ ਅਜ਼ੀਜ਼ ਖਾਂ ਕੰਧਾਰੀ ਨੂੰ ਮਾਰਿਆ ਪੀ ਰੱਤ ਮਿਸਾਹੀ>
    text <ਡਿੱਗਾ ਉਹ ਪਲੰਘ ਤੋਂ ਪੀ ਕੈਫ਼ ਮਨਾਹੀ>
    text <ਸੂਰੇ ਆਸਣ ਛਡਿਆ ਜਿੰਦ ਹੋਈਓ ਸੂ ਰਾਹੀ>
    text <ਪਰ ਹਫ਼ਤ ਹਜ਼ਾਰੀ ਸੂਰਮਾ ਮਾਰ ਗਿਆ ਸਿਪਾਹੀ ॥>
  text <ਬਦਰ ਬੇਗ਼ ਹੱਥੋਂ ਆਕਿਲ ਦੀ ਮੌਤ>
    text <ਆਇਆ ਇਕ ਮਰਵਾਣੀਂ ਨਾਂ ਸੂ ਬਦਰ ਬੇਗ਼>
    text <ਓਹ ਕਢਣਹਾਰਾ ਜਾਣੀਂ ਵਾਂਗਰ ਰਾਸ਼ਕਾਂ>
    text <ਓਸ ਧੂਹ ਲਈ ਕਰਵਾਨੀ ਸੁਧੇ ਸਾਰ ਦੀ>
    text <ਓਸ ਕਰਕੇ ਫ਼ਿਕਰ ਇਨਸਾਨੀ ਆਕਲ ਨੂੰ ਛੰਡਿਆ>
    text <ਉਸ ਪਲ ਵਿਚ ਕੀਤਾ ਫ਼ਾਨੀ ਏਸ ਜਹਾਨ ਤੋਂ>
    text <ਜਿਉਂ ਟੁੱਟੀ ਰੱਸੀ ਕਾਰਵਾਨੀ ਲੋਥਾਂ ਢੱਠੀਆਂ>
    text <ਜਿਵੇਂ ਤਖ਼ਤੇ ਚੀਰਨ ਸਾਨੀ ਸੁਟੇ ਤਾਕ ਤੇ>
    text <ਪਰ ਆਕਲ ਭੀ ਕੁਰਬਾਨੀ ਨਾਮ ਚੁਗੱਤਿਆਂ ॥>
  text <ਨੂਰ ਬੇਗ ਦਾ ਬਦਰ ਬੇਗ ਨੂੰ ਮਾਰਨਾ>
    text <ਆਇਆ ਮਿਰਜ਼ਾ ਨੂਰ ਬੇਗ ਇਕ ਮੁਗਲ ਈਰਾਨੀ>
    text <ਪਟੇ ਭੁਲੱਥੋ ਨੇਜ਼ਿਉਂ ਬਾਜ਼ ਜਿਰਮ ਕਮਾਨੀ>
    text <ਓਹ ਜਮਧਰ ਛੁਰੀ ਕਟਾਰੀਓਂ ਰੋਸ਼ਨ ਮੈਦਾਨੀ>
    text <ਓਹ ਨਾਰ੍ਹੇ ਕਰਦਾ ਦਲਾਂ ਵਿਚ ਬਲ ਰੁਸਤਮ ਸਾਨੀ>
    text <ਕਰ ਸ਼ੇਰ ਕਲਾਚਾ ਪਗੜਿਅਸੁ ਬਦਰ ਬੇਗ ਮਰਵਾਣੀ>
    text <ਉਹਨੂੰ ਦੱਬ ਕੇ ਕੱਠੋ ਸੂ ਲੱਤ ਹੇਠ ਕਹੁ ਕਿਤ ਨਿਸ਼ਾਨੀ>
    text <ਉਹ ਤੌਬਾ ਕਰੇ ਹਜ਼ਾਰ ਵਾਰ ਪੁਕਾਰ ਜ਼ਬਾਨੀ>
    text <ਜਿਉਂ ਦਿੱਤਾ ਹਜ਼ਰਤ ਇਬਰਾਹੀਮ ਨੇ ਦੁੰਬਾ ਕੁਰਬਾਨੀ ॥>
  text <ਅਫ਼ਜ਼ਲ ਕੁਲੀ ਦਾ ਨੂਰ ਬੇਗ ਨਾਲ ਘਮਸਾਣ ਦਾ ਜੰਗ>
    text <ਅਫ਼ਜ਼ਲ ਕੁਲੀ ਮੈਦਾਨ ਵਿਚ ਦੋਵੇਂ ਮੁੱਛ ਸਵਾਰੇ>
    text <ਉਹ ਛੇੜ ਅਰਾਕੀ ਪਲਕਿਆ ਕਰਦਾ ਲਲਕਾਰੇ>
    text <ਉਹ ਸਜਿਓ ਮਿਰਜ਼ੇ ਨੂਰ ਬੇਗ ਨੂੰ ਆਣ ਪੁਕਾਰੇ>
    text <ਖਾ ਗੁੱਸਾ ਪਰਤਿਆ ਨੂਰ ਬੇਗ ਦਿਲ ਫਿਰੀ ਕਰਾਰੇ>
    text <ਜਿਉਂ ਵਿਧਿਆ ਹੋਇਆ ਮਾਰ ਤੇ ਤੜ ਸ਼ੇਰ ਚਾ ਮਾਰੇ>
    text <ਓਹ ਜੁੱਟ ਪਏ ਦੋ ਸੂਰਮੇ ਰਣ ਘਾਘੇਹਾਰੇ>
    text <ਜਿਉਂ ਕਰ ਉਤੇ ਆਹਰਣੇ ਤਾ ਧਰੇ ਲੁਹਾਰੇ>
    text <ਉਹ ਮਾਰਨ ਸੱਟ ਵਦਾਣ ਵਾਂਗ ਹੋ ਪੱਬਾਂ ਭਾਰੇ>
    text <ਕਰ ਝੜ ਕੜਕ ਕੜਾਕ ਕੜਕ ਢਾਲੀਂ ਬਲਖਾਰੇ>
    text <ਹਥੇ ਰਹੀਆਂ ਗੱਡੀਆਂ ਉਡ ਗਏ ਕਨਾਰੇ>
    text <ਫੁੱਲ ਢਾਲਾਂ ਦੇ ਝੜ ਪਏ ਕਹੁ ਕਿਤ ਕਨਾਰੇ>
    text <ਜਿਉਂ ਆਤਸ਼ਬਾਜ਼ਾਂ ਫੂਕਿਆ ਫੁਲਝੜੀ ਅਨਾਰੇ>
    text <ਓਹ ਚੱਪਾ ਚਲ ਨਹੀਂ ਜਾਣਦੇ ਹੈਣ ਵਡੇ ਹੈਂਸਿਆਰੇ>
    text <ਪਰ ਵੇਖ ਰਜ਼ਾ ਖ਼ੁਦਾ ਦੀ ਕੌਣ ਜਿੱਤੇ ਹਾਰੇ ॥>
  block
    text <ਖ਼ਾਨ ਦੌਰਾਂ ਦੀ ਅਸਵਾਰੀ ਆਹੀ ਲੁੱਝ ਤੇ>
    text <ਬਲਖ਼ ਇਰਾਕ ਬੁਖ਼ਾਰੀ ਤੁਰੇ ਵਲਾਇਤੀ>
    text <ਅਰਬੀ ਤੇ ਕੰਧਾਰੀ ਫਿਰੇ ਮੈਦਾਨ ਵਿਚ>
    text <ਲੈ ਜਮਧਰ ਛੁਰੀ ਕਟਾਰੀ ਡਹੇ ਕਸੂਰੀਏ>
    text <ਤੇ ਵਸੇ ਛੱਜੀਂ ਖਾਰੀਂ ਲੋਹਾ ਮੀਂਹ ਵਾਂਙ>
    text <ਤੰਗ ਲਹੂ ਦੇ ਤਾਰੀ ਮੋੜਿਆ ਹਨਫ਼ੀਏ>
    text <ਪਰ ਬਾਜ਼ੀ ਆਹੀ ਹਾਰੀ ਨਾਜ਼ਰ ਸ਼ਾਹ ਨੇ ॥>
  block
    text <ਮਨਸੂਰ ਅਲੀ ਤੇ ਕਮਰਦੀਨ ਬਹਿ ਪਛੋਤਾਂਦੇ>
    text <ਤੇ ਸੇਈ ਗਾਉਣ ਸੋਹਿਲੇ ਵਿਵਾਹ ਜਿਨ੍ਹਾਂ ਦੇ>
    text <ਭਲਕੇ ਜਿਉਂ ਲੱਗਣ ਏਤ ਫ਼ਿਕਰ ਇਹ ਫ਼ਿਕਰ ਅਸਾਂ ਦੇ>
    text <ਪਰ ਇਹ ਗੱਲ ਨਾਹੀਂ ਮੁਕਦੀ ਜਿਚਰ ਜੀਉਂਦੇ ਜਾਂਦੇ ॥>
  block
    text <ਦੋਹੀਂ ਦਲੀਂ ਮੁਕਾਬਲਾ ਦਮਾਮਾ ਵਾਹਿਆ>
    text <ਤੋਫਾਂ ਕੜਕਣ ਬੱਦਲੀਆਂ ਘੁੜਨਾਲ ਵਜਾਇਆ>
    text <ਸ਼ਦਾਦ ਖਾ ਹਾਥੀ ਪੇਲਿਆ ਚੀਰ ਲਸ਼ਕਰ ਆਇਆ>
    text <ਪਰ ਸਿਰ ਹਾਥੀ ਦੇ ਨੇਜ਼ਾ ਕੜਕ ਬੇਗ ਚਲਾਇਆ>
    text <ਮੀਰ ਸੈਦ ਗੁੱਲੂ ਓਸ ਥਾਂ ਆਨ ਤੁਰਾ ਧਸਾਇਆ>
    text <ਓਸ ਝਲਿਆ ਆਨ ਕੜਕ ਬੇਗ ਨੂੰ ਤੋਲ ਬਰਛਾ ਲਾਇਆ>
    text <ਮਾਰ ਬਰਛਾ ਬੇਗ ਕੜਕ ਨੂੰ ਭੰਨ ਜ਼ਿਕਰ ਚਿੰਘਾਇਆ>
    text <ਮੁਰਗ ਜਿਵੇਂ ਕਬਾਬੀਆਂ ਚਾ ਸੀਖੀਂ ਲਾਇਆ>
    text <ਜਿਉਂ ਹਜ਼ਰਤ ਮੁਹੰਮਦ ਹਨਫੀਏ ਯਜ਼ੀਦ ਕੁਹਾਇਆ>
    text <ਜਿਉਂ ਹਜ਼ਰਤ ਮੂਸਾ ਪਗੜ ਕੇ ਫ਼ਿਰਊਨ ਡੁਬਾਇਆ>
    text <ਓਸ ਸਯਦ ਹੋਰ ਭੀ ਕਿਤਨੇ ਕੁ ਮਾਰਿਓ ਸੂ ਆਪ ਮੂਲ ਨਾ ਆਯਾ ॥>
  text <ਖ਼ਾਨ ਦੌਰਾਂ ਦੀ ਬਹਾਦਰੀ ਤੇ ਮੌਤ>
    text <ਦੋਹੀਂ ਦਲੀਂ ਮੁਕਾਬਲੇ ਦਮਾਮਾ ਕੜਿਆ>
    text <ਖ਼ਾਨ ਦੌਰਾਂ ਘੋੜਾ ਛੇੜਿਆ ਝਾਗ ਲਸ਼ਕਰ ਵੜਿਆ>
    text <ਤੇ ਖੰਡਾ ਧਰੂ ਮਿਆਨ ਤੋਂ ਹੱਥ ਸੱਜੇ ਫੜਿਆ>
    text <ਉਸ ਗਰਮੀ ਖਾਧੀ ਅਹਿਰਨੋਂ ਰੱਤ ਮੰਗੇ ਸੜਿਆ>
    text <ਅੱਗੇ ਆਹਾ ਨਾਜ਼ਰ ਸ਼ਾਹ ਲੋਹ ਬਖ਼ਤਰ ਜੜਿਆ>
    text <ਉਸ ਸੱਤ ਸਿਰੋਸਿਰ ਮਾਰੀਆਂ ਨ ਰਹਿੰਦਾ ਅੜਿਆ>
    text <ਲੋਹੇ ਨੂੰ ਲੋਹੇ ਝੱਲਿਆ ਫੱਟ ਕਰੇ ਨ ਸੜਿਆ>
    text <ਜਿਉਂ ਤਿੱਤਰ ਮੂੰਹ ਬਾਜ ਦੇ ਵਿਚ ਚੁੰਗਲ ਅੜਿਆ>
    text <ਘੁਰ ਪਲੰਘ ਚੀਤਾ ਨਿਹੰਗ ਦੇ ਮੂੰਹ ਅੰਦਰ ਫੜਿਆ>
    text <ਪਰ ਵਾਹ ਹਯਾਤੀ ਸ਼ਾਹ ਦੀ ਸ਼ੁਕਰਾਨਾ ਪੜ੍ਹਿਆ>
    text <ਖ਼ਲਕਤ ਆਖੇ ਵਾਹ ਵਾਹ ਖ਼ਾਨ ਦੌਰਾਂ ਲੜਿਆ ॥>
  block
    text <ਨਾਦਰ ਤੁਬਕ ਵਜੁੱਤੀਆ ਸਾਰ ਦਾਨੇ ਘੜੀ ਫ਼ਿਰੰਗ ਦੀ>
    text <ਉਹਦੀ ਮਾਂ ਕਲ ਤੇ ਪਿਉ ਨਾਰਦ ਓਹ ਸਕੀ ਹੈ ਭੈਣ ਭੁਜੰਗ ਦੀ>
    text <ਉਹ ਅੜੇ ਨ ਜ਼ਿਰਿਆਂ ਬਖਤਰਾਂ ਰਤ ਪੀਂਦੀ ਮੂਲ ਨ ਸੰਗਦੀ>
    text <ਉਸ ਧਰ ਤਲੀ ਤੇ ਛਡੀਆ ਛੋੜ ਪਿੱਠ ਦਈਆ ਤੁਰੰਜ ਦੀ>
    text <ਨਜ਼ਾਬਤ ਗੱਲਾਂ ਅਗਲੀਆਂ ਵਡੀ ਗੋਟ ਮਾਰੀ ਸ਼ਤਰੰਜ ਦੀ ॥>
  text <ਨਾਦਰ ਸ਼ਾਹ ਦੀ ਜਿੱਤ>
    text <ਨਾਜ਼ਰ ਸ਼ਾਹ ਵਾਜੇ ਫ਼ਤਹ ਦੇ ਸ਼ਾਦਿਆਨੇ ਵਾਹੇ>
    text <ਮਨਸੂਰ ਅਲੀ ਤੇ ਕਮਰ ਦੀਨ ਸ਼ੱਰਰੇ ਛਡਿਆਹੇ>
    text <ਤੁਬਕਾਂ ਤੋਪਾਂ ਰਹਿਕਲੇ ਦੱਬ ਪਾਸੇ ਲਾਏ>
    text <ਬੁਰਜ ਬਾਜ਼ੀ ਸ਼ਤ੍ਰੰਜ ਦੀ ਮਾਰ ਰੁੱਕ ਉਡਾਏ>
    text <ਪਰ ਧਰੋਹੀ ਨਾਜ਼ਰ ਸ਼ਾਹ ਦੀ ਹਿੰਦ ਸਾਰੀ ਪਾਏ ॥>
