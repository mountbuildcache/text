
text <گلی اکیلی ہے پیارے اندھیری راتیں ہیں>
  block
    text <گلی اکیلی ہے پیارے اندھیری راتیں ہیں>
    text <اگر ملو تو سجن سو طرح کی گھاتیں ہیں>
  block
    text <بتاں سیں مجھ کوں تو کرتا ہے منع اے زاہد>
    text <رہا ہوں سن کہ یہ بھی خدا کی باتیں ہیں>
  block
    text <ازل سیں کیوں یہ ابد کی طرف کوں دوڑیں ہیں>
    text <وہ زلف دل کے طلب کی مگر براتیں ہیں>
  block
    text <رقیب عجز سیں معقول ہو سکے ہیں کہیں>
    text <علاج ان کا مگر جھگڑیں ہیں و لاتیں ہیں>
  block
    text <کرو کرم کی نگاہاں طرف فقیروں کی>
    text <نصاب حسن کی صاحب یہی زکاتیں ہیں>
  block
    text <رہیں فلک کے سدا ہیر پھیر میں نامرد>
    text <یہ رنڈیاں ہیں کہ چرخا ہمیشہ کاتیں ہیں>
  block
    text <لکھوں گا آبروؔ اب خوش نین کوں میں ناما>
    text <پلک قلم ہیں مری مردمک دواتیں ہیں>
