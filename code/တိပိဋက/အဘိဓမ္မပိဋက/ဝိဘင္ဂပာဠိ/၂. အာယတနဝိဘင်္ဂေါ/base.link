text <၂။ အာယတနဝိဘင်္ဂေါ>
  text <၁။ သုတ္တန္တဘာဇနီယံ>
    text <၁၅၄>, <ဒွာဒသာယတနာနိ စက္ခါယတနံ၊ ရူပါယတနံ၊ သောတာယတနံ၊ သဒ္ဒာယတနံ၊ ဃာနာယတနံ၊ ဂန္ဓာယတနံ၊ ဇိဝှာယတနံ၊ ရသာယတနံ၊ ကာယာယတနံ၊ ဖောဋ္ဌဗ္ဗာယတနံ၊ မနာယတနံ၊ ဓမ္မာယတနံ။>
    text <စက္ခုံ အနိစ္စံ ဒုက္ခံ အနတ္တာ ဝိပရိဏာမဓမ္မံ။ ရူပါ အနိစ္စာ ဒုက္ခါ အနတ္တာ ဝိပရိဏာမဓမ္မာ။ သောတံ အနိစ္စံ ဒုက္ခံ အနတ္တာ ဝိပရိဏာမဓမ္မံ။ သဒ္ဒာ အနိစ္စာ ဒုက္ခါ အနတ္တာ ဝိပရိဏာမဓမ္မာ။ ဃာနံ အနိစ္စံ ဒုက္ခံ အနတ္တာ ဝိပရိဏာမဓမ္မံ။ ဂန္ဓာ အနိစ္စာ ဒုက္ခါ အနတ္တာ ဝိပရိဏာမဓမ္မာ။ ဇိဝှာ အနိစ္စာ ဒုက္ခါ အနတ္တာ ဝိပရိဏာမဓမ္မာ။ ရသာ အနိစ္စာ ဒုက္ခါ အနတ္တာ ဝိပရိဏာမဓမ္မာ။ ကာယော အနိစ္စော ဒုက္ခေါ အနတ္တာ ဝိပရိဏာမဓမ္မော။ ဖောဋ္ဌဗ္ဗာ အနိစ္စာ ဒုက္ခါ အနတ္တာ ဝိပရိဏာမဓမ္မာ။ မနော အနိစ္စော ဒုက္ခေါ အနတ္တာ ဝိပရိဏာမဓမ္မော။ ဓမ္မာ အနိစ္စာ ဒုက္ခါ အနတ္တာ ဝိပရိဏာမဓမ္မာ။>
    stand <သုတ္တန္တဘာဇနီယံ။>
  text <၂။ အဘိဓမ္မဘာဇနီယံ>
    text <၁၅၅>, <ဒွာဒသာယတနာနိ စက္ခါယတနံ၊ သောတာယတနံ၊ ဃာနာယတနံ၊ ဇိဝှာယတနံ၊ ကာယာယတနံ၊ မနာယတနံ၊ ရူပါယတနံ၊ သဒ္ဒာယတနံ၊ ဂန္ဓာယတနံ၊ ရသာယတနံ၊ ဖောဋ္ဌဗ္ဗာယတနံ၊ ဓမ္မာယတနံ။>
    text <၁၅၆>, <တတ္ထ ကတမံ စက္ခါယတနံ။ ယံ စက္ခု စတုန္နံ မဟာဘူတာနံ ဥပါဒာယ ပသာဒော အတ္တဘာဝပရိယာပန္နော အနိဒဿနော သပ္ပဋိဃော၊ ယေန စက္ခုနာ အနိဒဿနေန သပ္ပဋိဃေန ရူပံ သနိဒဿနံ သပ္ပဋိဃံ ပဿိ ဝါ ပဿတိ ဝါ ပဿိဿတိ ဝါ ပဿေ ဝါ၊ စက္ခုမ္ပေတံ စက္ခါယတနမ္ပေတံ စက္ခုဓာတုပေသာ စက္ခုန္ဒြိယမ္ပေတံ လောကောပေသော ဒွာရာပေသာ သမုဒ္ဒောပေသော ပဏ္ဍရမ္ပေတံ ခေတ္တမ္ပေတံ ဝတ္ထုမ္ပေတံ နေတ္တမ္ပေတံ နယနမ္ပေတံ ဩရိမံ တီရမ္ပေတံ သုညော ဂါမောပေသော။ ဣဒံ ဝုစ္စတိ စက္ခါယတနံ။>
    text <၁၅၇>, <တတ္ထ ကတမံ သောတာယတနံ။ ယံ သောတံ စတုန္နံ မဟာဘူတာနံ ဥပါဒာယ ပသာဒော အတ္တဘာဝပရိယာပန္နော အနိဒဿနော သပ္ပဋိဃော၊ ယေန သောတေန အနိဒဿနေန သပ္ပဋိဃေန သဒ္ဒံ အနိဒဿနံ သပ္ပဋိဃံ သုဏိ ဝါ သုဏာတိ ဝါ သုဏိဿတိ ဝါ သုဏေ ဝါ၊ သောတမ္ပေတံ သောတာယတနမ္ပေတံ သောတဓာတုပေသာ သောတိန္ဒြိယမ္ပေတံ လောကောပေသော ဒွာရာပေသာ သမုဒ္ဒောပေသော ပဏ္ဍရမ္ပေတံ ခေတ္တမ္ပေတံ ဝတ္ထုမ္ပေတံ ဩရိမံ တီရမ္ပေတံ သုညော ဂါမောပေသော။ ဣဒံ ဝုစ္စတိ သောတာယတနံ။>
    text <၁၅၈>, <တတ္ထ ကတမံ ဃာနာယတနံ။ ယံ ဃာနံ စတုန္နံ မဟာဘူတာနံ ဥပါဒာယ ပသာဒော အတ္တဘာဝပရိယာပန္နော အနိဒဿနော သပ္ပဋိဃော၊ ယေန ဃာနေန အနိဒဿနေန သပ္ပဋိဃေန ဂန္ဓံ အနိဒဿနံ သပ္ပဋိဃံ ဃာယိ ဝါ ဃာယတိ ဝါ ဃာယိဿတိ ဝါ ဃာယေ ဝါ၊ ဃာနမ္ပေတံ ဃာနာယတနမ္ပေတံ ဃာနဓာတုပေသာ ဃာနိန္ဒြိယမ္ပေတံ လောကောပေသော ဒွာရာပေသာ သမုဒ္ဒောပေသော ပဏ္ဍရမ္ပေတံ ခေတ္တမ္ပေတံ ဝတ္ထုမ္ပေတံ ဩရိမံ တီရမ္ပေတံ သုညော ဂါမောပေသော။ ဣဒံ ဝုစ္စတိ ဃာနာယတနံ။>
    text <၁၅၉>, <တတ္ထ ကတမံ ဇိဝှာယတနံ။ ယာ ဇိဝှာ စတုန္နံ မဟာဘူတာနံ ဥပါဒာယ ပသာဒော အတ္တဘာဝပရိယာပန္နော အနိဒဿနော သပ္ပဋိဃော၊ ယာယ ဇိဝှာယ အနိဒဿနာယ သပ္ပဋိဃာယ ရသံ အနိဒဿနံ သပ္ပဋိဃံ သာယိ ဝါ သာယတိ ဝါ သာယိဿတိ ဝါ သာယေ ဝါ၊ ဇိဝှာပေသာ ဇိဝှာယတနမ္ပေတံ ဇိဝှာဓာတုပေသာ ဇီဝှိန္ဒြိယမ္ပေတံ လောကောပေသော ဒွာရာပေသာ သမုဒ္ဒောပေသော ပဏ္ဍရမ္ပေတံ ခေတ္တမ္ပေတံ ဝတ္ထုမ္ပေတံ ဩရိမံ တီရမ္ပေတံ သုညော ဂါမောပေသော။ ဣဒံ ဝုစ္စတိ ဇိဝှာယတနံ။>
    text <၁၆၀>, <တတ္ထ ကတမံ ကာယာယတနံ။ ယော ကာယော စတုန္နံ မဟာဘူတာနံ ဥပါဒာယ ပသာဒော အတ္တဘာဝပရိယာပန္နော အနိဒဿနော သပ္ပဋိဃော၊ ယေန ကာယေန အနိဒဿနေန သပ္ပဋိဃေန ဖောဋ္ဌဗ္ဗံ အနိဒဿနံ သပ္ပဋိဃံ ဖုသိ ဝါ ဖုသတိ ဝါ ဖုသိဿတိ ဝါ ဖုသေ ဝါ၊ ကာယောပေသော ကာယာယတနမ္ပေတံ ကာယဓာတုပေသာ ကာယိန္ဒြိယမ္ပေတံ လောကောပေသော ဒွာရာပေသာ သမုဒ္ဒောပေသော ပဏ္ဍရမ္ပေတံ ခေတ္တမ္ပေတံ ဝတ္ထုမ္ပေတံ ဩရိမံ တီရမ္ပေတံ သုညော ဂါမောပေသော။ ဣဒံ ဝုစ္စတိ ကာယာယတနံ။>
    text <၁၆၁>, <တတ္ထ ကတမံ မနာယတနံ။ ဧကဝိဓေန မနာယတနံ ဖဿသမ္ပယုတ္တံ။>
    text <ဒုဝိဓေန မနာယတနံ အတ္ထိ သဟေတုကံ၊ အတ္ထိ အဟေတုကံ။>
    text <တိဝိဓေန မနာယတနံ အတ္ထိ ကုသလံ၊ အတ္ထိ အကုသလံ၊ အတ္ထိ အဗျာကတံ။>
    text <စတုဗ္ဗိဓေန မနာယတနံ အတ္ထိ ကာမာဝစရံ၊ အတ္ထိ ရူပါဝစရံ၊ အတ္ထိ အရူပါဝစရံ၊ အတ္ထိ အပရိယာပန္နံ။>
    text <ပဉ္စဝိဓေန မနာယတနံ အတ္ထိ သုခိန္ဒြိယသမ္ပယုတ္တံ၊ အတ္ထိ ဒုက္ခိန္ဒြိယသမ္ပယုတ္တံ၊ အတ္ထိ သောမနဿိန္ဒြိယသမ္ပယုတ္တံ၊ အတ္ထိ ဒောမနဿိန္ဒြိယသမ္ပယုတ္တံ၊ အတ္ထိ ဥပေက္ခိန္ဒြိယသမ္ပယုတ္တံ။>
    text <ဆဗ္ဗိဓေန မနာယတနံ စက္ခုဝိညာဏံ၊ သောတဝိညာဏံ၊ ဃာနဝိညာဏံ၊ ဇိဝှာဝိညာဏံ၊ ကာယဝိညာဏံ၊ မနောဝိညာဏံ။ ဧဝံ ဆဗ္ဗိဓေန မနာယတနံ။>
    text <သတ္တဝိဓေန မနာယတနံ စက္ခုဝိညာဏံ၊ သောတဝိညာဏံ၊ ဃာနဝိညာဏံ၊ ဇိဝှာဝိညာဏံ၊ ကာယဝိညာဏံ၊ မနောဓာတု၊ မနောဝိညာဏဓာတု။ ဧဝံ သတ္တဝိဓေန မနာယတနံ။>
    text <အဋ္ဌဝိဓေန မနာယတနံ စက္ခုဝိညာဏံ၊ သောတဝိညာဏံ၊ ဃာနဝိညာဏံ၊ ဇိဝှာဝိညာဏံ၊ ကာယဝိညာဏံ အတ္ထိ သုခသဟဂတံ၊ အတ္ထိ ဒုက္ခသဟဂတံ၊ မနောဓာတု၊ မနောဝိညာဏဓာတု။ ဧဝံ အဋ္ဌဝိဓေန မနာယတနံ။>
    text <နဝဝိဓေန မနာယတနံ စက္ခုဝိညာဏံ၊ သောတဝိညာဏံ၊ ဃာနဝိညာဏံ၊ ဇိဝှာဝိညာဏံ၊ ကာယဝိညာဏံ၊ မနောဓာတု၊ မနောဝိညာဏဓာတု အတ္ထိ ကုသလံ၊ အတ္ထိ အကုသလံ၊ အတ္ထိ အဗျာကတံ။ ဧဝံ နဝဝိဓေန မနာယတနံ။>
    text <ဒသဝိဓေန မနာယတနံ စက္ခုဝိညာဏံ၊ သောတဝိညာဏံ၊ ဃာနဝိညာဏံ၊ ဇိဝှာဝိညာဏံ၊ ကာယဝိညာဏံ အတ္ထိ သုခသဟဂတံ၊ အတ္ထိ ဒုက္ခသဟဂတံ၊ မနောဓာတု၊ မနောဝိညာဏဓာတု အတ္ထိ ကုသလံ၊ အတ္ထိ အကုသလံ၊ အတ္ထိ အဗျာကတံ။ ဧဝံ ဒသဝိဓေန မနာယတနံ။>
    text <ဧကဝိဓေန မနာယတနံ ဖဿသမ္ပယုတ္တံ။>
    text <ဒုဝိဓေန မနာယတနံ အတ္ထိ သဟေတုကံ၊ အတ္ထိ အဟေတုကံ။>
    text <တိဝိဓေန မနာယတနံ အတ္ထိ သုခါယ ဝေဒနာယ သမ္ပယုတ္တံ၊ အတ္ထိ ဒုက္ခါယ ဝေဒနာယ သမ္ပယုတ္တံ၊ အတ္ထိ အဒုက္ခမသုခါယ ဝေဒနာယ သမ္ပယုတ္တံ။ပေ။ ဧဝံ ဗဟုဝိဓေန မနာယတနံ။ ဣဒံ ဝုစ္စတိ မနာယတနံ။>
    text <၁၆၂>, <တတ္ထ ကတမံ ရူပါယတနံ။ ယံ ရူပံ စတုန္နံ မဟာဘူတာနံ ဥပါဒာယ ဝဏ္ဏနိဘာ သနိဒဿနံ သပ္ပဋိဃံ နီလံ ပီတကံ လောဟိတကံ ဩဒာတံ ကာဠကံ မဉ္ဇိဋ္ဌကံ ဟရိ ဟရိဝဏ္ဏံ အမ္ဗင်္ကုရဝဏ္ဏံ ဒီဃံ ရဿံ အဏုံ ထူလံ ဝဋ္ဋံ ပရိမဏ္ဍလံ စတုရဿံ ဆဠံသံ အဋ္ဌံသံ သောဠသံသံ နိန္နံ ထလံ ဆာယာ အာတပေါ အာလောကော အန္ဓကာရော အဗ္ဘာ မဟိကာ ဓူမော ရဇော စန္ဒမဏ္ဍလဿ ဝဏ္ဏနိဘာ သူရိယမဏ္ဍလဿ ဝဏ္ဏနိဘာ တာရကရူပါနံ ဝဏ္ဏနိဘာ အာဒာသမဏ္ဍလဿ ဝဏ္ဏနိဘာ မဏိသင်္ခမုတ္တဝေဠုရိယဿ ဝဏ္ဏနိဘာ ဇာတရူပရဇတဿ ဝဏ္ဏနိဘာ၊ ယံ ဝါ ပနညမ္ပိ အတ္ထိ ရူပံ စတုန္နံ မဟာဘူတာနံ ဥပါဒာယ ဝဏ္ဏနိဘာ သနိဒဿနံ သပ္ပဋိဃံ၊ ယံ ရူပံ သနိဒဿနံ သပ္ပဋိဃံ စက္ခုနာ အနိဒဿနေန သပ္ပဋိဃေန ပဿိ ဝါ ပဿတိ ဝါ ပဿိဿတိ ဝါ ပဿေ ဝါ၊ ရူပမ္ပေတံ ရူပါယတနမ္ပေတံ ရူပဓာတုပေသာ။ ဣဒံ ဝုစ္စတိ ရူပါယတနံ။>
    text <၁၆၃>, <တတ္ထ ကတမံ သဒ္ဒာယတနံ။ ယော သဒ္ဒော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော ဘေရိသဒ္ဒော မုဒိင်္ဂသဒ္ဒော သင်္ခသဒ္ဒော ပဏဝသဒ္ဒော ဂီတသဒ္ဒော ဝါဒိတသဒ္ဒော သမ္မသဒ္ဒော ပါဏိသဒ္ဒော သတ္တာနံ နိဂ္ဃောသသဒ္ဒော ဓာတူနံ သန္နိဃာတသဒ္ဒော ဝါတသဒ္ဒော ဥဒကသဒ္ဒော မနုဿသဒ္ဒော အမနုဿသဒ္ဒော၊ ယော ဝါ ပနညောပိ အတ္ထိ သဒ္ဒော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော၊ ယံ သဒ္ဒံ အနိဒဿနံ သပ္ပဋိဃံ သောတေန အနိဒဿနေန သပ္ပဋိဃေန သုဏိ ဝါ သုဏာတိ ဝါ သုဏိဿတိ ဝါ သုဏေ ဝါ၊ သဒ္ဒောပေသော သဒ္ဒာယတနမ္ပေတံ သဒ္ဒဓာတုပေသာ။ ဣဒံ ဝုစ္စတိ သဒ္ဒာယတနံ။>
    text <၁၆၄>, <တတ္ထ ကတမံ ဂန္ဓာယတနံ။ ယော ဂန္ဓော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော မူလဂန္ဓော သာရဂန္ဓော တစဂန္ဓော ပတ္တဂန္ဓော ပုပ္ဖဂန္ဓော ဖလဂန္ဓော အာမဂန္ဓော ဝိဿဂန္ဓော သုဂန္ဓော ဒုဂ္ဂန္ဓော၊ ယော ဝါ ပနညောပိ အတ္ထိ ဂန္ဓော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော၊ ယံ ဂန္ဓံ အနိဒဿနံ သပ္ပဋိဃံ ဃာနေန အနိဒဿနေန သပ္ပဋိဃေန ဃာယိ ဝါ ဃာယတိ ဝါ ဃာယိဿတိ ဝါ ဃာယေ ဝါ၊ ဂန္ဓောပေသော ဂန္ဓာယတနမ္ပေတံ ဂန္ဓဓာတုပေသာ။ ဣဒံ ဝုစ္စတိ ဂန္ဓာယတနံ။>
    text <၁၆၅>, <တတ္ထ ကတမံ ရသာယတနံ။ ယော ရသော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော မူလရသော ခန္ဓရသော တစရသော ပတ္တရသော ပုပ္ဖရသော ဖလရသော အမ္ဗိလံ မဓုရံ တိတ္တကံ ကဋုကံ လောဏိကံ ခါရိကံ လမ္ဗိကံ ကသာဝေါ သာဒု အသာဒု၊ ယော ဝါ ပနညောပိ အတ္ထိ ရသော စတုန္နံ မဟာဘူတာနံ ဥပါဒာယ အနိဒဿနော သပ္ပဋိဃော၊ ယံ ရသံ အနိဒဿနံ သပ္ပဋိဃံ ဇိဝှာယ အနိဒဿနာယ သပ္ပဋိဃာယ သာယိ ဝါ သာယတိ ဝါ သာယိဿတိ ဝါ သာယေ ဝါ၊ ရသောပေသော ရသာယတနမ္ပေတံ ရသဓာတုပေသာ။ ဣဒံ ဝုစ္စတိ ရသာယတနံ။>
    text <၁၆၆>, <တတ္ထ ကတမံ ဖောဋ္ဌဗ္ဗာယတနံ။ ပထဝီဓာတု တေဇောဓာတု ဝါယောဓာတု ကက္ခဠံ မုဒုကံ သဏှံ ဖရုသံ သုခသမ္ဖဿံ ဒုက္ခသမ္ဖဿံ ဂရုကံ လဟုကံ၊ ယံ ဖောဋ္ဌဗ္ဗံ အနိဒဿနံ သပ္ပဋိဃံ ကာယေန အနိဒဿနေန သပ္ပဋိဃေန ဖုသိ ဝါ ဖုသတိ ဝါ ဖုသိဿတိ ဝါ ဖုသေ ဝါ၊ ဖောဋ္ဌဗ္ဗောပေသော ဖောဋ္ဌဗ္ဗာယတနမ္ပေတံ ဖောဋ္ဌဗ္ဗဓာတုပေသာ။ ဣဒံ ဝုစ္စတိ ဖောဋ္ဌဗ္ဗာယတနံ။>
    text <၁၆၇>, <တတ္ထ ကတမံ ဓမ္မာယတနံ။ ဝေဒနာက္ခန္ဓော၊ သညာက္ခန္ဓော၊ သင်္ခါရက္ခန္ဓော၊ ယဉ္စ ရူပံ အနိဒဿနအပ္ပဋိဃံ ဓမ္မာယတနပရိယာပန္နံ၊ အသင်္ခတာ စ ဓာတု။>
    text <တတ္ထ ကတမော ဝေဒနာက္ခန္ဓော။ ဧကဝိဓေန ဝေဒနာက္ခန္ဓော ဖဿသမ္ပယုတ္တော။ ဒုဝိဓေန ဝေဒနာက္ခန္ဓော အတ္ထိ သဟေတုကော၊ အတ္ထိ အဟေတုကော။ တိဝိဓေန ဝေဒနာက္ခန္ဓော အတ္ထိ ကုသလော၊ အတ္ထိ အကုသလော၊ အတ္ထိ အဗျာကတော။ပေ။ ဧဝံ ဒသဝိဓေန ဝေဒနာက္ခန္ဓော။ပေ။ ဧဝံ ဗဟုဝိဓေန ဝေဒနာက္ခန္ဓော။ အယံ ဝုစ္စတိ ဝေဒနာက္ခန္ဓော။>
    text <တတ္ထ ကတမော သညာက္ခန္ဓော။ ဧကဝိဓေန သညာက္ခန္ဓော ဖဿသမ္ပယုတ္တော။ ဒုဝိဓေန သညာက္ခန္ဓော အတ္ထိ သဟေတုကော၊ အတ္ထိ အဟေတုကော။ တိဝိဓေန သညာက္ခန္ဓော အတ္ထိ ကုသလော၊ အတ္ထိ အကုသလော၊ အတ္ထိ အဗျာကတော။ပေ။ ဧဝံ ဒသဝိဓေန သညာက္ခန္ဓော။ပေ။ ဧဝံ ဗဟုဝိဓေန သညာက္ခန္ဓော။ အယံ ဝုစ္စတိ သညာက္ခန္ဓော။>
    text <တတ္ထ ကတမော သင်္ခါရက္ခန္ဓော။ ဧကဝိဓေန သင်္ခါရက္ခန္ဓော စိတ္တသမ္ပယုတ္တော။ ဒုဝိဓေန သင်္ခါရက္ခန္ဓော အတ္ထိ ဟေတု၊ အတ္ထိ န ဟေတု။ တိဝိဓေန သင်္ခါရက္ခန္ဓော အတ္ထိ ကုသလော၊ အတ္ထိ အကုသလော၊ အတ္ထိ အဗျာကတော။ပေ။ ဧဝံ ဒသဝိဓေန သင်္ခါရက္ခန္ဓော။ပေ။ ဧဝံ ဗဟုဝိဓေန သင်္ခါရက္ခန္ဓော။ အယံ ဝုစ္စတိ သင်္ခါရက္ခန္ဓော။>
    text <တတ္ထ ကတမံ ရူပံ အနိဒဿနအပ္ပဋိဃံ ဓမ္မာယတနပရိယာပန္နံ။ ဣတ္ထိန္ဒြိယံ ပုရိသိန္ဒြိယံ။ပေ။ ကဗဠီကာရော အာဟာရော။ ဣဒံ ဝုစ္စတိ ရူပံ အနိဒဿနအပ္ပဋိဃံ ဓမ္မာယတနပရိယာပန္နံ။>
    text <တတ္ထ ကတမာ အသင်္ခတာ ဓာတု။ ရာဂက္ခယော၊ ဒောသက္ခယော၊ မောဟက္ခယော အယံ ဝုစ္စတိ အသင်္ခတာ ဓာတု။>
    stand <ဣဒံ ဝုစ္စတိ ဓမ္မာယတနံ။>
    stand <အဘိဓမ္မဘာဇနီယံ။>
  text <၃။ ပဉှာပုစ္ဆကံ>
    text <၁၆၈>, <ဒွာဒသာယတနာနိ စက္ခါယတနံ၊ ရူပါယတနံ၊ သောတာယတနံ၊ သဒ္ဒာယတနံ၊ ဃာနာယတနံ၊ ဂန္ဓာယတနံ၊ ဇိဝှာယတနံ၊ ရသာယတနံ၊ ကာယာယတနံ၊ ဖောဋ္ဌဗ္ဗာယတနံ၊ မနာယတနံ၊ ဓမ္မာယတနံ။>
    text <၁၆၉>, <ဒွာဒသန္နံ အာယတနာနံ ကတိ ကုသလာ၊ ကတိ အကုသလာ၊ ကတိ အဗျာကတာ။ပေ။ ကတိ သရဏာ၊ ကတိ အရဏာ။>
    text <၁။ တိကံ>
      text <၁၇၀>, <ဒသာယတနာ အဗျာကတာ။ ဒွာယတနာ သိယာ ကုသလာ၊ သိယာ အကုသလာ၊ သိယာ အဗျာကတာ။ ဒသာယတနာ န ဝတ္တဗ္ဗာ သုခါယ ဝေဒနာယ သမ္ပယုတ္တာတိပိ၊ ဒုက္ခါယ ဝေဒနာယ သမ္ပယုတ္တာတိပိ၊ အဒုက္ခမသုခါယ ဝေဒနာယ သမ္ပယုတ္တာတိပိ။ မနာယတနံ သိယာ သုခါယ ဝေဒနာယ သမ္ပယုတ္တံ၊ သိယာ ဒုက္ခါယ ဝေဒနာယ သမ္ပယုတ္တံ၊ သိယာ အဒုက္ခမသုခါယ ဝေဒနာယ သမ္ပယုတ္တံ။ ဓမ္မာယတနံ သိယာ သုခါယ ဝေဒနာယ သမ္ပယုတ္တံ၊ သိယာ ဒုက္ခါယ ဝေဒနာယ သမ္ပယုတ္တံ၊ သိယာ အဒုက္ခမသုခါယ ဝေဒနာယ သမ္ပယုတ္တံ၊ သိယာ န ဝတ္တဗ္ဗံ သုခါယ ဝေဒနာယ သမ္ပယုတ္တန္တိပိ၊ ဒုက္ခါယ ဝေဒနာယ သမ္ပယုတ္တန္တိပိ၊ အဒုက္ခမသုခါယ ဝေဒနာယ သမ္ပယုတ္တန္တိပိ။ ဒသာယတနာ နေဝဝိပါကနဝိပါကဓမ္မဓမ္မာ။ ဒွာယတနာ သိယာ ဝိပါကာ၊ သိယာ ဝိပါကဓမ္မဓမ္မာ၊ သိယာ နေဝဝိပါကနဝိပါကဓမ္မဓမ္မာ။>
      text <ပဉ္စာယတနာ ဥပါဒိန္နုပါဒာနိယာ။ သဒ္ဒာယတနံ အနုပါဒိန္နုပါဒာနိယံ။ စတ္တာရော အာယတနာ သိယာ ဥပါဒိန္နုပါဒာနိယာ၊ သိယာ အနုပါဒိန္နုပါဒာနိယာ၊ သိယာ အနုပါဒာနိယာ။ ဒွာယတနာ သိယာ ဥပါဒိန္နုပါဒာနိယာ၊ သိယာ အနုပါဒိန္နုပါဒာနိယာ၊ သိယာ အနုပါဒိန္နအနုပါဒာနိယာ။ ဒသာယတနာ အသံကိလိဋ္ဌသံကိလေသိကာ။ ဒွာယတနာ သိယာ သံကိလိဋ္ဌသံကိလေသိကာ၊ သိယာ အသံကိလိဋ္ဌသံကိလေသိကာ၊ သိယာ အသံကိလိဋ္ဌအသံကိလေသိကာ။ ဒသာယတနာ အဝိတက္ကအဝိစာရာ။ မနာယတနံ သိယာ သဝိတက္ကသဝိစာရံ၊ သိယာ အဝိတက္ကဝိစာရမတ္တံ၊ သိယာ အဝိတက္ကအဝိစာရံ။ ဓမ္မာယတနံ သိယာ သဝိတက္ကသဝိစာရံ၊ သိယာ အဝိတက္ကဝိစာရမတ္တံ၊ သိယာ အဝိတက္ကအဝိစာရံ၊ သိယာ န ဝတ္တဗ္ဗံ သဝိတက္ကသဝိစာရန္တိပိ၊ အဝိတက္ကဝိစာရမတ္တန္တိပိ၊ အဝိတက္ကအဝိစာရန္တိပိ။ ဒသာယတနာ န ဝတ္တဗ္ဗာ ပီတိသဟဂတာတိပိ၊ သုခသဟဂတာတိပိ၊ ဥပေက္ခါသဟဂတာတိပိ။ ဒွာယတနာ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ၊ သိယာ န ဝတ္တဗ္ဗာ ပီတိသဟဂတာတိပိ၊ သုခသဟဂတာတိပိ၊ ဥပေက္ခါသဟဂတာတိပိ။>
      text <ဒသာယတနာ နေဝ ဒဿနေန န ဘာဝနာယ ပဟာတဗ္ဗာ။ ဒွာယတနာ သိယာ ဒဿနေန ပဟာတဗ္ဗာ၊ သိယာ ဘာဝနာယ ပဟာတဗ္ဗာ၊ သိယာ နေဝ ဒဿနေန န ဘာဝနာယ ပဟာတဗ္ဗာ။ ဒသာယတနာ နေဝ ဒဿနေန န ဘာဝနာယ ပဟာတဗ္ဗဟေတုကာ။ ဒွာယတနာ သိယာ ဒဿနေန ပဟာတဗ္ဗဟေတုကာ၊ သိယာ ဘာဝနာယ ပဟာတဗ္ဗဟေတုကာ၊ သိယာ နေဝ ဒဿနေန န ဘာဝနာယ ပဟာတဗ္ဗဟေတုကာ။ ဒသာယတနာ နေဝါစယဂါမိနာပစယဂါမိနော။ ဒွာယတနာ သိယာ အာစယဂါမိနော၊ သိယာ အပစယဂါမိနော၊ သိယာ နေဝါစယဂါမိနာပစယဂါမိနော။ ဒသာယတနာ နေဝသေက္ခနာသေက္ခါ။ ဒွာယတနာ သိယာ သေက္ခါ၊ သိယာ အသေက္ခါ၊ သိယာ နေဝသေက္ခနာသေက္ခါ။ ဒသာယတနာ ပရိတ္တာ။ ဒွာယတနာ သိယာ ပရိတ္တာ၊ သိယာ မဟဂ္ဂတာ၊ သိယာ အပ္ပမာဏာ။ ဒသာယတနာ အနာရမ္မဏာ။ ဒွာယတနာ သိယာ ပရိတ္တာရမ္မဏာ၊ သိယာ မဟဂ္ဂတာရမ္မဏာ၊ သိယာ အပ္ပမာဏာရမ္မဏာ၊ သိယာ န ဝတ္တဗ္ဗာ ပရိတ္တာရမ္မဏာတိပိ၊ မဟဂ္ဂတာရမ္မဏာတိပိ၊ အပ္ပမာဏာရမ္မဏာတိပိ။ ဒသာယတနာ မဇ္ဈိမာ။ ဒွာယတနာ သိယာ ဟီနာ၊ သိယာ မဇ္ဈိမာ၊ သိယာ ပဏီတာ။ ဒသာယတနာ အနိယတာ။ ဒွာယတနာ သိယာ မိစ္ဆတ္တနိယတာ၊ သိယာ သမ္မတ္တနိယတာ၊ သိယာ အနိယတာ။>
      text <ဒသာယတနာ အနာရမ္မဏာ။ ဒွာယတနာ သိယာ မဂ္ဂါရမ္မဏာ၊ သိယာ မဂ္ဂဟေတုကာ၊ သိယာ မဂ္ဂါဓိပတိနော၊ သိယာ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂဟေတုကာတိပိ၊ မဂ္ဂါဓိပတိနောတိပိ။ ပဉ္စာယတနာ သိယာ ဥပ္ပန္နာ၊ သိယာ ဥပ္ပါဒိနော၊ န ဝတ္တဗ္ဗာ အနုပ္ပန္နာတိ။ သဒ္ဒာယတနံ သိယာ ဥပ္ပန္နံ၊ သိယာ အနုပ္ပန္နံ၊ န ဝတ္တဗ္ဗံ ဥပ္ပါဒီတိ။ ပဉ္စာယတနာ သိယာ ဥပ္ပန္နာ၊ သိယာ အနုပ္ပန္နာ၊ သိယာ ဥပ္ပါဒိနော။ ဓမ္မာယတနံ သိယာ ဥပ္ပန္နံ၊ သိယာ အနုပ္ပန္နံ၊ သိယာ ဥပ္ပါဒိ၊ သိယာ န ဝတ္တဗ္ဗံ ဥပ္ပန္နန္တိပိ၊ အနုပ္ပန္နန္တိပိ၊ ဥပ္ပါဒီတိပိ။ ဧကာဒသာယတနာ သိယာ အတီတာ၊ သိယာ အနာဂတာ၊ သိယာ ပစ္စုပ္ပန္နာ။ ဓမ္မာယတနံ သိယာ အတီတံ၊ သိယာ အနာဂတံ၊ သိယာ ပစ္စုပ္ပန္နံ၊ သိယာ န ဝတ္တဗ္ဗံ အတီတန္တိပိ၊ အနာဂတန္တိပိ၊ ပစ္စုပ္ပန္နန္တိပိ။ ဒသာယတနာ အနာရမ္မဏာ။ ဒွာယတနာ သိယာ အတီတာရမ္မဏာ၊ သိယာ အနာဂတာရမ္မဏာ၊ သိယာ ပစ္စုပ္ပန္နာရမ္မဏာ၊ သိယာ န ဝတ္တဗ္ဗာ အတီတာရမ္မဏာတိပိ၊ အနာဂတာရမ္မဏာတိပိ၊ ပစ္စုပ္ပန္နာရမ္မဏာတိပိ၊ သိယာ အဇ္ဈတ္တာ၊ သိယာ ဗဟိဒ္ဓါ၊ သိယာ အဇ္ဈတ္တဗဟိဒ္ဓါ။ ဒသာယတနာ အနာရမ္မဏာ။ ဒွာယတနာ သိယာ အဇ္ဈတ္တာရမ္မဏာ၊ သိယာ ဗဟိဒ္ဓါရမ္မဏာ၊ သိယာ အဇ္ဈတ္တဗဟိဒ္ဓါရမ္မဏာ၊ သိယာ န ဝတ္တဗ္ဗာ အဇ္ဈတ္တာရမ္မဏာတိပိ၊ ဗဟိဒ္ဓါရမ္မဏာတိပိ၊ အဇ္ဈတ္တဗဟိဒ္ဓါရမ္မဏာတိပိ။ ရူပါယတနံ သနိဒဿနသပ္ပဋိဃံ။ နဝါယတနာ အနိဒဿနသပ္ပဋိဃာ။ ဒွာယတနာ အနိဒဿနအပ္ပဋိဃာ။>
    text <၂။ ဒုကံ>
      text <၁၇၁>, <ဧကာဒသာယတနာ န ဟေတူ။ ဓမ္မာယတနံ သိယာ ဟေတု၊ သိယာ န ဟေတု။ ဒသာယတနာ အဟေတုကာ။ ဒွာယတနာ သိယာ သဟေတုကာ၊ သိယာ အဟေတုကာ။ ဒသာယတနာ ဟေတုဝိပ္ပယုတ္တာ။ ဒွာယတနာ သိယာ ဟေတုသမ္ပယုတ္တာ၊ သိယာ ဟေတုဝိပ္ပယုတ္တာ။ ဒသာယတနာ န ဝတ္တဗ္ဗာ ဟေတူ စေဝ သဟေတုကာ စာတိပိ၊ သဟေတုကာ စေဝ န စ ဟေတူတိပိ။ မနာယတနံ န ဝတ္တဗ္ဗံ ဟေတု စေဝ သဟေတုကဉ္စာတိ၊ သိယာ သဟေတုကဉ္စေဝ န စ ဟေတု၊ သိယာ န ဝတ္တဗ္ဗံ သဟေတုကဉ္စေဝ န စ ဟေတူတိ။ ဓမ္မာယတနံ သိယာ ဟေတု စေဝ သဟေတုကဉ္စ၊ သိယာ သဟေတုကဉ္စေဝ န စ ဟေတု၊ သိယာ န ဝတ္တဗ္ဗံ ဟေတု စေဝ သဟေတုကဉ္စာတိပိ၊ သဟေတုကဉ္စေဝ န စ ဟေတူတိပိ။ ဒသာယတနာ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိပိ၊ ဟေတုသမ္ပယုတ္တာ စေဝ န စ ဟေတူတိပိ။ မနာယတနံ န ဝတ္တဗ္ဗံ ဟေတု စေဝ ဟေတုသမ္ပယုတ္တဉ္စာတိ၊ သိယာ ဟေတုသမ္ပယုတ္တဉ္စေဝ န စ ဟေတု၊ သိယာ န ဝတ္တဗ္ဗံ ဟေတုသမ္ပယုတ္တဉ္စေဝ န စ ဟေတူတိ။ ဓမ္မာယတနံ သိယာ ဟေတု စေဝ ဟေတုသမ္ပယုတ္တဉ္စ၊ သိယာ ဟေတုသမ္ပယုတ္တဉ္စေဝ န စ ဟေတု၊ သိယာ န ဝတ္တဗ္ဗံ ဟေတု စေဝ ဟေတုသမ္ပယုတ္တဉ္စာတိပိ၊ ဟေတုသမ္ပယုတ္တဉ္စေဝ န စ ဟေတူတိပိ။ ဒသာယတနာ န ဟေတူအဟေတုကာ။ မနာယတနံ သိယာ န ဟေတုသဟေတုကံ၊ သိယာ န ဟေတုအဟေတုကံ။ ဓမ္မာယတနံ သိယာ န ဟေတုသဟေတုကံ၊ သိယာ န ဟေတုအဟေတုကံ၊ သိယာ န ဝတ္တဗ္ဗံ န ဟေတုသဟေတုကန္တိပိ၊ န ဟေတုအဟေတုကန္တိပိ။>
      text <ဧကာဒသာယတနာ သပ္ပစ္စယာ။ ဓမ္မာယတနံ သိယာ သပ္ပစ္စယံ၊ သိယာ အပ္ပစ္စယံ။ ဧကာဒသာယတနာ သင်္ခတာ။ ဓမ္မာယတနံ သိယာ သင်္ခတံ၊ သိယာ အသင်္ခတံ။ ရူပါယတနံ သနိဒဿနံ။ ဧကာဒသာယတနာ အနိဒဿနာ။ ဒသာယတနာ သပ္ပဋိဃာ။ ဒွာယတနာ အပ္ပဋိဃာ။ ဒသာယတနာ ရူပါ။ မနာယတနံ အရူပံ။ ဓမ္မာယတနံ သိယာ ရူပံ၊ သိယာ အရူပံ။ ဒသာယတနာ လောကိယာ။ ဒွာယတနာ သိယာ လောကိယာ၊ သိယာ လောကုတ္တရာ၊ ကေနစိ ဝိညေယျာ၊ ကေနစိ န ဝိညေယျာ။>
      text <ဧကာဒသာယတနာ နော အာသဝါ။ ဓမ္မာယတနံ သိယာ အာသဝေါ၊ သိယာ နော အာသဝေါ။ ဒသာယတနာ သာသဝါ။ ဒွာယတနာ သိယာ သာသဝါ၊ သိယာ အနာသဝါ။ ဒသာယတနာ အာသဝဝိပ္ပယုတ္တာ။ ဒွာယတနာ သိယာ အာသဝသမ္ပယုတ္တာ၊ သိယာ အာသဝဝိပ္ပယုတ္တာ။ ဒသာယတနာ န ဝတ္တဗ္ဗာ အာသဝါ စေဝ သာသဝါ စာတိ၊ သာသဝါ စေဝ နော စ အာသဝါ။ မနာယတနံ န ဝတ္တဗ္ဗံ အာသဝေါ စေဝ သာသဝဉ္စာတိ၊ သိယာ သာသဝဉ္စေဝ နော စ အာသဝေါ၊ သိယာ န ဝတ္တဗ္ဗံ သာသဝဉ္စေဝ နော စ အာသဝေါတိ။ ဓမ္မာယတနံ သိယာ အာသဝေါ စေဝ သာသဝဉ္စ၊ သိယာ သာသဝဉ္စေဝ နော စ အာသဝေါ၊ သိယာ န ဝတ္တဗ္ဗံ အာသဝေါ စေဝ သာသဝဉ္စာတိပိ၊ သာသဝဉ္စေဝ နော စ အာသဝေါတိပိ။ ဒသာယတနာ န ဝတ္တဗ္ဗာ အာသဝါ စေဝ အာသဝသမ္ပယုတ္တာ စာတိပိ၊ အာသဝသမ္ပယုတ္တာ စေဝ နော စ အာသဝါတိပိ။ မနာယတနံ န ဝတ္တဗ္ဗံ အာသဝေါ စေဝ အာသဝသမ္ပယုတ္တဉ္စာတိ၊ သိယာ အာသဝသမ္ပယုတ္တဉ္စေဝ နော စ အာသဝေါ၊ သိယာ န ဝတ္တဗ္ဗံ အာသဝသမ္ပယုတ္တဉ္စေဝ နော စ အာသဝေါတိ။ ဓမ္မာယတနံ သိယာ အာသဝေါ စေဝ အာသဝသမ္ပယုတ္တဉ္စ၊ သိယာ အာသဝသမ္ပယုတ္တဉ္စေဝ နော စ အာသဝေါ၊ သိယာ န ဝတ္တဗ္ဗံ အာသဝေါ စေဝ အာသဝသမ္ပယုတ္တဉ္စာတိပိ၊ အာသဝသမ္ပယုတ္တဉ္စေဝ နော စ အာသဝေါတိပိ။ ဒသာယတနာ အာသဝဝိပ္ပယုတ္တသာသဝါ။ ဒွာယတနာ သိယာ အာသဝဝိပ္ပယုတ္တသာသဝါ၊ သိယာ အာသဝဝိပ္ပယုတ္တအနာသဝါ၊ သိယာ န ဝတ္တဗ္ဗာ အာသဝဝိပ္ပယုတ္တသာသဝါတိပိ၊ အာသဝဝိပ္ပယုတ္တအနာသဝါတိပိ။>
      text <ဧကာဒသာယတနာ နော သံယောဇနာ။ ဓမ္မာယတနံ သိယာ သံယောဇနံ၊ သိယာ နော သံယောဇနံ။ ဒသာယတနာ သံယောဇနိယာ။ ဒွာယတနာ သိယာ သံယောဇနိယာ၊ သိယာ အသံယောဇနိယာ။ ဒသာယတနာ သံယောဇနဝိပ္ပယုတ္တာ။ ဒွာယတနာ သိယာ သံယောဇနသမ္ပယုတ္တာ၊ သိယာ သံယောဇနဝိပ္ပယုတ္တာ။ ဒသာယတနာ န ဝတ္တဗ္ဗာ သံယောဇနာ စေဝ သံယောဇနိယာ စာတိ၊ သံယောဇနိယာ စေဝ နော စ သံယောဇနာ။ မနာယတနံ န ဝတ္တဗ္ဗံ သံယောဇနဉ္စေဝ သံယောဇနိယဉ္စာတိ၊ သိယာ သံယောဇနိယဉ္စေဝ နော စ သံယောဇနံ၊ သိယာ န ဝတ္တဗ္ဗံ သံယောဇနိယဉ္စေဝ နော စ သံယောဇနန္တိ။ ဓမ္မာယတနံ သိယာ သံယောဇနဉ္စေဝ သံယောဇနိယဉ္စ၊ သိယာ သံယောဇနိယဉ္စေဝ နော စ သံယောဇနံ၊ သိယာ န ဝတ္တဗ္ဗံ သံယောဇနဉ္စေဝ သံယောဇနိယန္တိပိ၊ သံယောဇနိယဉ္စေဝ နော စ သံယောဇနန္တိပိ။ ဒသာယတနာ န ဝတ္တဗ္ဗာ သံယောဇနာ စေဝ သံယောဇနသမ္ပယုတ္တာ စာတိပိ၊ သံယောဇနသမ္ပယုတ္တာ စေဝ နော စ သံယောဇနာတိပိ။ မနာယတနံ န ဝတ္တဗ္ဗံ သံယောဇနဉ္စေဝ သံယောဇနသမ္ပယုတ္တဉ္စာတိ၊ သိယာ သံယောဇနသမ္ပယုတ္တဉ္စေဝ နော စ သံယောဇနံ၊ သိယာ န ဝတ္တဗ္ဗံ သံယောဇနသမ္ပယုတ္တဉ္စေဝ နော စ သံယောဇနန္တိ။ ဓမ္မာယတနံ သိယာ သံယောဇနဉ္စေဝ သံယောဇနသမ္ပယုတ္တဉ္စ၊ သိယာ သံယောဇနသမ္ပယုတ္တဉ္စေဝ နော စ သံယောဇနံ၊ သိယာ န ဝတ္တဗ္ဗံ သံယောဇနဉ္စေဝ သံယောဇနသမ္ပယုတ္တဉ္စာတိပိ၊ သံယောဇနသမ္ပယုတ္တဉ္စေဝ နော စ သံယောဇနန္တိပိ။ ဒသာယတနာ သံယောဇနဝိပ္ပယုတ္တသံယောဇနိယာ။ ဒွာယတနာ သိယာ သံယောဇနဝိပ္ပယုတ္တသံယောဇနိယာ၊ သိယာ သံယောဇနဝိပ္ပယုတ္တအသံယောဇနိယာ၊ သိယာ န ဝတ္တဗ္ဗာ သံယောဇနဝိပ္ပယုတ္တသံယောဇနိယာတိပိ၊ သံယောဇနဝိပ္ပယုတ္တအသံယောဇနိယာတိပိ။>
      text <ဧကာဒသာယတနာ နော ဂန္ထာ။ ဓမ္မာယတနံ သိယာ ဂန္ထော၊ သိယာ နော ဂန္ထော။ ဒသာယတနာ ဂန္ထနိယာ။ ဒွာယတနာ သိယာ ဂန္ထနိယာ၊ သိယာ အဂန္ထနိယာ။ ဒသာယတနာ ဂန္ထဝိပ္ပယုတ္တာ။ ဒွာယတနာ သိယာ ဂန္ထသမ္ပယုတ္တာ၊ သိယာ ဂန္ထဝိပ္ပယုတ္တာ။ ဒသာယတနာ န ဝတ္တဗ္ဗာ ဂန္ထာ စေဝ ဂန္ထနိယာ စာတိ၊ ဂန္ထနိယာ စေဝ နော စ ဂန္ထာ။ မနာယတနံ န ဝတ္တဗ္ဗံ ဂန္ထော စေဝ ဂန္ထနိယဉ္စာတိ၊ သိယာ ဂန္ထနိယဉ္စေဝ နော စ ဂန္ထော၊ သိယာ န ဝတ္တဗ္ဗံ ဂန္ထနိယဉ္စေဝ နော စ ဂန္ထောတိ။ ဓမ္မာယတနံ သိယာ ဂန္ထော စေဝ ဂန္ထနိယဉ္စ၊ သိယာ ဂန္ထနိယဉ္စေဝ နော စ ဂန္ထော၊ သိယာ န ဝတ္တဗ္ဗံ ဂန္ထော စေဝ ဂန္ထနိယဉ္စာတိပိ၊ ဂန္ထနိယဉ္စေဝ နော စ ဂန္ထောတိပိ။ ဒသာယတနာ န ဝတ္တဗ္ဗာ ဂန္ထာ စေဝ ဂန္ထသမ္ပယုတ္တာ စာတိပိ၊ ဂန္ထသမ္ပယုတ္တာ စေဝ နော စ ဂန္ထာတိပိ။ မနာယတနံ န ဝတ္တဗ္ဗံ ဂန္ထော စေဝ ဂန္ထသမ္ပယုတ္တဉ္စာတိ၊ သိယာ ဂန္ထသမ္ပယုတ္တဉ္စေဝ နော စ ဂန္ထော၊ သိယာ န ဝတ္တဗ္ဗံ ဂန္ထသမ္ပယုတ္တဉ္စေဝ နော စ ဂန္ထောတိ။ ဓမ္မာယတနံ သိယာ ဂန္ထော စေဝ ဂန္ထသမ္ပယုတ္တဉ္စ၊ သိယာ ဂန္ထသမ္ပယုတ္တဉ္စေဝ နော စ ဂန္ထော၊ သိယာ န ဝတ္တဗ္ဗံ ဂန္ထော စေဝ ဂန္ထသမ္ပယုတ္တဉ္စာတိပိ၊ ဂန္ထသမ္ပယုတ္တဉ္စေဝ နော စ ဂန္ထောတိပိ။ ဒသာယတနာ ဂန္ထဝိပ္ပယုတ္တဂန္ထနိယာ။ ဒွာယတနာ သိယာ ဂန္ထဝိပ္ပယုတ္တဂန္ထနိယာ၊ သိယာ ဂန္ထဝိပ္ပယုတ္တအဂန္ထနိယာ၊ သိယာ န ဝတ္တဗ္ဗာ ဂန္ထဝိပ္ပယုတ္တဂန္ထနိယာတိပိ၊ ဂန္ထဝိပ္ပယုတ္တအဂန္ထနိယာတိပိ။>
      text <ဧကာဒသာယတနာ နော ဩဃာ။ပေ။ နော ယောဂါ။ပေ။ နော နီဝရဏာ။ ဓမ္မာယတနံ သိယာ နီဝရဏံ၊ သိယာ နော နီဝရဏံ။ ဒသာယတနာ နီဝရဏိယာ။ ဒွာယတနာ သိယာ နီဝရဏိယာ၊ သိယာ အနီဝရဏိယာ။ ဒသာယတနာ နီဝရဏဝိပ္ပယုတ္တာ။ ဒွာယတနာ သိယာ နီဝရဏသမ္ပယုတ္တာ၊ သိယာ နီဝရဏဝိပ္ပယုတ္တာ။ ဒသာယတနာ န ဝတ္တဗ္ဗာ နီဝရဏာ စေဝ နီဝရဏိယာ စာတိ၊ နီဝရဏိယာ စေဝ နော စ နီဝရဏာ။ မနာယတနံ န ဝတ္တဗ္ဗံ နီဝရဏဉ္စေဝ နီဝရဏိယဉ္စာတိ၊ သိယာ နီဝရဏိယဉ္စေဝ နော စ နီဝရဏံ၊ သိယာ န ဝတ္တဗ္ဗံ နီဝရဏိယဉ္စေဝ နော စ နီဝရဏန္တိ။ ဓမ္မာယတနံ သိယာ နီဝရဏဉ္စေဝ နီဝရဏိယဉ္စ၊ သိယာ နီဝရဏိယဉ္စေဝ နော စ နီဝရဏံ၊ သိယာ န ဝတ္တဗ္ဗံ နီဝရဏဉ္စေဝ နီဝရဏိယဉ္စာတိပိ၊ နီဝရဏိယဉ္စေဝ နော စ နီဝရဏန္တိပိ။ ဒသာယတနာ န ဝတ္တဗ္ဗာ နီဝရဏာ စေဝ နီဝရဏသမ္ပယုတ္တာ စာတိပိ၊ နီဝရဏသမ္ပယုတ္တာ စေဝ နော စ နီဝရဏာတိပိ။ မနာယတနံ န ဝတ္တဗ္ဗံ နီဝရဏဉ္စေဝ နီဝရဏသမ္ပယုတ္တဉ္စာတိ၊ သိယာ နီဝရဏသမ္ပယုတ္တဉ္စေဝ နော စ နီဝရဏံ၊ သိယာ န ဝတ္တဗ္ဗံ နီဝရဏသမ္ပယုတ္တဉ္စေဝ နော စ နီဝရဏန္တိ။ ဓမ္မာယတနံ သိယာ နီဝရဏဉ္စေဝ နီဝရဏသမ္ပယုတ္တဉ္စ၊ သိယာ နီဝရဏသမ္ပယုတ္တဉ္စေဝ နော စ နီဝရဏံ၊ သိယာ န ဝတ္တဗ္ဗံ နီဝရဏဉ္စေဝ နီဝရဏသမ္ပယုတ္တဉ္စာတိပိ၊ နီဝရဏသမ္ပယုတ္တဉ္စေဝ နော စ နီဝရဏန္တိပိ။ ဒသာယတနာ နီဝရဏဝိပ္ပယုတ္တနီဝရဏိယာ။ ဒွာယတနာ သိယာ နီဝရဏဝိပ္ပယုတ္တနီဝရဏိယာ၊ သိယာ နီဝရဏဝိပ္ပယုတ္တအနီဝရဏိယာ၊ သိယာ န ဝတ္တဗ္ဗာ နီဝရဏဝိပ္ပယုတ္တနီဝရဏိယာတိပိ၊ နီဝရဏဝိပ္ပယုတ္တအနီဝရဏိယာတိပိ။>
      text <ဧကာဒသာယတနာ နော ပရာမာသာ။ ဓမ္မာယတနံ သိယာ ပရာမာသော၊ သိယာ နော ပရာမာသော။ ဒသာယတနာ ပရာမဋ္ဌာ။ ဒွာယတနာ သိယာ ပရာမဋ္ဌာ၊ သိယာ အပရာမဋ္ဌာ။ ဒသာယတနာ ပရာမာသဝိပ္ပယုတ္တာ။ မနာယတနံ သိယာ ပရာမာသသမ္ပယုတ္တံ၊ သိယာ ပရာမာသဝိပ္ပယုတ္တံ။ ဓမ္မာယတနံ သိယာ ပရာမာသသမ္ပယုတ္တံ၊ သိယာ ပရာမာသဝိပ္ပယုတ္တံ၊ သိယာ န ဝတ္တဗ္ဗံ ပရာမာသသမ္ပယုတ္တန္တိပိ၊ ပရာမာသဝိပ္ပယုတ္တန္တိပိ။ ဒသာယတနာ န ဝတ္တဗ္ဗာ ပရာမာသာ စေဝ ပရာမဋ္ဌာ စာတိ၊ ပရာမဋ္ဌာ စေဝ နော စ ပရာမာသာ။ မနာယတနံ န ဝတ္တဗ္ဗံ ပရာမာသော စေဝ ပရာမဋ္ဌဉ္စာတိ၊ သိယာ ပရာမဋ္ဌဉ္စေဝ နော စ ပရာမာသော၊ သိယာ န ဝတ္တဗ္ဗံ ပရာမဋ္ဌဉ္စေဝ နော စ ပရာမာသောတိ။ ဓမ္မာယတနံ သိယာ ပရာမာသော စေဝ ပရာမဋ္ဌဉ္စ၊ သိယာ ပရာမဋ္ဌဉ္စေဝ နော စ ပရာမာသော၊ သိယာ န ဝတ္တဗ္ဗံ ပရာမာသော စေဝ ပရာမဋ္ဌဉ္စာတိပိ၊ ပရာမဋ္ဌဉ္စေဝ နော စ ပရာမာသောတိပိ။ ဒသာယတနာ ပရာမာသဝိပ္ပယုတ္တပရာမဋ္ဌာ။ ဒွာယတနာ သိယာ ပရာမာသဝိပ္ပယုတ္တပရာမဋ္ဌာ၊ သိယာ ပရာမာသဝိပ္ပယုတ္တအပရာမဋ္ဌာ၊ သိယာ န ဝတ္တဗ္ဗာ ပရာမာသဝိပ္ပယုတ္တပရာမဋ္ဌာတိပိ၊ ပရာမာသဝိပ္ပယုတ္တအပရာမဋ္ဌာတိပိ။>
      text <ဒသာယတနာ အနာရမ္မဏာ။ မနာယတနံ သာရမ္မဏံ။ ဓမ္မာယတနံ သိယာ သာရမ္မဏံ၊ သိယာ အနာရမ္မဏံ။ မနာယတနံ စိတ္တံ။ ဧကာဒသာယတနာ နော စိတ္တာ။ ဧကာဒသာယတနာ အစေတသိကာ။ ဓမ္မာယတနံ သိယာ စေတသိကံ၊ သိယာ အစေတသိကံ။ ဒသာယတနာ စိတ္တဝိပ္ပယုတ္တာ။ ဓမ္မာယတနံ သိယာ စိတ္တသမ္ပယုတ္တံ၊ သိယာ စိတ္တဝိပ္ပယုတ္တံ။ မနာယတနံ န ဝတ္တဗ္ဗံ စိတ္တေန သမ္ပယုတ္တန္တိပိ၊ စိတ္တေန ဝိပ္ပယုတ္တန္တိပိ။ ဒသာယတနာ စိတ္တဝိသံသဋ္ဌာ။ ဓမ္မာယတနံ သိယာ စိတ္တသံသဋ္ဌံ၊ သိယာ စိတ္တဝိသံသဋ္ဌံ။ မနာယတနံ န ဝတ္တဗ္ဗံ စိတ္တေန သံသဋ္ဌန္တိပိ၊ စိတ္တေန ဝိသံသဋ္ဌန္တိပိ။ ဆာယတနာ နော စိတ္တသမုဋ္ဌာနာ။ ဆာယတနာ သိယာ စိတ္တသမုဋ္ဌာနာ၊ သိယာ နော စိတ္တသမုဋ္ဌာနာ။ ဧကာဒသာယတနာ နော စိတ္တသဟဘုနော။ ဓမ္မာယတနံ သိယာ စိတ္တသဟဘူ၊ သိယာ နော စိတ္တသဟဘူ။ ဧကာဒသာယတနာ နော စိတ္တာနုပရိဝတ္တိနော။ ဓမ္မာယတနံ သိယာ စိတ္တာနုပရိဝတ္တိ၊ သိယာ နော စိတ္တာနုပရိဝတ္တိ။ ဧကာဒသာယတနာ နော စိတ္တသံသဋ္ဌသမုဋ္ဌာနာ။ ဓမ္မာယတနံ သိယာ စိတ္တသံသဋ္ဌသမုဋ္ဌာနံ၊ သိယာ နော စိတ္တသံသဋ္ဌသမုဋ္ဌာနံ။ ဧကာဒသာယတနာ နော စိတ္တသံသဋ္ဌသမုဋ္ဌာနသဟဘုနော။ ဓမ္မာယတနံ သိယာ စိတ္တသံသဋ္ဌသမုဋ္ဌာနသဟဘူ၊ သိယာ နော စိတ္တသံသဋ္ဌသမုဋ္ဌာနသဟဘူ။ ဧကာဒသာယတနာ နော စိတ္တသံသဋ္ဌသမုဋ္ဌာနာနုပရိဝတ္တိနော။ ဓမ္မာယတနံ သိယာ စိတ္တသံသဋ္ဌသမုဋ္ဌာနာနုပရိဝတ္တိ၊ သိယာ နော စိတ္တသံသဋ္ဌသမုဋ္ဌာနာနုပရိဝတ္တိ။>
      text <ဆာယတနာ အဇ္ဈတ္တိကာ။ ဆာယတနာ ဗာဟိရာ။ နဝါယတနာ ဥပါဒာ။ ဒွာယတနာ နော ဥပါဒာ။ ဓမ္မာယတနံ သိယာ ဥပါဒာ၊ သိယာ နော ဥပါဒာ။ ပဉ္စာယတနာ ဥပါဒိန္နာ။ သဒ္ဒာယတနံ အနုပါဒိန္နံ။ ဆာယတနာ သိယာ ဥပါဒိန္နာ၊ သိယာ အနုပါဒိန္နာ။ ဧကာဒသာယတနာ နော ဥပါဒာနာ။ ဓမ္မာယတနံ သိယာ ဥပါဒာနံ၊ သိယာ နော ဥပါဒာနံ။ ဒသာယတနာ ဥပါဒာနိယာ။ ဒွာယတနာ သိယာ ဥပါဒာနိယာ၊ သိယာ အနုပါဒာနိယာ။ ဒသာယတနာ ဥပါဒာနဝိပ္ပယုတ္တာ။ ဒွာယတနာ သိယာ ဥပါဒာနသမ္ပယုတ္တာ၊ သိယာ ဥပါဒာနဝိပ္ပယုတ္တာ။ ဒသာယတနာ န ဝတ္တဗ္ဗာ ဥပါဒာနာ စေဝ ဥပါဒာနိယာ စာတိ၊ ဥပါဒာနိယာ စေဝ နော စ ဥပါဒာနာ။ မနာယတနံ န ဝတ္တဗ္ဗံ ဥပါဒာနဉ္စေဝ ဥပါဒာနိယဉ္စာတိ၊ သိယာ ဥပါဒာနိယဉ္စေဝ နော စ ဥပါဒာနံ၊ သိယာ န ဝတ္တဗ္ဗံ ဥပါဒာနိယဉ္စေဝ နော စ ဥပါဒာနန္တိ။ ဓမ္မာယတနံ သိယာ ဥပါဒာနဉ္စေဝ ဥပါဒာနိယဉ္စ၊ သိယာ ဥပါဒာနိယဉ္စေဝ နော စ ဥပါဒာနံ၊ သိယာ န ဝတ္တဗ္ဗံ ဥပါဒာနဉ္စေဝ ဥပါဒာနိယဉ္စာတိပိ၊ ဥပါဒာနိယဉ္စေဝ နော စ ဥပါဒာနန္တိပိ။ ဒသာယတနာ န ဝတ္တဗ္ဗာ ဥပါဒာနာ စေဝ ဥပါဒာနသမ္ပယုတ္တာ စာတိပိ၊ ဥပါဒာနသမ္ပယုတ္တာ စေဝ နော စ ဥပါဒာနာတိပိ။ မနာယတနံ န ဝတ္တဗ္ဗံ ဥပါဒာနိယဉ္စေဝ ဥပါဒာနသမ္ပယုတ္တဉ္စာတိ၊ သိယာ ဥပါဒာနသမ္ပယုတ္တဉ္စေဝ နော စ ဥပါဒာနံ၊ သိယာ န ဝတ္တဗ္ဗံ ဥပါဒာနသမ္ပယုတ္တဉ္စေဝ နော စ ဥပါဒာနန္တိ။ ဓမ္မာယတနံ သိယာ ဥပါဒာနဉ္စေဝ ဥပါဒာနသမ္ပယုတ္တဉ္စ၊ သိယာ ဥပါဒာနသမ္ပယုတ္တဉ္စေဝ နော စ ဥပါဒာနံ၊ သိယာ န ဝတ္တဗ္ဗံ ဥပါဒာနဉ္စေဝ ဥပါဒာနသမ္ပယုတ္တဉ္စာတိပိ၊ ဥပါဒာနသမ္ပယုတ္တဉ္စေဝ နော စ ဥပါဒာနန္တိပိ။ ဒသာယတနာ ဥပါဒာနဝိပ္ပယုတ္တဥပါဒာနိယာ။ ဒွာယတနာ သိယာ ဥပါဒာနသမ္ပယုတ္တဥပါဒာနိယာ၊ သိယာ ဥပါဒာနဝိပ္ပယုတ္တအနုပါဒာနိယာ၊ သိယာ န ဝတ္တဗ္ဗာ ဥပါဒာနဝိပ္ပယုတ္တဥပါဒာနိယာတိပိ၊ ဥပါဒာနဝိပ္ပယုတ္တအနုပါဒာနိယာတိပိ။>
      text <ဧကာဒသာယတနာ နော ကိလေသာ။ ဓမ္မာယတနံ သိယာ ကိလေသော၊ သိယာ နော ကိလေသော။ ဒသာယတနာ သံကိလေသိကာ။ ဒွာယတနာ သိယာ သံကိလေသိကာ၊ သိယာ အသံကိလေသိကာ။ ဒသာယတနာ အသံကိလိဋ္ဌာ။ ဒွာယတနာ သိယာ သံကိလိဋ္ဌာ၊ သိယာ အသံကိလိဋ္ဌာ။ ဒသာယတနာ ကိလေသဝိပ္ပယုတ္တာ။ ဒွာယတနာ သိယာ ကိလေသသမ္ပယုတ္တာ၊ သိယာ ကိလေသဝိပ္ပယုတ္တာ။ ဒသာယတနာ န ဝတ္တဗ္ဗာ ကိလေသာ စေဝ သံကိလေသိကာ စာတိ၊ သံကိလေသိကာ စေဝ နော စ ကိလေသာ။ မနာယတနံ န ဝတ္တဗ္ဗံ ကိလေသော စေဝ သံကိလေသိကဉ္စာတိ၊ သိယာ သံကိလေသိကဉ္စေဝ နော စ ကိလေသော၊ သိယာ န ဝတ္တဗ္ဗံ သံကိလေသိကဉ္စေဝ နော စ ကိလေသောတိ။ ဓမ္မာယတနံ သိယာ ကိလေသော စေဝ သံကိလေသိကဉ္စ၊ သိယာ သံကိလေသိကဉ္စေဝ နော စ ကိလေသော၊ သိယာ န ဝတ္တဗ္ဗံ ကိလေသော စေဝ သံကိလေသိကဉ္စာတိပိ၊ သံကိလေသိကဉ္စေဝ နော စ ကိလေသောတိပိ။ ဒသာယတနာ န ဝတ္တဗ္ဗာ ကိလေသာ စေဝ သံကိလိဋ္ဌာ စာတိပိ၊ သံကိလိဋ္ဌာ စေဝ နော စ ကိလေသာတိပိ။ မနာယတနံ န ဝတ္တဗ္ဗံ ကိလေသော စေဝ သံကိလိဋ္ဌဉ္စာတိ၊ သိယာ သံကိလိဋ္ဌဉ္စေဝ နော စ ကိလေသော၊ သိယာ န ဝတ္တဗ္ဗံ သံကိလိဋ္ဌဉ္စေဝ နော စ ကိလေသောတိ။ ဓမ္မာယတနံ သိယာ ကိလေသော စေဝ သံကိလိဋ္ဌဉ္စ၊ သိယာ သံကိလိဋ္ဌဉ္စေဝ နော စ ကိလေသော၊ သိယာ န ဝတ္တဗ္ဗံ ကိလေသော စေဝ သံကိလိဋ္ဌဉ္စာတိပိ၊ သံကိလိဋ္ဌဉ္စေဝ နော စ ကိလေသောတိပိ။>
      text <ဒသာယတနာ န ဝတ္တဗ္ဗာ ကိလေသာ စေဝ ကိလေသသမ္ပယုတ္တာ စာတိပိ၊ ကိလေသသမ္ပယုတ္တာ စေဝ နော စ န ကိလေသာတိပိ။ မနာယတနံ န ဝတ္တဗ္ဗံ ကိလေသော စေဝ ကိလေသသမ္ပယုတ္တဉ္စာတိ၊ သိယာ ကိလေသသမ္ပယုတ္တဉ္စေဝ နော စ ကိလေသော၊ သိယာ န ဝတ္တဗ္ဗံ ကိလေသသမ္ပယုတ္တဉ္စေဝ နော စ ကိလေသောတိ။ ဓမ္မာယတနံ သိယာ ကိလေသော စေဝ ကိလေသသမ္ပယုတ္တဉ္စ၊ သိယာ ကိလေသသမ္ပယုတ္တဉ္စေဝ နော စ ကိလေသော၊ သိယာ န ဝတ္တဗ္ဗံ ကိလေသော စေဝ ကိလေသသမ္ပယုတ္တဉ္စာတိပိ၊ ကိလေသသမ္ပယုတ္တဉ္စေဝ နော စ ကိလေသောတိပိ။ ဒသာယတနာ ကိလေသဝိပ္ပယုတ္တသံကိလေသိကာ။ ဒွာယတနာ သိယာ ကိလေသဝိပ္ပယုတ္တသံကိလေသိကာ၊ သိယာ ကိလေသဝိပ္ပယုတ္တအသံကိလေသိကာ၊ သိယာ န ဝတ္တဗ္ဗာ ကိလေသဝိပ္ပယုတ္တသံကိလေသိကာတိပိ၊ ကိလေသဝိပ္ပယုတ္တအသံကိလေသိကာတိပိ။>
      text <ဒသာယတနာ န ဒဿနေန ပဟာတဗ္ဗာ။ ဒွာယတနာ သိယာ ဒဿနေန ပဟာတဗ္ဗာ၊ သိယာ န ဒဿနေန ပဟာတဗ္ဗာ။ ဒသာယတနာ န ဘာဝနာယ ပဟာတဗ္ဗာ။ ဒွာယတနာ သိယာ ဘာဝနာယ ပဟာတဗ္ဗာ၊ သိယာ န ဘာဝနာယ ပဟာတဗ္ဗာ။ ဒသာယတနာ န ဒဿနေန ပဟာတဗ္ဗဟေတုကာ။ ဒွာယတနာ သိယာ ဒဿနေန ပဟာတဗ္ဗဟေတုကာ၊ သိယာ န ဒဿနေန ပဟာတဗ္ဗဟေတုကာ။ ဒသာယတနာ န ဘာဝနာယ ပဟာတဗ္ဗဟေတုကာ။ ဒွာယတနာ သိယာ ဘာဝနာယ ပဟာတဗ္ဗဟေတုကာ၊ သိယာ န ဘာဝနာယ ပဟာတဗ္ဗဟေတုကာ။ ဒသာယတနာ အဝိတက္ကာ။ ဒွာယတနာ သိယာ သဝိတက္ကာ၊ သိယာ အဝိတက္ကာ။ ဒသာယတနာ အဝိစာရာ။ ဒွာယတနာ သိယာ သဝိစာရာ၊ သိယာ အဝိစာရာ။ ဒသာယတနာ အပ္ပီတိကာ။ ဒွာယတနာ သိယာ သပ္ပီတိကာ၊ သိယာ အပ္ပီတိကာ။ ဒသာယတနာ န ပီတိသဟဂတာ။ ဒွာယတနာ သိယာ ပီတိသဟဂတာ၊ သိယာ န ပီတိသဟဂတာ။ ဒသာယတနာ န သုခသဟဂတာ။ ဒွာယတနာ သိယာ သုခသဟဂတာ၊ သိယာ န သုခသဟဂတာ။ ဒသာယတနာ န ဥပေက္ခါသဟဂတာ။ ဒွာယတနာ သိယာ ဥပေက္ခါသဟဂတာ၊ သိယာ န ဥပေက္ခါသဟဂတာ။>
      text <ဒသာယတနာ ကာမာဝစရာ။ ဒွာယတနာ သိယာ ကာမာဝစရာ၊ သိယာ န ကာမာဝစရာ။ ဒသာယတနာ န ရူပါဝစရာ။ ဒွာယတနာ သိယာ ရူပါဝစရာ၊ သိယာ န ရူပါဝစရာ။ ဒသာယတနာ န အရူပါဝစရာ။ ဒွာယတနာ သိယာ အရူပါဝစရာ၊ သိယာ န အရူပါဝစရာ။ ဒသာယတနာ ပရိယာပန္နာ။ ဒွာယတနာ သိယာ ပရိယာပန္နာ၊ သိယာ အပရိယာပန္နာ။ ဒသာယတနာ အနိယျာနိကာ။ ဒွာယတနာ သိယာ နိယျာနိကာ၊ သိယာ အနိယျာနိကာ။ ဒသာယတနာ အနိယတာ။ ဒွာယတနာ သိယာ နိယတာ၊ သိယာ အနိယတာ။ ဒသာယတနာ သဥတ္တရာ။ ဒွာယတနာ သိယာ သဥတ္တရာ၊ သိယာ အနုတ္တရာ။ ဒသာယတနာ အရဏာ။ ဒွာယတနာ သိယာ သရဏာ၊ သိယာ အရဏာတိ။>
      stand <ပဉှာပုစ္ဆကံ။>
      stand <အာယတနဝိဘင်္ဂေါ နိဋ္ဌိတော။>
