text <၁၀။ ဗောဇ္ဈင်္ဂဝိဘင်္ဂေါ>
  text <၁။ သုတ္တန္တဘာဇနီယံ>
    text <၄၆၆>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ၊ ဓမ္မဝိစယသမ္ဗောဇ္ဈင်္ဂေါ၊ ဝီရိယသမ္ဗောဇ္ဈင်္ဂေါ၊ ပီတိသမ္ဗောဇ္ဈင်္ဂေါ၊ ပဿဒ္ဓိသမ္ဗောဇ္ဈင်္ဂေါ၊ သမာဓိသမ္ဗောဇ္ဈင်္ဂေါ၊ ဥပေက္ခါသမ္ဗောဇ္ဈင်္ဂေါ။>
    text <၄၆၇>, <တတ္ထ ကတမော သတိသမ္ဗောဇ္ဈင်္ဂေါ။ ဣဓ ဘိက္ခု သတိမာ ဟောတိ ပရမေန သတိနေပက္ကေန သမန္နာဂတော၊ စိရကတမ္ပိ စိရဘာသိတမ္ပိ သရိတာ ဟောတိ အနုဿရိတာ အယံ ဝုစ္စတိ သတိသမ္ဗောဇ္ဈင်္ဂေါ။>
    text <သော တထာ သတော ဝိဟရန္တော တံ ဓမ္မံ ပညာယ ပဝိစိနတိ ပဝိစရတိ ပရိဝီမံသမာပဇ္ဇတိ အယံ ဝုစ္စတိ ဓမ္မဝိစယသမ္ဗောဇ္ဈင်္ဂေါ။>
    text <တဿ တံ ဓမ္မံ ပညာယ ပဝိစိနတော ပဝိစရတော ပရိဝီမံသမာပဇ္ဇတော အာရဒ္ဓံ ဟောတိ ဝီရိယံ အသလ္လီနံ အယံ ဝုစ္စတိ ဝီရိယသမ္ဗောဇ္ဈင်္ဂေါ။>
    text <အာရဒ္ဓဝီရိယဿ ဥပ္ပဇ္ဇတိ ပီတိ နိရာမိသာ အယံ ဝုစ္စတိ ပီတိသမ္ဗောဇ္ဈင်္ဂေါ။>
    text <ပီတိမနဿ ကာယောပိ ပဿမ္ဘတိ၊ စိတ္တမ္ပိ ပဿမ္ဘတိ အယံ ဝုစ္စတိ ပဿဒ္ဓိသမ္ဗောဇ္ဈင်္ဂေါ။>
    text <ပဿဒ္ဓကာယဿ သုခိနော စိတ္တံ သမာဓိယတိ အယံ ဝုစ္စတိ သမာဓိသမ္ဗောဇ္ဈင်္ဂေါ။>
    text <သော တထာ သမာဟိတံ စိတ္တံ သာဓုကံ အဇ္ဈုပေက္ခိတာ ဟောတိ အယံ ဝုစ္စတိ ဥပေက္ခါသမ္ဗောဇ္ဈင်္ဂေါ။>
    text <၄၆၈>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ၊ ဓမ္မဝိစယသမ္ဗောဇ္ဈင်္ဂေါ၊ ဝီရိယသမ္ဗောဇ္ဈင်္ဂေါ၊ ပီတိသမ္ဗောဇ္ဈင်္ဂေါ၊ ပဿဒ္ဓိသမ္ဗောဇ္ဈင်္ဂေါ၊ သမာဓိသမ္ဗောဇ္ဈင်္ဂေါ၊ ဥပေက္ခါသမ္ဗောဇ္ဈင်္ဂေါ။>
    text <၄၆၉>, <တတ္ထ ကတမော သတိသမ္ဗောဇ္ဈင်္ဂေါ။ အတ္ထိ အဇ္ဈတ္တံ ဓမ္မေသု သတိ၊ အတ္ထိ ဗဟိဒ္ဓါ ဓမ္မေသု သတိ။ ယဒပိ အဇ္ဈတ္တံ ဓမ္မေသု သတိ တဒပိ သတိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ ဗဟိဒ္ဓါ ဓမ္မေသု သတိ တဒပိ သတိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော ဓမ္မဝိစယသမ္ဗောဇ္ဈင်္ဂေါ။ အတ္ထိ အဇ္ဈတ္တံ ဓမ္မေသု ပဝိစယော၊ အတ္ထိ ဗဟိဒ္ဓါ ဓမ္မေသု ပဝိစယော။ ယဒပိ အဇ္ဈတ္တံ ဓမ္မေသု ပဝိစယော တဒပိ ဓမ္မဝိစယသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ ဗဟိဒ္ဓါ ဓမ္မေသု ပဝိစယော တဒပိ ဓမ္မဝိစယသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော ဝီရိယသမ္ဗောဇ္ဈင်္ဂေါ။ အတ္ထိ ကာယိကံ ဝီရိယံ၊ အတ္ထိ စေတသိကံ ဝီရိယံ။ ယဒပိ ကာယိကံ ဝီရိယံ တဒပိ ဝီရိယသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ စေတသိကံ ဝီရိယံ တဒပိ ဝီရိယသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော ပီတိသမ္ဗောဇ္ဈင်္ဂေါ။ အတ္ထိ သဝိတက္ကသဝိစာရာ ပီတိ၊ အတ္ထိ အဝိတက္ကအဝိစာရာ ပီတိ။ ယဒပိ သဝိတက္ကသဝိစာရာ ပီတိ တဒပိ ပီတိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ အဝိတက္ကအဝိစာရာ ပီတိ တဒပိ ပီတိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော ပဿဒ္ဓိသမ္ဗောဇ္ဈင်္ဂေါ။ အတ္ထိ ကာယပဿဒ္ဓိ၊ အတ္ထိ စိတ္တပဿဒ္ဓိ။ ယဒပိ ကာယပဿဒ္ဓိ တဒပိ ပဿဒ္ဓိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ စိတ္တပဿဒ္ဓိ တဒပိ ပဿဒ္ဓိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော သမာဓိသမ္ဗောဇ္ဈင်္ဂေါ။ အတ္ထိ သဝိတက္ကော သဝိစာရော သမာဓိ၊ အတ္ထိ အဝိတက္ကော အဝိစာရော သမာဓိ။ ယဒပိ သဝိတက္ကော သဝိစာရော သမာဓိ တဒပိ သမာဓိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ အဝိတက္ကော အဝိစာရော သမာဓိ တဒပိ သမာဓိသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <တတ္ထ ကတမော ဥပေက္ခါသမ္ဗောဇ္ဈင်္ဂေါ။ အတ္ထိ အဇ္ဈတ္တံ ဓမ္မေသု ဥပေက္ခါ၊ အတ္ထိ ဗဟိဒ္ဓါ ဓမ္မေသု ဥပေက္ခါ။ ယဒပိ အဇ္ဈတ္တံ ဓမ္မေသု ဥပေက္ခါ တဒပိ ဥပေက္ခါသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။ ယဒပိ ဗဟိဒ္ဓါ ဓမ္မေသု ဥပေက္ခါ တဒပိ ဥပေက္ခါသမ္ဗောဇ္ဈင်္ဂေါ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
    text <၄၇၀>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ၊ ဓမ္မဝိစယသမ္ဗောဇ္ဈင်္ဂေါ၊ ဝီရိယသမ္ဗောဇ္ဈင်္ဂေါ၊ ပီတိသမ္ဗောဇ္ဈင်္ဂေါ၊ ပဿဒ္ဓိသမ္ဗောဇ္ဈင်္ဂေါ၊ သမာဓိသမ္ဗောဇ္ဈင်္ဂေါ၊ ဥပေက္ခါသမ္ဗောဇ္ဈင်္ဂေါ။>
    text <၄၇၁>, <တတ္ထ ကတမော သတိသမ္ဗောဇ္ဈင်္ဂေါ။ ဣဓ ဘိက္ခု သတိသမ္ဗောဇ္ဈင်္ဂံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ၊ ဓမ္မဝိစယသမ္ဗောဇ္ဈင်္ဂံ ဘာဝေတိ။ပေ။ ဝီရိယသမ္ဗောဇ္ဈင်္ဂံ ဘာဝေတိ။ ပီတိသမ္ဗောဇ္ဈင်္ဂံ ဘာဝေတိ။ ပဿဒ္ဓိသမ္ဗောဇ္ဈင်္ဂံ ဘာဝေတိ။ သမာဓိသမ္ဗောဇ္ဈင်္ဂံ ဘာဝေတိ။ ဥပေက္ခါသမ္ဗောဇ္ဈင်္ဂံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ။>
    stand <သုတ္တန္တဘာဇနီယံ။>
  text <၂။ အဘိဓမ္မဘာဇနီယံ>
    text <၄၇၂>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ၊ ဓမ္မဝိစယသမ္ဗောဇ္ဈင်္ဂေါ၊ ဝီရိယသမ္ဗောဇ္ဈင်္ဂေါ၊ ပီတိသမ္ဗောဇ္ဈင်္ဂေါ၊ ပဿဒ္ဓိသမ္ဗောဇ္ဈင်္ဂေါ၊ သမာဓိသမ္ဗောဇ္ဈင်္ဂေါ၊ ဥပေက္ခါသမ္ဗောဇ္ဈင်္ဂေါ။>
    text <၄၇၃>, <တတ္ထ ကတမေ သတ္တ ဗောဇ္ဈင်္ဂါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ သတ္တ ဗောဇ္ဈင်္ဂါ ဟောန္တိ သတိသမ္ဗောဇ္ဈင်္ဂေါ။ပေ။ ဥပေက္ခါသမ္ဗောဇ္ဈင်္ဂေါ။>
    text <၄၇၄>, <တတ္ထ ကတမော သတိသမ္ဗောဇ္ဈင်္ဂေါ။ ယာ သတိ အနုဿတိ။ပေ။ သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ သတိသမ္ဗောဇ္ဈင်္ဂေါ။>
    text <တတ္ထ ကတမော ဓမ္မဝိစယသမ္ဗောဇ္ဈင်္ဂေါ။ ယာ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ ဓမ္မဝိစယသမ္ဗောဇ္ဈင်္ဂေါ။>
    text <တတ္ထ ကတမော ဝီရိယသမ္ဗောဇ္ဈင်္ဂေါ။ ယော စေတသိကော ဝီရိယာရမ္ဘော။ပေ။ သမ္မာဝါယာမော ဝီရိယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ ဝီရိယသမ္ဗောဇ္ဈင်္ဂေါ။>
    text <တတ္ထ ကတမော ပီတိသမ္ဗောဇ္ဈင်္ဂေါ။ ယာ ပီတိ ပါမောဇ္ဇံ အာမောဒနာ ပမောဒနာ ဟာသော ပဟာသော ဝိတ္တိ ဩဒဂျံ အတ္တမနတာ စိတ္တဿ ပီတိသမ္ဗောဇ္ဈင်္ဂေါ အယံ ဝုစ္စတိ ပီတိသမ္ဗောဇ္ဈင်္ဂေါ။>
    text <တတ္ထ ကတမော ပဿဒ္ဓိသမ္ဗောဇ္ဈင်္ဂေါ။ ယာ ဝေဒနာက္ခန္ဓဿ သညာက္ခန္ဓဿ သင်္ခါရက္ခန္ဓဿ ဝိညာဏက္ခန္ဓဿ ပဿဒ္ဓိ ပဋိပ္ပဿဒ္ဓိ ပဿမ္ဘနာ ပဋိပ္ပဿမ္ဘနာ ပဋိပ္ပဿမ္ဘိတတ္တံ ပဿဒ္ဓိသမ္ဗောဇ္ဈင်္ဂေါ အယံ ဝုစ္စတိ ပဿဒ္ဓိသမ္ဗောဇ္ဈင်္ဂေါ။>
    text <တတ္ထ ကတမော သမာဓိသမ္ဗောဇ္ဈင်္ဂေါ။ ယာ စိတ္တဿ ဌိတိ။ပေ။ သမ္မာသမာဓိ သမာဓိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ သမာဓိသမ္ဗောဇ္ဈင်္ဂေါ။>
    text <တတ္ထ ကတမော ဥပေက္ခါသမ္ဗောဇ္ဈင်္ဂေါ။ ယာ ဥပေက္ခါ ဥပေက္ခနာ အဇ္ဈုပေက္ခနာ မဇ္ဈတ္တတာ စိတ္တဿ ဥပေက္ခါသမ္ဗောဇ္ဈင်္ဂေါ အယံ ဝုစ္စတိ ဥပေက္ခါသမ္ဗောဇ္ဈင်္ဂေါ။ ဣမေ ဝုစ္စန္တိ သတ္တ ဗောဇ္ဈင်္ဂါ။ အဝသေသာ ဓမ္မာ သတ္တဟိ ဗောဇ္ဈင်္ဂေဟိ သမ္ပယုတ္တာ။>
    text <၄၇၅>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ။ပေ။ ဥပေက္ခါသမ္ဗောဇ္ဈင်္ဂေါ။>
    text <၄၇၆>, <တတ္ထ ကတမော သတိသမ္ဗောဇ္ဈင်္ဂေါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ ယာ တသ္မိံ သမယေ သတိ အနုဿတိ သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ သတိသမ္ဗောဇ္ဈင်္ဂေါ။ အဝသေသာ ဓမ္မာ သတိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ဓမ္မဝိစယသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ဝီရိယသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ပီတိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ပဿဒ္ဓိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ သမာဓိသမ္ဗောဇ္ဈင်္ဂသမ္ပယုတ္တာ။>
    text <တတ္ထ ကတမော ဥပေက္ခါသမ္ဗောဇ္ဈင်္ဂေါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ ယာ တသ္မိံ သမယေ ဥပေက္ခါ ဥပေက္ခနာ အဇ္ဈုပေက္ခနာ မဇ္ဈတ္တတာ စိတ္တဿ ဥပေက္ခါသမ္ဗောဇ္ဈင်္ဂေါ အယံ ဝုစ္စတိ ဥပေက္ခါသမ္ဗောဇ္ဈင်္ဂေါ။ အဝသေသာ ဓမ္မာ ဥပေက္ခါသမ္ဗောဇ္ဈင်္ဂသမ္ပယုတ္တာ။>
    text <၄၇၇>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ။ပေ။ ဥပေက္ခါသမ္ဗောဇ္ဈင်္ဂေါ။>
    text <၄၇၈>, <တတ္ထ ကတမေ သတ္တ ဗောဇ္ဈင်္ဂါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ ယော တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ ဣမေ ဓမ္မာ ကုသလာ။ တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ၊ တသ္မိံ သမယေ သတ္တ ဗောဇ္ဈင်္ဂါ ဟောန္တိ သတိသမ္ဗောဇ္ဈင်္ဂေါ။ပေ။ ဥပေက္ခါသမ္ဗောဇ္ဈင်္ဂေါ။>
    text <၄၇၉>, <တတ္ထ ကတမော သတိသမ္ဗောဇ္ဈင်္ဂေါ။ ယာ သတိ အနုဿတိ။ပေ။ သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ သတိသမ္ဗောဇ္ဈင်္ဂေါ။ပေ။>
    text <တတ္ထ ကတမော ဥပေက္ခါသမ္ဗောဇ္ဈင်္ဂေါ။ ယာ ဥပေက္ခါ ဥပေက္ခနာ အဇ္ဈုပေက္ခနာ မဇ္ဈတ္တတာ စိတ္တဿ ဥပေက္ခါသမ္ဗောဇ္ဈင်္ဂေါ အယံ ဝုစ္စတိ ဥပေက္ခါသမ္ဗောဇ္ဈင်္ဂေါ။ ဣမေ ဝုစ္စန္တိ သတ္တ ဗောဇ္ဈင်္ဂါ။ အဝသေသာ ဓမ္မာ သတ္တဟိ ဗောဇ္ဈင်္ဂေဟိ သမ္ပယုတ္တာ။>
    text <၄၈၀>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ။ပေ။ ဥပေက္ခါသမ္ဗောဇ္ဈင်္ဂေါ။>
    text <၄၈၁>, <တတ္ထ ကတမော သတိသမ္ဗောဇ္ဈင်္ဂေါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ ယာ တသ္မိံ သမယေ သတိ အနုဿတိ သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ အယံ ဝုစ္စတိ သတိသမ္ဗောဇ္ဈင်္ဂေါ။ အဝသေသာ ဓမ္မာ သတိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ဓမ္မဝိစယသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ဝီရိယသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ပီတိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ ပဿဒ္ဓိသမ္ဗောဇ္ဈင်္ဂသမ္ပယုတ္တာ။ပေ။ အဝသေသာ ဓမ္မာ သမာဓိသမ္ဗောဇ္ဈင်္ဂသမ္ပယုတ္တာ။>
    text <တတ္ထ ကတမော ဥပေက္ခါသမ္ဗောဇ္ဈင်္ဂေါ။ ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ၊ ယာ တသ္မိံ သမယေ ဥပေက္ခါ ဥပေက္ခနာ အဇ္ဈုပေက္ခနာ မဇ္ဈတ္တတာ စိတ္တဿ ဥပေက္ခါသမ္ဗောဇ္ဈင်္ဂေါ အယံ ဝုစ္စတိ ဥပေက္ခါသမ္ဗောဇ္ဈင်္ဂေါ။ အဝသေသာ ဓမ္မာ ဥပေက္ခါသမ္ဗောဇ္ဈင်္ဂသမ္ပယုတ္တာ။>
    stand <အဘိဓမ္မဘာဇနီယံ။>
  text <၃။ ပဉှာပုစ္ဆကံ>
    text <၄၈၂>, <သတ္တ ဗောဇ္ဈင်္ဂါ သတိသမ္ဗောဇ္ဈင်္ဂေါ၊ ဓမ္မဝိစယသမ္ဗောဇ္ဈင်္ဂေါ၊ ဝီရိယသမ္ဗောဇ္ဈင်္ဂေါ၊ ပီတိသမ္ဗောဇ္ဈင်္ဂေါ၊ ပဿဒ္ဓိသမ္ဗောဇ္ဈင်္ဂေါ၊ သမာဓိသမ္ဗောဇ္ဈင်္ဂေါ၊ ဥပေက္ခါသမ္ဗောဇ္ဈင်္ဂေါ။>
    text <၄၈၃>, <သတ္တန္နံ ဗောဇ္ဈင်္ဂါနံ ကတိ ကုသလာ၊ ကတိ အကုသလာ၊ ကတိ အဗျာကတာ။ပေ။ ကတိ သရဏာ၊ ကတိ အရဏာ။>
    text <၁။ တိကံ>
      text <၄၈၄>, <သိယာ ကုသလာ၊ သိယာ အဗျာကတာ။ ပီတိသမ္ဗောဇ္ဈင်္ဂေါ သုခါယ ဝေဒနာယ သမ္ပယုတ္တော၊ ဆ ဗောဇ္ဈင်္ဂါ သိယာ သုခါယ ဝေဒနာယ သမ္ပယုတ္တာ၊ သိယာ အဒုက္ခမသုခါယ ဝေဒနာယ သမ္ပယုတ္တာ။ သိယာ ဝိပါကာ၊ သိယာ ဝိပါကဓမ္မဓမ္မာ။ အနုပါဒိန္နအနုပါဒာနိယာ။ အသံကိလိဋ္ဌအသံကိလေသိကာ။ သိယာ သဝိတက္ကသဝိစာရာ၊ သိယာ အဝိတက္ကဝိစာရမတ္တာ၊ သိယာ အဝိတက္ကအဝိစာရာ။ ပီတိသမ္ဗောဇ္ဈင်္ဂေါ န ပီတိသဟဂတော၊ သုခသဟဂတော၊ န ဥပေက္ခါသဟဂတော၊ ဆ ဗောဇ္ဈင်္ဂါ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ။ နေဝ ဒဿနေန န ဘာဝနာယ ပဟာတဗ္ဗာ။ နေဝ ဒဿနေန န ဘာဝနာယ ပဟာတဗ္ဗဟေတုကာ။ သိယာ အပစယဂါမိနော၊ သိယာ နေဝါစယဂါမိနာပစယဂါမိနော။ သိယာ သေက္ခါ၊ သိယာ အသေက္ခါ။ အပ္ပမာဏာ။ အပ္ပမာဏာရမ္မဏာ။ ပဏီတာ။ သိယာ သမ္မတ္တနိယတာ၊ သိယာ အနိယတာ။ န မဂ္ဂါရမ္မဏာ၊ သိယာ မဂ္ဂဟေတုကာ၊ သိယာ မဂ္ဂါဓိပတိနော၊ သိယာ န ဝတ္တဗ္ဗာ မဂ္ဂဟေတုကာတိပိ၊ မဂ္ဂါဓိပတိနောတိပိ။ သိယာ ဥပ္ပန္နာ၊ သိယာ အနုပ္ပန္နာ၊ သိယာ ဥပ္ပါဒိနော။ သိယာ အတီတာ၊ သိယာ အနာဂတာ၊ သိယာ ပစ္စုပ္ပန္နာ။ န ဝတ္တဗ္ဗာ အတီတာရမ္မဏာတိပိ၊ အနာဂတာရမ္မဏာတိပိ၊ ပစ္စုပ္ပန္နာရမ္မဏာတိပိ။ သိယာ အဇ္ဈတ္တာ၊ သိယာ ဗဟိဒ္ဓါ၊ သိယာ အဇ္ဈတ္တဗဟိဒ္ဓါ။ ဗဟိဒ္ဓါရမ္မဏာ။ အနိဒဿနအပ္ပဋိဃာ။>
    text <၂။ ဒုကံ>
      text <၄၈၅>, <ဓမ္မဝိစယသမ္ဗောဇ္ဈင်္ဂေါ ဟေတု၊ ဆ ဗောဇ္ဈင်္ဂါ ဟေတုသမ္ပယုတ္တာ။ ဓမ္မဝိစယသမ္ဗောဇ္ဈင်္ဂေါ ဟေတု စေဝ သဟေတုကော စ၊ ဆ ဗောဇ္ဈင်္ဂါ န ဝတ္တဗ္ဗာ ဟေတူ စေဝ သဟေတုကာ စာတိ၊ သဟေတုကာ စေဝ န စ ဟေတူ။ ဓမ္မဝိစယသမ္ဗောဇ္ဈင်္ဂေါ ဟေတု စေဝ ဟေတုသမ္ပယုတ္တော စ၊ ဆ ဗောဇ္ဈင်္ဂါ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိ၊ ဟေတုသမ္ပယုတ္တာ စေဝ န စ ဟေတူ။ ဆ ဗောဇ္ဈင်္ဂါ န ဟေတူ သဟေတုကာ၊ ဓမ္မဝိစယသမ္ဗောဇ္ဈင်္ဂေါ န ဝတ္တဗ္ဗော န ဟေတုသဟေတုကောတိပိ၊ န ဟေတုအဟေတုကောတိပိ။ သပ္ပစ္စယာ။ သင်္ခတာ။ အနိဒဿနာ။ အပ္ပဋိဃာ။ အရူပါ။ လောကုတ္တရာ။ ကေနစိ ဝိညေယျာ၊ ကေနစိ န ဝိညေယျာ။ နော အာသဝါ။ အနာသဝါ အာသဝဝိပ္ပယုတ္တာ။ န ဝတ္တဗ္ဗာ အာသဝါ စေဝ သာသဝါ စာတိပိ၊ သာသဝါ စေဝ နော စ အာသဝါတိပိ။ အာသဝါ စေဝ အာသဝသမ္ပယုတ္တာ စာတိပိ၊ အာသဝသမ္ပယုတ္တာ စေဝ နော စ အာသဝါတိပိ။ အာသဝဝိပ္ပယုတ္တာ။ အနာသဝါ။ နော သံယောဇနာ။ပေ။ နော ဂန္ထာ။ပေ။ နော ဩဃာ။ပေ။ နော ယောဂါ။ပေ။ နော နီဝရဏာ။ပေ။ နော ပရာမာသာ။ပေ။ သာရမ္မဏာ။ နော စိတ္တာ။ စေတသိကာ။ စိတ္တသမ္ပယုတ္တာ။ စိတ္တသံသဋ္ဌာ။ စိတ္တသမုဋ္ဌာနာ။ စိတ္တသဟဘုနော။ စိတ္တာနုပရိဝတ္တိနော။ စိတ္တသံသဋ္ဌသမုဋ္ဌာနာ။ စိတ္တသံသဋ္ဌသမုဋ္ဌာနသဟဘုနော။ စိတ္တသံသဋ္ဌသမုဋ္ဌာနာနုပရိဝတ္တိနော။ ဗာဟိရာ။ နော ဥပါဒာ။ အနုပါဒိန္နာ။ နော ဥပါဒာနာ။ပေ။ နော ကိလေသာ။ပေ။ န ဒဿနေန ပဟာတဗ္ဗာ။ န ဘာဝနာယ ပဟာတဗ္ဗာ။ န ဒဿနေန ပဟာတဗ္ဗဟေတုကာ။ န ဘာဝနာယ ပဟာတဗ္ဗဟေတုကာ။ သိယာ သဝိတက္ကာ၊ သိယာ အဝိတက္ကာ။ သိယာ သဝိစာရာ၊ သိယာ အဝိစာရာ။>
      text <ပီတိသမ္ဗောဇ္ဈင်္ဂေါ အပ္ပီတိကော၊ ဆ ဗောဇ္ဈင်္ဂါ သိယာ သပ္ပီတိကာ၊ သိယာ အပ္ပီတိကာ။ ပီတိသမ္ဗောဇ္ဈင်္ဂေါ န ပီတိသဟဂတော၊ ဆ ဗောဇ္ဈင်္ဂါ သိယာ ပီတိသဟဂတာ၊ သိယာ န ပီတိသဟဂတာ။ ပီတိသမ္ဗောဇ္ဈင်္ဂေါ သုခသဟဂတော၊ ဆ ဗောဇ္ဈင်္ဂါ သိယာ သုခသဟဂတာ၊ သိယာ န သုခသဟဂတာ။ ပီတိသမ္ဗောဇ္ဈင်္ဂေါ န ဥပေက္ခါသဟဂတော၊ ဆ ဗောဇ္ဈင်္ဂါ သိယာ ဥပေက္ခါသဟဂတာ၊ သိယာ န ဥပေက္ခါသဟဂတာ။ န ကာမာဝစရာ။ န ရူပါဝစရာ။ န အရူပါဝစရာ။ အပရိယာပန္နာ။ သိယာ နိယျာနိကာ၊ သိယာ အနိယျာနိကာ။ သိယာ နိယတာ၊ သိယာ အနိယတာ။ အနုတ္တရာ။ အရဏာတိ။>
      stand <ပဉှာပုစ္ဆကံ။>
      stand <ဗောဇ္ဈင်္ဂဝိဘင်္ဂေါ နိဋ္ဌိတော။>
