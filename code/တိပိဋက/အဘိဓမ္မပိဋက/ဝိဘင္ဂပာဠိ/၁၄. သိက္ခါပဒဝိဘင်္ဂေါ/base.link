text <၁၄။ သိက္ခါပဒဝိဘင်္ဂေါ>
  text <၁။ အဘိဓမ္မဘာဇနီယံ>
    text <၇၀၃>, <ပဉ္စ သိက္ခါပဒာနိ ပါဏာတိပါတာ ဝေရမဏီ သိက္ခါပဒံ၊ အဒိန္နာဒာနာ ဝေရမဏီ သိက္ခါပဒံ၊ ကာမေသုမိစ္ဆာစာရာ ဝေရမဏီ သိက္ခါပဒံ၊ မုသာဝါဒာ ဝေရမဏီ သိက္ခါပဒံ၊ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၀၄>, <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ပါဏာတိပါတာ ဝိရမန္တဿ၊ ယာ တသ္မိံ သမယေ ပါဏာတိပါတာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ပါဏာတိပါတာ ဝိရမန္တဿ၊ ယာ တသ္မိံ သမယေ စေတနာ သဉ္စေတနာ သဉ္စေတယိတတ္တံ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ စေတနာယ သမ္ပယုတ္တာ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ပါဏာတိပါတာ ဝိရမန္တဿ၊ ယော တသ္မိံ သမယေ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ပါဏာတိပါတာ ဝိရမန္တဿ၊ ယာ တသ္မိံ သမယေ ပါဏာတိပါတာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။>
    text <၇၀၅>, <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ပါဏာတိပါတာ ဝိရမန္တဿ၊ ယာ တသ္မိံ သမယေ စေတနာ သဉ္စေတနာ သဉ္စေတယိတတ္တံ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ စေတနာယ သမ္ပယုတ္တာ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ပါဏာတိပါတာ ဝိရမန္တဿ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။>
    text <၇၀၆>, <တတ္ထ ကတမံ အဒိန္နာဒာနာ ဝေရမဏီ သိက္ခါပဒံ။ပေ။ ကာမေသုမိစ္ဆာစာရာ ဝေရမဏီ သိက္ခါပဒံ။ပေ။ မုသာဝါဒာ ဝေရမဏီ သိက္ခါပဒံ။ပေ။ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ သုရာမေရယမဇ္ဇပမာဒဋ္ဌာနာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။>
    text <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ၊ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ စေတနာ သဉ္စေတနာ သဉ္စေတယိတတ္တံ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ စေတနာယ သမ္ပယုတ္တာ။>
    text <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သုရာမေရယမဇ္ဇပမာဒဋ္ဌာနာ ဝိရမန္တဿ၊ ယော တသ္မိံ သမယေ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ သုရာမေရယမဇ္ဇပမာဒဋ္ဌာနာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။>
    text <၇၀၇>, <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ စေတနာ သဉ္စေတနာ သဉ္စေတယိတတ္တံ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ စေတနာယ သမ္ပယုတ္တာ။>
    text <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန သုရာမေရယမဇ္ဇပမာဒဋ္ဌာနာ ဝိရမန္တဿ၊ ယော တသ္မိံ သမယေ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၀၈>, <ပဉ္စ သိက္ခါပဒာနိ ပါဏာတိပါတာ ဝေရမဏီ သိက္ခါပဒံ၊ အဒိန္နာဒာနာ ဝေရမဏီ သိက္ခါပဒံ၊ ကာမေသုမိစ္ဆာစာရာ ဝေရမဏီ သိက္ခါပဒံ၊ မုသာဝါဒာ ဝေရမဏီ သိက္ခါပဒံ၊ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၀၉>, <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဝီမံသာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ။ ပဏီတံ။ ဝီမံသာဓိပတေယျံ ဟီနံ။ မဇ္ဈိမံ။ ပဏီတံ ပါဏာတိပါတာ ဝိရမန္တဿ၊ ယာ တသ္မိံ သမယေ ပါဏာတိပါတာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဝီမံသာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ။ ပဏီတံ။ ဝီမံသာဓိပတေယျံ ဟီနံ။ မဇ္ဈိမံ။ ပဏီတံ ပါဏာတိပါတာ ဝိရမန္တဿ၊ ယာ တသ္မိံ သမယေ စေတနာ သဉ္စေတနာ သဉ္စေတယိတတ္တံ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ စေတနာယ သမ္ပယုတ္တာ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဝီမံသာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ။ ပဏီတံ။ ဝီမံသာဓိပတေယျံ ဟီနံ။ မဇ္ဈိမံ။ ပဏီတံ ပါဏာတိပါတာ ဝိရမန္တဿ၊ ယော တသ္မိံ သမယေ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။>
    text <တတ္ထ ကတမံ ပါဏာတိပါတာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ။ ပဏီတံ ပါဏာတိပါတာ ဝိရမန္တဿ၊ ယာ တသ္မိံ သမယေ ပါဏာတိပါတာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။ပေ။ အဝသေသာ ဓမ္မာ စေတနာယ သမ္ပယုတ္တာ။ပေ။ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ ပါဏာတိပါတာ ဝေရမဏီ သိက္ခါပဒံ။>
    text <၇၁၀>, <တတ္ထ ကတမံ အဒိန္နာဒာနာ ဝေရမဏီ သိက္ခါပဒံ။ပေ။ ကာမေသုမိစ္ဆာစာရာ ဝေရမဏီ သိက္ခါပဒံ။ပေ။ မုသာဝါဒာ ဝေရမဏီ သိက္ခါပဒံ။ပေ။ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဝီမံသာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ။ ပဏီတံ။ ဝီမံသာဓိပတေယျံ ဟီနံ။ မဇ္ဈိမံ။ ပဏီတံ သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ သုရာမေရယမဇ္ဇပမာဒဋ္ဌာနာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။ပေ။ အဝသေသာ ဓမ္မာ စေတနာယ သမ္ပယုတ္တာ။ပေ။ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၁၁>, <တတ္ထ ကတမံ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ ယသ္မိံ သမယေ ကာမာဝစရေ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ဟီနံ။ မဇ္ဈိမံ။ ပဏီတံ။ ဆန္ဒာဓိပတေယျံ။ ဝီရိယာဓိပတေယျံ။ စိတ္တာဓိပတေယျံ။ ဆန္ဒာဓိပတေယျံ ဟီနံ။ မဇ္ဈိမံ။ ပဏီတံ။ ဝီရိယာဓိပတေယျံ ဟီနံ။ မဇ္ဈိမံ။ ပဏီတံ။ စိတ္တာဓိပတေယျံ ဟီနံ။ မဇ္ဈိမံ ပဏီတံ သုရာမေရယမဇ္ဇပမာဒဋ္ဌာနာ ဝိရမန္တဿ၊ ယာ တသ္မိံ သမယေ သုရာမေရယမဇ္ဇပမာဒဋ္ဌာနာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။ အဝသေသာ ဓမ္မာ ဝေရမဏိယာ သမ္ပယုတ္တာ။ပေ။ အဝသေသာ ဓမ္မာ စေတနာယ သမ္ပယုတ္တာ။ပေ။ ဖဿော။ပေ။ ပဂ္ဂါဟော အဝိက္ခေပေါ ဣဒံ ဝုစ္စတိ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၁၂>, <ကတမေ ဓမ္မာ သိက္ခါ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ သိက္ခါ။>
    text <ကတမေ ဓမ္မာ သိက္ခါ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ သိက္ခါ။>
    text <၇၁၃>, <ကတမေ ဓမ္မာ သိက္ခါ။ ယသ္မိံ သမယေ ရူပူပပတ္တိယာ မဂ္ဂံ ဘာဝေတိ။ပေ။ အရူပူပပတ္တိယာ မဂ္ဂံ ဘာဝေတိ။ပေ။ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ သိက္ခါ။>
    stand <အဘိဓမ္မဘာဇနီယံ။>
  text <၂။ ပဉှာပုစ္ဆကံ>
    text <၇၁၄>, <ပဉ္စ သိက္ခါပဒာနိ ပါဏာတိပါတာ ဝေရမဏီ သိက္ခါပဒံ၊ အဒိန္နာဒာနာ ဝေရမဏီ သိက္ခါပဒံ၊ ကာမေသုမိစ္ဆာစာရာ ဝေရမဏီ သိက္ခါပဒံ၊ မုသာဝါဒာ ဝေရမဏီ သိက္ခါပဒံ၊ သုရာမေရယမဇ္ဇပမာဒဋ္ဌာနာ ဝေရမဏီ သိက္ခါပဒံ။>
    text <၇၁၅>, <ပဉ္စန္နံ သိက္ခါပဒာနံ ကတိ ကုသလာ၊ ကတိ အကုသလာ၊ ကတိ အဗျာကတာ။ပေ။ ကတိ သရဏာ၊ ကတိ အရဏာ။>
    text <၁။ တိကံ>
      text <၇၁၆>, <ကုသလာယေဝ။ သိယာ သုခါယ ဝေဒနာယ သမ္ပယုတ္တာ၊ သိယာ အဒုက္ခမသုခါယ ဝေဒနာယ သမ္ပယုတ္တာ၊ ဝိပါကဓမ္မဓမ္မာ၊ အနုပါဒိန္နုပါဒာနိယာ၊ အသံကိလိဋ္ဌသံကိလေသိကာ၊ သဝိတက္ကသဝိစာရာ၊ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ။>
      text <နေဝ ဒဿနေန န ဘာဝနာယ ပဟာတဗ္ဗာ၊ နေဝ ဒဿနေန န ဘာဝနာယ ပဟာတဗ္ဗဟေတုကာ၊ အာစယဂါမိနော၊ နေဝသေက္ခနာသေက္ခါ၊ ပရိတ္တာ၊ ပရိတ္တာရမ္မဏာ၊ မဇ္ဈိမာ၊ အနိယတာ၊ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂဟေတုကာတိပိ၊ မဂ္ဂါဓိပတိနောတိပိ။ သိယာ ဥပ္ပန္နာ၊ သိယာ အနုပ္ပန္နာ၊ န ဝတ္တဗ္ဗာ ဥပ္ပါဒိနောတိ၊ သိယာ အတီတာ၊ သိယာ အနာဂတာ၊ သိယာ ပစ္စုပ္ပန္နာ၊ ပစ္စုပ္ပန္နာရမ္မဏာ၊ သိယာ အဇ္ဈတ္တာ၊ သိယာ ဗဟိဒ္ဓါ၊ သိယာ အဇ္ဈတ္တဗဟိဒ္ဓါ၊ ဗဟိဒ္ဓါရမ္မဏာ၊ အနိဒဿနအပ္ပဋိဃာ။>
    text <၂။ ဒုကံ>
      text <၇၁၇>, <န ဟေတူ သဟေတုကာ၊ ဟေတုသမ္ပယုတ္တာ။ န ဝတ္တဗ္ဗာ ဟေတူ စေဝ သဟေတုကာ စာတိ၊ သဟေတုကာ စေဝ န စ ဟေတူ၊ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိ၊ ဟေတုသမ္ပယုတ္တာ စေဝ န စ ဟေတူ၊ န ဟေတု သဟေတူကာ၊ သပ္ပစ္စယာ၊ သင်္ခတာ၊ အနိဒဿနာ၊ အပ္ပဋိဃာ၊ အရူပါ၊ လောကိယာ၊ ကေနစိ ဝိညေယျာ၊ ကေနစိ န ဝိညေယျာ။>
      text <နော အာသဝါ၊ သာသဝါ၊ အာသဝဝိပ္ပယုတ္တာ၊ န ဝတ္တဗ္ဗာ အာသဝါ စေဝ သာသဝါ စာတိ၊ သာသဝါ စေဝ နော စ အာသဝါ၊ န ဝတ္တဗ္ဗာ အာသဝါ စေဝ အာသဝသမ္ပယုတ္တာ စာတိပိ၊ အာသဝသမ္ပယုတ္တာ စေဝ နော စ အာသဝါတိပိ။ အာသဝဝိပ္ပယုတ္တာ သာသဝါ၊ နော သံယောဇနာ။ပေ။ နော ဂန္ထာ။ပေ။ နော ဩဃာ။ပေ။ နော ယောဂါ။ပေ။ နော နီဝရဏာ။ပေ။ နော ပရာမာသာ။ပေ။ သာရမ္မဏာ၊ နော စိတ္တာ၊ စေတသိကာ၊ စိတ္တသမ္ပယုတ္တာ၊ စိတ္တသံသဋ္ဌာ၊ စိတ္တသမုဋ္ဌာနာ၊ စိတ္တသဟဘုနော၊ စိတ္တာနုပရိဝတ္တိနော၊ စိတ္တသံသဋ္ဌသမုဋ္ဌာနာ၊ စိတ္တသံသဋ္ဌသမုဋ္ဌာနသဟဘုနော၊ စိတ္တသံသဋ္ဌသမုဋ္ဌာနာနုပရိဝတ္တိနော၊ ဗာဟိရာ၊ နော ဥပါဒာ၊ အနုပါဒိန္နာ၊ နော ဥပါဒာနာ။ပေ။ နော ကိလေသာ။>
      text <န ဒဿနေန ပဟာတဗ္ဗာ၊ န ဘာဝနာယပဟာတဗ္ဗာ၊ န ဒဿနေန ပဟာတဗ္ဗဟေတုကာ၊ န ဘာဝနာယ ပဟာတဗ္ဗဟေတုကာ၊ သဝိတက္ကာ၊ သဝိစာရာ၊ သိယာ သပ္ပီတိကာ၊ သိယာ အပ္ပီတိကာ၊ သိယာ ပီတိသဟဂတာ၊ သိယာ န ပီတိသဟဂတာ၊ သိယာ သုခသဟဂတာ၊ သိယာ န သုခသဟဂတာ၊ သိယာ ဥပေက္ခါသဟဂတာ၊ သိယာ န ဥပေက္ခါသဟဂတာ၊ ကာမာဝစရာ၊ န ရူပါဝစရာ၊ န အရူပါဝစရာ၊ ပရိယာပန္နာ၊ အနိယျာနိကာ၊ အနိယတာ၊ သဥတ္တရာ၊ အရဏာတိ။>
      stand <ပဉှာပုစ္ဆကံ။>
      stand <သိက္ခါပဒဝိဘင်္ဂေါ နိဋ္ဌိတော။>
