text <၁၅။ ပဋိသမ္ဘိဒာဝိဘင်္ဂေါ>
  text <၁။ သုတ္တန္တဘာဇနီယံ>
    text <၁။ သင်္ဂဟဝါရော>
      text <၇၁၈>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ အတ္ထေ ဉာဏံ အတ္ထပဋိသမ္ဘိဒာ၊ ဓမ္မေ ဉာဏံ ဓမ္မပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။ အယံ သင်္ဂဟဝါရော။>
    text <၂။ သစ္စဝါရော>
      text <၇၁၉>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ဒုက္ခေ ဉာဏံ အတ္ထပဋိသမ္ဘိဒာ၊ ဒုက္ခသမုဒယေ ဉာဏံ ဓမ္မပဋိသမ္ဘိဒာ၊ ဒုက္ခနိရောဓေ ဉာဏံ အတ္ထပဋိသမ္ဘိဒာ၊ ဒုက္ခနိရောဓဂါမိနိယာ ပဋိပဒာယ ဉာဏံ ဓမ္မပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။ အယံ သစ္စဝါရော။>
    text <၃။ ဟေတုဝါရော>
      text <၇၂၀>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ဟေတုမှိ ဉာဏံ ဓမ္မပဋိသမ္ဘိဒာ၊ ဟေတုဖလေ ဉာဏံ အတ္ထပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။ အယံ ဟေတုဝါရော။>
    text <၄။ ဓမ္မဝါရော>
      text <၇၂၁>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ယေ ဓမ္မာ ဇာတာ ဘူတာ သဉ္ဇာတာ နိဗ္ဗတ္တာ အဘိနိဗ္ဗတ္တာ ပါတုဘူတာ၊ ဣမေသု ဓမ္မေသု ဉာဏံ အတ္ထပဋိသမ္ဘိဒာ၊ ယမှာ ဓမ္မာ တေ ဓမ္မာ ဇာတာ ဘူတာ သဉ္ဇာတာ နိဗ္ဗတ္တာ အဘိနိဗ္ဗတ္တာ ပါတုဘူတာ၊ တေသု ဓမ္မေသု ဉာဏံ ဓမ္မပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။ အယံ ဓမ္မဝါရော။>
    text <၅။ ပဋိစ္စသမုပ္ပါဒဝါရော>
      text <၇၂၂>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ဇရာမရဏေ ဉာဏံ အတ္ထပဋိသမ္ဘိဒာ၊ ဇရာမရဏသမုဒယေ ဉာဏံ ဓမ္မပဋိသမ္ဘိဒာ၊ ဇရာမရဏနိရောဓေ ဉာဏံ အတ္ထပဋိသမ္ဘိဒာ၊ ဇရာမရဏနိရောဓဂါမိနိယာ ပဋိပဒာယ ဉာဏံ ဓမ္မပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၂၃>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ဇာတိယာ ဉာဏံ။ပေ။ ဘဝေ ဉာဏံ။ပေ။ ဥပါဒာနေ ဉာဏံ။ပေ။ တဏှာယ ဉာဏံ။ပေ။ ဝေဒနာယ ဉာဏံ။ပေ။ ဖဿေ ဉာဏံ။ပေ။ သဠာယတနေ ဉာဏံ။ပေ။ နာမရူပေ ဉာဏံ။ပေ။ ဝိညာဏေ ဉာဏံ။ပေ။ သင်္ခါရေသု ဉာဏံ အတ္ထပဋိသမ္ဘိဒာ၊ သင်္ခါရသမုဒယေ ဉာဏံ ဓမ္မပဋိသမ္ဘိဒာ၊ သင်္ခါရနိရောဓေ ဉာဏံ အတ္ထပဋိသမ္ဘိဒာ၊ သင်္ခါရနိရောဓဂါမိနိယာ ပဋိပဒာယ ဉာဏံ ဓမ္မပဋိသမ္ဘိဒာ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ၊ ဉာဏေသု ဉာဏံ ပဋိဘာနပဋိသမ္ဘိဒာ။ အယံ ပဋိစ္စသမုပ္ပါဒဝါရော။>
    text <၆။ ပရိယတ္တိဝါရော>
      text <၇၂၄>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <တတ္ထ ကတမာ ဓမ္မပဋိသမ္ဘိဒာ။ ဣဓ ဘိက္ခု ဓမ္မံ ဇာနာတိ သုတ္တံ ဂေယျံ ဝေယျာကရဏံ ဂါထံ ဥဒာနံ ဣတိဝုတ္တကံ ဇာတကံ အဗ္ဘုတဓမ္မံ ဝေဒလ္လံ။ အယံ ဝုစ္စတိ ဓမ္မပဋိသမ္ဘိဒာ။ သော တဿ တဿေဝ ဘာသိတဿ အတ္ထံ ဇာနာတိ အယံ ဣမဿ ဘာသိတဿ အတ္ထော၊ အယံ ဣမဿ ဘာသိတဿ အတ္ထောတိ။ အယံ ဝုစ္စတိ အတ္ထပဋိသမ္ဘိဒာ။ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ဉာဏေသု ဉာဏံ ပဋိဘာနပဋိသမ္ဘိဒာ။ အယံ ပရိယတ္တိဝါရော။>
      stand <သုတ္တန္တဘာဇနီယံ။>
  text <၂။ အဘိဓမ္မဘာဇနီယံ>
    text <၁။ ကုသလဝါရော>
      text <၇၂၅>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ ကုသလာ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ၊ ဣမေ ဓမ္မာ ကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ၊ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ၊ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၂၆>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ ကုသလာ။ ယသ္မိံ သမယေ ကာမာဝစရံ ကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဉာဏသမ္ပယုတ္တံ သသင်္ခါရေန။ပေ။ သောမနဿသဟဂတံ ဉာဏဝိပ္ပယုတ္တံ။ပေ။ သောမနဿသဟဂတံ ဉာဏဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏသမ္ပယုတ္တံ။ပေ။ ဥပေက္ခါသဟဂတံ ဉာဏသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဉာဏဝိပ္ပယုတ္တံ။ပေ။ ဥပေက္ခါသဟဂတံ ဉာဏဝိပ္ပယုတ္တံ သသင်္ခါရေန ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၂၇>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ ကုသလာ။ ယသ္မိံ သမယေ ရူပူပပတ္တိယာ မဂ္ဂံ ဘာဝေတိ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ပထဝီကသိဏံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၂၈>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ ကုသလာ။ ယသ္မိံ သမယေ အရူပူပပတ္တိယာ မဂ္ဂံ ဘာဝေတိ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနသညာသဟဂတံ သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၂၉>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ ကုသလာ။ ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
    text <၂။ အကုသလဝါရော>
      text <၇၃၀>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အကုသလာ။ ယသ္မိံ သမယေ အကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဒိဋ္ဌိဂတသမ္ပယုတ္တံ ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၁>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အကုသလာ။ ယသ္မိံ သမယေ အကုသလံ စိတ္တံ ဥပ္ပန္နံ ဟောတိ သောမနဿသဟဂတံ ဒိဋ္ဌိဂတသမ္ပယုတ္တံ သသင်္ခါရေန။ပေ။ သောမနဿသဟဂတံ ဒိဋ္ဌိဂတဝိပ္ပယုတ္တံ။ပေ။ သောမနဿသဟဂတံ ဒိဋ္ဌိဂတဝိပ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဒိဋ္ဌိဂတသမ္ပယုတ္တံ။ပေ။ ဥပေက္ခါသဟဂတံ ဒိဋ္ဌိဂတသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဒိဋ္ဌိဂတဝိပ္ပယုတ္တံ။ပေ။ ဥပေက္ခါသဟဂတံ ဒိဋ္ဌိဂတဝိပ္ပယုတ္တံ သသင်္ခါရေန။ပေ။ ဒောမနဿသဟဂတံ ပဋိဃသမ္ပယုတ္တံ။ပေ။ ဒောမနဿသဟဂတံ ပဋိဃသမ္ပယုတ္တံ သသင်္ခါရေန။ပေ။ ဥပေက္ခါသဟဂတံ ဝိစိကိစ္ဆာသမ္ပယုတ္တံ။ပေ။ ဥပေက္ခါသဟဂတံ ဥဒ္ဓစ္စသမ္ပယုတ္တံ ရူပါရမ္မဏံ ဝါ။ပေ။ ဓမ္မာရမ္မဏံ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အကုသလာ။ ဣမေသု ဓမ္မေသု ဉာဏံ ဓမ္မပဋိသမ္ဘိဒာ။ တေသံ ဝိပါကေ ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
    text <၃။ ဝိပါကဝါရော>
      text <၇၃၂>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကံ စက္ခုဝိညာဏံ ဥပ္ပန္နံ ဟောတိ ဥပေက္ခါသဟဂတံ ရူပါရမ္မဏံ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၃>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကံ သောတဝိညာဏံ ဥပ္ပန္နံ ဟောတိ ဥပေက္ခါသဟဂတံ သဒ္ဒာရမ္မဏံ။ပေ။ ဃာနဝိညာဏံ ဥပ္ပန္နံ ဟောတိ ဥပေက္ခါသဟဂတံ ဂန္ဓာရမ္မဏံ။ပေ။ ဇိဝှာဝိညာဏံ ဥပ္ပန္နံ ဟောတိ ဥပေက္ခါသဟဂတံ ရသာရမ္မဏံ။ပေ။ ကာယဝိညာဏံ ဥပ္ပန္နံ ဟောတိ သုခသဟဂတံ ဖောဋ္ဌဗ္ဗာရမ္မဏံ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ သုခံ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ သုခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၄>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဓာတု ဥပ္ပန္နာ ဟောတိ ဥပေက္ခါသဟဂတာ ရူပါရမ္မဏာ ဝါ။ပေ။ ဖောဋ္ဌဗ္ဗာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၅>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဝိညာဏဓာတု ဥပ္ပန္နာ ဟောတိ သောမနဿသဟဂတာ ရူပါရမ္မဏာ ဝါ။ပေ။ ဓမ္မာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ပီတိ ဟောတိ၊ သုခံ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ သောမနဿိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၆>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဝိညာဏဓာတု ဥပ္ပန္နာ ဟောတိ ဥပေက္ခါသဟဂတာ ရူပါရမ္မဏာ ဝါ။ပေ။ ဓမ္မာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၇>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဝိညာဏဓာတု ဥပ္ပန္နာ ဟောတိ သောမနဿသဟဂတာ ဉာဏသမ္ပယုတ္တာ။ပေ။ သောမနဿသဟဂတာ ဉာဏသမ္ပယုတ္တာ သသင်္ခါရေန။ပေ။ သောမနဿသဟဂတာ ဉာဏဝိပ္ပယုတ္တာ။ပေ။ သောမနဿသဟဂတာ ဉာဏဝိပ္ပယုတ္တာ သသင်္ခါရေန။ပေ။ ဥပေက္ခါသဟဂတာ ဉာဏသမ္ပယုတ္တာ။ပေ။ ဥပေက္ခါသဟဂတာ ဉာဏသမ္ပယုတ္တာ သသင်္ခါရေန။ပေ။ ဥပေက္ခါသဟဂတာ ဉာဏဝိပ္ပယုတ္တာ။ပေ။ ဥပေက္ခါသဟဂတာ ဉာဏဝိပ္ပယုတ္တာ သသင်္ခါရေန ရူပါရမ္မဏာ ဝါ။ပေ။ ဓမ္မာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၈>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ ရူပူပပတ္တိယာ မဂ္ဂံ ဘာဝေတိ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ပထဝီကသိဏံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ တဿေဝ ရူပါဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကံ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ပထဝီကသိဏံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၃၉>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ အရူပူပပတ္တိယာ မဂ္ဂံ ဘာဝေတိ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနသညာသဟဂတံ သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ တဿေဝ အရူပါဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကံ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနသညာသဟဂတံ သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၀>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ ကုသလာ။ တဿေဝ လောကုတ္တရဿ ကုသလဿ ကမ္မဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၁>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ အကုသလဿ ကမ္မဿ ကတတ္တာ ဥပစိတတ္တာ ဝိပါကံ စက္ခုဝိညာဏံ ဥပ္ပန္နံ ဟောတိ ဥပေက္ခါသဟဂတံ ရူပါရမ္မဏံ။ပေ။ သောတဝိညာဏံ ဥပ္ပန္နံ ဟောတိ ဥပေက္ခါသဟဂတံ သဒ္ဒာရမ္မဏံ။ပေ။ ဃာနဝိညာဏံ ဥပ္ပန္နံ ဟောတိ ဥပေက္ခါသဟဂတံ ဂန္ဓာရမ္မဏံ။ပေ။ ဇိဝှာဝိညာဏံ ဥပ္ပန္နံ ဟောတိ ဥပေက္ခါသဟဂတံ ရသာရမ္မဏံ။ပေ။ ကာယဝိညာဏံ ဥပ္ပန္နံ ဟောတိ ဒုက္ခသဟဂတံ ဖောဋ္ဌဗ္ဗာရမ္မဏံ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဒုက္ခံ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဒုက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၂>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ အကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဓာတု ဥပ္ပန္နာ ဟောတိ ဥပေက္ခါသဟဂတာ ရူပါရမ္မဏာ ဝါ။ပေ။ ဖောဋ္ဌဗ္ဗာရမ္မဏာ ဝါ။ပေ။ မနောဝိညာဏဓာတု ဥပ္ပန္နာ ဟောတိ ဥပေက္ခါသဟဂတာ ရူပါရမ္မဏာ ဝါ။ပေ။ ဓမ္မာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
    text <၄။ ကိရိယဝါရော>
      text <၇၄၃>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ မနောဓာတု ဥပ္ပန္နာ ဟောတိ ကိရိယာ နေဝ ကုသလာ နာကုသလာ န စ ကမ္မဝိပါကာ ဥပေက္ခါသဟဂတာ ရူပါရမ္မဏာ ဝါ။ပေ။ ဖောဋ္ဌဗ္ဗာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၄>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ မနောဝိညာဏဓာတု ဥပ္ပန္နာ ဟောတိ ကိရိယာ နေဝ ကုသလာ နာကုသလာ န စ ကမ္မဝိပါကာ သောမနဿသဟဂတာ ရူပါရမ္မဏာ ဝါ။ပေ။ ဓမ္မာရမ္မဏာ ဝါ။ပေ။ မနောဝိညာဏဓာတု ဥပ္ပန္နာ ဟောတိ ကိရိယာ နေဝ ကုသလာ နာကုသလာ န စ ကမ္မဝိပါကာ ဥပေက္ခါသဟဂတာ ရူပါရမ္မဏာ ဝါ။ပေ။ ဓမ္မာရမ္မဏာ ဝါ ယံ ယံ ဝါ ပနာရဗ္ဘ၊ တသ္မိံ သမယေ ဖဿော ဟောတိ၊ ဝေဒနာ ဟောတိ၊ သညာ ဟောတိ၊ စေတနာ ဟောတိ၊ စိတ္တံ ဟောတိ၊ ဝိတက္ကော ဟောတိ၊ ဝိစာရော ဟောတိ၊ ဥပေက္ခါ ဟောတိ၊ စိတ္တဿေကဂ္ဂတာ ဟောတိ၊ ဝီရိယိန္ဒြိယံ ဟောတိ၊ သမာဓိန္ဒြိယံ ဟောတိ၊ မနိန္ဒြိယံ ဟောတိ၊ ဥပေက္ခိန္ဒြိယံ ဟောတိ၊ ဇီဝိတိန္ဒြိယံ ဟောတိ၊ ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၅>, <တိဿော ပဋိသမ္ဘိဒာ အတ္ထပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
      text <ကတမေ ဓမ္မာ အဗျာကတာ။ ယသ္မိံ သမယေ မနောဝိညာဏဓာတု ဥပ္ပန္နာ ဟောတိ ကိရိယာ နေဝ ကုသလာ နာကုသလာ န စ ကမ္မဝိပါကာ သောမနဿသဟဂတာ ဉာဏသမ္ပယုတ္တာ။ပေ။ သောမနဿသဟဂတာ ဉာဏသမ္ပယုတ္တာ သသင်္ခါရေန။ပေ။ သောမနဿသဟဂတာ ဉာဏဝိပ္ပယုတ္တာ။ပေ။ သောမနဿသဟဂတာ ဉာဏဝိပ္ပယုတ္တာ သသင်္ခါရေန။ပေ။ ဥပေက္ခါသဟဂတာ ဉာဏသမ္ပယုတ္တာ။ပေ။ ဥပေက္ခါသဟဂတာ ဉာဏသမ္ပယုတ္တာ သသင်္ခါရေန။ပေ။ ဥပေက္ခါသဟဂတာ ဉာဏဝိပ္ပယုတ္တာ။ပေ။ ဥပေက္ခါသဟဂတာ ဉာဏဝိပ္ပယုတ္တာ သသင်္ခါရေန။ပေ။ ရူပါဝစရံ ဈာနံ ဘာဝေတိ။ပေ။ အရူပါဝစရံ ဈာနံ ဘာဝေတိ ကိရိယံ နေဝ ကုသလံ နာကုသလံ န စ ကမ္မဝိပါကံ ဒိဋ္ဌဓမ္မသုခဝိဟာရံ။ပေ။ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနသညာသဟဂတံ သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ တသ္မိံ သမယေ ဖဿော ဟောတိ။ပေ။ အဝိက္ခေပေါ ဟောတိ။ ဣမေ ဓမ္မာ အဗျာကတာ။ ဣမေသု ဓမ္မေသု ဉာဏံ အတ္ထပဋိသမ္ဘိဒာ။ ယာယ နိရုတ္တိယာ တေသံ ဓမ္မာနံ ပညတ္တိ ဟောတိ တတြ ဓမ္မနိရုတ္တာဘိလာပေ ဉာဏံ နိရုတ္တိပဋိသမ္ဘိဒာ။ ယေန ဉာဏေန တာနိ ဉာဏာနိ ဇာနာတိ ဣမာနိ ဉာဏာနိ ဣဒမတ္ထဇောတကာနီတိ၊ ဉာဏေသု ဉာဏံ ပဋိဘာနပဋိသမ္ဘိဒာ။>
      text <၇၄၆>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။ တိဿော ပဋိသမ္ဘိဒာ ကာမာဝစရကုသလတော စတူသု ဉာဏသမ္ပယုတ္တေသု စိတ္တုပ္ပါဒေသု၊ ကိရိယတော စတူသု ဉာဏသမ္ပယုတ္တေသု စိတ္တုပ္ပါဒေသု ဥပ္ပဇ္ဇန္တိ။ အတ္ထပဋိသမ္ဘိဒာ ဧတေသု စေဝ ဥပ္ပဇ္ဇတိ၊ စတူသု မဂ္ဂေသု စတူသု ဖလေသု စ ဥပ္ပဇ္ဇတိ။>
      stand <အဘိဓမ္မဘာဇနီယံ။>
  text <၃။ ပဉှာပုစ္ဆကံ>
    text <၇၄၇>, <စတဿော ပဋိသမ္ဘိဒာ အတ္ထပဋိသမ္ဘိဒာ၊ ဓမ္မပဋိသမ္ဘိဒာ၊ နိရုတ္တိပဋိသမ္ဘိဒာ၊ ပဋိဘာနပဋိသမ္ဘိဒာ။>
    text <၇၄၈>, <စတုန္နံ ပဋိသမ္ဘိဒာနံ ကတိ ကုသလာ၊ ကတိ အကုသလာ၊ ကတိ အဗျာကတာ။ပေ။ ကတိ သရဏာ၊ ကတိ အရဏာ။>
    text <၁။ တိကံ>
      text <၇၄၉>, <သိယာ ကုသလာ၊ သိယာ အဗျာကတာ။ သိယာ သုခါယ ဝေဒနာယ သမ္ပယုတ္တာ၊ သိယာ အဒုက္ခမသုခါယ ဝေဒနာယ သမ္ပယုတ္တာ။ တိဿော ပဋိသမ္ဘိဒာ သိယာ ဝိပါကဓမ္မဓမ္မာ၊ သိယာ နေဝဝိပါကနဝိပါကဓမ္မဓမ္မာ၊ အတ္ထပဋိသမ္ဘိဒာ သိယာ ဝိပါကာ၊ သိယာ ဝိပါကဓမ္မဓမ္မာ၊ သိယာ နေဝဝိပါကနဝိပါကဓမ္မဓမ္မာ။ တိဿော ပဋိသမ္ဘိဒာ အနုပါဒိန္နုပါဒာနိယာ၊ အတ္ထပဋိသမ္ဘိဒာ သိယာ အနုပါဒိန္နုပါဒာနိယာ၊ သိယာ အနုပါဒိန္နအနုပါဒာနိယာ။ တိဿော ပဋိသမ္ဘိဒာ အသံကိလိဋ္ဌအသံကိလေသိကာ၊ အတ္ထပဋိသမ္ဘိဒာ သိယာ အသံကိလိဋ္ဌသံကိလေသိကာ၊ သိယာ အသံကိလိဋ္ဌအသံကိလေသိကာ။>
      text <တိဿော ပဋိသမ္ဘိဒာ သဝိတက္ကသဝိစာရာ၊ အတ္ထပဋိသမ္ဘိဒာ သိယာ သဝိတက္ကသဝိစာရာ၊ သိယာ အဝိတက္ကဝိစာရမတ္တာ၊ သိယာ အဝိတက္ကအဝိစာရာ။ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ။ နေဝ ဒဿနေန န ဘာဝနာယ ပဟာတဗ္ဗာ။ နေဝ ဒဿနေန န ဘာဝနာယ ပဟာတဗ္ဗဟေတုကာ။>
      text <တိဿော ပဋိသမ္ဘိဒာ သိယာ အာစယဂါမိနော၊ သိယာ နေဝါစယဂါမိနာပစယဂါမိနော၊ အတ္ထပဋိသမ္ဘိဒာ သိယာ အာစယဂါမိနီ၊ သိယာ အပစယဂါမိနီ၊ သိယာ နေဝါစယဂါမိနာပစယဂါမိနီ။>
      text <တိဿော ပဋိသမ္ဘိဒာ နေဝသေက္ခနာသေက္ခါ၊ အတ္ထပဋိသမ္ဘိဒာ သိယာ သေက္ခါ၊ သိယာ အသေက္ခါ၊ သိယာ နေဝသေက္ခနာသေက္ခါ။ တိဿော ပဋိသမ္ဘိဒာ ပရိတ္တာ၊ အတ္ထပဋိသမ္ဘိဒာ သိယာ ပရိတ္တာ၊ သိယာ အပ္ပမာဏာ။ နိရုတ္တိပဋိသမ္ဘိဒာ ပရိတ္တာရမ္မဏာ၊ တိဿော ပဋိသမ္ဘိဒာ သိယာ ပရိတ္တာရမ္မဏာ၊ သိယာ မဟဂ္ဂတာရမ္မဏာ၊ သိယာ အပ္ပမာဏာရမ္မဏာ။>
      text <တိဿော ပဋိသမ္ဘိဒာ မဇ္ဈိမာ၊ အတ္ထပဋိသမ္ဘိဒာ သိယာ မဇ္ဈိမာ၊ သိယာ ပဏီတာ။ တိဿော ပဋိသမ္ဘိဒာ အနိယတာ၊ အတ္ထပဋိသမ္ဘိဒာ သိယာ သမ္မတ္တနိယတာ၊ သိယာ အနိယတာ။ နိရုတ္တိပဋိသမ္ဘိဒာ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂဟေတုကာတိပိ၊ မဂ္ဂါဓိပတိနီတိပိ၊ အတ္ထပဋိသမ္ဘိဒာ န မဂ္ဂါရမ္မဏာ၊ သိယာ မဂ္ဂဟေတုကာ၊ သိယာ မဂ္ဂါဓိပတိနီ၊ သိယာ န ဝတ္တဗ္ဗာ မဂ္ဂဟေတုကာတိပိ၊ မဂ္ဂါဓိပတိနီတိပိ၊ ဒွေ ပဋိသမ္ဘိဒာ သိယာ မဂ္ဂါရမ္မဏာ၊ န မဂ္ဂဟေတုကာ၊ သိယာ မဂ္ဂါဓိပတိနော၊ သိယာ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂါဓိပတိနောတိပိ။>
      text <တိဿော ပဋိသမ္ဘိဒာ သိယာ ဥပ္ပန္နာ၊ သိယာ အနုပ္ပန္နာ၊ န ဝတ္တဗ္ဗာ ဥပ္ပါဒိနောတိ၊ အတ္ထပဋိသမ္ဘိဒာ သိယာ ဥပ္ပန္နာ၊ သိယာ အနုပ္ပန္နာ၊ သိယာ ဥပ္ပါဒိနီ။ သိယာ အတီတာ၊ သိယာ အနာဂတာ၊ သိယာ ပစ္စုပ္ပန္နာ။ နိရုတ္တိပဋိသမ္ဘိဒာ ပစ္စုပ္ပန္နာရမ္မဏာ၊ ဒွေ ပဋိသမ္ဘိဒာ သိယာ အတီတာရမ္မဏာ၊ သိယာ အနာဂတာရမ္မဏာ၊ သိယာ ပစ္စုပ္ပန္နာရမ္မဏာ၊ အတ္ထပဋိသမ္ဘိဒာ သိယာ အတီတာရမ္မဏာ၊ သိယာ အနာဂတာရမ္မဏာ၊ သိယာ ပစ္စုပ္ပန္နာရမ္မဏာ၊ သိယာ န ဝတ္တဗ္ဗာ အတီတာရမ္မဏာတိပိ၊ အနာဂတာရမ္မဏာတိပိ၊ ပစ္စုပ္ပန္နာရမ္မဏာတိပိ။ သိယာ အဇ္ဈတ္တာ၊ သိယာ ဗဟိဒ္ဓါ၊ သိယာ အဇ္ဈတ္တဗဟိဒ္ဓါ။ နိရုတ္တိပဋိသမ္ဘိဒာ ဗဟိဒ္ဓါရမ္မဏာ၊ တိဿော ပဋိသမ္ဘိဒာ သိယာ အဇ္ဈတ္တာရမ္မဏာ၊ သိယာ ဗဟိဒ္ဓါရမ္မဏာ၊ သိယာ အဇ္ဈတ္တဗဟိဒ္ဓါရမ္မဏာ။ အနိဒဿနအပဋိဃာ။>
    text <၂။ ဒုကံ>
      text <၇၅၀>, <ဟေတူ၊ သဟေတုကာ၊ ဟေတုသမ္ပယုတ္တာ၊ ဟေတူ စေဝ သဟေတုကာ စ၊ ဟေတူ စေဝ ဟေတုသမ္ပယုတ္တာ စ၊ န ဝတ္တဗ္ဗာ န ဟေတူ သဟေတုကာတိပိ၊ နဟေတူအဟေတုကာတိပိ။>
      text <သပ္ပစ္စယာ၊ သင်္ခတာ၊ အနိဒဿနာ၊ အပ္ပဋိဃာ၊ အရူပါ၊ တိဿော ပဋိသမ္ဘိဒာ လောကိယာ၊ အတ္ထပဋိသမ္ဘိဒာ သိယာ လောကိယာ၊ သိယာ လောကုတ္တရာ၊ ကေနစိ ဝိညေယျာ၊ ကေနစိ န ဝိညေယျာ။>
      text <နော အာသဝါ။ တိဿော ပဋိသမ္ဘိဒာ သာသဝါ၊ အတ္ထပဋိသမ္ဘိဒာ သိယာ သာသဝါ၊ သိယာ အနာသဝါ။ အာသဝဝိပ္ပယုတ္တာ။ တိဿော ပဋိသမ္ဘိဒာ န ဝတ္တဗ္ဗာ အာသဝါ စေဝ သာသဝါ စာတိ၊ သာသဝါ စေဝ နော စ အာသဝါ၊ အတ္ထပဋိသမ္ဘိဒာ န ဝတ္တဗ္ဗာ အာသဝေါ စေဝ သာသဝါ စာတိ၊ သိယာ သာသဝါ စေဝ နော စ အာသဝေါ၊ သိယာ န ဝတ္တဗ္ဗာ သာသဝါ စေဝ နော စ အာသဝါတိ။ န ဝတ္တဗ္ဗာ အာသဝါ စေဝ အာသဝသမ္ပယုတ္တာ စာတိပိ၊ အာသဝသမ္ပယုတ္တာ စေဝ နော စ အာသဝါတိပိ။ တိဿော ပဋိသမ္ဘိဒာ အာသဝဝိပ္ပယုတ္တာ သာသဝါ၊ အတ္ထပဋိသမ္ဘိဒာ သိယာ အာသဝဝိပ္ပယုတ္တာ သာသဝါ၊ သိယာ အာသဝဝိပ္ပယုတ္တာ အနာသဝါ။>
      text <နော သံယောဇနာ။ပေ။ နော ဂန္ထာ။ပေ။ နော ဩဃာ။ပေ။ နော ယောဂါ။ပေ။ နော နီဝရဏာ။ပေ။ နော ပရာမာသာ။ပေ။ သာရမ္မဏာ။ နော စိတ္တာ၊ စေတသိကာ၊ စိတ္တသမ္ပယုတ္တာ၊ စိတ္တသံသဋ္ဌာ၊ စိတ္တသမုဋ္ဌာနာ၊ စိတ္တသဟဘုနော၊ စိတ္တာနုပရိဝတ္တိနော။ စိတ္တသံသဋ္ဌသမုဋ္ဌာနာ၊ စိတ္တသံသဋ္ဌသမုဋ္ဌာနသဟဘုနော၊ စိတ္တသံသဋ္ဌသမုဋ္ဌာနာနုပရိဝတ္တိနော၊ ဗာဟိရာ၊ နော ဥပါဒာ၊ အနုပါဒိန္နာ။>
      text <နော ဥပါဒာနာ။ပေ။ နော ကိလေသာ။ပေ။ န ဒဿနေန ပဟာတဗ္ဗာ။ န ဘာဝနာယ ပဟာတဗ္ဗာ။ န ဒဿနေန ပဟာတဗ္ဗဟေတုကာ။ န ဘာဝနာယ ပဟာတဗ္ဗဟေတုကာ။ တိဿော ပဋိသမ္ဘိဒာ သဝိတက္ကာ၊ အတ္ထပဋိသမ္ဘိဒာ သိယာ သဝိတက္ကာ၊ သိယာ အဝိတက္ကာ။ တိဿော ပဋိသမ္ဘိဒာ သဝိစာရာ၊ အတ္ထပဋိသမ္ဘိဒာ သိယာ သဝိစာရာ၊ သိယာ အဝိစာရာ။ သိယာ သပ္ပီတိကာ၊ သိယာ အပ္ပီတိကာ။ သိယာ ပီတိသဟဂတာ၊ သိယာ န ပီတိသဟဂတာ။ သိယာ သုခသဟဂတာ၊ သိယာ န သုခသဟဂတာ။ သိယာ ဥပေက္ခါသဟဂတာ၊ သိယာ န ဥပေက္ခါသဟဂတာ။ တိဿော ပဋိသမ္ဘိဒာ ကာမာဝစရာ၊ အတ္ထပဋိသမ္ဘိဒာ သိယာ ကာမာဝစရာ၊ သိယာ န ကာမာဝစရာ။ န ရူပါဝစရာ။ န အရူပါဝစရာ။ တိဿော ပဋိသမ္ဘိဒာ ပရိယာပန္နာ၊ အတ္ထပဋိသမ္ဘိဒာ သိယာ ပရိယာပန္နာ၊ သိယာ အပရိယာပန္နာ။ တိဿော ပဋိသမ္ဘိဒာ အနိယျာနိကာ၊ အတ္ထပဋိသမ္ဘိဒာ သိယာ နိယျာနိကာ၊ သိယာ အနိယျာနိကာ။ တိဿော ပဋိသမ္ဘိဒာ အနိယတာ၊ အတ္ထပဋိသမ္ဘိဒာ သိယာ နိယတာ၊ သိယာ အနိယတာ။ တိဿော ပဋိသမ္ဘိဒာ သဥတ္တရာ၊ အတ္ထပဋိသမ္ဘိဒာ သိယာ သဥတ္တရာ၊ သိယာ အနုတ္တရာ။ အရဏာတိ။>
      stand <ပဉှာပုစ္ဆကံ။>
      stand <ပဋိသမ္ဘိဒာဝိဘင်္ဂေါ နိဋ္ဌိတော။>
