text <၅။ ဣန္ဒြိယဝိဘင်္ဂေါ>
  text <၁။ အဘိဓမ္မဘာဇနီယံ>
    text <၂၁၉>, <ဗာဝီသတိန္ဒြိယာနိ စက္ခုန္ဒြိယံ၊ သောတိန္ဒြိယံ၊ ဃာနိန္ဒြိယံ၊ ဇိဝှိန္ဒြိယံ၊ ကာယိန္ဒြိယံ၊ မနိန္ဒြိယံ၊ ဣတ္ထိန္ဒြိယံ၊ ပုရိသိန္ဒြိယံ၊ ဇီဝိတိန္ဒြိယံ၊ သုခိန္ဒြိယံ၊ ဒုက္ခိန္ဒြိယံ၊ သောမနဿိန္ဒြိယံ၊ ဒောမနဿိန္ဒြိယံ၊ ဥပေက္ခိန္ဒြိယံ၊ သဒ္ဓိန္ဒြိယံ၊ ဝီရိယိန္ဒြိယံ၊ သတိန္ဒြိယံ၊ သမာဓိန္ဒြိယံ၊ ပညိန္ဒြိယံ၊ အနညာတညဿာမီတိန္ဒြိယံ၊ အညိန္ဒြိယံ၊ အညာတာဝိန္ဒြိယံ။>
    text <၂၂၀>, <တတ္ထ ကတမံ စက္ခုန္ဒြိယံ။ ယံ စက္ခု စတုန္နံ မဟာဘူတာနံ ဥပါဒာယ ပသာဒော။ပေ။ သုညော ဂါမောပေသော ဣဒံ ဝုစ္စတိ စက္ခုန္ဒြိယံ။>
    text <တတ္ထ ကတမံ သောတိန္ဒြိယံ။ပေ။ ဃာနိန္ဒြိယံ။ပေ။ ဇိဝှိန္ဒြိယံ။ပေ။ ကာယိန္ဒြိယံ။ ယော ကာယော စတုန္နံ မဟာဘူတာနံ ဥပါဒာယ ပသာဒော။ပေ။ သုညော ဂါမောပေသော ဣဒံ ဝုစ္စတိ ကာယိန္ဒြိယံ။>
    text <တတ္ထ ကတမံ မနိန္ဒြိယံ။ ဧကဝိဓေန မနိန္ဒြိယံ ဖဿသမ္ပယုတ္တံ။ ဒုဝိဓေန မနိန္ဒြိယံ အတ္ထိ သဟေတုကံ၊ အတ္ထိ အဟေတုကံ။ တိဝိဓေန မနိန္ဒြိယံ အတ္ထိ ကုသလံ၊ အတ္ထိ အကုသလံ၊ အတ္ထိ အဗျာကတံ။ စတုဗ္ဗိဓေန မနိန္ဒြိယံ အတ္ထိ ကာမာဝစရံ၊ အတ္ထိ ရူပါဝစရံ၊ အတ္ထိ အရူပါဝစရံ၊ အတ္ထိ အပရိယာပန္နံ။ ပဉ္စဝိဓေန မနိန္ဒြိယံ အတ္ထိ သုခိန္ဒြိယသမ္ပယုတ္တံ၊ အတ္ထိ ဒုက္ခိန္ဒြိယသမ္ပယုတ္တံ၊ အတ္ထိ သောမနဿိန္ဒြိယသမ္ပယုတ္တံ၊ အတ္ထိ ဒောမနဿိန္ဒြိယသမ္ပယုတ္တံ၊ အတ္ထိ ဥပေက္ခိန္ဒြိယသမ္ပယုတ္တံ။ ဆဗ္ဗိဓေန မနိန္ဒြိယံ စက္ခုဝိညာဏံ။ပေ။ မနောဝိညာဏံ။ ဧဝံ ဆဗ္ဗိဓေန မနိန္ဒြိယံ။>
    text <သတ္တဝိဓေန မနိန္ဒြိယံ စက္ခုဝိညာဏံ။ပေ။ ကာယဝိညာဏံ၊ မနောဓာတု၊ မနောဝိညာဏဓာတု။ ဧဝံ သတ္တဝိဓေန မနိန္ဒြိယံ။>
    text <အဋ္ဌဝိဓေန မနိန္ဒြိယံ စက္ခုဝိညာဏံ။ပေ။ ကာယဝိညာဏံ အတ္ထိ သုခသဟဂတံ၊ အတ္ထိ ဒုက္ခသဟဂတံ၊ မနောဓာတု၊ မနောဝိညာဏဓာတု။ ဧဝံ အဋ္ဌဝိဓေန မနိန္ဒြိယံ။>
    text <နဝဝိဓေန မနိန္ဒြိယံ စက္ခုဝိညာဏံ။ပေ။ ကာယဝိညာဏံ၊ မနောဓာတု၊ မနောဝိညာဏဓာတု အတ္ထိ ကုသလာ၊ အတ္ထိ အကုသလာ၊ အတ္ထိ အဗျာကတာ။ ဧဝံ နဝဝိဓေန မနိန္ဒြိယံ။>
    text <ဒသဝိဓေန မနိန္ဒြိယံ စက္ခုဝိညာဏံ။ပေ။ ကာယဝိညာဏံ အတ္ထိ သုခသဟဂတံ၊ အတ္ထိ ဒုက္ခသဟဂတံ၊ မနောဓာတု၊ မနောဝိညာဏဓာတု အတ္ထိ ကုသလာ၊ အတ္ထိ အကုသလာ၊ အတ္ထိ အဗျာကတာ။ ဧဝံ ဒသဝိဓေန မနိန္ဒြိယံ။ပေ။ ဧဝံ ဗဟုဝိဓေန မနိန္ဒြိယံ။ ဣဒံ ဝုစ္စတိ မနိန္ဒြိယံ။>
    text <တတ္ထ ကတမံ ဣတ္ထိန္ဒြိယံ။ ယံ ဣတ္ထိယာ ဣတ္ထိလိင်္ဂံ ဣတ္ထိနိမိတ္တံ ဣတ္ထိကုတ္တံ ဣတ္ထာကပ္ပေါ ဣတ္ထတ္တံ ဣတ္ထိဘာဝေါ ဣဒံ ဝုစ္စတိ ဣတ္ထိန္ဒြိယံ။>
    text <တတ္ထ ကတမံ ပုရိသိန္ဒြိယံ။ ယံ ပုရိသဿ ပုရိသလိင်္ဂံ ပုရိသနိမိတ္တံ ပုရိသကုတ္တံ ပုရိသာကပ္ပေါ ပုရိသတ္တံ ပုရိသဘာဝေါ ဣဒံ ဝုစ္စတိ ပုရိသိန္ဒြိယံ။>
    text <တတ္ထ ကတမံ ဇီဝိတိန္ဒြိယံ။ ဇီဝိတိန္ဒြိယံ ဒုဝိဓေန အတ္ထိ ရူပဇီဝိတိန္ဒြိယံ၊ အတ္ထိ အရူပဇီဝိတိန္ဒြိယံ။>
    text <တတ္ထ ကတမံ ရူပဇီဝိတိန္ဒြိယံ။ ယော တေသံ ရူပီနံ ဓမ္မာနံ အာယု ဌိတိ ယပနာ ယာပနာ ဣရိယနာ ဝတ္တနာ ပါလနာ ဇီဝိတံ ဇီဝိတိန္ဒြိယံ ဣဒံ ဝုစ္စတိ ရူပဇီဝိတိန္ဒြိယံ။>
    text <တတ္ထ ကတမံ အရူပဇီဝိတိန္ဒြိယံ။ ယော တေသံ အရူပီနံ ဓမ္မာနံ အာယု ဌိတိ ယပနာ ယာပနာ ဣရိယနာ ဝတ္တနာ ပါလနာ ဇီဝိတံ ဇီဝိတိန္ဒြိယံ ဣဒံ ဝုစ္စတိ အရူပဇီဝတိန္ဒြိယံ။ ဣဒံ ဝုစ္စတိ ဇီဝိတိန္ဒြိယံ။>
    text <တတ္ထ ကတမံ သုခိန္ဒြိယံ။ ယံ ကာယိကံ သာတံ ကာယိကံ သုခံ ကာယသမ္ဖဿဇံ သာတံ သုခံ ဝေဒယိတံ ကာယသမ္ဖဿဇာ သာတာ သုခါ ဝေဒနာ ဣဒံ ဝုစ္စတိ သုခိန္ဒြိယံ။>
    text <တတ္ထ ကတမံ ဒုက္ခိန္ဒြိယံ။ ယံ ကာယိကံ အသာတံ ကာယိကံ ဒုက္ခံ ကာယသမ္ဖဿဇံ အသာတံ ဒုက္ခံ ဝေဒယိတံ ကာယသမ္ဖဿဇာ အသာတာ ဒုက္ခါ ဝေဒနာ ဣဒံ ဝုစ္စတိ ဒုက္ခိန္ဒြိယံ။>
    text <တတ္ထ ကတမံ သောမနဿိန္ဒြိယံ။ ယံ စေတသိကံ သာတံ စေတသိကံ သုခံ စေတောသမ္ဖဿဇံ သာတံ သုခံ ဝေဒယိတံ စေတောသမ္ဖဿဇာ သာတာ သုခါ ဝေဒနာ ဣဒံ ဝုစ္စတိ သောမနဿိန္ဒြိယံ။>
    text <တတ္ထ ကတမံ ဒောမနဿိန္ဒြိယံ။ ယံ စေတသိကံ အသာတံ စေတသိကံ ဒုက္ခံ စေတောသမ္ဖဿဇံ အသာတံ ဒုက္ခံ ဝေဒယိတံ စေတောသမ္ဖဿဇာ အသာတာ ဒုက္ခါ ဝေဒနာ ဣဒံ ဝုစ္စတိ ဒောမနဿိန္ဒြိယံ။>
    text <တတ္ထ ကတမံ ဥပေက္ခိန္ဒြိယံ။ ယံ စေတသိကံ နေဝ သာတံ နာသာတံ စေတောသမ္ဖဿဇံ အဒုက္ခမသုခံ ဝေဒယိတံ စေတောသမ္ဖဿဇာ အဒုက္ခမသုခါ ဝေဒနာ ဣဒံ ဝုစ္စတိ ဥပေက္ခိန္ဒြိယံ။>
    text <တတ္ထ ကတမံ သဒ္ဓိန္ဒြိယံ။ ယာ သဒ္ဓါ သဒ္ဒဟနာ ဩကပ္ပနာ အဘိပ္ပသာဒော သဒ္ဓါ သဒ္ဓိန္ဒြိယံ သဒ္ဓါဗလံ ဣဒံ ဝုစ္စတိ သဒ္ဓိန္ဒြိယံ။>
    text <တတ္ထ ကတမံ ဝီရိယိန္ဒြိယံ။ ယော စေတသိကော ဝီရိယာရမ္ဘော နိက္ကမော ပရက္ကမော ဥယျာမော ဝါယာမော ဥဿာဟော ဥဿောဠှီ ထာမော ဌိတိ အသိထိလပရက္ကမတာ အနိက္ခိတ္တဆန္ဒတာ အနိက္ခိတ္တဓုရတာ ဓုရသမ္ပဂ္ဂါဟော ဝီရိယံ ဝီရိယိန္ဒြိယံ ဝီရိယဗလံ ဣဒံ ဝုစ္စတိ ဝီရိယိန္ဒြိယံ။>
    text <တတ္ထ ကတမံ သတိန္ဒြိယံ။ ယာ သတိ အနုဿတိ ပဋိဿတိ သတိ သရဏတာ ဓာရဏတာ အပိလာပနတာ အသမ္မုဿနတာ သတိ သတိန္ဒြိယံ သတိဗလံ သမ္မာသတိ ဣဒံ ဝုစ္စတိ သတိန္ဒြိယံ။>
    text <တတ္ထ ကတမံ သမာဓိန္ဒြိယံ။ ယာ စိတ္တဿ ဌိတိ သဏ္ဌိတိ အဝဋ္ဌိတိ အဝိသာဟာရော အဝိက္ခေပေါ အဝိသာဟဋမာနသတာ သမထော သမာဓိန္ဒြိယံ သမာဓိဗလံ သမ္မာသမာဓိ ဣဒံ ဝုစ္စတိ သမာဓိန္ဒြိယံ။>
    text <တတ္ထ ကတမံ ပညိန္ဒြိယံ။ ယာ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ ဣဒံ ဝုစ္စတိ ပညိန္ဒြိယံ။>
    text <တတ္ထ ကတမံ အနညာတညဿာမီတိန္ဒြိယံ။ ယာ တေသံ ဓမ္မာနံ အနညာတာနံ အဒိဋ္ဌာနံ အပ္ပတ္တာနံ အဝိဒိတာနံ အသစ္ဆိကတာနံ သစ္ဆိကိရိယာယ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ ဣဒံ ဝုစ္စတိ အနညာတညဿာမီတိန္ဒြိယံ။>
    text <တတ္ထ ကတမံ အညိန္ဒြိယံ။ ယာ တေသံ ဓမ္မာနံ ဉာတာနံ ဒိဋ္ဌာနံ ပတ္တာနံ ဝိဒိတာနံ သစ္ဆိကတာနံ သစ္ဆိကိရိယာယ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ ဣဒံ ဝုစ္စတိ အညိန္ဒြိယံ။>
    text <တတ္ထ ကတမံ အညာတာဝိန္ဒြိယံ။ ယာ တေသံ ဓမ္မာနံ အညာတာဝီနံ ဒိဋ္ဌာနံ ပတ္တာနံ ဝိဒိတာနံ သစ္ဆိကတာနံ သစ္ဆိကိရိယာယ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ ဣဒံ ဝုစ္စတိ အညာတာဝိန္ဒြိယံ။>
    stand <အဘိဓမ္မဘာဇနီယံ။>
  text <၂။ ပဉှာပုစ္ဆကံ>
    text <၂၂၁>, <ဗာဝီသတိန္ဒြိယာနိ စက္ခုန္ဒြိယံ၊ သောတိန္ဒြိယံ၊ ဃာနိန္ဒြိယံ၊ ဇိဝှိန္ဒြိယံ၊ ကာယိန္ဒြိယံ၊ မနိန္ဒြိယံ၊ ဣတ္ထိန္ဒြိယံ၊ ပုရိသိန္ဒြိယံ၊ ဇီဝိတိန္ဒြိယံ၊ သုခိန္ဒြိယံ၊ ဒုက္ခိန္ဒြိယံ၊ သောမနဿိန္ဒြိယံ၊ ဒောမနဿိန္ဒြိယံ၊ ဥပေက္ခိန္ဒြိယံ၊ သဒ္ဓိန္ဒြိယံ၊ ဝီရိယိန္ဒြိယံ၊ သတိန္ဒြိယံ၊ သမာဓိန္ဒြိယံ၊ ပညိန္ဒြိယံ၊ အနညာတညဿာမီတိန္ဒြိယံ၊ အညိန္ဒြိယံ၊ အညာတာဝိန္ဒြိယံ။>
    text <၂၂၂>, <ဗာဝီသတီနံ ဣန္ဒြိယာနံ ကတိ ကုသလာ၊ ကတိ အကုသလာ၊ ကတိ အဗျာကတာ။ပေ။ ကတိ သရဏာ၊ ကတိ အရဏာ။>
    text <၁။ တိကံ>
      text <၂၂၃>, <ဒသိန္ဒြိယာ အဗျာကတာ။ ဒောမနဿိန္ဒြိယံ အကုသလံ။ အနညာတညဿာမီတိန္ဒြိယံ ကုသလံ။ စတ္တာရိန္ဒြိယာ သိယာ ကုသလာ၊ သိယာ အဗျာကတာ။ ဆ ဣန္ဒြိယာ သိယာ ကုသလာ၊ သိယာ အကုသလာ၊ သိယာ အဗျာကတာ။>
      text <ဒွာဒသိန္ဒြိယာ န ဝတ္တဗ္ဗာ သုခါယ ဝေဒနာယ သမ္ပယုတ္တာတိပိ၊ ဒုက္ခါယ ဝေဒနာယ သမ္ပယုတ္တာတိပိ၊ အဒုက္ခမသုခါယ ဝေဒနာယ သမ္ပယုတ္တာတိပိ။ ဆ ဣန္ဒြိယာ သိယာ သုခါယ ဝေဒနာယ သမ္ပယုတ္တာ၊ သိယာ အဒုက္ခမသုခါယ ဝေဒနာယ သမ္ပယုတ္တာ။ တီဏိန္ဒြိယာ သိယာ သုခါယ ဝေဒနာယ သမ္ပယုတ္တာ၊ သိယာ ဒုက္ခါယ ဝေဒနာယ သမ္ပယုတ္တာ၊ သိယာ အဒုက္ခမသုခါယ ဝေဒနာယ သမ္ပယုတ္တာ။ ဇီဝိတိန္ဒြိယံ သိယာ သုခါယ ဝေဒနာယ သမ္ပယုတ္တံ၊ သိယာ ဒုက္ခါယ ဝေဒနာယ သမ္ပယုတ္တံ၊ သိယာ အဒုက္ခမသုခါယ ဝေဒနာယ သမ္ပယုတ္တံ၊ သိယာ န ဝတ္တဗ္ဗံ သုခါယ ဝေဒနာယ သမ္ပယုတ္တန္တိပိ၊ ဒုက္ခါယ ဝေဒနာယ သမ္ပယုတ္တန္တိပိ၊ အဒုက္ခမသုခါယ ဝေဒနာယ သမ္ပယုတ္တန္တိပိ။>
      text <သတ္တိန္ဒြိယာ နေဝဝိပါကနဝိပါကဓမ္မဓမ္မာ။ တီဏိန္ဒြိယာ ဝိပါကာ။ ဒွိန္ဒြိယာ ဝိပါကဓမ္မဓမ္မာ။ အညိန္ဒြိယံ သိယာ ဝိပါကံ၊ သိယာ ဝိပါကဓမ္မဓမ္မံ။ နဝိန္ဒြိယာ သိယာ ဝိပါကာ၊ သိယာ ဝိပါကဓမ္မဓမ္မာ၊ သိယာ နေဝဝိပါကနဝိပါကဓမ္မဓမ္မာ။ နဝိန္ဒြိယာ ဥပါဒိန္နုပါဒာနိယာ။ ဒောမနဿိန္ဒြိယံ အနုပါဒိန္နုပါဒာနိယံ။ တီဏိန္ဒြိယာ အနုပါဒိန္နအနုပါဒာနိယာ။ နဝိန္ဒြိယာ သိယာ ဥပါဒိန္နုပါဒာနိယာ၊ သိယာ အနုပါဒိန္နုပါဒာနိယာ၊ သိယာ အနုပါဒိန္နအနုပါဒာနိယာ။>
      text <နဝိန္ဒြိယာ အသံကိလိဋ္ဌသံကိလေသိကာ။ ဒောမနဿိန္ဒြိယံ သံကိလိဋ္ဌသံကိလေသိကံ။ တီဏိန္ဒြိယာ အသံကိလိဋ္ဌအသံကိလေသိကာ။ တီဏိန္ဒြိယာ သိယာ အသံကိလိဋ္ဌသံကိလေသိကာ၊ သိယာ အသံကိလိဋ္ဌအသံကိလေသိကာ။ ဆ ဣန္ဒြိယာ သိယာ သံကိလိဋ္ဌသံကိလေသိကာ၊ သိယာ အသံကိလိဋ္ဌသံကိလေသိကာ၊ သိယာ အသံကိလိဋ္ဌအသံကိလေသိကာ။ နဝိန္ဒြိယာ အဝိတက္ကအဝိစာရာ။ ဒောမနဿိန္ဒြိယံ သဝိတက္ကသဝိစာရံ။ ဥပေက္ခိန္ဒြိယံ သိယာ သဝိတက္ကသဝိစာရံ၊ သိယာ အဝိတက္ကအဝိစာရံ။ ဧကာဒသိန္ဒြိယာ သိယာ သဝိတက္ကသဝိစာရာ၊ သိယာ အဝိတက္ကဝိစာရမတ္တာ၊ သိယာ အဝိတက္ကအဝိစာရာ။>
      text <ဧကာဒသိန္ဒြိယာ န ဝတ္တဗ္ဗာ ပီတိသဟဂတာတိပိ၊ သုခသဟဂတာတိပိ၊ ဥပေက္ခါသဟဂတာတိပိ။ သောမနဿိန္ဒြိယံ သိယာ ပီတိသဟဂတံ န သုခသဟဂတံ န ဥပေက္ခါသဟဂတံ၊ သိယာ န ဝတ္တဗ္ဗံ ပီတိသဟဂတန္တိ။ ဆ ဣန္ဒြိယာ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ။ စတ္တာရိန္ဒြိယာ သိယာ ပီတိသဟဂတာ၊ သိယာ သုခသဟဂတာ၊ သိယာ ဥပေက္ခါသဟဂတာ၊ သိယာ န ဝတ္တဗ္ဗာ ပီတိသဟဂတာတိပိ၊ သုခသဟဂတာတိပိ၊ ဥပေက္ခါသဟဂတာတိပိ။>
      text <ပန္နရသိန္ဒြိယာ နေဝ ဒဿနေန န ဘာဝနာယ ပဟာတဗ္ဗာ။ ဒောမနဿိန္ဒြိယံ သိယာ ဒဿနေန ပဟာတဗ္ဗံ၊ သိယာ ဘာဝနာယ ပဟာတဗ္ဗံ။ ဆ ဣန္ဒြိယာ သိယာ ဒဿနေန ပဟာတဗ္ဗာ၊ သိယာ ဘာဝနာယ ပဟာတဗ္ဗာ၊ သိယာ နေဝ ဒဿနေန န ဘာဝနာယ ပဟာတဗ္ဗာ။ ပန္နရသိန္ဒြိယာ နေဝ ဒဿနေန န ဘာဝနာယ ပဟာတဗ္ဗဟေတုကာ။ ဒောမနဿိန္ဒြိယံ သိယာ ဒဿနေန ပဟာတဗ္ဗဟေတုကံ၊ သိယာ ဘာဝနာယ ပဟာတဗ္ဗဟေတုကံ။ ဆ ဣန္ဒြိယာ သိယာ ဒဿနေန ပဟာတဗ္ဗဟေတုကာ၊ သိယာ ဘာဝနာယ ပဟာတဗ္ဗဟေတုကာ၊ သိယာ နေဝ ဒဿနေန န ဘာဝနာယ ပဟာတဗ္ဗဟေတုကာ။>
      text <ဒသိန္ဒြိယာ နေဝါစယဂါမိနာပစယဂါမိနော။ ဒောမနဿိန္ဒြိယံ အာစယဂါမိ။ အနညာတညဿာမီတိန္ဒြိယံ အပစယဂါမိ။ အညိန္ဒြိယံ သိယာ အပစယဂါမိ၊ သိယာ နေဝါစယဂါမိနာပစယဂါမိ။ နဝိန္ဒြိယာ သိယာ အာစယဂါမိနော၊ သိယာ အပစယဂါမိနော၊ သိယာ နေဝါစယဂါမိနာပစယဂါမိနော။ ဒသိန္ဒြိယာ နေဝသေက္ခနာသေက္ခါ။ ဒွိန္ဒြိယာ သေက္ခါ။ အညာတာဝိန္ဒြိယံ အသေက္ခံ။ နဝိန္ဒြိယာ သိယာ သေက္ခါ၊ သိယာ အသေက္ခါ၊ သိယာ နေဝသေက္ခနာသေက္ခါ။>
      text <ဒသိန္ဒြိယာ ပရိတ္တာ။ တီဏိန္ဒြိယာ အပ္ပမာဏာ။ နဝိန္ဒြိယာ သိယာ ပရိတ္တာ၊ သိယာ မဟဂ္ဂတာ၊ သိယာ အပ္ပမာဏာ။ သတ္တိန္ဒြိယာ အနာရမ္မဏာ။ ဒွိန္ဒြိယာ ပရိတ္တာရမ္မဏာ။ တီဏိန္ဒြိယာ အပ္ပမာဏာရမ္မဏာ။ ဒောမနဿိန္ဒြိယံ သိယာ ပရိတ္တာရမ္မဏံ သိယာ မဟဂ္ဂတာရမ္မဏံ၊ န အပ္ပမာဏာရမ္မဏံ၊ သိယာ န ဝတ္တဗ္ဗံ ပရိတ္တာရမ္မဏန္တိပိ၊ မဟဂ္ဂတာရမ္မဏန္တိ ပိ။ နဝိန္ဒြိယာ သိယာ ပရိတ္တာရမ္မဏာ၊ သိယာ မဟဂ္ဂတာရမ္မဏာ၊ သိယာ အပ္ပမာဏာရမ္မဏာ၊ သိယာ န ဝတ္တဗ္ဗာ ပရိတ္တာရမ္မဏာတိပိ၊ မဟဂ္ဂတာရမ္မဏာတိပိ၊ အပ္ပမာဏာရမ္မဏာတိပိ။>
      text <နဝိန္ဒြိယာ မဇ္ဈိမာ။ ဒောမနဿိန္ဒြိယံ ဟီနံ။ တီဏိန္ဒြိယာ ပဏီတာ။ တီဏိန္ဒြိယာ သိယာ မဇ္ဈိမာ၊ သိယာ ပဏီတာ။ ဆ ဣန္ဒြိယာ သိယာ ဟီနာ၊ သိယာ မဇ္ဈိမာ၊ သိယာ ပဏီတာ။ ဒသိန္ဒြိယာ အနိယတာ။ အနညာတညဿာမီတိန္ဒြိယံ သမ္မတ္တနိယတံ။ စတ္တာရိန္ဒြိယာ သိယာ သမ္မတ္တနိယတာ၊ သိယာ အနိယတာ။ ဒောမနဿိန္ဒြိယံ သိယာ မိစ္ဆတ္တနိယတံ၊ သိယာ အနိယတံ။ ဆ ဣန္ဒြိယာ သိယာ မိစ္ဆတ္တနိယတာ၊ သိယာ သမ္မတ္တနိယတာ၊ သိယာ အနိယတာ။ သတ္တိန္ဒြိယာ အနာရမ္မဏာ။ စတ္တာရိန္ဒြိယာ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂဟေတုကာတိပိ၊ မဂ္ဂါဓိပတိနောတိပိ။ အနညာတညဿာမီတိန္ဒြိယံ န မဂ္ဂါရမ္မဏံ၊ သိယာ မဂ္ဂဟေတုကံ၊ သိယာ မဂ္ဂါဓိပတိ၊ သိယာ န ဝတ္တဗ္ဗံ မဂ္ဂဟေတုကန္တိပိ၊ မဂ္ဂါဓိပတီတိပိ။ အညိန္ဒြိယံ န မဂ္ဂါရမ္မဏံ၊ သိယာ မဂ္ဂဟေတုကံ၊ သိယာ မဂ္ဂါဓိပတိ၊ သိယာ န ဝတ္တဗ္ဗံ မဂ္ဂဟေတုကန္တိပိ၊ မဂ္ဂါဓိပတီတိပိ။ နဝိန္ဒြိယာ သိယာ မဂ္ဂါရမ္မဏာ၊ သိယာ မဂ္ဂဟေတုကာ၊ သိယာ မဂ္ဂါဓိပတိနော၊ သိယာ န ဝတ္တဗ္ဗာ မဂ္ဂါရမ္မဏာတိပိ၊ မဂ္ဂဟေတုကာတိပိ၊ မဂ္ဂါဓိပတိနောတိပိ။>
      text <ဒသိန္ဒြိယာ သိယာ ဥပ္ပန္နာ၊ သိယာ ဥပ္ပါဒိနော၊ န ဝတ္တဗ္ဗာ အနုပ္ပန္နာတိ။ ဒွိန္ဒြိယာ သိယာ ဥပ္ပန္နာ၊ သိယာ အနုပ္ပန္နာ၊ န ဝတ္တဗ္ဗာ ဥပ္ပါဒိနောတိ။ ဒသိန္ဒြိယာ သိယာ ဥပ္ပန္နာ၊ သိယာ အနုပ္ပန္နာ၊ သိယာ ဥပ္ပါဒိနော၊ သိယာ အတီတာ၊ သိယာ အနာဂတာ၊ သိယာ ပစ္စုပ္ပန္နာ။ သတ္တိန္ဒြိယာ အနာရမ္မဏာ။ ဒွိန္ဒြိယာ ပစ္စုပ္ပန္နာရမ္မဏာ။ တီဏိန္ဒြိယာ န ဝတ္တဗ္ဗာ အတီတာရမ္မဏာတိပိ၊ အနာဂတာရမ္မဏာတိပိ၊ ပစ္စုပ္ပန္နာရမ္မဏာတိပိ။ ဒသိန္ဒြိယာ သိယာ အတီတာရမ္မဏာ၊ သိယာ အနာဂတာရမ္မဏာ၊ သိယာ ပစ္စုပ္ပန္နာရမ္မဏာ၊ သိယာ န ဝတ္တဗ္ဗာ အတီတာရမ္မဏာတိပိ၊ အနာဂတာရမ္မဏာတိပိ၊ ပစ္စုပ္ပန္နာရမ္မဏာတိပိ၊ သိယာ အဇ္ဈတ္တာ၊ သိယာ ဗဟိဒ္ဓါ၊ သိယာ အဇ္ဈတ္တဗဟိဒ္ဓါ။ သတ္တိန္ဒြိယာ အနာရမ္မဏာ။ တီဏိန္ဒြိယာ ဗဟိဒ္ဓါရမ္မဏာ။ စတ္တာရိန္ဒြိယာ သိယာ အဇ္ဈတ္တာရမ္မဏာ၊ သိယာ ဗဟိဒ္ဓါရမ္မဏာ၊ သိယာ အဇ္ဈတ္တဗဟိဒ္ဓါရမ္မဏာ၊ အဋ္ဌိန္ဒြိယာ သိယာ အဇ္ဈတ္တာရမ္မဏာ၊ သိယာ ဗဟိဒ္ဓါရမ္မဏာ၊ သိယာ အဇ္ဈတ္တဗဟိဒ္ဓါရမ္မဏာ၊ သိယာ န ဝတ္တဗ္ဗာ အဇ္ဈတ္တာရမ္မဏာတိပိ၊ ဗဟိဒ္ဓါရမ္မဏာတိပိ၊ အဇ္ဈတ္တဗဟိဒ္ဓါရမ္မဏာတိပိ။ ပဉ္စိန္ဒြိယာ အနိဒဿနသပ္ပဋိဃာ။ သတ္တရသိန္ဒြိယာ အနိဒဿနအပ္ပဋိဃာ။>
    text <၂။ ဒုကံ>
      text <၂၂၄>, <စတ္တာရိန္ဒြိယာ ဟေတူ။ အဋ္ဌာရသိန္ဒြိယာ န ဟေတူ။ သတ္တိန္ဒြိယာ သဟေတုကာ။ နဝိန္ဒြိယာ အဟေတုကာ။ ဆ ဣန္ဒြိယာ သိယာ သဟေတုကာ၊ သိယာ အဟေတုကာ။ သတ္တိန္ဒြိယာ ဟေတုသမ္ပယုတ္တာ။ နဝိန္ဒြိယာ ဟေတုဝိပ္ပယုတ္တာ။ ဆ ဣန္ဒြိယာ သိယာ ဟေတုသမ္ပယုတ္တာ၊ သိယာ ဟေတုဝိပ္ပယုတ္တာ။ စတ္တာရိန္ဒြိယာ ဟေတူ စေဝ သဟေတုကာ စ။ နဝိန္ဒြိယာ န ဝတ္တဗ္ဗာ ဟေတူ စေဝ သဟေတုကာ စာတိပိ၊ သဟေတုကာ စေဝ န စ ဟေတူတိပိ။ တီဏိန္ဒြိယာ န ဝတ္တဗ္ဗာ ဟေတူ စေဝ သဟေတုကာ စာတိ။ သဟေတုကာ စေဝ န စ ဟေတူ။ ဆ ဣန္ဒြိယာ န ဝတ္တဗ္ဗာ ဟေတူ စေဝ သဟေတုကာ စာတိ၊ သိယာ သဟေတုကာ စေဝ န စ ဟေတူ၊ သိယာ န ဝတ္တဗ္ဗာ သဟေတုကာ စေဝ န စ ဟေတူတိ။>
      text <စတ္တာရိန္ဒြိယာ ဟေတူ စေဝ ဟေတုသမ္ပယုတ္တာ စ။ နဝိန္ဒြိယာ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိပိ၊ ဟေတုသမ္ပယုတ္တာ စေဝ န စ ဟေတူတိပိ။ တီဏိန္ဒြိယာ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိ၊ ဟေတုသမ္ပယုတ္တာ စေဝ န စ ဟေတူ။ ဆ ဣန္ဒြိယာ န ဝတ္တဗ္ဗာ ဟေတူ စေဝ ဟေတုသမ္ပယုတ္တာ စာတိ၊ သိယာ ဟေတုသမ္ပယုတ္တာ စေဝ န စ ဟေတူ၊ သိယာ န ဝတ္တဗ္ဗာ ဟေတုသမ္ပယုတ္တာ စေဝ န စ ဟေတူတိ။>
      text <နဝိန္ဒြိယာ န ဟေတူ အဟေတုကာ။ တီဏိန္ဒြိယာ န ဟေတူ သဟေတုကာ။ စတ္တာရိန္ဒြိယာ န ဝတ္တဗ္ဗာ န ဟေတူ သဟေတုကာတိပိ၊ န ဟေတူ အဟေတုကာတိပိ။ ဆ ဣန္ဒြိယာ သိယာ န ဟေတူ သဟေတုကာ၊ သိယာ န ဟေတူ အဟေတုကာ။>
      text <သပ္ပစ္စယာ။ သင်္ခတာ။ အနိဒဿနာ။ ပဉ္စိန္ဒြိယာ သပ္ပဋိဃာ။ သတ္တရသိန္ဒြိယာ အပ္ပဋိဃာ။ သတ္တိန္ဒြိယာ ရူပါ။ စုဒ္ဒသိန္ဒြိယာ အရူပါ။ ဇီဝိတိန္ဒြိယံ သိယာ ရူပံ၊ သိယာ အရူပံ။ ဒသိန္ဒြိယာ လောကိယာ။ တီဏိန္ဒြိယာ လောကုတ္တရာ။ နဝိန္ဒြိယာ သိယာ လောကိယာ၊ သိယာ လောကုတ္တရာ၊ ကေနစိ ဝိညေယျာ၊ ကေနစိ န ဝိညေယျာ။>
      text <နော အာသဝါ။ ဒသိန္ဒြိယာ သာသဝါ။ တီဏိန္ဒြိယာ အနာသဝါ။ နဝိန္ဒြိယာ သိယာ သာသဝါ၊ သိယာ အနာသဝါ။ ပန္နရသိန္ဒြိယာ အာသဝဝိပ္ပယုတ္တာ။ ဒောမနဿိန္ဒြိယံ အာသဝသမ္ပယုတ္တံ။ ဆ ဣန္ဒြိယာ သိယာ အာသဝသမ္ပယုတ္တာ၊ သိယာ အာသဝဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ အာသဝါ စေဝ သာသဝါ စာတိ၊ သာသဝါ စေဝ နော စ အာသဝါ။ တီဏိန္ဒြိယာ န ဝတ္တဗ္ဗာ အာသဝါ စေဝ သာသဝါ စာတိပိ၊ သာသဝါ စေဝ နော စ အာသဝါတိပိ။ နဝိန္ဒြိယာ န ဝတ္တဗ္ဗာ အာသဝါ စေဝ သာသဝါ စာတိ၊ သိယာ သာသဝါ စေဝ နော စ အာသဝါ၊ သိယာ န ဝတ္တဗ္ဗာ သာသဝါ စေဝ နော စ အာသဝါတိ။>
      text <ပန္နရသိန္ဒြိယာ န ဝတ္တဗ္ဗာ အာသဝါ စေဝ အာသဝသမ္ပယုတ္တာ စာတိပိ၊ အာသဝသမ္ပယုတ္တာ စေဝ နော စ အာသဝါတိပိ။ ဒောမနဿိန္ဒြိယံ န ဝတ္တဗ္ဗံ အာသဝေါ စေဝ အာသဝသမ္ပယုတ္တဉ္စာတိ၊ အာသဝသမ္ပယုတ္တဉ္စေဝ နော စ အာသဝေါ။ ဆ ဣန္ဒြိယာ န ဝတ္တဗ္ဗာ အာသဝါ စေဝ အာသဝသမ္ပယုတ္တာ စာတိ၊ သိယာ အာသဝသမ္ပယုတ္တာ စေဝ နော စ အာသဝါ၊ သိယာ န ဝတ္တဗ္ဗာ အာသဝသမ္ပယုတ္တာ စေဝ နော စ အာသဝါတိ။ နဝိန္ဒြိယာ အာသဝဝိပ္ပယုတ္တသာသဝါ။ တီဏိန္ဒြိယာ အာသဝဝိပ္ပယုတ္တအနာသဝါ။ ဒောမနဿိန္ဒြိယံ န ဝတ္တဗ္ဗံ အာသဝဝိပ္ပယုတ္တသာသဝန္တိပိ၊ အာသဝဝိပ္ပယုတ္တအနာသဝန္တိပိ။ တီဏိန္ဒြိယာ သိယာ အာသဝဝိပ္ပယုတ္တသာသဝါ၊ သိယာ အာသဝဝိပ္ပယုတ္တအနာသဝါ။ ဆ ဣန္ဒြိယာ သိယာ အာသဝဝိပ္ပယုတ္တသာသဝါ၊ သိယာ အာသဝဝိပ္ပယုတ္တအနာသဝါ၊ သိယာ န ဝတ္တဗ္ဗာ အာသဝဝိပ္ပယုတ္တသာသဝါတိပိ၊ အာသဝဝိပ္ပယုတ္တအနာသဝါတိပိ။>
      text <နော သံယောဇနာ။ ဒသိန္ဒြိယာ သံယောဇနိယာ။ တီဏိန္ဒြိယာ အသံယောဇနိယာ။ နဝိန္ဒြိယာ သိယာ သံယောဇနိယာ၊ သိယာ အသံယောဇနိယာ။ ပန္နရသိန္ဒြိယာ သံယောဇနဝိပ္ပယုတ္တာ။ ဒောမနဿိန္ဒြိယံ သံယောဇနသမ္ပယုတ္တံ။ ဆ ဣန္ဒြိယာ သိယာ သံယောဇနသမ္ပယုတ္တာ၊ သိယာ သံယောဇနဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ သံယောဇနာ စေဝ သံယောဇနိယာ စာတိ၊ သံယောဇနိယာ စေဝ နော စ သံယောဇနာ။ တီဏိန္ဒြိယာ န ဝတ္တဗ္ဗာ သံယောဇနာ စေဝ သံယောဇနိယာ စာတိပိ၊ သံယောဇနိယာ စေဝ နော စ သံယောဇနာတိပိ။ နဝိန္ဒြိယာ န ဝတ္တဗ္ဗာ သံယောဇနာ စေဝ သံယောဇနိယာ စာတိ၊ သိယာ သံယောဇနိယာ စေဝ နော စ သံယောဇနာ၊ သိယာ န ဝတ္တဗ္ဗာ သံယောဇနိယာ စေဝ နော စ သံယောဇနာတိ။>
      text <ပန္နရသိန္ဒြိယာ န ဝတ္တဗ္ဗာ သံယောဇနာ စေဝ သံယောဇနသမ္ပယုတ္တာ စာတိပိ၊ သံယောဇနသမ္ပယုတ္တာ စေဝ နော စ သံယောဇနာတိပိ။ ဒောမနဿိန္ဒြိယံ န ဝတ္တဗ္ဗံ သံယောဇနဉ္စေဝ သံယောဇနသမ္ပယုတ္တဉ္စာတိ၊ သံယောဇနသမ္ပယုတ္တဉ္စေဝ နော စ သံယောဇနံ။ ဆ ဣန္ဒြိယာ န ဝတ္တဗ္ဗာ သံယောဇနာ စေဝ သံယောဇနသမ္ပယုတ္တာ စာတိ၊ သိယာ သံယောဇနသမ္ပယုတ္တာ စေဝ နော စ သံယောဇနာ၊ သိယာ န ဝတ္တဗ္ဗာ သံယောဇနသမ္ပယုတ္တာ စေဝ နော စ သံယောဇနာတိ။>
      text <နဝိန္ဒြိယာ သံယောဇနဝိပ္ပယုတ္တသံယောဇနိယာ။ တီဏိန္ဒြိယာ သံယောဇနဝိပ္ပယုတ္တအသံယောဇနိယာ။ ဒောမနဿိန္ဒြိယံ န ဝတ္တဗ္ဗံ သံယောဇနဝိပ္ပယုတ္တသံယောဇနိယန္တိပိ၊ သံယောဇနဝိပ္ပယုတ္တအသံယောဇနိယန္တိပိ။ တီဏိန္ဒြိယာ သိယာ သံယောဇနဝိပ္ပယုတ္တသံယောဇနိယာ၊ သိယာ သံယောဇနဝိပ္ပယုတ္တအသံယောဇနိယာ။ ဆ ဣန္ဒြိယာ သိယာ သံယောဇနဝိပ္ပယုတ္တသံယောဇနိယာ၊ သိယာ သံယောဇနဝိပ္ပယုတ္တအသံယောဇနိယာ၊ သိယာ န ဝတ္တဗ္ဗာ သံယောဇနဝိပ္ပယုတ္တသံယောဇနိယာတိပိ၊ သံယောဇနဝိပ္ပယုတ္တအသံယောဇနိယာတိပိ။>
      text <နော ဂန္ထာ။ ဒသိန္ဒြိယာ ဂန္ထနိယာ။ တီဏိန္ဒြိယာ အဂန္ထနိယာ။ နဝိန္ဒြိယာ သိယာ ဂန္ထနိယာ၊ သိယာ အဂန္ထနိယာ။ ပန္နရသိန္ဒြိယာ ဂန္ထဝိပ္ပယုတ္တာ။ ဒောမနဿိန္ဒြိယံ ဂန္ထသမ္ပယုတ္တံ။ ဆ ဣန္ဒြိယာ သိယာ ဂန္ထသမ္ပယုတ္တာ၊ သိယာ ဂန္ထဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ ဂန္ထာ စေဝ ဂန္ထနိယာ စာတိ၊ ဂန္ထနိယာ စေဝ နော စ ဂန္ထာ။ တီဏိန္ဒြိယာ န ဝတ္တဗ္ဗာ ဂန္ထာ စေဝ ဂန္ထနိယာ စာတိပိ၊ ဂန္ထနိယာ စေဝ နော စ ဂန္ထာတိပိ။ နဝိန္ဒြိယာ န ဝတ္တဗ္ဗာ ဂန္ထာ စေဝ ဂန္ထနိယာ စာတိ၊ သိယာ ဂန္ထနိယာ စေဝ နော စ ဂန္ထာ၊ သိယာ န ဝတ္တဗ္ဗာ ဂန္ထနိယာ စေဝ နော စ ဂန္ထာတိ။>
      text <ပန္နရသိန္ဒြိယာ န ဝတ္တဗ္ဗာ ဂန္ထာ စေဝ ဂန္ထသမ္ပယုတ္တာ စာတိပိ၊ ဂန္ထသမ္ပယုတ္တာ စေဝ နော စ ဂန္ထာတိပိ။ ဒောမနဿိန္ဒြိယံ န ဝတ္တဗ္ဗံ ဂန္ထော စေဝ ဂန္ထသမ္ပယုတ္တဉ္စာတိ၊ ဂန္ထသမ္ပယုတ္တဉ္စေဝ နော စ ဂန္ထော။ ဆ ဣန္ဒြိယာ န ဝတ္တဗ္ဗာ ဂန္ထာ စေဝ ဂန္ထသမ္ပယုတ္တာ စာတိ၊ သိယာ ဂန္ထသမ္ပယုတ္တာ စေဝ နော စ ဂန္ထာ၊ သိယာ န ဝတ္တဗ္ဗာ ဂန္ထသမ္ပယုတ္တာ စေဝ နော စ ဂန္ထာတိ။>
      text <နဝိန္ဒြိယာ ဂန္ထဝိပ္ပယုတ္တဂန္ထနိယာ။ တီဏိန္ဒြိယာ ဂန္ထဝိပ္ပယုတ္တအဂန္ထနိယာ။ ဒောမနဿိန္ဒြိယံ န ဝတ္တဗ္ဗံ ဂန္ထဝိပ္ပယုတ္တဂန္ထနိယန္တိပိ၊ ဂန္ထဝိပ္ပယုတ္တအဂန္ထနိယန္တိပိ။ တီဏိန္ဒြိယာ သိယာ ဂန္ထဝိပ္ပယုတ္တဂန္ထနိယာ၊ သိယာ ဂန္ထဝိပ္ပယုတ္တအဂန္ထနိယာ။ ဆ ဣန္ဒြိယာ သိယာ ဂန္ထဝိပ္ပယုတ္တဂန္ထနိယာ၊ သိယာ ဂန္ထဝိပ္ပယုတ္တအဂန္ထနိယာ၊ သိယာ န ဝတ္တဗ္ဗာ ဂန္ထဝိပ္ပယုတ္တဂန္ထနိယာတိပိ၊ ဂန္ထဝိပ္ပယုတ္တအဂန္ထနိယာတိပိ။>
      text <နော ဩဃာ။ပေ။ နော ယောဂါ။ပေ။ နော နီဝရဏာ။ ဒသိန္ဒြိယာ နီဝရဏိယာ။ တီဏိန္ဒြိယာ အနီဝရဏိယာ။ နဝိန္ဒြိယာ သိယာ နီဝရဏိယာ၊ သိယာ အနီဝရဏိယာ။ ပန္နရသိန္ဒြိယာ နီဝရဏဝိပ္ပယုတ္တာ။ ဒောမနဿိန္ဒြိယံ နီဝရဏသမ္ပယုတ္တံ။ ဆ ဣန္ဒြိယာ သိယာ နီဝရဏသမ္ပယုတ္တာ၊ သိယာ နီဝရဏဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ နီဝရဏာ စေဝ နီဝရဏိယာ စာတိ၊ နီဝရဏိယာ စေဝ နော စ နီဝရဏာ။ တီဏိန္ဒြိယာ န ဝတ္တဗ္ဗာ နီဝရဏာ စေဝ နီဝရဏိယာ စာတိပိ၊ နီဝရဏိယာ စေဝ နော စ နီဝရဏာတိပိ။ နဝိန္ဒြိယာ န ဝတ္တဗ္ဗာ နီဝရဏာ စေဝ နီဝရဏိယာ စာတိ၊ သိယာ နီဝရဏိယာ စေဝ နော စ နီဝရဏာ၊ သိယာ န ဝတ္တဗ္ဗာ နီဝရဏိယာ စေဝ နော စ နီဝရဏာတိ။>
      text <ပန္နရသိန္ဒြိယာ န ဝတ္တဗ္ဗာ နီဝရဏာ စေဝ နီဝရဏသမ္ပယုတ္တာ စာတိပိ၊ နီဝရဏသမ္ပယုတ္တာ စေဝ နော စ နီဝရဏာတိပိ။ ဒောမနဿိန္ဒြိယံ န ဝတ္တဗ္ဗံ နီဝရဏဉ္စေဝ နီဝရဏသမ္ပယုတ္တဉ္စာတိ၊ နီဝရဏသမ္ပယုတ္တဉ္စေဝ နော စ နီဝရဏံ။ ဆ ဣန္ဒြိယာ န ဝတ္တဗ္ဗာ နီဝရဏာ စေဝ နီဝရဏသမ္ပယုတ္တာ စာတိ၊ သိယာ နီဝရဏသမ္ပယုတ္တာ စေဝ နော စ နီဝရဏာ၊ သိယာ န ဝတ္တဗ္ဗာ နီဝရဏသမ္ပယုတ္တာ စေဝ နော စ နီဝရဏာတိ။>
      text <နဝိန္ဒြိယာ နီဝရဏဝိပ္ပယုတ္တနီဝရဏိယာ။ တီဏိန္ဒြိယာ နီဝရဏဝိပ္ပယုတ္တအနီဝရဏိယာ။ ဒောမနဿိန္ဒြိယံ န ဝတ္တဗ္ဗံ နီဝရဏဝိပ္ပယုတ္တနီဝရဏိယန္တိပိ၊ နီဝရဏဝိပ္ပယုတ္တအနီဝရဏိယန္တိပိ။ တီဏိန္ဒြိယာ သိယာ နီဝရဏဝိပ္ပယုတ္တနီဝရဏိယာ၊ သိယာ နီဝရဏဝိပ္ပယုတ္တအနီဝရဏိယာ။ ဆ ဣန္ဒြိယာ သိယာ နီဝရဏဝိပ္ပယုတ္တနီဝရဏိယာ၊ သိယာ နီဝရဏဝိပ္ပယုတ္တအနီဝရဏိယာ၊ သိယာ န ဝတ္တဗ္ဗာ နီဝရဏဝိပ္ပယုတ္တနီဝရဏိယာတိပိ၊ နီဝရဏဝိပ္ပယုတ္တအနီဝရဏိယာတိပိ။>
      text <နော ပရာမာသာ။ ဒသိန္ဒြိယာ ပရာမဋ္ဌာ။ တီဏိန္ဒြိယာ အပရာမဋ္ဌာ။ နဝိန္ဒြိယာ သိယာ ပရာမဋ္ဌာ၊ သိယာ အပရာမဋ္ဌာ။ သောဠသိန္ဒြိယာ ပရာမာသဝိပ္ပယုတ္တာ။ ဆ ဣန္ဒြိယာ သိယာ ပရာမာသသမ္ပယုတ္တာ၊ သိယာ ပရာမာသဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ ပရာမာသာ စေဝ ပရာမဋ္ဌာ စာတိ၊ ပရာမဋ္ဌာ စေဝ နော စ ပရာမာသာ။ တီဏိန္ဒြိယာ န ဝတ္တဗ္ဗာ ပရာမာသာ စေဝ ပရာမဋ္ဌာ စာတိပိ၊ ပရာမဋ္ဌာ စေဝ နော စ ပရာမာသာတိပိ။ နဝိန္ဒြိယာ န ဝတ္တဗ္ဗာ ပရာမာသာ စေဝ ပရာမဋ္ဌာ စာတိ၊ သိယာ ပရာမဋ္ဌာ စေဝ နော စ ပရာမာသာ၊ သိယာ န ဝတ္တဗ္ဗာ ပရာမဋ္ဌာ စေဝ နော စ ပရာမာသာတိ။ ဒသိန္ဒြိယာ ပရာမာသဝိပ္ပယုတ္တပရာမဋ္ဌာ။ တီဏိန္ဒြိယာ ပရာမာသဝိပ္ပယုတ္တအပရာမဋ္ဌာ။ တီဏိန္ဒြိယာ သိယာ ပရာမာသဝိပ္ပယုတ္တပရာမဋ္ဌာ၊ သိယာ ပရာမာသဝိပ္ပယုတ္တအပရာမဋ္ဌာ။ ဆ ဣန္ဒြိယာ သိယာ ပရာမာသဝိပ္ပယုတ္တပရာမဋ္ဌာ၊ သိယာ ပရာမာသဝိပ္ပယုတ္တအပရာမဋ္ဌာ၊ သိယာ န ဝတ္တဗ္ဗာ ပရာမာသဝိပ္ပယုတ္တပရာမဋ္ဌာတိပိ၊ ပရာမာသဝိပ္ပယုတ္တအပရာမဋ္ဌာတိပိ။>
      text <သတ္တိန္ဒြိယာ အနာရမ္မဏာ။ စုဒ္ဒသိန္ဒြိယာ သာရမ္မဏာ။ ဇီဝိတိန္ဒြိယံ သိယာ သာရမ္မဏံ၊ သိယာ အနာရမ္မဏံ။ ဧကဝီသတိန္ဒြိယာ နော စိတ္တာ။ မနိန္ဒြိယံ စိတ္တံ။ တေရသိန္ဒြိယာ စေတသိကာ။ အဋ္ဌိန္ဒြိယာ အစေတသိကာ။ ဇီဝိတိန္ဒြိယံ သိယာ စေတသိကံ၊ သိယာ အစေတသိကံ။ တေရသိန္ဒြိယာ စိတ္တသမ္ပယုတ္တာ။ သတ္တိန္ဒြိယာ စိတ္တဝိပ္ပယုတ္တာ။ ဇီဝိတိန္ဒြိယံ သိယာ စိတ္တသမ္ပယုတ္တံ၊ သိယာ စိတ္တဝိပ္ပယုတ္တံ။ မနိန္ဒြိယံ န ဝတ္တဗ္ဗံ စိတ္တေန သမ္ပယုတ္တန္တိပိ၊ စိတ္တေန ဝိပ္ပယုတ္တန္တိပိ။>
      text <တေရသိန္ဒြိယာ စိတ္တသံသဋ္ဌာ။ သတ္တိန္ဒြိယာ စိတ္တဝိသံသဋ္ဌာ။ ဇီဝိတိန္ဒြိယံ သိယာ စိတ္တသံသဋ္ဌံ၊ သိယာ စိတ္တဝိသံသဋ္ဌံ။ မနိန္ဒြိယံ န ဝတ္တဗ္ဗံ စိတ္တေန သံသဋ္ဌန္တိပိ၊ စိတ္တေန ဝိသံသဋ္ဌန္တိပိ။ တေရသိန္ဒြိယာ စိတ္တသမုဋ္ဌာနာ။ အဋ္ဌိန္ဒြိယာ နော စိတ္တသမုဋ္ဌာနာ။ ဇီဝိတိန္ဒြိယံ သိယာ စိတ္တသမုဋ္ဌာနံ၊ သိယာ နော စိတ္တသမုဋ္ဌာနံ။>
      text <တေရသိန္ဒြိယာ စိတ္တသဟဘုနော။ အဋ္ဌိန္ဒြိယာ နော စိတ္တသဟဘုနော။ ဇီဝိတိန္ဒြိယံ သိယာ စိတ္တသဟဘူ၊ သိယာ နော စိတ္တသဟဘူ။ တေရသိန္ဒြိယာ စိတ္တာနုပရိဝတ္တိနော။ အဋ္ဌိန္ဒြိယာ နော စိတ္တာနုပရိဝတ္တိနော။ ဇီဝိတိန္ဒြိယံ သိယာ စိတ္တာနုပရိဝတ္တိ၊ သိယာ နော စိတ္တာနုပရိဝတ္တိ။>
      text <တေရသိန္ဒြိယာ စိတ္တသံသဋ္ဌသမုဋ္ဌာနာ။ အဋ္ဌိန္ဒြိယာ နော စိတ္တသံသဋ္ဌသမုဋ္ဌာနာ။ ဇီဝိတိန္ဒြိယံ သိယာ စိတ္တသံသဋ္ဌသမုဋ္ဌာနံ၊ သိယာ နော စိတ္တသံသဋ္ဌသမုဋ္ဌာနံ။ တေရသိန္ဒြိယာ စိတ္တသံသဋ္ဌသမုဋ္ဌာနသဟဘုနော။ အဋ္ဌိန္ဒြိယာ နော စိတ္တသံသဋ္ဌသမုဋ္ဌာနသဟဘုနော။ ဇီဝိတိန္ဒြိယံ သိယာ စိတ္တသံသဋ္ဌသမုဋ္ဌာနသဟဘူ၊ သိယာ နော စိတ္တသံသဋ္ဌသမုဋ္ဌာနသဟဘူ။ တေရသိန္ဒြိယာ စိတ္တသံသဋ္ဌသမုဋ္ဌာနာနုပရိဝတ္တိနော။ အဋ္ဌိန္ဒြိယာ နော စိတ္တသံသဋ္ဌသမုဋ္ဌာနာနုပရိဝတ္တိနော။ ဇီဝိတိန္ဒြိယံ သိယာ စိတ္တသံသဋ္ဌသမုဋ္ဌာနာနုပရိဝတ္တိ၊ သိယာ နော စိတ္တသံသဋ္ဌသမုဋ္ဌာနာနုပရိဝတ္တိ။ ဆ ဣန္ဒြိယာ အဇ္ဈတ္တိကာ။ သောဠသိန္ဒြိယာ ဗာဟိရာ။>
      text <သတ္တိန္ဒြိယာ ဥပါဒာ။ စုဒ္ဒသိန္ဒြိယာ နော ဥပါဒာ။ ဇီဝိတိန္ဒြိယံ သိယာ ဥပါဒာ၊ သိယာ နော ဥပါဒာ။ နဝိန္ဒြိယာ ဥပါဒိန္နာ။ စတ္တာရိန္ဒြိယာ အနုပါဒိန္နာ။ နဝိန္ဒြိယာ သိယာ ဥပါဒိန္နာ၊ သိယာ အနုပါဒိန္နာ။ နော ဥပါဒာနာ။ ဒသိန္ဒြိယာ ဥပါဒာနိယာ။ တီဏိန္ဒြိယာ အနုပါဒာနိယာ။ နဝိန္ဒြိယာ သိယာ ဥပါဒာနိယာ၊ သိယာ အနုပါဒာနိယာ။ သောဠသိန္ဒြိယာ ဥပါဒာနဝိပ္ပယုတ္တာ။ ဆ ဣန္ဒြိယာ သိယာ ဥပါဒာနသမ္ပယုတ္တာ၊ သိယာ ဥပါဒာနဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ ဥပါဒာနာ စေဝ ဥပါဒာနိယာ စာတိ၊ ဥပါဒာနိယာ စေဝ နော စ ဥပါဒာနာ။ တီဏိန္ဒြိယာ န ဝတ္တဗ္ဗာ ဥပါဒာနာ စေဝ ဥပါဒာနိယာ စာတိပိ၊ ဥပါဒာနိယာ စေဝ နော စ ဥပါဒာနာတိပိ။ နဝိန္ဒြိယာ န ဝတ္တဗ္ဗာ ဥပါဒာနာ စေဝ ဥပါဒာနိယာ စာတိ၊ သိယာ ဥပါဒာနိယာ စေဝ နော စ ဥပါဒာနာ။ ဒသိန္ဒြိယာ သိယာ ဥပါဒာနိယာ စေဝ နော စ ဥပါဒာနာ၊ သိယာ န ဝတ္တဗ္ဗာ ဥပါဒာနိယာ စေဝ နော စ ဥပါဒာနာတိ။>
      text <သောဠသိန္ဒြိယာ န ဝတ္တဗ္ဗာ ဥပါဒာနာ စေဝ ဥပါဒာနသမ္ပယုတ္တာ စာတိပိ၊ ဥပါဒာနသမ္ပယုတ္တာ စေဝ နော စ ဥပါဒာနာတိပိ။ ဆ ဣန္ဒြိယာ န ဝတ္တဗ္ဗာ ဥပါဒာနာ စေဝ ဥပါဒာနသမ္ပယုတ္တာ စာတိ၊ သိယာ ဥပါဒာနသမ္ပယုတ္တာ စေဝ နော စ ဥပါဒာနာ၊ သိယာ န ဝတ္တဗ္ဗာ ဥပါဒာနသမ္ပယုတ္တာ စေဝ နော စ ဥပါဒာနာတိ။ ဒသိန္ဒြိယာ ဥပါဒာနဝိပ္ပယုတ္တဥပါဒာနိယာ။ တီဏိန္ဒြိယာ ဥပါဒာနဝိပ္ပယုတ္တအနုပါဒာနိယာ။ တီဏိန္ဒြိယာ သိယာ ဥပါဒာနဝိပ္ပယုတ္တဥပါဒာနိယာ၊ သိယာ ဥပါဒာနဝိပ္ပယုတ္တအနုပါဒာနိယာ။ ဆ ဣန္ဒြိယာ သိယာ ဥပါဒာနဝိပ္ပယုတ္တဥပါဒာနိယာ၊ သိယာ ဥပါဒာနဝိပ္ပယုတ္တအနုပါဒာနိယာ၊ သိယာ န ဝတ္တဗ္ဗာ ဥပါဒာနဝိပ္ပယုတ္တဥပါဒာနိယာတိပိ၊ ဥပါဒာနဝိပ္ပယုတ္တအနုပါဒာနိယာတိပိ။>
      text <နော ကိလေသာ။ ဒသိန္ဒြိယာ သံကိလေသိကာ။ တီဏိန္ဒြိယာ အသံကိလေသိကာ။ နဝိန္ဒြိယာ သိယာ သံကိလေသိကာ၊ သိယာ အသံကိလေသိကာ။ ပန္နရသိန္ဒြိယာ အသံကိလိဋ္ဌာ။ ဒောမနဿိန္ဒြိယံ သံကိလိဋ္ဌံ။ ဆ ဣန္ဒြိယာ သိယာ သံကိလိဋ္ဌာ၊ သိယာ အသံကိလိဋ္ဌာ။ ပန္နရသိန္ဒြိယာ ကိလေသဝိပ္ပယုတ္တာ။ ဒောမနဿိန္ဒြိယံ ကိလေသသမ္ပယုတ္တံ။ ဆ ဣန္ဒြိယာ သိယာ ကိလေသသမ္ပယုတ္တာ၊ သိယာ ကိလေသဝိပ္ပယုတ္တာ။ ဒသိန္ဒြိယာ န ဝတ္တဗ္ဗာ ကိလေသာ စေဝ သံကိလေသိကာ စာတိ၊ သံကိလေသိကာ စေဝ နော စ ကိလေသာ။ တီဏိန္ဒြိယာ န ဝတ္တဗ္ဗာ ကိလေသာ စေဝ သံကိလေသိကာ စာတိပိ၊ သံကိလေသိကာ စေဝ နော စ ကိလေသာတိပိ။ နဝိန္ဒြိယာ န ဝတ္တဗ္ဗာ ကိလေသာ စေဝ သံကိလေသိကာ စာတိ၊ သိယာ သံကိလေသိကာ စေဝ နော စ ကိလေသာ၊ သိယာ န ဝတ္တဗ္ဗာ သံကိလေသိကာ စေဝ နော စ ကိလေသာတိ။>
      text <ပန္နရသိန္ဒြိယာ န ဝတ္တဗ္ဗာ ကိလေသာ စေဝ သံကိလိဋ္ဌာ စာတိပိ၊ သံကိလိဋ္ဌာ စေဝ နော စ ကိလေသာတိပိ။ ဒောမနဿိန္ဒြိယံ န ဝတ္တဗ္ဗံ ကိလေသော စေဝ သံကိလိဋ္ဌဉ္စာတိ၊ သံကိလိဋ္ဌဉ္စေဝ နော စ ကိလေသော။ ဆ ဣန္ဒြိယာ န ဝတ္တဗ္ဗာ ကိလေသာ စေဝ သံကိလိဋ္ဌာ စာတိ၊ သိယာ သံကိလိဋ္ဌာ စေဝ နော စ ကိလေသာ၊ သိယာ န ဝတ္တဗ္ဗာ သံကိလိဋ္ဌာ စေဝ နော စ ကိလေသာတိ။>
      text <ပန္နရသိန္ဒြိယာ န ဝတ္တဗ္ဗာ ကိလေသာ စေဝ ကိလေသသမ္ပယုတ္တာ စာတိပိ၊ ကိလေသသမ္ပယုတ္တာ စေဝ နော စ ကိလေသာတိပိ။ ဒောမနဿိန္ဒြိယံ န ဝတ္တဗ္ဗံ ကိလေသော စေဝ ကိလေသသမ္ပယုတ္တဉ္စာတိ၊ ကိလေသသမ္ပယုတ္တဉ္စေဝ နော စ ကိလေသော။ ဆ ဣန္ဒြိယာ န ဝတ္တဗ္ဗာ ကိလေသာ စေဝ ကိလေသသမ္ပယုတ္တာ စာတိ၊ သိယာ ကိလေသသမ္ပယုတ္တာ စေဝ နော စ ကိလေသာ၊ သိယာ န ဝတ္တဗ္ဗာ ကိလေသသမ္ပယုတ္တာ စေဝ နော စ ကိလေသာတိ။ နဝိန္ဒြိယာ ကိလေသဝိပ္ပယုတ္တသံကိလေသိကာ။ တီဏိန္ဒြိယာ ကိလေသဝိပ္ပယုတ္တအသံကိလေသိကာ။ ဒောမနဿိန္ဒြိယံ န ဝတ္တဗ္ဗံ ကိလေသဝိပ္ပယုတ္တသံကိလေသိကန္တိပိ၊ ကိလေသဝိပ္ပယုတ္တအသံကိလေသိကန္တိပိ။ တီဏိန္ဒြိယာ သိယာ ကိလေသဝိပ္ပယုတ္တသံကိလေသိကာ၊ သိယာ ကိလေသဝိပ္ပယုတ္တအသံကိလေသိကာ။ ဆ ဣန္ဒြိယာ သိယာ ကိလေသဝိပ္ပယုတ္တသံကိလေသိကာ၊ သိယာ ကိလေသဝိပ္ပယုတ္တအသံကိလေသိကာ၊ သိယာ န ဝတ္တဗ္ဗာ ကိလေသဝိပ္ပယုတ္တသံကိလေသိကာတိပိ၊ ကိလေသဝိပ္ပယုတ္တအသံကိလေသိကာတိပိ။>
      text <ပန္နရသိန္ဒြိယာ န ဒဿနေန ပဟာတဗ္ဗာ။ သတ္တိန္ဒြိယာ သိယာ ဒဿနေန ပဟာတဗ္ဗာ၊ သိယာ န ဒဿနေန ပဟာတဗ္ဗာ။ ပန္နရသိန္ဒြိယာ န ဘာဝနာယ ပဟာတဗ္ဗာ။ သတ္တိန္ဒြိယာ သိယာ ဘာဝနာယ ပဟာတဗ္ဗာ၊ သိယာ န ဘာဝနာယ ပဟာတဗ္ဗာ။ ပန္နရသိန္ဒြိယာ န ဒဿနေန ပဟာတဗ္ဗဟေတုကာ။ သတ္တိန္ဒြိယာ သိယာ ဒဿနေန ပဟာတဗ္ဗဟေတုကာ၊ သိယာ န ဒဿနေန ပဟာတဗ္ဗဟေတုကာ။ ပန္နရသိန္ဒြိယာ န ဘာဝနာယ ပဟာတဗ္ဗဟေတုကာ။ သတ္တိန္ဒြိယာ သိယာ ဘာဝနာယ ပဟာတဗ္ဗဟေတုကာ၊ သိယာ န ဘာဝနာယ ပဟာတဗ္ဗဟေတုကာ။>
      text <နဝိန္ဒြိယာ အဝိတက္ကာ။ ဒောမနဿိန္ဒြိယံ သဝိတက္ကံ။ ဒွာဒသိန္ဒြိယာ သိယာ သဝိတက္ကာ၊ သိယာ အဝိတက္ကာ။ နဝိန္ဒြိယာ အဝိစာရာ။ ဒောမနဿိန္ဒြိယံ သဝိစာရံ။ ဒွာဒသိန္ဒြိယာ သိယာ သဝိစာရာ၊ သိယာ အဝိစာရာ။ ဧကာဒသိန္ဒြိယာ အပ္ပီတိကာ။ ဧကာဒသိန္ဒြိယာ သိယာ သပ္ပီတိကာ၊ သိယာ အပ္ပီတိကာ။ ဧကာဒသိန္ဒြိယာ န ပီတိသဟဂတာ။ ဧကာဒသိန္ဒြိယာ သိယာ ပီတိသဟဂတာ၊ သိယာ န ပီတိသဟဂတာ။ ဒွာဒသိန္ဒြိယာ န သုခသဟဂတာ။ ဒသိန္ဒြိယာ သိယာ သုခသဟဂတာ၊ သိယာ န သုခသဟဂတာ။ ဒွာဒသိန္ဒြိယာ န ဥပေက္ခါသဟဂတာ။ ဒသိန္ဒြိယာ သိယာ ဥပေက္ခါသဟဂတာ၊ သိယာ န ဥပေက္ခါသဟဂတာ။>
      text <ဒသိန္ဒြိယာ ကာမာဝစရာ။ တီဏိန္ဒြိယာ န ကာမာဝစရာ။ နဝိန္ဒြိယာ သိယာ ကာမာဝစရာ၊ သိယာ န ကာမာဝစရာ။ တေရသိန္ဒြိယာ န ရူပါဝစရာ။ နဝိန္ဒြိယာ သိယာ ရူပါဝစရာ၊ သိယာ န ရူပါဝစရာ။ စုဒ္ဒသိန္ဒြိယာ န အရူပါဝစရာ။ အဋ္ဌိန္ဒြိယာ သိယာ အရူပါဝစရာ၊ သိယာ န အရူပါဝစရာ။ ဒသိန္ဒြိယာ ပရိယာပန္နာ။ တီဏိန္ဒြိယာ အပရိယာပန္နာ။ နဝိန္ဒြိယာ သိယာ ပရိယာပန္နာ၊ သိယာ အပရိယာပန္နာ။ ဧကာဒသိန္ဒြိယာ အနိယျာနိကာ။ အနညာတညဿာမီတိန္ဒြိယံ နိယျာနိကံ။ ဒသိန္ဒြိယာ သိယာ နိယျာနိကာ၊ သိယာ အနိယျာနိကာ။ ဒသိန္ဒြိယာ အနိယတာ။ အနညာတညဿာမီတိန္ဒြိယံ နိယတံ။ ဧကာဒသိန္ဒြိယာ သိယာ နိယတာ၊ သိယာ အနိယတာ။ ဒသိန္ဒြိယာ သဥတ္တရာ။ တီဏိန္ဒြိယာ အနုတ္တရာ။ နဝိန္ဒြိယာ သိယာ သဥတ္တရာ၊ သိယာ အနုတ္တရာ။ ပန္နရသိန္ဒြိယာ အရဏာ။ ဒောမနဿိန္ဒြိယံ သရဏံ။ ဆ ဣန္ဒြိယာ သိယာ သရဏာ၊ သိယာ အရဏာတိ။>
      stand <ပဉှာပုစ္ဆကံ။>
      stand <ဣန္ဒြိယဝိဘင်္ဂေါ နိဋ္ဌိတော။>
