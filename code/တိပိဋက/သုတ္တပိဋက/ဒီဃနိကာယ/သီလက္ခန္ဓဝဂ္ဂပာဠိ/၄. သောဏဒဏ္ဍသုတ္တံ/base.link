text <၄။ သောဏဒဏ္ဍသုတ္တံ>
  text <စမ္ပေယျကဗြာဟ္မဏဂဟပတိကာ>
    text <၃၀၀>, <ဧဝံ မေ သုတံ ဧကံ သမယံ ဘဂဝါ အင်္ဂေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ ယေန စမ္ပါ တဒဝသရိ။ တတြ သုဒံ ဘဂဝါ စမ္ပါယံ ဝိဟရတိ ဂဂ္ဂရာယ ပေါက္ခရဏိယာ တီရေ။ တေန ခေါ ပန သမယေန သောဏဒဏ္ဍော ဗြာဟ္မဏော စမ္ပံ အဇ္ဈာဝသတိ သတ္တုဿဒံ သတိဏကဋ္ဌောဒကံ သဓညံ ရာဇဘောဂ္ဂံ ရညာ မာဂဓေန သေနိယေန ဗိမ္ဗိသာရေန ဒိန္နံ ရာဇဒာယံ ဗြဟ္မဒေယျံ။>
    text <၃၀၁>, <အဿောသုံ ခေါ စမ္ပေယျကာ ဗြာဟ္မဏဂဟပတိကာ သမဏော ခလု ဘော ဂေါတမော သကျပုတ္တော သကျကုလာ ပဗ္ဗဇိတော အင်္ဂေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ စမ္ပံ အနုပ္ပတ္တော စမ္ပါယံ ဝိဟရတိ ဂဂ္ဂရာယ ပေါက္ခရဏိယာ တီရေ။ တံ ခေါ ပန ဘဝန္တံ ဂေါတမံ ဧဝံ ကလျာဏော ကိတ္တိသဒ္ဒော အဗ္ဘုဂ္ဂတော ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ သော ဣမံ လောကံ သဒေဝကံ သမာရကံ သဗြဟ္မကံ သဿမဏဗြာဟ္မဏိံ ပဇံ သဒေဝမနုဿံ သယံ အဘိညာ သစ္ဆိကတွာ ပဝေဒေတိ။ သော ဓမ္မံ ဒေသေတိ အာဒိကလျာဏံ မဇ္ဈေကလျာဏံ ပရိယောသာနကလျာဏံ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ ပကာသေတိ။ သာဓု ခေါ ပန တထာရူပါနံ အရဟတံ ဒဿနံ ဟောတီတိ။ အထ ခေါ စမ္ပေယျကာ ဗြာဟ္မဏဂဟပတိကာ စမ္ပါယ နိက္ခမိတွာ သင်္ဃသင်္ဃီ ဂဏီဘူတာ ယေန ဂဂ္ဂရာ ပေါက္ခရဏီ တေနုပသင်္ကမန္တိ။>
    text <၃၀၂>, <တေန ခေါ ပန သမယေန သောဏဒဏ္ဍော ဗြာဟ္မဏော ဥပရိပါသာဒေ ဒိဝါသေယျံ ဥပဂတော ဟောတိ။ အဒ္ဒသာ ခေါ သောဏဒဏ္ဍော ဗြာဟ္မဏော စမ္ပေယျကေ ဗြာဟ္မဏဂဟပတိကေ စမ္ပါယ နိက္ခမိတွာ သင်္ဃသင်္ဃီ ဂဏီဘူတေ ယေန ဂဂ္ဂရာ ပေါက္ခရဏီ တေနုပသင်္ကမန္တေ။ ဒိသွာ ခတ္တံ အာမန္တေသိ ကိံ နု ခေါ၊ ဘော ခတ္တေ၊ စမ္ပေယျကာ ဗြာဟ္မဏဂဟပတိကာ စမ္ပါယ နိက္ခမိတွာ သင်္ဃသင်္ဃီ ဂဏီဘူတာ ယေန ဂဂ္ဂရာ ပေါက္ခရဏီ တေနုပသင်္ကမန္တီတိ။ အတ္ထိ ခေါ၊ ဘော၊ သမဏော ဂေါတမော သကျပုတ္တော သကျကုလာ ပဗ္ဗဇိတော အင်္ဂေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ စမ္ပံ အနုပ္ပတ္တော စမ္ပါယံ ဝိဟရတိ ဂဂ္ဂရာယ ပေါက္ခရဏိယာ တီရေ။ တံ ခေါ ပန ဘဝန္တံ ဂေါတမံ ဧဝံ ကလျာဏော ကိတ္တိသဒ္ဒော အဗ္ဘုဂ္ဂတော ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ တမေတေ ဘဝန္တံ ဂေါတမံ ဒဿနာယ ဥပသင်္ကမန္တီတိ။ တေန ဟိ၊ ဘော ခတ္တေ၊ ယေန စမ္ပေယျကာ ဗြာဟ္မဏဂဟပတိကာ တေနုပသင်္ကမ၊ ဥပသင်္ကမိတွာ စမ္ပေယျကေ ဗြာဟ္မဏဂဟပတိကေ ဧဝံ ဝဒေဟိ သောဏဒဏ္ဍော၊ ဘော၊ ဗြာဟ္မဏော ဧဝမာဟ အာဂမေန္တု ကိရ ဘဝန္တော၊ သောဏဒဏ္ဍောပိ ဗြာဟ္မဏော သမဏံ ဂေါတမံ ဒဿနာယ ဥပသင်္ကမိဿတီတိ။ ဧဝံ၊ ဘောတိ ခေါ သော ခတ္တာ သောဏဒဏ္ဍဿ ဗြာဟ္မဏဿ ပဋိဿုတွာ ယေန စမ္ပေယျကာ ဗြာဟ္မဏဂဟပတိကာ တေနုပသင်္ကမိ၊ ဥပသင်္ကမိတွာ စမ္ပေယျကေ ဗြာဟ္မဏဂဟပတိကေ ဧတဒဝေါစ သောဏဒဏ္ဍော ဘော ဗြာဟ္မဏော ဧဝမာဟ အာဂမေန္တု ကိရ ဘဝန္တော၊ သောဏဒဏ္ဍောပိ ဗြာဟ္မဏော သမဏံ ဂေါတမံ ဒဿနာယ ဥပသင်္ကမိဿတီတိ။>
  text <သောဏဒဏ္ဍဂုဏကထာ>
    text <၃၀၃>, <တေန ခေါ ပန သမယေန နာနာဝေရဇ္ဇကာနံ ဗြာဟ္မဏာနံ ပဉ္စမတ္တာနိ ဗြာဟ္မဏသတာနိ စမ္ပါယံ ပဋိဝသန္တိ ကေနစိဒေဝ ကရဏီယေန။ အဿောသုံ ခေါ တေ ဗြာဟ္မဏာ သောဏဒဏ္ဍော ကိရ ဗြာဟ္မဏော သမဏံ ဂေါတမံ ဒဿနာယ ဥပသင်္ကမိဿတီတိ။ အထ ခေါ တေ ဗြာဟ္မဏာ ယေန သောဏဒဏ္ဍော ဗြာဟ္မဏော တေနုပသင်္ကမိံသု၊ ဥပသင်္ကမိတွာ သောဏဒဏ္ဍံ ဗြာဟ္မဏံ ဧတဒဝေါစုံ သစ္စံ ကိရ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိဿတီတိ။ ဧဝံ ခေါ မေ၊ ဘော၊ ဟောတိ အဟမ္ပိ သမဏံ ဂေါတမံ ဒဿနာယ ဥပသင်္ကမိဿာမီတိ။>
    text <မာ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိ။ န အရဟတိ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိတုံ။ သစေ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိဿတိ၊ ဘောတော သောဏဒဏ္ဍဿ ယသော ဟာယိဿတိ၊ သမဏဿ ဂေါတမဿ ယသော အဘိဝဍ္ဎိဿတိ။ ယမ္ပိ ဘောတော သောဏဒဏ္ဍဿ ယသော ဟာယိဿတိ၊ သမဏဿ ဂေါတမဿ ယသော အဘိဝဍ္ဎိဿတိ၊ ဣမိနာပင်္ဂေန န အရဟတိ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိတုံ၊ သမဏောတွေဝ ဂေါတမော အရဟတိ ဘဝန္တံ သောဏဒဏ္ဍံ ဒဿနာယ ဥပသင်္ကမိတုံ။>
    text <ဘဝဉှိ သောဏဒဏ္ဍော ဥဘတော သုဇာတော မာတိတော စ ပိတိတော စ၊ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန။ ယမ္ပိ ဘဝံ သောဏဒဏ္ဍော ဥဘတော သုဇာတော မာတိတော စ ပိတိတော စ၊ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန၊ ဣမိနာပင်္ဂေန န အရဟတိ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိတုံ၊ သမဏောတွေဝ ဂေါတမော အရဟတိ ဘဝန္တံ သောဏဒဏ္ဍံ ဒဿနာယ ဥပသင်္ကမိတုံ။>
    text <ဘဝဉှိ သောဏဒဏ္ဍော အဍ္ဎော မဟဒ္ဓနော မဟာဘောဂေါ။ပေ။>
    text <ဘဝဉှိ သောဏဒဏ္ဍော အဇ္ဈာယကော၊ မန္တဓရော၊ တိဏ္ဏံ ဝေဒာနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒာနံ ဣတိဟာသပဉ္စမာနံ ပဒကော ဝေယျာကရဏော၊ လောကာယတမဟာပုရိသလက္ခဏေသု အနဝယော။ပေ။>
    text <ဘဝဉှိ သောဏဒဏ္ဍော အဘိရူပေါ ဒဿနီယော ပါသာဒိကော ပရမာယ ဝဏ္ဏပေါက္ခရတာယ သမန္နာဂတော ဗြဟ္မဝဏ္ဏီ ဗြဟ္မဝစ္ဆသီ အခုဒ္ဒာဝကာသော ဒဿနာယ။ပေ။>
    text <ဘဝဉှိ သောဏဒဏ္ဍော သီလဝါ ဝုဒ္ဓသီလီ ဝုဒ္ဓသီလေန သမန္နာဂတော။ပေ။>
    text <ဘဝဉှိ သောဏဒဏ္ဍော ကလျာဏဝါစော ကလျာဏဝါက္ကရဏော ပေါရိယာ ဝါစာယ သမန္နာဂတော ဝိဿဋ္ဌာယ အနေလဂလာယ အတ္ထဿ ဝိညာပနိယာ။ပေ။>
    text <ဘဝဉှိ သောဏဒဏ္ဍော ဗဟူနံ အာစရိယပါစရိယော တီဏိ မာဏဝကသတာနိ မန္တေ ဝါစေတိ။ ဗဟူ ခေါ ပန နာနာဒိသာ နာနာဇနပဒာ မာဏဝကာ အာဂစ္ဆန္တိ ဘောတော သောဏဒဏ္ဍဿ သန္တိကေ မန္တတ္ထိကာ မန္တေ အဓိယိတုကာမာ။ပေ။>
    text <ဘဝဉှိ သောဏဒဏ္ဍော ဇိဏ္ဏော ဝုဒ္ဓေါ မဟလ္လကော အဒ္ဓဂတော ဝယောအနုပ္ပတ္တော၊ သမဏော ဂေါတမော တရုဏော စေဝ တရုဏပဗ္ဗဇိတော စ။ပေ။>
    text <ဘဝဉှိ သောဏဒဏ္ဍော ရညော မာဂဓဿ သေနိယဿ ဗိမ္ဗိသာရဿ သက္ကတော ဂရုကတော မာနိတော ပူဇိတော အပစိတော။ပေ။>
    text <ဘဝဉှိ သောဏဒဏ္ဍော ဗြာဟ္မဏဿ ပေါက္ခရသာတိဿ သက္ကတော ဂရုကတော မာနိတော ပူဇိတော အပစိတော။ပေ။>
    text <ဘဝဉှိ သောဏဒဏ္ဍော စမ္ပံ အဇ္ဈာဝသတိ သတ္တုဿဒံ သတိဏကဋ္ဌောဒကံ သဓညံ ရာဇဘောဂ္ဂံ၊ ရညာ မာဂဓေန သေနိယေန ဗိမ္ဗိသာရေန ဒိန္နံ၊ ရာဇဒာယံ ဗြဟ္မဒေယျံ။ ယမ္ပိ ဘဝံ သောဏဒဏ္ဍော စမ္ပံ အဇ္ဈာဝသတိ သတ္တုဿဒံ သတိဏကဋ္ဌောဒကံ သဓညံ ရာဇဘောဂ္ဂံ၊ ရညာ မာဂဓေန သေနိယေန ဗိမ္ဗိသာရေန ဒိန္နံ၊ ရာဇဒာယံ ဗြဟ္မဒေယျံ။ ဣမိနာပင်္ဂေန န အရဟတိ ဘဝံ သောဏဒဏ္ဍော သမဏံ ဂေါတမံ ဒဿနာယ ဥပသင်္ကမိတုံ၊ သမဏောတွေဝ ဂေါတမော အရဟတိ ဘဝန္တံ သောဏဒဏ္ဍံ ဒဿနာယ ဥပသင်္ကမိတုန္တိ။>
  text <ဗုဒ္ဓဂုဏကထာ>
    text <၃၀၄>, <ဧဝံ ဝုတ္တေ၊ သောဏဒဏ္ဍော ဗြာဟ္မဏော တေ ဗြာဟ္မဏေ ဧတဒဝေါစ>
    text <တေန ဟိ၊ ဘော၊ မမပိ သုဏာထ၊ ယထာ မယမေဝ အရဟာမ တံ ဘဝန္တံ ဂေါတမံ ဒဿနာယ ဥပသင်္ကမိတုံ၊ နတွေဝ အရဟတိ သော ဘဝံ ဂေါတမော အမှာကံ ဒဿနာယ ဥပသင်္ကမိတုံ။ သမဏော ခလု၊ ဘော၊ ဂေါတမော ဥဘတော သုဇာတော မာတိတော စ ပိတိတော စ၊ သံသုဒ္ဓဂဟဏိကော ယာဝ သတ္တမာ ပိတာမဟယုဂါ၊ အက္ခိတ္တော အနုပက္ကုဋ္ဌော ဇာတိဝါဒေန။ ယမ္ပိ ဘော သမဏော ဂေါတမော ဥဘတော သုဇာတော မာတိတော စ ပိတိတော စ သံသုဒ္ဓဂဟဏိကော ယာဝ သတ္တမာ ပိတာမဟယုဂါ၊ အက္ခိတ္တော အနုပက္ကုဋ္ဌော ဇာတိဝါဒေန၊ ဣမိနာပင်္ဂေန န အရဟတိ သော ဘဝံ ဂေါတမော အမှာကံ ဒဿနာယ ဥပသင်္ကမိတုံ၊ အထ ခေါ မယမေဝ အရဟာမ တံ ဘဝန္တံ ဂေါတမံ ဒဿနာယ ဥပသင်္ကမိတုံ။>
    text <သမဏော ခလု၊ ဘော၊ ဂေါတမော မဟန္တံ ဉာတိသင်္ဃံ ဩဟာယ ပဗ္ဗဇိတော။ပေ။>
    text <သမဏော ခလု၊ ဘော၊ ဂေါတမော ပဟူတံ ဟိရညသုဝဏ္ဏံ ဩဟာယ ပဗ္ဗဇိတော ဘူမိဂတဉ္စ ဝေဟာသဋ္ဌံ စ။ပေ။>
    text <သမဏော ခလု၊ ဘော၊ ဂေါတမော ဒဟရောဝ သမာနော ယုဝါ သုသုကာဠကေသော ဘဒြေန ယောဗ္ဗနေန သမန္နာဂတော ပဌမေန ဝယသာ အဂါရသ္မာ အနဂါရိယံ ပဗ္ဗဇိတော။ပေ။>
    text <သမဏော ခလု၊ ဘော၊ ဂေါတမော အကာမကာနံ မာတာပိတူနံ အဿုမုခါနံ ရုဒန္တာနံ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိတော။ပေ။>
    text <သမဏော ခလု၊ ဘော၊ ဂေါတမော အဘိရူပေါ ဒဿနီယော ပါသာဒိကော ပရမာယ ဝဏ္ဏပေါက္ခရတာယ သမန္နာဂတော၊ ဗြဟ္မဝဏ္ဏီ၊ ဗြဟ္မဝစ္ဆသီ၊ အခုဒ္ဒာဝကာသော ဒဿနာယ။ပေ။>
    text <သမဏော ခလု၊ ဘော၊ ဂေါတမော သီလဝါ အရိယသီလီ ကုသလသီလီ ကုသလသီလေန သမန္နာဂတော။ပေ။>
    text <သမဏော ခလု၊ ဘော၊ ဂေါတမော ကလျာဏဝါစော ကလျာဏဝါက္ကရဏော ပေါရိယာ ဝါစာယ သမန္နာဂတော ဝိဿဋ္ဌာယ အနေလဂလာယ အတ္ထဿ ဝိညာပနိယာ။ပေ။>
    text <သမဏော ခလု၊ ဘော၊ ဂေါတမော ဗဟူနံ အာစရိယပါစရိယော။ပေ။>
    text <သမဏော ခလု၊ ဘော၊ ဂေါတမော ခီဏကာမရာဂေါ ဝိဂတစာပလ္လော။ပေ။>
    text <သမဏော ခလု၊ ဘော၊ ဂေါတမော ကမ္မဝါဒီ ကိရိယဝါဒီ အပါပပုရေက္ခါရော ဗြဟ္မညာယ ပဇာယ။ပေ။>
    text <သမဏော ခလု၊ ဘော၊ ဂေါတမော ဥစ္စာ ကုလာ ပဗ္ဗဇိတော အသမ္ဘိန္နခတ္တိယကုလာ။ပေ။>
    text <သမဏော ခလု၊ ဘော၊ ဂေါတမော အဍ္ဎာ ကုလာ ပဗ္ဗဇိတော မဟဒ္ဓနာ မဟာဘောဂါ။ပေ။>
    text <သမဏံ ခလု၊ ဘော၊ ဂေါတမံ တိရောရဋ္ဌာ တိရောဇနပဒာ ပဉှံ ပုစ္ဆိတုံ အာဂစ္ဆန္တိ။ပေ။>
    text <သမဏံ ခလု၊ ဘော၊ ဂေါတမံ အနေကာနိ ဒေဝတာသဟဿာနိ ပါဏေဟိ သရဏံ ဂတာနိ။ပေ။>
    text <သမဏံ ခလု၊ ဘော၊ ဂေါတမံ ဧဝံ ကလျာဏော ကိတ္တိသဒ္ဒော အဗ္ဘုဂ္ဂတော ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ တိ။ပေ။>
    text <သမဏော ခလု၊ ဘော၊ ဂေါတမော ဒွတ္တိံသမဟာပုရိသလက္ခဏေဟိ သမန္နာဂတော။ပေ။>
    text <သမဏော ခလု၊ ဘော၊ ဂေါတမော ဧဟိသွာဂတဝါဒီ သခိလော သမ္မောဒကော အဗ္ဘာကုဋိကော ဥတ္တာနမုခေါ ပုဗ္ဗဘာသီ။ပေ။>
    text <သမဏော ခလု၊ ဘော၊ ဂေါတမော စတုန္နံ ပရိသာနံ သက္ကတော ဂရုကတော မာနိတော ပူဇိတော အပစိတော။ပေ။>
    text <သမဏေ ခလု၊ ဘော၊ ဂေါတမေ ဗဟူ ဒေဝါ စ မနုဿာ စ အဘိပ္ပသန္နာ။ပေ။>
    text <သမဏော ခလု၊ ဘော၊ ဂေါတမော ယသ္မိံ ဂါမေ ဝါ နိဂမေ ဝါ ပဋိဝသတိ၊ န တသ္မိံ ဂါမေ ဝါ နိဂမေ ဝါ အမနုဿာ မနုဿေ ဝိဟေဌေန္တိ။ပေ။>
    text <သမဏော ခလု၊ ဘော၊ ဂေါတမော သင်္ဃီ ဂဏီ ဂဏာစရိယော ပုထုတိတ္ထကရာနံ အဂ္ဂမက္ခါယတိ။ ယထာ ခေါ ပန၊ ဘော၊ ဧတေသံ သမဏဗြာဟ္မဏာနံ ယထာ ဝါ တထာ ဝါ ယသော သမုဒာဂစ္ဆတိ၊ န ဟေဝံ သမဏဿ ဂေါတမဿ ယသော သမုဒာဂတော။ အထ ခေါ အနုတ္တရာယ ဝိဇ္ဇာစရဏသမ္ပဒာယ သမဏဿ ဂေါတမဿ ယသော သမုဒာဂတော။ပေ။>
    text <သမဏံ ခလု၊ ဘော၊ ဂေါတမံ ရာဇာ မာဂဓော သေနိယော ဗိမ္ဗိသာရော သပုတ္တော သဘရိယော သပရိသော သာမစ္စော ပါဏေဟိ သရဏံ ဂတော။ပေ။>
    text <သမဏံ ခလု၊ ဘော၊ ဂေါတမံ ရာဇာ ပသေနဒိ ကောသလော သပုတ္တော သဘရိယော သပရိသော သာမစ္စော ပါဏေဟိ သရဏံ ဂတော။ပေ။>
    text <သမဏံ ခလု၊ ဘော၊ ဂေါတမံ ဗြာဟ္မဏော ပေါက္ခရသာတိ သပုတ္တော သဘရိယော သပရိသော သာမစ္စော ပါဏေဟိ သရဏံ ဂတော။ပေ။>
    text <သမဏော ခလု၊ ဘော၊ ဂေါတမော ရညော မာဂဓဿ သေနိယဿ ဗိမ္ဗိသာရဿ သက္ကတော ဂရုကတော မာနိတော ပူဇိတော အပစိတော။ပေ။>
    text <သမဏော ခလု၊ ဘော၊ ဂေါတမော ရညော ပသေနဒိဿ ကောသလဿ သက္ကတော ဂရုကတော မာနိတော ပူဇိတော အပစိတော။ပေ။>
    text <သမဏော ခလု၊ ဘော၊ ဂေါတမော ဗြာဟ္မဏဿ ပေါက္ခရသာတိဿ သက္ကတော ဂရုကတော မာနိတော ပူဇိတော အပစိတော။ပေ။>
    text <သမဏော ခလု၊ ဘော၊ ဂေါတမော စမ္ပံ အနုပ္ပတ္တော၊ စမ္ပါယံ ဝိဟရတိ ဂဂ္ဂရာယ ပေါက္ခရဏိယာ တီရေ။ ယေ ခေါ ပန၊ ဘော၊ ကေစိ သမဏာ ဝါ ဗြာဟ္မဏာ ဝါ အမှာကံ ဂါမခေတ္တံ အာဂစ္ဆန္တိ အတိထီ နော တေ ဟောန္တိ။ အတိထီ ခေါ ပနမှေဟိ သက္ကာတဗ္ဗာ ဂရုကာတဗ္ဗာ မာနေတဗ္ဗာ ပူဇေတဗ္ဗာ အပစေတဗ္ဗာ။ ယမ္ပိ၊ ဘော၊ သမဏော ဂေါတမော စမ္ပံ အနုပ္ပတ္တော စမ္ပါယံ ဝိဟရတိ ဂဂ္ဂရာယ ပေါက္ခရဏိယာ တီရေ၊ အတိထိမှာကံ သမဏော ဂေါတမော၊ အတိထိ ခေါ ပနမှေဟိ သက္ကာတဗ္ဗော ဂရုကာတဗ္ဗော မာနေတဗ္ဗော ပူဇေတဗ္ဗော အပစေတဗ္ဗော။ ဣမိနာပင်္ဂေန န အရဟတိ သော ဘဝံ ဂေါတမော အမှာကံ ဒဿနာယ ဥပသင်္ကမိတုံ။ အထ ခေါ မယမေဝ အရဟာမ တံ ဘဝန္တံ ဂေါတမံ ဒဿနာယ ဥပသင်္ကမိတုံ။ ဧတ္တကေ ခေါ အဟံ၊ ဘော၊ တဿ ဘောတော ဂေါတမဿ ဝဏ္ဏေ ပရိယာပုဏာမိ၊ နော စ ခေါ သော ဘဝံ ဂေါတမော ဧတ္တကဝဏ္ဏော။ အပရိမာဏဝဏ္ဏော ဟိ သော ဘဝံ ဂေါတမောတိ။>
    text <၃၀၅>, <ဧဝံ ဝုတ္တေ၊ တေ ဗြာဟ္မဏာ သောဏဒဏ္ဍံ ဗြာဟ္မဏံ ဧတဒဝေါစုံ ယထာ ခေါ ဘဝံ သောဏဒဏ္ဍော သမဏဿ ဂေါတမဿ ဝဏ္ဏေ ဘာသတိ ဣတော စေပိ သော ဘဝံ ဂေါတမော ယောဇနသတေ ဝိဟရတိ၊ အလမေဝ သဒ္ဓေန ကုလပုတ္တေန ဒဿနာယ ဥပသင်္ကမိတုံ အပိ ပုဋောသေနာတိ။ တေန ဟိ၊ ဘော၊ သဗ္ဗေဝ မယံ သမဏံ ဂေါတမံ ဒဿနာယ ဥပသင်္ကမိဿာမာတိ။>
  text <သောဏဒဏ္ဍပရိဝိတက္ကော>
    text <၃၀၆>, <အထ ခေါ သောဏဒဏ္ဍော ဗြာဟ္မဏော မဟတာ ဗြာဟ္မဏဂဏေန သဒ္ဓိံ ယေန ဂဂ္ဂရာ ပေါက္ခရဏီ တေနုပသင်္ကမိ။ အထ ခေါ သောဏဒဏ္ဍဿ ဗြာဟ္မဏဿ တိရောဝနသဏ္ဍဂတဿ ဧဝံ စေတသော ပရိဝိတက္ကော ဥဒပါဒိ အဟဉ္စေဝ ခေါ ပန သမဏံ ဂေါတမံ ပဉှံ ပုစ္ဆေယျံ၊ တတြ စေ မံ သမဏော ဂေါတမော ဧဝံ ဝဒေယျ န ခေါ ဧသ၊ ဗြာဟ္မဏ၊ ပဉှော ဧဝံ ပုစ္ဆိတဗ္ဗော၊ ဧဝံ နာမေသ၊ ဗြာဟ္မဏ၊ ပဉှော ပုစ္ဆိတဗ္ဗောတိ၊ တေန မံ အယံ ပရိသာ ပရိဘဝေယျ ဗာလော သောဏဒဏ္ဍော ဗြာဟ္မဏော အဗျတ္တော၊ နာသက္ခိ သမဏံ ဂေါတမံ ယောနိသော ပဉှံ ပုစ္ဆိတုန္တိ။ ယံ ခေါ ပနာယံ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ မမဉ္စေဝ ခေါ ပန သမဏော ဂေါတမော ပဉှံ ပုစ္ဆေယျ၊ တဿ စာဟံ ပဉှဿ ဝေယျာကရဏေန စိတ္တံ န အာရာဓေယျံ၊ တတြ စေ မံ သမဏော ဂေါတမော ဧဝံ ဝဒေယျ န ခေါ ဧသ၊ ဗြာဟ္မဏ၊ ပဉှော ဧဝံ ဗျာကာတဗ္ဗော၊ ဧဝံ နာမေသ၊ ဗြာဟ္မဏ၊ ပဉှော ဗျာကာတဗ္ဗောတိ၊ တေန မံ အယံ ပရိသာ ပရိဘဝေယျ ဗာလော သောဏဒဏ္ဍော ဗြာဟ္မဏော အဗျတ္တော၊ နာသက္ခိ သမဏဿ ဂေါတမဿ ပဉှဿ ဝေယျာကရဏေန စိတ္တံ အာရာဓေတုန္တိ။ ယံ ခေါ ပနာယံ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ အဟဉ္စေဝ ခေါ ပန ဧဝံ သမီပဂတော သမာနော အဒိသွာဝ သမဏံ ဂေါတမံ နိဝတ္တေယျံ၊ တေန မံ အယံ ပရိသာ ပရိဘဝေယျ ဗာလော သောဏဒဏ္ဍော ဗြာဟ္မဏော အဗျတ္တော မာနထဒ္ဓေါ ဘီတော စ၊ နော ဝိသဟတိ သမဏံ ဂေါတမံ ဒဿနာယ ဥပသင်္ကမိတုံ၊ ကထဉှိ နာမ ဧဝံ သမီပဂတော သမာနော အဒိသွာ သမဏံ ဂေါတမံ နိဝတ္တိဿတီတိ။ ယံ ခေါ ပနာယံ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ၊ ယသောလဒ္ဓါ ခေါ ပနမှာကံ ဘောဂါတိ။>
    text <၃၀၇>, <အထ ခေါ သောဏဒဏ္ဍော ဗြာဟ္မဏော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ စမ္ပေယျကာပိ ခေါ ဗြာဟ္မဏဂဟပတိကာ အပ္ပေကစ္စေ ဘဂဝန္တံ အဘိဝါဒေတွာ ဧကမန္တံ နိသီဒိံသု၊ အပ္ပေကစ္စေ ဘဂဝတာ သဒ္ဓိံ သမ္မောဒိံသု၊ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု၊ အပ္ပေကစ္စေ ယေန ဘဂဝါ တေနဉ္ဇလိံ ပဏာမေတွာ ဧကမန္တံ နိသီဒိံသု၊ အပ္ပေကစ္စေ နာမဂေါတ္တံ သာဝေတွာ ဧကမန္တံ နိသီဒိံသု၊ အပ္ပေကစ္စေ တုဏှီဘူတာ ဧကမန္တံ နိသီဒိံသု။>
    text <၃၀၈>, <တတြပိ သုဒံ သောဏဒဏ္ဍော ဗြာဟ္မဏော ဧတဒေဝ ဗဟုလမနုဝိတက္ကေန္တော နိသိန္နော ဟောတိ အဟဉ္စေဝ ခေါ ပန သမဏံ ဂေါတမံ ပဉှံ ပုစ္ဆေယျံ၊ တတြ စေ မံ သမဏော ဂေါတမော ဧဝံ ဝဒေယျ န ခေါ ဧသ၊ ဗြာဟ္မဏ၊ ပဉှော ဧဝံ ပုစ္ဆိတဗ္ဗော၊ ဧဝံ နာမေသ၊ ဗြာဟ္မဏ၊ ပဉှော ပုစ္ဆိတဗ္ဗောတိ၊ တေန မံ အယံ ပရိသာ ပရိဘဝေယျ ဗာလော သောဏဒဏ္ဍော ဗြာဟ္မဏော အဗျတ္တော၊ နာသက္ခိ သမဏံ ဂေါတမံ ယောနိသော ပဉှံ ပုစ္ဆိတုန္တိ။ ယံ ခေါ ပနာယံ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ မမဉ္စေဝ ခေါ ပန သမဏော ဂေါတမော ပဉှံ ပုစ္ဆေယျ၊ တဿ စာဟံ ပဉှဿ ဝေယျာကရဏေန စိတ္တံ န အာရာဓေယျံ၊ တတြ စေ မံ သမဏော ဂေါတမော ဧဝံ ဝဒေယျ န ခေါ ဧသ၊ ဗြာဟ္မဏ၊ ပဉှော ဧဝံ ဗျာကာတဗ္ဗော၊ ဧဝံ နာမေသ၊ ဗြာဟ္မဏ၊ ပဉှော ဗျာကာတဗ္ဗောတိ၊ တေန မံ အယံ ပရိသာ ပရိဘဝေယျ ဗာလော သောဏဒဏ္ဍော ဗြာဟ္မဏော အဗျတ္တော၊ နာသက္ခိ သမဏဿ ဂေါတမဿ ပဉှဿ ဝေယျာကရဏေန စိတ္တံ အာရာဓေတုန္တိ။ ယံ ခေါ ပနာယံ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ အဟော ဝတ မံ သမဏော ဂေါတမော သကေ အာစရိယကေ တေဝိဇ္ဇကေ ပဉှံ ပုစ္ဆေယျ၊ အဒ္ဓါ ဝတဿာဟံ စိတ္တံ အာရာဓေယျံ ပဉှဿ ဝေယျာကရဏေနာတိ။>
  text <ဗြာဟ္မဏပညတ္တိ>
    text <၃၀၉>, <အထ ခေါ ဘဂဝတော သောဏဒဏ္ဍဿ ဗြာဟ္မဏဿ စေတသာ စေတောပရိဝိတက္ကမညာယ ဧတဒဟောသိ ဝိဟညတိ ခေါ အယံ သောဏဒဏ္ဍော ဗြာဟ္မဏော သကေန စိတ္တေန။ ယံနူနာဟံ သောဏဒဏ္ဍံ ဗြာဟ္မဏံ သကေ အာစရိယကေ တေဝိဇ္ဇကေ ပဉှံ ပုစ္ဆေယျန္တိ။ အထ ခေါ ဘဂဝါ သောဏဒဏ္ဍံ ဗြာဟ္မဏံ ဧတဒဝေါစ ကတိဟိ ပန၊ ဗြာဟ္မဏ၊ အင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
    text <၃၁၀>, <အထ ခေါ သောဏဒဏ္ဍဿ ဗြာဟ္မဏဿ ဧတဒဟောသိ ယံ ဝတ နော အဟောသိ ဣစ္ဆိတံ၊ ယံ အာကင်္ခိတံ၊ ယံ အဓိပ္ပေတံ၊ ယံ အဘိပတ္ထိတံ အဟော ဝတ မံ သမဏော ဂေါတမော သကေ အာစရိယကေ တေဝိဇ္ဇကေ ပဉှံ ပုစ္ဆေယျ၊ အဒ္ဓါ ဝတဿာဟံ စိတ္တံ အာရာဓေယျံ ပဉှဿ ဝေယျာကရဏေနာတိ၊ တတြ မံ သမဏော ဂေါတမော သကေ အာစရိယကေ တေဝိဇ္ဇကေ ပဉှံ ပုစ္ဆတိ။ အဒ္ဓါ ဝတဿာဟံ စိတ္တံ အာရာဓေဿာမိ ပဉှဿ ဝေယျာကရဏေနာတိ။>
    text <၃၁၁>, <အထ ခေါ သောဏဒဏ္ဍော ဗြာဟ္မဏော အဗ္ဘုန္နာမေတွာ ကာယံ အနုဝိလောကေတွာ ပရိသံ ဘဂဝန္တံ ဧတဒဝေါစ ပဉ္စဟိ၊ ဘော ဂေါတမ၊ အင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျ။ ကတမေဟိ ပဉ္စဟိ။ ဣဓ၊ ဘော ဂေါတမ၊ ဗြာဟ္မဏော ဥဘတော သုဇာတော ဟောတိ မာတိတော စ ပိတိတော စ၊ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန၊ အဇ္ဈာယကော ဟောတိ မန္တဓရော တိဏ္ဏံ ဝေဒာနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒာနံ ဣတိဟာသပဉ္စမာနံ ပဒကော ဝေယျာကရဏော လောကာယတမဟာပုရိသလက္ခဏေသု အနဝယော၊ အဘိရူပေါ ဟောတိ ဒဿနီယော ပါသာဒိကော ပရမာယ ဝဏ္ဏပေါက္ခရတာယ သမန္နာဂတော ဗြဟ္မဝဏ္ဏီ ဗြဟ္မဝစ္ဆသီ အခုဒ္ဒာဝကာသော ဒဿနာယ၊ သီလဝါ ဟောတိ ဝုဒ္ဓသီလီ ဝုဒ္ဓသီလေန သမန္နာဂတော၊ ပဏ္ဍိတော စ ဟောတိ မေဓာဝီ ပဌမော ဝါ ဒုတိယော ဝါ သုဇံ ပဂ္ဂဏှန္တာနံ။ ဣမေဟိ ခေါ၊ ဘော ဂေါတမ၊ ပဉ္စဟိ အင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
    text <ဣမေသံ ပန၊ ဗြာဟ္မဏ၊ ပဉ္စန္နံ အင်္ဂါနံ သက္ကာ ဧကံ အင်္ဂံ ဌပယိတွာ စတူဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေတုံ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။ သက္ကာ၊ ဘော ဂေါတမ။ ဣမေသဉှိ၊ ဘော ဂေါတမ၊ ပဉ္စန္နံ အင်္ဂါနံ ဝဏ္ဏံ ဌပယာမ။ ကိဉှိ ဝဏ္ဏော ကရိဿတိ။ ယတော ခေါ၊ ဘော ဂေါတမ၊ ဗြာဟ္မဏော ဥဘတော သုဇာတော ဟောတိ မာတိတော စ ပိတိတော စ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန၊ အဇ္ဈာယကော စ ဟောတိ မန္တဓရော စ တိဏ္ဏံ ဝေဒာနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒာနံ ဣတိဟာသပဉ္စမာနံ ပဒကော ဝေယျာကရဏော လောကာယတမဟာပုရိသလက္ခဏေသု အနဝယော၊ သီလဝါ စ ဟောတိ ဝုဒ္ဓသီလီ ဝုဒ္ဓသီလေန သမန္နာဂတော၊ ပဏ္ဍိတော စ ဟောတိ မေဓာဝီ ပဌမော ဝါ ဒုတိယော ဝါ သုဇံ ပဂ္ဂဏှန္တာနံ။ ဣမေဟိ ခေါ ဘော ဂေါတမ စတူဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
    text <၃၁၂>, <ဣမေသံ ပန၊ ဗြာဟ္မဏ၊ စတုန္နံ အင်္ဂါနံ သက္ကာ ဧကံ အင်္ဂံ ဌပယိတွာ တီဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေတုံ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။ သက္ကာ၊ ဘော ဂေါတမ။ ဣမေသဉှိ၊ ဘော ဂေါတမ၊ စတုန္နံ အင်္ဂါနံ မန္တေ ဌပယာမ။ ကိဉှိ မန္တာ ကရိဿန္တိ။ ယတော ခေါ၊ ဘော ဂေါတမ၊ ဗြာဟ္မဏော ဥဘတော သုဇာတော ဟောတိ မာတိတော စ ပိတိတော စ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန၊ သီလဝါ စ ဟောတိ ဝုဒ္ဓသီလီ ဝုဒ္ဓသီလေန သမန္နာဂတော၊ ပဏ္ဍိတော စ ဟောတိ မေဓာဝီ ပဌမော ဝါ ဒုတိယော ဝါ သုဇံ ပဂ္ဂဏှန္တာနံ။ ဣမေဟိ ခေါ၊ ဘော ဂေါတမ၊ တီဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
    text <ဣမေသံ ပန၊ ဗြာဟ္မဏ၊ တိဏ္ဏံ အင်္ဂါနံ သက္ကာ ဧကံ အင်္ဂံ ဌပယိတွာ ဒွီဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေတုံ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။ သက္ကာ၊ ဘော ဂေါတမ။ ဣမေသဉှိ၊ ဘော ဂေါတမ၊ တိဏ္ဏံ အင်္ဂါနံ ဇာတိံ ဌပယာမ။ ကိဉှိ ဇာတိ ကရိဿတိ။ ယတော ခေါ၊ ဘော ဂေါတမ၊ ဗြာဟ္မဏော သီလဝါ ဟောတိ ဝုဒ္ဓသီလီ ဝုဒ္ဓသီလေန သမန္နာဂတော၊ ပဏ္ဍိတော စ ဟောတိ မေဓာဝီ ပဌမော ဝါ ဒုတိယော ဝါ သုဇံ ပဂ္ဂဏှန္တာနံ။ ဣမေဟိ ခေါ၊ ဘော ဂေါတမ၊ ဒွီဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
    text <၃၁၃>, <ဧဝံ ဝုတ္တေ၊ တေ ဗြာဟ္မဏာ သောဏဒဏ္ဍံ ဗြာဟ္မဏံ ဧတဒဝေါစုံ မာ ဘဝံ သောဏဒဏ္ဍော ဧဝံ အဝစ၊ မာ ဘဝံ သောဏဒဏ္ဍော ဧဝံ အဝစ။ အပဝဒတေဝ ဘဝံ သောဏဒဏ္ဍော ဝဏ္ဏံ၊ အပဝဒတိ မန္တေ၊ အပဝဒတိ ဇာတိံ ဧကံသေန။ ဘဝံ သောဏဒဏ္ဍော သမဏဿေဝ ဂေါတမဿ ဝါဒံ အနုပက္ခန္ဒတီတိ။>
    text <၃၁၄>, <အထ ခေါ ဘဂဝါ တေ ဗြာဟ္မဏေ ဧတဒဝေါစ သစေ ခေါ တုမှာကံ ဗြာဟ္မဏာနံ ဧဝံ ဟောတိ အပ္ပဿုတော စ သောဏဒဏ္ဍော ဗြာဟ္မဏော၊ အကလျာဏဝါက္ကရဏော စ သောဏဒဏ္ဍော ဗြာဟ္မဏော၊ ဒုပ္ပညော စ သောဏဒဏ္ဍော ဗြာဟ္မဏော၊ န စ ပဟောတိ သောဏဒဏ္ဍော ဗြာဟ္မဏော သမဏေန ဂေါတမေန သဒ္ဓိံ အသ္မိံ ဝစနေ ပဋိမန္တေတုန္တိ၊ တိဋ္ဌတု သောဏဒဏ္ဍော ဗြာဟ္မဏော၊ တုမှေ မယာ သဒ္ဓိံ မန္တဝှော အသ္မိံ ဝစနေ။ သစေ ပန တုမှာကံ ဗြာဟ္မဏာနံ ဧဝံ ဟောတိ ဗဟုဿုတော စ သောဏဒဏ္ဍော ဗြာဟ္မဏော၊ ကလျာဏဝါက္ကရဏော စ သောဏဒဏ္ဍော ဗြာဟ္မဏော၊ ပဏ္ဍိတော စ သောဏဒဏ္ဍော ဗြာဟ္မဏော၊ ပဟောတိ စ သောဏဒဏ္ဍော ဗြာဟ္မဏော သမဏေန ဂေါတမေန သဒ္ဓိံ အသ္မိံ ဝစနေ ပဋိမန္တေတုန္တိ၊ တိဋ္ဌထ တုမှေ၊ သောဏဒဏ္ဍော ဗြာဟ္မဏော မယာ သဒ္ဓိံ ပဋိမန္တေတူတိ။>
    text <၃၁၅>, <ဧဝံ ဝုတ္တေ၊ သောဏဒဏ္ဍော ဗြာဟ္မဏော ဘဂဝန္တံ ဧတဒဝေါစ တိဋ္ဌတု ဘဝံ ဂေါတမော၊ တုဏှီ ဘဝံ ဂေါတမော ဟောတု၊ အဟမေဝ တေသံ သဟဓမ္မေန ပဋိဝစနံ ကရိဿာမီတိ။ အထ ခေါ သောဏဒဏ္ဍော ဗြာဟ္မဏော တေ ဗြာဟ္မဏေ ဧတဒဝေါစ မာ ဘဝန္တော ဧဝံ အဝစုတ္ထ၊ မာ ဘဝန္တော ဧဝံ အဝစုတ္ထ အပဝဒတေဝ ဘဝံ သောဏဒဏ္ဍော ဝဏ္ဏံ၊ အပဝဒတိ မန္တေ၊ အပဝဒတိ ဇာတိံ ဧကံသေန။ ဘဝံ သောဏဒဏ္ဍော သမဏဿေဝ ဂေါတမဿ ဝါဒံ အနုပက္ခန္ဒတီတိ။ နာဟံ၊ ဘော၊ အပဝဒာမိ ဝဏ္ဏံ ဝါ မန္တေ ဝါ ဇာတိံ ဝါတိ။>
    text <၃၁၆>, <တေန ခေါ ပန သမယေန သောဏဒဏ္ဍဿ ဗြာဟ္မဏဿ ဘာဂိနေယျော အင်္ဂကော နာမ မာဏဝကော တဿံ ပရိသာယံ နိသိန္နော ဟောတိ။ အထ ခေါ သောဏဒဏ္ဍော ဗြာဟ္မဏော တေ ဗြာဟ္မဏေ ဧတဒဝေါစ ပဿန္တိ နော ဘောန္တော ဣမံ အင်္ဂကံ မာဏဝကံ အမှာကံ ဘာဂိနေယျန္တိ။ ဧဝံ၊ ဘော။ အင်္ဂကော ခေါ၊ ဘော၊ မာဏဝကော အဘိရူပေါ ဒဿနီယော ပါသာဒိကော ပရမာယ ဝဏ္ဏပေါက္ခရတာယ သမန္နာဂတော ဗြဟ္မဝဏ္ဏီ ဗြဟ္မဝစ္ဆသီ အခုဒ္ဒာဝကာသော ဒဿနာယ၊ နာဿ ဣမိဿံ ပရိသာယံ သမသမော အတ္ထိ ဝဏ္ဏေန ဌပေတွာ သမဏံ ဂေါတမံ။ အင်္ဂကော ခေါ မာဏဝကော အဇ္ဈာယကော မန္တဓရော၊ တိဏ္ဏံ ဝေဒာနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒာနံ ဣတိဟာသပဉ္စမာနံ ပဒကော ဝေယျာကရဏော လောကာယတမဟာပုရိသလက္ခဏေသု အနဝယော။ အဟမဿ မန္တေ ဝါစေတာ။ အင်္ဂကော ခေါ မာဏဝကော ဥဘတော သုဇာတော မာတိတော စ ပိတိတော စ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန။ အဟမဿ မာတာပိတရော ဇာနာမိ။ အင်္ဂကော ခေါ မာဏဝကော ပါဏမ္ပိ ဟနေယျ၊ အဒိန္နမ္ပိ အာဒိယေယျ၊ ပရဒာရမ္ပိ ဂစ္ဆေယျ၊ မုသာဝါဒမ္ပိ ဘဏေယျ၊ မဇ္ဇမ္ပိ ပိဝေယျ၊ ဧတ္ထ ဒာနိ၊ ဘော၊ ကိံ ဝဏ္ဏော ကရိဿတိ၊ ကိံ မန္တာ၊ ကိံ ဇာတိ။ ယတော ခေါ၊ ဘော၊ ဗြာဟ္မဏော သီလဝါ စ ဟောတိ ဝုဒ္ဓသီလီ ဝုဒ္ဓသီလေန သမန္နာဂတော၊ ပဏ္ဍိတော စ ဟောတိ မေဓာဝီ ပဌမော ဝါ ဒုတိယော ဝါ သုဇံ ပဂ္ဂဏှန္တာနံ။ ဣမေဟိ ခေါ၊ ဘော၊ ဒွီဟင်္ဂေဟိ သမန္နာဂတံ ဗြာဟ္မဏာ ဗြာဟ္မဏံ ပညပေန္တိ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။>
  text <သီလပညာကထာ>
    text <၃၁၇>, <ဣမေသံ ပန၊ ဗြာဟ္မဏ၊ ဒွိန္နံ အင်္ဂါနံ သက္ကာ ဧကံ အင်္ဂံ ဌပယိတွာ ဧကေန အင်္ဂေန သမန္နာဂတံ ဗြာဟ္မဏာ ဗြာဟ္မဏံ ပညပေတုံ၊ ဗြာဟ္မဏောသ္မီတိ စ ဝဒမာနော သမ္မာ ဝဒေယျ၊ န စ ပန မုသာဝါဒံ အာပဇ္ဇေယျာတိ။ နော ဟိဒံ၊ ဘော ဂေါတမ။ သီလပရိဓောတာ ဟိ၊ ဘော ဂေါတမ၊ ပညာ၊ ပညာပရိဓောတံ သီလံ။ ယတ္ထ သီလံ တတ္ထ ပညာ၊ ယတ္ထ ပညာ တတ္ထ သီလံ။ သီလဝတော ပညာ၊ ပညဝတော သီလံ။ သီလပညာဏဉ္စ ပန လောကသ္မိံ အဂ္ဂမက္ခါယတိ။ သေယျထာပိ၊ ဘော ဂေါတမ၊ ဟတ္ထေန ဝါ ဟတ္ထံ ဓောဝေယျ၊ ပါဒေန ဝါ ပါဒံ ဓောဝေယျ၊ ဧဝမေဝ ခေါ၊ ဘော ဂေါတမ၊ သီလပရိဓောတာ ပညာ၊ ပညာပရိဓောတံ သီလံ။ ယတ္ထ သီလံ တတ္ထ ပညာ၊ ယတ္ထ ပညာ တတ္ထ သီလံ။ သီလဝတော ပညာ၊ ပညဝတော သီလံ။ သီလပညာဏဉ္စ ပန လောကသ္မိံ အဂ္ဂမက္ခါယတီတိ။ ဧဝမေတံ၊ ဗြာဟ္မဏ၊ ဧဝမေတံ၊ ဗြာဟ္မဏ၊ သီလပရိဓောတာ ဟိ၊ ဗြာဟ္မဏ၊ ပညာ၊ ပညာပရိဓောတံ သီလံ။ ယတ္ထ သီလံ တတ္ထ ပညာ၊ ယတ္ထ ပညာ တတ္ထ သီလံ။ သီလဝတော ပညာ၊ ပညဝတော သီလံ။ သီလပညာဏဉ္စ ပန လောကသ္မိံ အဂ္ဂမက္ခါယတိ။ သေယျထာပိ၊ ဗြာဟ္မဏ၊ ဟတ္ထေန ဝါ ဟတ္ထံ ဓောဝေယျ၊ ပါဒေန ဝါ ပါဒံ ဓောဝေယျ၊ ဧဝမေဝ ခေါ၊ ဗြာဟ္မဏ၊ သီလပရိဓောတာ ပညာ၊ ပညာပရိဓောတံ သီလံ။ ယတ္ထ သီလံ တတ္ထ ပညာ၊ ယတ္ထ ပညာ တတ္ထ သီလံ။ သီလဝတော ပညာ၊ ပညဝတော သီလံ။ သီလပညာဏဉ္စ ပန လောကသ္မိံ အဂ္ဂမက္ခါယတိ။>
    text <၃၁၈>, <ကတမံ ပန တံ၊ ဗြာဟ္မဏ၊ သီလံ။ ကတမာ သာ ပညာတိ။ ဧတ္တကပရမာဝ မယံ၊ ဘော ဂေါတမ၊ ဧတသ္မိံ အတ္ထေ။ သာဓု ဝတ ဘဝန္တံယေဝ ဂေါတမံ ပဋိဘာတု ဧတဿ ဘာသိတဿ အတ္ထောတိ။ တေန ဟိ၊ ဗြာဟ္မဏ၊ သုဏောဟိ၊ သာဓုကံ မနသိကရောဟိ၊ ဘာသိဿာမီတိ။ ဧဝံ၊ ဘောတိ ခေါ သောဏဒဏ္ဍော ဗြာဟ္မဏော ဘဂဝတော ပစ္စဿောသိ။ ဘဂဝါ ဧတဒဝေါစ ဣဓ၊ ဗြာဟ္မဏ၊ တထာဂတော လောကေ ဥပ္ပဇ္ဇတိ အရဟံ သမ္မာသမ္ဗုဒ္ဓေါ။ပေ။ ယထာ ၁၉၀-၂၁၂ အနုစ္ဆေဒေသု တထာ ဝိတ္ထာရေတဗ္ဗံ။ ဧဝံ ခေါ၊ ဗြာဟ္မဏ၊ ဘိက္ခု သီလသမ္ပန္နော ဟောတိ။ ဣဒံ ခေါ တံ၊ ဗြာဟ္မဏ၊ သီလံ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ပေ။ ဒုတိယံ ဈာနံ။ပေ။ တတိယံ ဈာနံ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ပေ။ ဉာဏဒဿနာယ စိတ္တံ အဘိနီဟရတိ၊ အဘိနိန္နာမေတိ။ ဣဒမ္ပိဿ ဟောတိ ပညာယ။ပေ။ နာပရံ ဣတ္ထတ္တာယာတိ ပဇာနာတိ၊ ဣဒမ္ပိဿ ဟောတိ ပညာယ အယံ ခေါ သာ၊ ဗြာဟ္မဏ၊ ပညာတိ။>
  text <သောဏဒဏ္ဍဥပါသကတ္တပဋိဝေဒနာ>
    text <၃၁၉>, <ဧဝံ ဝုတ္တေ၊ သောဏဒဏ္ဍော ဗြာဟ္မဏော ဘဂဝန္တံ ဧတဒဝေါစ အဘိက္ကန္တံ၊ ဘော ဂေါတမ၊ အဘိက္ကန္တံ၊ ဘော ဂေါတမ။ သေယျထာပိ၊ ဘော ဂေါတမ၊ နိက္ကုဇ္ဇိတံ ဝါ ဥက္ကုဇ္ဇေယျ၊ ပဋိစ္ဆန္နံ ဝါ ဝိဝရေယျ၊ မူဠှဿ ဝါ မဂ္ဂံ အာစိက္ခေယျ၊ အန္ဓကာရေ ဝါ တေလပဇ္ဇောတံ ဓာရေယျ၊ စက္ခုမန္တော ရူပါနိ ဒက္ခန္တီတိ၊ ဧဝမေဝံ ဘောတာ ဂေါတမေန အနေကပရိယာယေန ဓမ္မော ပကာသိတော။ ဧသာဟံ ဘဝန္တံ ဂေါတမံ သရဏံ ဂစ္ဆာမိ၊ ဓမ္မဉ္စ၊ ဘိက္ခုသင်္ဃဉ္စ။ ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတံ။ အဓိဝါသေတု စ မေ ဘဝံ ဂေါတမော သွာတနာယ ဘတ္တံ သဒ္ဓိံ ဘိက္ခုသင်္ဃေနာတိ။ အဓိဝါသေသိ ဘဂဝါ တုဏှီဘာဝေန။>
    text <၃၂၀>, <အထ ခေါ သောဏဒဏ္ဍော ဗြာဟ္မဏော ဘဂဝတော အဓိဝါသနံ ဝိဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ။ အထ ခေါ သောဏဒဏ္ဍော ဗြာဟ္မဏော တဿာ ရတ္တိယာ အစ္စယေန သကေ နိဝေသနေ ပဏီတံ ခါဒနီယံ ဘောဇနီယံ ပဋိယာဒာပေတွာ ဘဂဝတော ကာလံ အာရောစာပေသိ ကာလော၊ ဘော ဂေါတမ၊ နိဋ္ဌိတံ ဘတ္တန္တိ။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ သဒ္ဓိံ ဘိက္ခုသင်္ဃေန ယေန သောဏဒဏ္ဍဿ ဗြာဟ္မဏဿ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ အထ ခေါ သောဏဒဏ္ဍော ဗြာဟ္မဏော ဗုဒ္ဓပ္ပမုခံ ဘိက္ခုသင်္ဃံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေသိ သမ္ပဝါရေသိ။>
    text <၃၂၁>, <အထ ခေါ သောဏဒဏ္ဍော ဗြာဟ္မဏော ဘဂဝန္တံ ဘုတ္တာဝိံ ဩနီတပတ္တပါဏိံ အညတရံ နီစံ အာသနံ ဂဟေတွာ ဧကမန္တံ နိသီဒိ။ ဧကမန္တံ နိသိန္နော ခေါ သောဏဒဏ္ဍော ဗြာဟ္မဏော ဘဂဝန္တံ ဧတဒဝေါစ အဟဉ္စေဝ ခေါ ပန၊ ဘော ဂေါတမ၊ ပရိသဂတော သမာနော အာသနာ ဝုဋ္ဌဟိတွာ ဘဝန္တံ ဂေါတမံ အဘိဝါဒေယျံ၊ တေန မံ သာ ပရိသာ ပရိဘဝေယျ။ ယံ ခေါ ပန သာ ပရိသာ ပရိဘဝေယျ၊ ယသောပိ တဿ ဟာယေထ။ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ အဟဉ္စေဝ ခေါ ပန၊ ဘော ဂေါတမ၊ ပရိသဂတော သမာနော အဉ္ဇလိံ ပဂ္ဂဏှေယျံ၊ အာသနာ မေ တံ ဘဝံ ဂေါတမော ပစ္စုဋ္ဌာနံ ဓာရေတု။ အဟဉ္စေဝ ခေါ ပန၊ ဘော ဂေါတမ၊ ပရိသဂတော သမာနော ဝေဌနံ ဩမုဉ္စေယျံ၊ သိရသာ မေ တံ ဘဝံ ဂေါတမော အဘိဝါဒနံ ဓာရေတု။ အဟဉ္စေဝ ခေါ ပန၊ ဘော ဂေါတမ၊ ယာနဂတော သမာနော ယာနာ ပစ္စောရောဟိတွာ ဘဝန္တံ ဂေါတမံ အဘိဝါဒေယျံ၊ တေန မံ သာ ပရိသာ ပရိဘဝေယျ။ ယံ ခေါ ပန သာ ပရိသာ ပရိဘဝေယျ၊ ယသောပိ တဿ ဟာယေထ၊ ယဿ ခေါ ပန ယသော ဟာယေထ၊ ဘောဂါပိ တဿ ဟာယေယျုံ။ ယသောလဒ္ဓါ ခေါ ပနမှာကံ ဘောဂါ။ အဟဉ္စေဝ ခေါ ပန၊ ဘော ဂေါတမ၊ ယာနဂတော သမာနော ပတောဒလဋ္ဌိံ အဗ္ဘုန္နာမေယျံ၊ ယာနာ မေ တံ ဘဝံ ဂေါတမော ပစ္စောရောဟနံ ဓာရေတု။ အဟဉ္စေဝ ခေါ ပန၊ ဘော ဂေါတမ၊ ယာနဂတော သမာနော ဆတ္တံ အပနာမေယျံ၊ သိရသာ မေ တံ ဘဝံ ဂေါတမော အဘိဝါဒနံ ဓာရေတူတိ။>
    text <၃၂၂>, <အထ ခေါ ဘဂဝါ သောဏဒဏ္ဍံ ဗြာဟ္မဏံ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ ဥဋ္ဌာယာသနာ ပက္ကာမီတိ။>
    stand <သောဏဒဏ္ဍသုတ္တံ နိဋ္ဌိတံ စတုတ္ထံ။>
