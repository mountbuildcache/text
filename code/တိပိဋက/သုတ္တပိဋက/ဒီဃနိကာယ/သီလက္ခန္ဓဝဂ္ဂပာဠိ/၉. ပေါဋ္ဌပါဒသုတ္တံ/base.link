text <၉။ ပေါဋ္ဌပါဒသုတ္တံ>
  text <ပေါဋ္ဌပါဒပရိဗ္ဗာဇကဝတ္ထု>
    text <၄၀၆>, <ဧဝံ မေ သုတံ ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ပေါဋ္ဌပါဒော ပရိဗ္ဗာဇကော သမယပ္ပဝါဒကေ တိန္ဒုကာစီရေ ဧကသာလကေ မလ္လိကာယ အာရာမေ ပဋိဝသတိ မဟတိယာ ပရိဗ္ဗာဇကပရိသာယ သဒ္ဓိံ တိံသမတ္တေဟိ ပရိဗ္ဗာဇကသတေဟိ။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ သာဝတ္ထိံ ပိဏ္ဍာယ ပါဝိသိ။>
    text <၄၀၇>, <အထ ခေါ ဘဂဝတော ဧတဒဟောသိ အတိပ္ပဂေါ ခေါ တာဝ သာဝတ္ထိယံ ပိဏ္ဍာယ စရိတုံ။ ယံနူနာဟံ ယေန သမယပ္ပဝါဒကော တိန္ဒုကာစီရော ဧကသာလကော မလ္လိကာယ အာရာမော၊ ယေန ပေါဋ္ဌပါဒော ပရိဗ္ဗာဇကော တေနုပသင်္ကမေယျန္တိ။ အထ ခေါ ဘဂဝါ ယေန သမယပ္ပဝါဒကော တိန္ဒုကာစီရော ဧကသာလကော မလ္လိကာယ အာရာမော တေနုပသင်္ကမိ။>
    text <၄၀၈>, <တေန ခေါ ပန သမယေန ပေါဋ္ဌပါဒော ပရိဗ္ဗာဇကော မဟတိယာ ပရိဗ္ဗာဇကပရိသာယ သဒ္ဓိံ နိသိန္နော ဟောတိ ဥန္နာဒိနိယာ ဥစ္စာသဒ္ဒမဟာသဒ္ဒာယ အနေကဝိဟိတံ တိရစ္ဆာနကထံ ကထေန္တိယာ။ သေယျထိဒံ ရာဇကထံ စောရကထံ မဟာမတ္တကထံ သေနာကထံ ဘယကထံ ယုဒ္ဓကထံ အန္နကထံ ပါနကထံ ဝတ္ထကထံ သယနကထံ မာလာကထံ ဂန္ဓကထံ ဉာတိကထံ ယာနကထံ ဂါမကထံ နိဂမကထံ နဂရကထံ ဇနပဒကထံ ဣတ္ထိကထံ သူရကထံ ဝိသိခါကထံ ကုမ္ဘဋ္ဌာနကထံ ပုဗ္ဗပေတကထံ နာနတ္တကထံ လောကက္ခါယိကံ သမုဒ္ဒက္ခါယိကံ ဣတိဘဝါဘဝကထံ ဣတိ ဝါ။>
    text <၄၀၉>, <အဒ္ဒသာ ခေါ ပေါဋ္ဌပါဒော ပရိဗ္ဗာဇကော ဘဂဝန္တံ ဒူရတောဝ အာဂစ္ဆန္တံ၊ ဒိသွာန သကံ ပရိသံ သဏ္ဌပေသိ အပ္ပသဒ္ဒာ ဘောန္တော ဟောန္တု၊ မာ ဘောန္တော သဒ္ဒမကတ္ထ။ အယံ သမဏော ဂေါတမော အာဂစ္ဆတိ။ အပ္ပသဒ္ဒကာမော ခေါ သော အာယသ္မာ အပ္ပသဒ္ဒဿ ဝဏ္ဏဝါဒီ။ အပ္ပေဝ နာမ အပ္ပသဒ္ဒံ ပရိသံ ဝိဒိတွာ ဥပသင်္ကမိတဗ္ဗံ မညေယျာတိ။ ဧဝံ ဝုတ္တေ တေ ပရိဗ္ဗာဇကာ တုဏှီ အဟေသုံ။>
    text <၄၁၀>, <အထ ခေါ ဘဂဝါ ယေန ပေါဋ္ဌပါဒော ပရိဗ္ဗာဇကော တေနုပသင်္ကမိ။ အထ ခေါ ပေါဋ္ဌပါဒော ပရိဗ္ဗာဇကော ဘဂဝန္တံ ဧတဒဝေါစ ဧတု ခေါ၊ ဘန္တေ၊ ဘဂဝါ။ သွာဂတံ၊ ဘန္တေ၊ ဘဂဝတော။ စိရဿံ ခေါ၊ ဘန္တေ၊ ဘဂဝါ ဣမံ ပရိယာယမကာသိ၊ ယဒိဒံ ဣဓာဂမနာယ။ နိသီဒတု၊ ဘန္တေ၊ ဘဂဝါ၊ ဣဒံ အာသနံ ပညတ္တန္တိ။>
    text <နိသီဒိ ဘဂဝါ ပညတ္တေ အာသနေ။ ပေါဋ္ဌပါဒောပိ ခေါ ပရိဗ္ဗာဇကော အညတရံ နီစံ အာသနံ ဂဟေတွာ ဧကမန္တံ နိသီဒိ။ ဧကမန္တံ နိသိန္နံ ခေါ ပေါဋ္ဌပါဒံ ပရိဗ္ဗာဇကံ ဘဂဝါ ဧတဒဝေါစ ကာယ နုတ္ထ၊ ပေါဋ္ဌပါဒ၊ ဧတရဟိ ကထာယ သန္နိသိန္နာ၊ ကာ စ ပန ဝေါ အန္တရာကထာ ဝိပ္ပကတာတိ။>
  text <အဘိသညာနိရောဓကထာ>
    text <၄၁၁>, <ဧဝံ ဝုတ္တေ ပေါဋ္ဌပါဒော ပရိဗ္ဗာဇကော ဘဂဝန္တံ ဧတဒဝေါစ တိဋ္ဌတေသာ၊ ဘန္တေ၊ ကထာ၊ ယာယ မယံ ဧတရဟိ ကထာယ သန္နိသိန္နာ။ နေသာ၊ ဘန္တေ၊ ကထာ ဘဂဝတော ဒုလ္လဘာ ဘဝိဿတိ ပစ္ဆာပိ သဝနာယ။ ပုရိမာနိ၊ ဘန္တေ၊ ဒိဝသာနိ ပုရိမတရာနိ၊ နာနာတိတ္ထိယာနံ သမဏဗြာဟ္မဏာနံ ကောတူဟလသာလာယ သန္နိသိန္နာနံ သန္နိပတိတာနံ အဘိသညာနိရောဓေ ကထာ ဥဒပါဒိ ကထံ နု ခေါ၊ ဘော၊ အဘိသညာနိရောဓော ဟောတီတိ။ တတြေကစ္စေ ဧဝမာဟံသု အဟေတူ အပ္ပစ္စယာ ပုရိသဿ သညာ ဥပ္ပဇ္ဇန္တိပိ နိရုဇ္ဈန္တိပိ။ ယသ္မိံ သမယေ ဥပ္ပဇ္ဇန္တိ၊ သညီ တသ္မိံ သမယေ ဟောတိ။ ယသ္မိံ သမယေ နိရုဇ္ဈန္တိ၊ အသညီ တသ္မိံ သမယေ ဟောတီတိ။ ဣတ္ထေကေ အဘိသညာနိရောဓံ ပညပေန္တိ။>
    text <တမညော ဧဝမာဟ န ခေါ ပန မေတံ၊ ဘော၊ ဧဝံ ဘဝိဿတိ။ သညာ ဟိ၊ ဘော၊ ပုရိသဿ အတ္တာ။ သာ စ ခေါ ဥပေတိပိ အပေတိပိ။ ယသ္မိံ သမယေ ဥပေတိ၊ သညီ တသ္မိံ သမယေ ဟောတိ။ ယသ္မိံ သမယေ အပေတိ၊ အသညီ တသ္မိံ သမယေ ဟောတီတိ။ ဣတ္ထေကေ အဘိသညာနိရောဓံ ပညပေန္တိ။>
    text <တမညော ဧဝမာဟ န ခေါ ပန မေတံ၊ ဘော၊ ဧဝံ ဘဝိဿတိ။ သန္တိ ဟိ၊ ဘော၊ သမဏဗြာဟ္မဏာ မဟိဒ္ဓိကာ မဟာနုဘာဝါ။ တေ ဣမဿ ပုရိသဿ သညံ ဥပကဍ္ဎန္တိပိ အပကဍ္ဎန္တိပိ။ ယသ္မိံ သမယေ ဥပကဍ္ဎန္တိ၊ သညီ တသ္မိံ သမယေ ဟောတိ။ ယသ္မိံ သမယေ အပကဍ္ဎန္တိ၊ အသညီ တသ္မိံ သမယေ ဟောတီတိ။ ဣတ္ထေကေ အဘိသညာနိရောဓံ ပညပေန္တိ။>
    text <တမညော ဧဝမာဟ န ခေါ ပန မေတံ၊ ဘော၊ ဧဝံ ဘဝိဿတိ။ သန္တိ ဟိ၊ ဘော၊ ဒေဝတာ မဟိဒ္ဓိကာ မဟာနုဘာဝါ။ တာ ဣမဿ ပုရိသဿ သညံ ဥပကဍ္ဎန္တိပိ အပကဍ္ဎန္တိပိ။ ယသ္မိံ သမယေ ဥပကဍ္ဎန္တိ၊ သညီ တသ္မိံ သမယေ ဟောတိ။ ယသ္မိံ သမယေ အပကဍ္ဎန္တိ၊ အသညီ တသ္မိံ သမယေ ဟောတီတိ။ ဣတ္ထေကေ အဘိသညာနိရောဓံ ပညပေန္တိ။>
    text <တဿ မယှံ၊ ဘန္တေ၊ ဘဂဝန္တံယေဝ အာရဗ္ဘ သတိ ဥဒပါဒိ အဟော နူန ဘဂဝါ၊ အဟော နူန သုဂတော၊ ယော ဣမေသံ ဓမ္မာနံ သုကုသလောတိ။ ဘဂဝါ၊ ဘန္တေ၊ ကုသလော၊ ဘဂဝါ ပကတညူ အဘိသညာနိရောဓဿ။ ကထံ နု ခေါ၊ ဘန္တေ၊ အဘိသညာနိရောဓော ဟောတီတိ။>
  text <သဟေတုကသညုပ္ပါဒနိရောဓကထာ>
    text <၄၁၂>, <တတြ၊ ပေါဋ္ဌပါဒ၊ ယေ တေ သမဏဗြာဟ္မဏာ ဧဝမာဟံသု အဟေတူ အပ္ပစ္စယာ ပုရိသဿ သညာ ဥပ္ပဇ္ဇန္တိပိ နိရုဇ္ဈန္တိပီတိ၊ အာဒိတောဝ တေသံ အပရဒ္ဓံ။ တံ ကိဿ ဟေတု။ သဟေတူ ဟိ၊ ပေါဋ္ဌပါဒ၊ သပ္ပစ္စယာ ပုရိသဿ သညာ ဥပ္ပဇ္ဇန္တိပိ နိရုဇ္ဈန္တိပိ။ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။>
    text <၄၁၃>, <ကာ စ သိက္ခါတိ။ ဘဂဝါ အဝေါစ ဣဓ၊ ပေါဋ္ဌပါဒ၊ တထာဂတော လောကေ ဥပ္ပဇ္ဇတိ အရဟံ၊ သမ္မာသမ္ဗုဒ္ဓေါ။ပေ။ ယထာ ၁၉၀-၂၁၂ အနုစ္ဆေဒေသု၊ ဧဝံ ဝိတ္ထာရေတဗ္ဗံ။ ဧဝံ ခေါ၊ ပေါဋ္ဌပါဒ၊ ဘိက္ခု သီလသမ္ပန္နော ဟောတိ။ပေ။ တဿိမေ ပဉ္စနီဝရဏေ ပဟီနေ အတ္တနိ သမနုပဿတော ပါမောဇ္ဇံ ဇာယတိ၊ ပမုဒိတဿ ပီတိ ဇာယတိ၊ ပီတိမနဿ ကာယော ပဿမ္ဘတိ၊ ပဿဒ္ဓကာယော သုခံ ဝေဒေတိ၊ သုခိနော စိတ္တံ သမာဓိယတိ။ သော ဝိဝိစ္စေဝ ကာမေဟိ၊ ဝိဝိစ္စ အကုသလေဟိ ဓမ္မေဟိ၊ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ တဿ ယာ ပုရိမာ ကာမသညာ၊ သာ နိရုဇ္ဈတိ။ ဝိဝေကဇပီတိသုခသုခုမသစ္စသညာ တသ္မိံ သမယေ ဟောတိ၊ ဝိဝေကဇပီတိသုခသုခုမ-သစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယံ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရတိ။ တဿ ယာ ပုရိမာ ဝိဝေကဇပီတိသုခသုခုမသစ္စသညာ၊ သာ နိရုဇ္ဈတိ။ သမာဓိဇပီတိသုခသုခုမသစ္စသညာ တသ္မိံ သမယေ ဟောတိ၊ သမာဓိဇပီတိသုခသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု ပီတိယာ စ ဝိရာဂါ ဥပေက္ခကော စ ဝိဟရတိ သတော စ သမ္ပဇာနော၊ သုခဉ္စ ကာယေန ပဋိသံဝေဒေတိ၊ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ၊ တတိယံ ဈာနံ ဥပသမ္ပဇ္ဇ ဝိဟရတိ။ တဿ ယာ ပုရိမာ သမာဓိဇပီတိသုခသုခုမသစ္စသညာ၊ သာ နိရုဇ္ဈတိ။ ဥပေက္ခါသုခသုခုမသစ္စသညာ တသ္မိံ သမယေ ဟောတိ၊ ဥပေက္ခါသုခသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ တဿ ယာ ပုရိမာ ဥပေက္ခါသုခသုခုမသစ္စသညာ၊ သာ နိရုဇ္ဈတိ။ အဒုက္ခမသုခသုခုမသစ္စသညာ တသ္မိံ သမယေ ဟောတိ၊ အဒုက္ခမသုခသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ တဿ ယာ ပုရိမာ ရူပသညာ၊ သာ နိရုဇ္ဈတိ။ အာကာသာနဉ္စာယတနသုခုမသစ္စသညာ တသ္မိံ သမယေ ဟောတိ၊ အာကာသာနဉ္စာယတနသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ တဿ ယာ ပုရိမာ အာကာသာနဉ္စာယတနသုခုမသစ္စသညာ၊ သာ နိရုဇ္ဈတိ။ ဝိညာဏဉ္စာယတနသုခုမသစ္စသညာ တသ္မိံ သမယေ ဟောတိ၊ ဝိညာဏဉ္စာယတနသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <ပုန စပရံ၊ ပေါဋ္ဌပါဒ၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ တဿ ယာ ပုရိမာ ဝိညာဏဉ္စာယတနသုခုမသစ္စသညာ၊ သာ နိရုဇ္ဈတိ။ အာကိဉ္စညာယတနသုခုမသစ္စသညာ တသ္မိံ သမယေ ဟောတိ၊ အာကိဉ္စညာယတနသုခုမသစ္စသညီယေဝ တသ္မိံ သမယေ ဟောတိ။ ဧဝမ္ပိ သိက္ခါ ဧကာ သညာ ဥပ္ပဇ္ဇတိ၊ သိက္ခါ ဧကာ သညာ နိရုဇ္ဈတိ။ အယမ္ပိ သိက္ခါတိ ဘဂဝါ အဝေါစ။>
    text <၄၁၄>, <ယတော ခေါ၊ ပေါဋ္ဌပါဒ၊ ဘိက္ခု ဣဓ သကသညီ ဟောတိ၊ သော တတော အမုတြ တတော အမုတြ အနုပုဗ္ဗေန သညဂ္ဂံ ဖုသတိ။ တဿ သညဂ္ဂေ ဌိတဿ ဧဝံ ဟောတိ စေတယမာနဿ မေ ပါပိယော၊ အစေတယမာနဿ မေ သေယျော။ အဟဉ္စေဝ ခေါ ပန စေတေယျံ၊ အဘိသင်္ခရေယျံ၊ ဣမာ စ မေ သညာ နိရုဇ္ဈေယျုံ၊ အညာ စ ဩဠာရိကာ သညာ ဥပ္ပဇ္ဇေယျုံ၊ ယံနူနာဟံ န စေဝ စေတေယျံ န စ အဘိသင်္ခရေယျန္တိ။ သော န စေဝ စေတေတိ၊ န စ အဘိသင်္ခရောတိ။ တဿ အစေတယတော အနဘိသင်္ခရောတော တာ စေဝ သညာ နိရုဇ္ဈန္တိ၊ အညာ စ ဩဠာရိကာ သညာ န ဥပ္ပဇ္ဇန္တိ။ သော နိရောဓံ ဖုသတိ။ ဧဝံ ခေါ၊ ပေါဋ္ဌပါဒ၊ အနုပုဗ္ဗာဘိသညာနိရောဓ-သမ္ပဇာန-သမာပတ္တိ ဟောတိ။>
    text <တံ ကိံ မညသိ၊ ပေါဋ္ဌပါဒ၊ အပိ နု တေ ဣတော ပုဗ္ဗေ ဧဝရူပါ အနုပုဗ္ဗာဘိသညာနိရောဓ-သမ္ပဇာန-သမာပတ္တိ သုတပုဗ္ဗာတိ။ နော ဟေတံ၊ ဘန္တေ။ ဧဝံ ခေါ အဟံ၊ ဘန္တေ၊ ဘဂဝတော ဘာသိတံ အာဇာနာမိ ယတော ခေါ၊ ပေါဋ္ဌပါဒ၊ ဘိက္ခု ဣဓ သကသညီ ဟောတိ၊ သော တတော အမုတြ တတော အမုတြ အနုပုဗ္ဗေန သညဂ္ဂံ ဖုသတိ၊ တဿ သညဂ္ဂေ ဌိတဿ ဧဝံ ဟောတိ စေတယမာနဿ မေ ပါပိယော၊ အစေတယမာနဿ မေ သေယျော။ အဟဉ္စေဝ ခေါ ပန စေတေယျံ အဘိသင်္ခရေယျံ၊ ဣမာ စ မေ သညာ နိရုဇ္ဈေယျုံ၊ အညာ စ ဩဠာရိကာ သညာ ဥပ္ပဇ္ဇေယျုံ၊ ယံနူနာဟံ န စေဝ စေတေယျံ၊ န စ အဘိသင်္ခရေယျန္တိ။ သော န စေဝ စေတေတိ၊ န စာဘိသင်္ခရောတိ၊ တဿ အစေတယတော အနဘိသင်္ခရောတော တာ စေဝ သညာ နိရုဇ္ဈန္တိ၊ အညာ စ ဩဠာရိကာ သညာ န ဥပ္ပဇ္ဇန္တိ။ သော နိရောဓံ ဖုသတိ။ ဧဝံ ခေါ၊ ပေါဋ္ဌပါဒ၊ အနုပုဗ္ဗာဘိသညာနိရောဓ-သမ္ပဇာန-သမာပတ္တိ ဟောတီတိ။ ဧဝံ၊ ပေါဋ္ဌပါဒာတိ။>
    text <၄၁၅>, <ဧကညေဝ နု ခေါ၊ ဘန္တေ၊ ဘဂဝါ သညဂ္ဂံ ပညပေတိ၊ ဥဒာဟု ပုထူပိ သညဂ္ဂေ ပညပေတီတိ။ ဧကမ္ပိ ခေါ အဟံ၊ ပေါဋ္ဌပါဒ၊ သညဂ္ဂံ ပညပေမိ၊ ပုထူပိ သညဂ္ဂေ ပညပေမီတိ။ ယထာ ကထံ ပန၊ ဘန္တေ၊ ဘဂဝါ ဧကမ္ပိ သညဂ္ဂံ ပညပေတိ၊ ပုထူပိ သညဂ္ဂေ ပညပေတီတိ။ ယထာ ယထာ ခေါ၊ ပေါဋ္ဌပါဒ၊ နိရောဓံ ဖုသတိ၊ တထာ တထာဟံ သညဂ္ဂံ ပညပေမိ။ ဧဝံ ခေါ အဟံ၊ ပေါဋ္ဌပါဒ၊ ဧကမ္ပိ သညဂ္ဂံ ပညပေမိ၊ ပုထူပိ သညဂ္ဂေ ပညပေမီတိ။>
    text <၄၁၆>, <သညာ နု ခေါ၊ ဘန္တေ၊ ပဌမံ ဥပ္ပဇ္ဇတိ၊ ပစ္ဆာ ဉာဏံ၊ ဥဒာဟု ဉာဏံ ပဌမံ ဥပ္ပဇ္ဇတိ၊ ပစ္ဆာ သညာ၊ ဥဒာဟု သညာ စ ဉာဏဉ္စ အပုဗ္ဗံ အစရိမံ ဥပ္ပဇ္ဇန္တီတိ။ သညာ ခေါ၊ ပေါဋ္ဌပါဒ၊ ပဌမံ ဥပ္ပဇ္ဇတိ၊ ပစ္ဆာ ဉာဏံ၊ သညုပ္ပါဒာ စ ပန ဉာဏုပ္ပါဒော ဟောတိ။ သော ဧဝံ ပဇာနာတိ ဣဒပ္ပစ္စယာ ကိရ မေ ဉာဏံ ဥဒပါဒီတိ။ ဣမိနာ ခေါ ဧတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ သညာ ပဌမံ ဥပ္ပဇ္ဇတိ၊ ပစ္ဆာ ဉာဏံ၊ သညုပ္ပါဒာ စ ပန ဉာဏုပ္ပါဒော ဟောတီတိ။>
  text <သညာအတ္တကထာ>
    text <၄၁၇>, <သညာ နု ခေါ၊ ဘန္တေ၊ ပုရိသဿ အတ္တာ၊ ဥဒာဟု အညာ သညာ အညော အတ္တာတိ။ ကံ ပန တွံ၊ ပေါဋ္ဌပါဒ၊ အတ္တာနံ ပစ္စေသီတိ။ ဩဠာရိကံ ခေါ အဟံ၊ ဘန္တေ၊ အတ္တာနံ ပစ္စေမိ ရူပိံ စာတုမဟာဘူတိကံ ကဗဠီကာရာဟာရဘက္ခန္တိ။ ဩဠာရိကော စ ဟိ တေ၊ ပေါဋ္ဌပါဒ၊ အတ္တာ အဘဝိဿ ရူပီ စာတုမဟာဘူတိကော ကဗဠီကာရာဟာရဘက္ခေါ။ ဧဝံ သန္တံ ခေါ တေ၊ ပေါဋ္ဌပါဒ၊ အညာဝ သညာ ဘဝိဿတိ အညော အတ္တာ။ တဒမိနာပေတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာ။ တိဋ္ဌတေဝ သာယံ၊ ပေါဋ္ဌပါဒ၊ ဩဠာရိကော အတ္တာ ရူပီ စာတုမဟာဘူတိကော ကဗဠီကာရာဟာရဘက္ခေါ၊ အထ ဣမဿ ပုရိသဿ အညာ စ သညာ ဥပ္ပဇ္ဇန္တိ၊ အညာ စ သညာ နိရုဇ္ဈန္တိ။ ဣမိနာ ခေါ ဧတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာတိ။>
    text <၄၁၈>, <မနောမယံ ခေါ အဟံ၊ ဘန္တေ၊ အတ္တာနံ ပစ္စေမိ သဗ္ဗင်္ဂပစ္စင်္ဂိံ အဟီနိန္ဒြိယန္တိ။ မနောမယော စ ဟိ တေ၊ ပေါဋ္ဌပါဒ၊ အတ္တာ အဘဝိဿ သဗ္ဗင်္ဂပစ္စင်္ဂီ အဟီနိန္ဒြိယော၊ ဧဝံ သန္တမ္ပိ ခေါ တေ၊ ပေါဋ္ဌပါဒ၊ အညာဝ သညာ ဘဝိဿတိ အညော အတ္တာ။ တဒမိနာပေတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာ။ တိဋ္ဌတေဝ သာယံ၊ ပေါဋ္ဌပါဒ၊ မနောမယော အတ္တာ သဗ္ဗင်္ဂပစ္စင်္ဂီ အဟီနိန္ဒြိယော၊ အထ ဣမဿ ပုရိသဿ အညာ စ သညာ ဥပ္ပဇ္ဇန္တိ၊ အညာ စ သညာ နိရုဇ္ဈန္တိ။ ဣမိနာပိ ခေါ ဧတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာတိ။>
    text <၄၁၉>, <အရူပိံ ခေါ အဟံ၊ ဘန္တေ၊ အတ္တာနံ ပစ္စေမိ သညာမယန္တိ။ အရူပီ စ ဟိ တေ၊ ပေါဋ္ဌပါဒ၊ အတ္တာ အဘဝိဿ သညာမယော၊ ဧဝံ သန္တမ္ပိ ခေါ တေ၊ ပေါဋ္ဌပါဒ၊ အညာဝ သညာ ဘဝိဿတိ အညော အတ္တာ။ တဒမိနာပေတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာ။ တိဋ္ဌတေဝ သာယံ၊ ပေါဋ္ဌပါဒ၊ အရူပီ အတ္တာ သညာမယော၊ အထ ဣမဿ ပုရိသဿ အညာ စ သညာ ဥပ္ပဇ္ဇန္တိ၊ အညာ စ သညာ နိရုဇ္ဈန္တိ။ ဣမိနာပိ ခေါ ဧတံ၊ ပေါဋ္ဌပါဒ၊ ပရိယာယေန ဝေဒိတဗ္ဗံ ယထာ အညာဝ သညာ ဘဝိဿတိ အညော အတ္တာတိ။>
    text <၄၂၀>, <သက္ကာ ပနေတံ၊ ဘန္တေ၊ မယာ ဉာတုံ သညာ ပုရိသဿ အတ္တာတိ ဝါ အညာဝ သညာ အညော အတ္တာတိ ဝါတိ။ ဒုဇ္ဇာနံ ခေါ ဧတံ၊ ပေါဋ္ဌပါဒ၊ တယာ အညဒိဋ္ဌိကေန အညခန္တိကေန အညရုစိကေန အညတြာယောဂေန အညတြာစရိယကေန သညာ ပုရိသဿ အတ္တာတိ ဝါ၊ အညာဝ သညာ အညော အတ္တာတိ ဝါတိ။>
    text <သစေ တံ၊ ဘန္တေ၊ မယာ ဒုဇ္ဇာနံ အညဒိဋ္ဌိကေန အညခန္တိကေန အညရုစိကေန အညတြာယောဂေန အညတြာစရိယကေန သညာ ပုရိသဿ အတ္တာတိ ဝါ၊ အညာဝ သညာ အညော အတ္တာတိ ဝါ၊ ကိံ ပန၊ ဘန္တေ၊ သဿတော လောကော၊ ဣဒမေဝ သစ္စံ မောဃမညန္တိ။ အဗျာကတံ ခေါ ဧတံ၊ ပေါဋ္ဌပါဒ၊ မယာ သဿတော လောကော၊ ဣဒမေဝ သစ္စံ မောဃမညန္တိ။>
    text <ကိံ ပန၊ ဘန္တေ၊ အသဿတော လောကော၊ ဣဒမေဝ သစ္စံ မောဃမညန္တိ။ ဧတမ္ပိ ခေါ၊ ပေါဋ္ဌပါဒ၊ မယာ အဗျာကတံ အသဿတော လောကော၊ ဣဒမေဝ သစ္စံ မောဃမညန္တိ။>
    text <ကိံ ပန၊ ဘန္တေ၊ အန္တဝါ လောကော။ပေ။ အနန္တဝါ လောကော။ တံ ဇီဝံ တံ သရီရံ။ အညံ ဇီဝံ အညံ သရီရံ။ ဟောတိ တထာဂတော ပရံ မရဏာ။ န ဟောတိ တထာဂတော ပရံ မရဏာ။ ဟောတိ စ န စ ဟောတိ တထာဂတော ပရံ မရဏာ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ။ ဧတမ္ပိ ခေါ၊ ပေါဋ္ဌပါဒ၊ မယာ အဗျာကတံ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ။>
    text <ကသ္မာ ပနေတံ၊ ဘန္တေ၊ ဘဂဝတာ အဗျာကတန္တိ။ န ဟေတံ၊ ပေါဋ္ဌပါဒ၊ အတ္ထသံဟိတံ န ဓမ္မသံဟိတံ နာဒိဗြဟ္မစရိယကံ၊ န နိဗ္ဗိဒာယ န ဝိရာဂါယ န နိရောဓာယ န ဥပသမာယ န အဘိညာယ န သမ္ဗောဓာယ န နိဗ္ဗာနာယ သံဝတ္တတိ၊ တသ္မာ ဧတံ မယာ အဗျာကတန္တိ။>
    text <ကိံ ပန၊ ဘန္တေ၊ ဘဂဝတာ ဗျာကတန္တိ။ ဣဒံ ဒုက္ခန္တိ ခေါ၊ ပေါဋ္ဌပါဒ၊ မယာ ဗျာကတံ။ အယံ ဒုက္ခသမုဒယောတိ ခေါ၊ ပေါဋ္ဌပါဒ၊ မယာ ဗျာကတံ။ အယံ ဒုက္ခနိရောဓောတိ ခေါ၊ ပေါဋ္ဌပါဒ၊ မယာ ဗျာကတံ။ အယံ ဒုက္ခနိရောဓဂါမိနီ ပဋိပဒာတိ ခေါ၊ ပေါဋ္ဌပါဒ၊ မယာ ဗျာကတန္တိ။>
    text <ကသ္မာ ပနေတံ၊ ဘန္တေ၊ ဘဂဝတာ ဗျာကတန္တိ။ ဧတဉှိ၊ ပေါဋ္ဌပါဒ၊ အတ္ထသံဟိတံ၊ ဧတံ ဓမ္မသံဟိတံ၊ ဧတံ အာဒိဗြဟ္မစရိယကံ၊ ဧတံ နိဗ္ဗိဒာယ ဝိရာဂါယ နိရောဓာယ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ၊ တသ္မာ ဧတံ မယာ ဗျာကတန္တိ။ ဧဝမေတံ၊ ဘဂဝါ၊ ဧဝမေတံ၊ သုဂတ။ ယဿဒာနိ၊ ဘန္တေ၊ ဘဂဝါ ကာလံ မညတီတိ။ အထ ခေါ ဘဂဝါ ဥဋ္ဌာယာသနာ ပက္ကာမိ။>
    text <၄၂၁>, <အထ ခေါ တေ ပရိဗ္ဗာဇကာ အစိရပက္ကန္တဿ ဘဂဝတော ပေါဋ္ဌပါဒံ ပရိဗ္ဗာဇကံ သမန္တတော ဝါစာ သန္နိတောဒကေန သဉ္ဈဗ္ဘရိမကံသု ဧဝမေဝ ပနာယံ ဘဝံ ပေါဋ္ဌပါဒော ယညဒေဝ သမဏော ဂေါတမော ဘာသတိ၊ တံ တဒေဝဿ အဗ္ဘနုမောဒတိ ဧဝမေတံ ဘဂဝါ ဧဝမေတံ၊ သုဂတာတိ။ န ခေါ ပန မယံ ကိဉ္စိ သမဏဿ ဂေါတမဿ ဧကံသိကံ ဓမ္မံ ဒေသိတံ အာဇာနာမ သဿတော လောကောတိ ဝါ၊ အသဿတော လောကောတိ ဝါ၊ အန္တဝါ လောကောတိ ဝါ၊ အနန္တဝါ လောကောတိ ဝါ၊ တံ ဇီဝံ တံ သရီရန္တိ ဝါ၊ အညံ ဇီဝံ အညံ သရီရန္တိ ဝါ၊ ဟောတိ တထာဂတော ပရံ မရဏာတိ ဝါ၊ န ဟောတိ တထာဂတော ပရံ မရဏာတိ ဝါ၊ ဟောတိ စ န စ ဟောတိ တထာဂတော ပရံ မရဏာတိ ဝါ၊ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။>
    text <ဧဝံ ဝုတ္တေ ပေါဋ္ဌပါဒော ပရိဗ္ဗာဇကော တေ ပရိဗ္ဗာဇကေ ဧတဒဝေါစ အဟမ္ပိ ခေါ၊ ဘော၊ န ကိဉ္စိ သမဏဿ ဂေါတမဿ ဧကံသိကံ ဓမ္မံ ဒေသိတံ အာဇာနာမိ သဿတော လောကောတိ ဝါ၊ အသဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ၊ အပိ စ သမဏော ဂေါတမော ဘူတံ တစ္ဆံ တထံ ပဋိပဒံ ပညပေတိ ဓမ္မဋ္ဌိတတံ ဓမ္မနိယာမတံ။ ဘူတံ ခေါ ပန တစ္ဆံ တထံ ပဋိပဒံ ပညပေန္တဿ ဓမ္မဋ္ဌိတတံ ဓမ္မနိယာမတံ၊ ကထဉှိ နာမ မာဒိသော ဝိညူ သမဏဿ ဂေါတမဿ သုဘာသိတံ သုဘာသိတတော နာဗ္ဘနုမောဒေယျာတိ။>
  text <စိတ္တဟတ္ထိသာရိပုတ္တပေါဋ္ဌပါဒဝတ္ထု>
    text <၄၂၂>, <အထ ခေါ ဒွီဟတီဟဿ အစ္စယေန စိတ္တော စ ဟတ္ထိသာရိပုတ္တော ပေါဋ္ဌပါဒော စ ပရိဗ္ဗာဇကော ယေန ဘဂဝါ တေနုပသင်္ကမိံသု၊ ဥပသင်္ကမိတွာ စိတ္တော ဟတ္ထိသာရိပုတ္တော ဘဂဝန္တံ အဘိဝါဒေတွာ ဧကမန္တံ နိသီဒိ။ ပေါဋ္ဌပါဒော ပန ပရိဗ္ဗာဇကော ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ပေါဋ္ဌပါဒော ပရိဗ္ဗာဇကော ဘဂဝန္တံ ဧတဒဝေါစ တဒာ မံ၊ ဘန္တေ၊ တေ ပရိဗ္ဗာဇကာ အစိရပက္ကန္တဿ ဘဂဝတော သမန္တတော ဝါစာသန္နိတောဒကေန သဉ္ဈဗ္ဘရိမကံသု ဧဝမေဝ ပနာယံ ဘဝံ ပေါဋ္ဌပါဒော ယညဒေဝ သမဏော ဂေါတမော ဘာသတိ၊ တံ တဒေဝဿ အဗ္ဘနုမောဒတိ ဧဝမေတံ ဘဂဝါ ဧဝမေတံ သုဂတာတိ။ န ခေါ ပန မယံ ကိဉ္စိ သမဏဿ ဂေါတမဿ ဧကံသိကံ ဓမ္မံ ဒေသိတံ အာဇာနာမ သဿတော လောကောတိ ဝါ၊ အသဿတော လောကောတိ ဝါ၊ အန္တဝါ လောကောတိ ဝါ၊ အနန္တဝါ လောကောတိ ဝါ၊ တံ ဇီဝံ တံ သရီရန္တိ ဝါ၊ အညံ ဇီဝံ အညံ သရီရန္တိ ဝါ၊ ဟောတိ တထာဂတော ပရံ မရဏာတိ ဝါ၊ န ဟောတိ တထာဂတော ပရံ မရဏာတိ ဝါ၊ ဟောတိ စ န စ ဟောတိ တထာဂတော ပရံ မရဏာတိ ဝါ၊ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ ဧဝံ ဝုတ္တာဟံ၊ ဘန္တေ၊ တေ ပရိဗ္ဗာဇကေ ဧတဒဝေါစံ အဟမ္ပိ ခေါ၊ ဘော၊ န ကိဉ္စိ သမဏဿ ဂေါတမဿ ဧကံသိကံ ဓမ္မံ ဒေသိတံ အာဇာနာမိ သဿတော လောကောတိ ဝါ၊ အသဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ၊ အပိ စ သမဏော ဂေါတမော ဘူတံ တစ္ဆံ တထံ ပဋိပဒံ ပညပေတိ ဓမ္မဋ္ဌိတတံ ဓမ္မနိယာမတံ။ ဘူတံ ခေါ ပန တစ္ဆံ တထံ ပဋိပဒံ ပညပေန္တဿ ဓမ္မဋ္ဌိတတံ ဓမ္မနိယာမတံ၊ ကထဉှိ နာမ မာဒိသော ဝိညူ သမဏဿ ဂေါတမဿ သုဘာသိတံ သုဘာသိတတော နာဗ္ဘနုမောဒေယျာတိ။>
    text <၄၂၃>, <သဗ္ဗေဝ ခေါ ဧတေ၊ ပေါဋ္ဌပါဒ၊ ပရိဗ္ဗာဇကာ အန္ဓာ အစက္ခုကာ၊ တွံယေဝ နေသံ ဧကော စက္ခုမာ။ ဧကံသိကာပိ ဟိ ခေါ၊ ပေါဋ္ဌပါဒ၊ မယာ ဓမ္မာ ဒေသိတာ ပညတ္တာ၊ အနေကံသိကာပိ ဟိ ခေါ၊ ပေါဋ္ဌပါဒ၊ မယာ ဓမ္မာ ဒေသိတာ ပညတ္တာ။>
    text <ကတမေ စ တေ၊ ပေါဋ္ဌပါဒ၊ မယာ အနေကံသိကာ ဓမ္မာ ဒေသိတာ ပညတ္တာ။ သဿတော လောကောတိ ခေါ၊ ပေါဋ္ဌပါဒ၊ မယာ အနေကံသိကော ဓမ္မော ဒေသိတော ပညတ္တော၊ အသဿတော လောကောတိ ခေါ၊ ပေါဋ္ဌပါဒ၊ မယာ အနေကံသိကော ဓမ္မော ဒေသိတော ပညတ္တော၊ အန္တဝါ လောကောတိ ခေါ ပေါဋ္ဌပါဒ။ပေ။ အနန္တဝါ လောကောတိ ခေါ ပေါဋ္ဌပါဒ။ တံ ဇီဝံ တံ သရီရန္တိ ခေါ ပေါဋ္ဌပါဒ။ အညံ ဇီဝံ အညံ သရီရန္တိ ခေါ ပေါဋ္ဌပါဒ။ ဟောတိ တထာဂတော ပရံ မရဏာတိ ခေါ ပေါဋ္ဌပါဒ။ န ဟောတိ တထာဂတော ပရံ မရဏာတိ ခေါ ပေါဋ္ဌပါဒ။ ဟောတိ စ န စ ဟောတိ တထာဂတော ပရံ မရဏာတိ ခေါ ပေါဋ္ဌပါဒ။ နေဝ ဟောတိ န န ဟောတိ တထာဂတော ပရံ မရဏာတိ ခေါ၊ ပေါဋ္ဌပါဒ၊ မယာ အနေကံသိကော ဓမ္မော ဒေသိတော ပညတ္တော။>
    text <ကသ္မာ စ တေ၊ ပေါဋ္ဌပါဒ၊ မယာ အနေကံသိကာ ဓမ္မာ ဒေသိတာ ပညတ္တာ။ န ဟေတေ၊ ပေါဋ္ဌပါဒ၊ အတ္ထသံဟိတာ န ဓမ္မသံဟိတာ န အာဒိဗြဟ္မစရိယကာ န နိဗ္ဗိဒာယ န ဝိရာဂါယ န နိရောဓာယ န ဥပသမာယ န အဘိညာယ န သမ္ဗောဓာယ န နိဗ္ဗာနာယ သံဝတ္တန္တိ။ တသ္မာ တေ မယာ အနေကံသိကာ ဓမ္မာ ဒေသိတာ ပညတ္တာ။>
  text <ဧကံသိကဓမ္မော>
    text <၄၂၄>, <ကတမေ စ တေ၊ ပေါဋ္ဌပါဒ၊ မယာ ဧကံသိကာ ဓမ္မာ ဒေသိတာ ပညတ္တာ။ ဣဒံ ဒုက္ခန္တိ ခေါ၊ ပေါဋ္ဌပါဒ၊ မယာ ဧကံသိကော ဓမ္မော ဒေသိတော ပညတ္တော။ အယံ ဒုက္ခသမုဒယောတိ ခေါ၊ ပေါဋ္ဌပါဒ၊ မယာ ဧကံသိကော ဓမ္မော ဒေသိတော ပညတ္တော။ အယံ ဒုက္ခနိရောဓောတိ ခေါ၊ ပေါဋ္ဌပါဒ၊ မယာ ဧကံသိကော ဓမ္မော ဒေသိတော ပညတ္တော။ အယံ ဒုက္ခနိရောဓဂါမိနီ ပဋိပဒာတိ ခေါ၊ ပေါဋ္ဌပါဒ၊ မယာ ဧကံသိကော ဓမ္မော ဒေသိတော ပညတ္တော။>
    text <ကသ္မာ စ တေ၊ ပေါဋ္ဌပါဒ၊ မယာ ဧကံသိကာ ဓမ္မာ ဒေသိတာ ပညတ္တာ။ ဧတေ၊ ပေါဋ္ဌပါဒ၊ အတ္ထသံဟိတာ၊ ဧတေ ဓမ္မသံဟိတာ၊ ဧတေ အာဒိဗြဟ္မစရိယကာ ဧတေ နိဗ္ဗိဒာယ ဝိရာဂါယ နိရောဓာယ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တန္တိ။ တသ္မာ တေ မယာ ဧကံသိကာ ဓမ္မာ ဒေသိတာ ပညတ္တာ။>
    text <၄၂၅>, <သန္တိ၊ ပေါဋ္ဌပါဒ၊ ဧကေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တျာဟံ ဥပသင်္ကမိတွာ ဧဝံ ဝဒာမိ သစ္စံ ကိရ တုမှေ အာယသ္မန္တော ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တေ စေ မေ ဧဝံ ပုဋ္ဌာ အာမာတိ ပဋိဇာနန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကန္တသုခံ လောကံ ဇာနံ ပဿံ ဝိဟရထာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကံ ဝါ ရတ္တိံ ဧကံ ဝါ ဒိဝသံ ဥပဍ္ဎံ ဝါ ရတ္တိံ ဥပဍ္ဎံ ဝါ ဒိဝသံ ဧကန္တသုခိံ အတ္တာနံ သဉ္ဇာနာထာတိ။ ဣတိ ပုဋ္ဌာ နောတိ ဝဒန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဇာနာထ အယံ မဂ္ဂေါ အယံ ပဋိပဒာ ဧကန္တသုခဿ လောကဿ သစ္ဆိကိရိယာယာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ယာ တာ ဒေဝတာ ဧကန္တသုခံ လောကံ ဥပပန္နာ၊ တာသံ ဘာသမာနာနံ သဒ္ဒံ သုဏာထ သုပ္ပဋိပန္နာတ္ထ၊ မာရိသာ၊ ဥဇုပ္ပဋိပန္နာတ္ထ၊ မာရိသာ၊ ဧကန္တသုခဿ လောကဿ သစ္ဆိကိရိယာယ၊ မယမ္ပိ ဟိ၊ မာရိသာ၊ ဧဝံပဋိပန္နာ ဧကန္တသုခံ လောကံ ဥပပန္နာတိ။ ဣတိ ပုဋ္ဌာ နောတိ ဝဒန္တိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <၄၂၆>, <သေယျထာပိ၊ ပေါဋ္ဌပါဒ၊ ပုရိသော ဧဝံ ဝဒေယျ အဟံ ယာ ဣမသ္မိံ ဇနပဒေ ဇနပဒကလျာဏီ၊ တံ ဣစ္ဆာမိ တံ ကာမေမီတိ။ တမေနံ ဧဝံ ဝဒေယျုံ အမ္ဘော ပုရိသ၊ ယံ တွံ ဇနပဒကလျာဏိံ ဣစ္ဆသိ ကာမေသိ၊ ဇာနာသိ တံ ဇနပဒကလျာဏိံ ခတ္တိယီ ဝါ ဗြာဟ္မဏီ ဝါ ဝေဿီ ဝါ သုဒ္ဒီ ဝါတိ။ ဣတိ ပုဋ္ဌော နောတိ ဝဒေယျ။ တမေနံ ဧဝံ ဝဒေယျုံ အမ္ဘော ပုရိသ၊ ယံ တွံ ဇနပဒကလျာဏိံ ဣစ္ဆသိ ကာမေသိ၊ ဇာနာသိ တံ ဇနပဒကလျာဏိံ ဧဝံနာမာ ဧဝံဂေါတ္တာတိ ဝါ၊ ဒီဃာ ဝါ ရဿာ ဝါ မဇ္ဈိမာ ဝါ ကာဠီ ဝါ သာမာ ဝါ မင်္ဂုရစ္ဆဝီ ဝါတိ၊ အမုကသ္မိံ ဂါမေ ဝါ နိဂမေ ဝါ နဂရေ ဝါတိ။ ဣတိ ပုဋ္ဌော နောတိ ဝဒေယျ။ တမေနံ ဧဝံ ဝဒေယျုံ အမ္ဘော ပုရိသ၊ ယံ တွံ န ဇာနာသိ န ပဿသိ၊ တံ တွံ ဣစ္ဆသိ ကာမေသီတိ။ ဣတိ ပုဋ္ဌော အာမာတိ ဝဒေယျ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တဿ ပုရိသဿ အပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တဿ ပုရိသဿ အပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <ဧဝမေဝ ခေါ၊ ပေါဋ္ဌပါဒ၊ ယေ တေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တျာဟံ ဥပသင်္ကမိတွာ ဧဝံ ဝဒာမိ သစ္စံ ကိရ တုမှေ အာယသ္မန္တော ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တေ စေ မေ ဧဝံ ပုဋ္ဌာ အာမာတိ ပဋိဇာနန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကန္တသုခံ လောကံ ဇာနံ ပဿံ ဝိဟရထာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကံ ဝါ ရတ္တိံ ဧကံ ဝါ ဒိဝသံ ဥပဍ္ဎံ ဝါ ရတ္တိံ ဥပဍ္ဎံ ဝါ ဒိဝသံ ဧကန္တသုခိံ အတ္တာနံ သဉ္ဇာနာထာတိ။ ဣတိ ပုဋ္ဌာ နောတိ ဝဒန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဇာနာထ အယံ မဂ္ဂေါ အယံ ပဋိပဒာ ဧကန္တသုခဿ လောကဿ သစ္ဆိကိရိယာယာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ယာ တာ ဒေဝတာ ဧကန္တသုခံ လောကံ ဥပပန္နာ၊ တာသံ ဘာသမာနာနံ သဒ္ဒံ သုဏာထ သုပ္ပဋိပန္နာတ္ထ၊ မာရိသာ၊ ဥဇုပ္ပဋိပန္နာတ္ထ၊ မာရိသာ၊ ဧကန္တသုခဿ လောကဿ သစ္ဆိကိရိယာယ၊ မယမ္ပိ ဟိ၊ မာရိသာ၊ ဧဝံပဋိပန္နာ ဧကန္တသုခံ လောကံ ဥပပန္နာတိ။ ဣတိ ပုဋ္ဌာ နောတိ ဝဒန္တိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <၄၂၇>, <သေယျထာပိ၊ ပေါဋ္ဌပါဒ၊ ပုရိသော စာတုမဟာပထေ နိဿေဏိံ ကရေယျ ပါသာဒဿ အာရောဟဏာယ။ တမေနံ ဧဝံ ဝဒေယျုံ အမ္ဘော ပုရိသ၊ ယဿ တွံ ပါသာဒဿ အာရောဟဏာယ နိဿေဏိံ ကရောသိ၊ ဇာနာသိ တံ ပါသာဒံ ပုရတ္ထိမာယ ဝါ ဒိသာယ ဒက္ခိဏာယ ဝါ ဒိသာယ ပစ္ဆိမာယ ဝါ ဒိသာယ ဥတ္တရာယ ဝါ ဒိသာယ ဥစ္စော ဝါ နီစော ဝါ မဇ္ဈိမော ဝါတိ။ ဣတိ ပုဋ္ဌော နောတိ ဝဒေယျ။ တမေနံ ဧဝံ ဝဒေယျုံ အမ္ဘော ပုရိသ၊ ယံ တွံ န ဇာနာသိ န ပဿသိ၊ တဿ တွံ ပါသာဒဿ အာရောဟဏာယ နိဿေဏိံ ကရောသီတိ။ ဣတိ ပုဋ္ဌော အာမာတိ ဝဒေယျ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တဿ ပုရိသဿ အပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တဿ ပုရိသဿ အပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <ဧဝမေဝ ခေါ၊ ပေါဋ္ဌပါဒ၊ ယေ တေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တျာဟံ ဥပသင်္ကမိတွာ ဧဝံ ဝဒာမိ သစ္စံ ကိရ တုမှေ အာယသ္မန္တော ဧဝံဝါဒိနော ဧဝံဒိဋ္ဌိနော ဧကန္တသုခီ အတ္တာ ဟောတိ အရောဂေါ ပရံ မရဏာတိ။ တေ စေ မေ ဧဝံ ပုဋ္ဌာ အာမာတိ ပဋိဇာနန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကန္တသုခံ လောကံ ဇာနံ ပဿံ ဝိဟရထာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ဧကံ ဝါ ရတ္တိံ ဧကံ ဝါ ဒိဝသံ ဥပဍ္ဎံ ဝါ ရတ္တိံ ဥပဍ္ဎံ ဝါ ဒိဝသံ ဧကန္တသုခိံ အတ္တာနံ သဉ္ဇာနာထာတိ။ ဣတိ ပုဋ္ဌာ နောတိ ဝဒန္တိ။ တျာဟံ ဧဝံ ဝဒာမိ အပိ ပန တုမှေ အာယသ္မန္တော ဇာနာထ အယံ မဂ္ဂေါ အယံ ပဋိပဒာ ဧကန္တသုခဿ လောကဿ သစ္ဆိကိရိယာယာတိ။ ဣတိ ပုဋ္ဌာ နောတိ ဝဒန္တိ။>
    text <တျာဟံ ဧဝံ ဝဒာမိ အပိ ပန တုမှေ အာယသ္မန္တော ယာ တာ ဒေဝတာ ဧကန္တသုခံ လောကံ ဥပပန္နာ တာသံ ဒေဝတာနံ ဘာသမာနာနံ သဒ္ဒံ သုဏာထ- သုပ္ပဋိပန္နာတ္ထ၊ မာရိသာ၊ ဥဇုပ္ပဋိပန္နာတ္ထ၊ မာရိသာ၊ ဧကန္တသုခဿ လောကဿ သစ္ဆိကိရိယာယ၊ မယမ္ပိ ဟိ၊ မာရိသာ၊ ဧဝံ ပဋိပန္နာ ဧကန္တသုခံ လောကံ ဥပပန္နာတိ။ ဣတိ ပုဋ္ဌာ နောတိ ဝဒန္တိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တေသံ သမဏဗြာဟ္မဏာနံ အပ္ပါဋိဟီရကတံ ဘာသိတံ သမ္ပဇ္ဇတီတိ။>
  text <တယော အတ္တပဋိလာဘာ>
    text <၄၂၈>, <တယော ခေါ မေ၊ ပေါဋ္ဌပါဒ၊ အတ္တပဋိလာဘာ ဩဠာရိကော အတ္တပဋိလာဘော၊ မနောမယော အတ္တပဋိလာဘော၊ အရူပေါ အတ္တပဋိလာဘော။ ကတမော စ၊ ပေါဋ္ဌပါဒ၊ ဩဠာရိကော အတ္တပဋိလာဘော။ ရူပီ စာတုမဟာဘူတိကော ကဗဠီကာရာဟာရဘက္ခေါ၊ အယံ ဩဠာရိကော အတ္တပဋိလာဘော။ ကတမော မနောမယော အတ္တပဋိလာဘော။ ရူပီ မနောမယော သဗ္ဗင်္ဂပစ္စင်္ဂီ အဟီနိန္ဒြိယော၊ အယံ မနောမယော အတ္တပဋိလာဘော။ ကတမော အရူပေါ အတ္တပဋိလာဘော။ အရူပီ သညာမယော၊ အယံ အရူပေါ အတ္တပဋိလာဘော။>
    text <၄၂၉>, <ဩဠာရိကဿပိ ခေါ အဟံ၊ ပေါဋ္ဌပါဒ၊ အတ္တပဋိလာဘဿ ပဟာနာယ ဓမ္မံ ဒေသေမိ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။ သိယာ ခေါ ပန တေ၊ ပေါဋ္ဌပါဒ၊ ဧဝမဿ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ဒုက္ခေါ စ ခေါ ဝိဟာရောတိ၊ န ခေါ ပနေတံ၊ ပေါဋ္ဌပါဒ၊ ဧဝံ ဒဋ္ဌဗ္ဗံ။ သံကိလေသိကာ စေဝ ဓမ္မာ ပဟီယိဿန္တိ၊ ဝေါဒာနိယာ စ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ပါမုဇ္ဇံ စေဝ ဘဝိဿတိ ပီတိ စ ပဿဒ္ဓိ စ သတိ စ သမ္ပဇညဉ္စ သုခေါ စ ဝိဟာရော။>
    text <၄၃၀>, <မနောမယဿပိ ခေါ အဟံ၊ ပေါဋ္ဌပါဒ၊ အတ္တပဋိလာဘဿ ပဟာနာယ ဓမ္မံ ဒေသေမိ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။ သိယာ ခေါ ပန တေ၊ ပေါဋ္ဌပါဒ၊ ဧဝမဿ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ဒုက္ခေါ စ ခေါ ဝိဟာရောတိ၊ န ခေါ ပနေတံ၊ ပေါဋ္ဌပါဒ၊ ဧဝံ ဒဋ္ဌဗ္ဗံ။ သံကိလေသိကာ စေဝ ဓမ္မာ ပဟီယိဿန္တိ၊ ဝေါဒာနိယာ စ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ပါမုဇ္ဇံ စေဝ ဘဝိဿတိ ပီတိ စ ပဿဒ္ဓိ စ သတိ စ သမ္ပဇညဉ္စ သုခေါ စ ဝိဟာရော။>
    text <၄၃၁>, <အရူပဿပိ ခေါ အဟံ၊ ပေါဋ္ဌပါဒ၊ အတ္တပဋိလာဘဿ ပဟာနာယ ဓမ္မံ ဒေသေမိ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။ သိယာ ခေါ ပန တေ၊ ပေါဋ္ဌပါဒ၊ ဧဝမဿ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ဒုက္ခေါ စ ခေါ ဝိဟာရောတိ၊ န ခေါ ပနေတံ၊ ပေါဋ္ဌပါဒ၊ ဧဝံ ဒဋ္ဌဗ္ဗံ။ သံကိလေသိကာ စေဝ ဓမ္မာ ပဟီယိဿန္တိ၊ ဝေါဒာနိယာ စ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿတိ၊ ပါမုဇ္ဇံ စေဝ ဘဝိဿတိ ပီတိ စ ပဿဒ္ဓိ စ သတိ စ သမ္ပဇညဉ္စ သုခေါ စ ဝိဟာရော။>
    text <၄၃၂>, <ပရေ စေ၊ ပေါဋ္ဌပါဒ၊ အမှေ ဧဝံ ပုစ္ဆေယျုံ ကတမော ပန သော၊ အာဝုသော၊ ဩဠာရိကော အတ္တပဋိလာဘော၊ ယဿ တုမှေ ပဟာနာယ ဓမ္မံ ဒေသေထ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ၊ တေသံ မယံ ဧဝံ ပုဋ္ဌာ ဧဝံ ဗျာကရေယျာမ အယံ ဝါ သော၊ အာဝုသော၊ ဩဠာရိကော အတ္တပဋိလာဘော၊ ယဿ မယံ ပဟာနာယ ဓမ္မံ ဒေသေမ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။>
    text <၄၃၃>, <ပရေ စေ၊ ပေါဋ္ဌပါဒ၊ အမှေ ဧဝံ ပုစ္ဆေယျုံ ကတမော ပန သော၊ အာဝုသော၊ မနောမယော အတ္တပဋိလာဘော၊ ယဿ တုမှေ ပဟာနာယ ဓမ္မံ ဒေသေထ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။ တေသံ မယံ ဧဝံ ပုဋ္ဌာ ဧဝံ ဗျာကရေယျာမ အယံ ဝါ သော၊ အာဝုသော၊ မနောမယော အတ္တပဋိလာဘော ယဿ မယံ ပဟာနာယ ဓမ္မံ ဒေသေမ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။>
    text <၄၃၄>, <ပရေ စေ၊ ပေါဋ္ဌပါဒ၊ အမှေ ဧဝံ ပုစ္ဆေယျုံ ကတမော ပန သော၊ အာဝုသော၊ အရူပေါ အတ္တပဋိလာဘော၊ ယဿ တုမှေ ပဟာနာယ ဓမ္မံ ဒေသေထ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ၊ တေသံ မယံ ဧဝံ ပုဋ္ဌာ ဧဝံ ဗျာကရေယျာမ အယံ ဝါ သော၊ အာဝုသော၊ အရူပေါ အတ္တပဋိလာဘော ယဿ မယံ ပဟာနာယ ဓမ္မံ ဒေသေမ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ သပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ သပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <၄၃၅>, <သေယျထာပိ၊ ပေါဋ္ဌပါဒ၊ ပုရိသော နိဿေဏိံ ကရေယျ ပါသာဒဿ အာရောဟဏာယ တဿေဝ ပါသာဒဿ ဟေဋ္ဌာ။ တမေနံ ဧဝံ ဝဒေယျုံ အမ္ဘော ပုရိသ၊ ယဿ တွံ ပါသာဒဿ အာရောဟဏာယ နိဿေဏိံ ကရောသိ၊ ဇာနာသိ တံ ပါသာဒံ၊ ပုရတ္ထိမာယ ဝါ ဒိသာယ ဒက္ခိဏာယ ဝါ ဒိသာယ ပစ္ဆိမာယ ဝါ ဒိသာယ ဥတ္တရာယ ဝါ ဒိသာယ ဥစ္စော ဝါ နီစော ဝါ မဇ္ဈိမော ဝါတိ။ သော ဧဝံ ဝဒေယျ အယံ ဝါ သော၊ အာဝုသော၊ ပါသာဒော၊ ယဿာဟံ အာရောဟဏာယ နိဿေဏိံ ကရောမိ၊ တဿေဝ ပါသာဒဿ ဟေဋ္ဌာတိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ တဿ ပုရိသဿ သပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ တဿ ပုရိသဿ သပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <၄၃၆>, <ဧဝမေဝ ခေါ၊ ပေါဋ္ဌပါဒ၊ ပရေ စေ အမှေ ဧဝံ ပုစ္ဆေယျုံ ကတမော ပန သော၊ အာဝုသော၊ ဩဠာရိကော အတ္တပဋိလာဘော။ပေ။ ကတမော ပန သော၊ အာဝုသော၊ မနောမယော အတ္တပဋိလာဘော။ပေ။ ကတမော ပန သော၊ အာဝုသော၊ အရူပေါ အတ္တပဋိလာဘော၊ ယဿ တုမှေ ပဟာနာယ ဓမ္မံ ဒေသေထ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ၊ တေသံ မယံ ဧဝံ ပုဋ္ဌာ ဧဝံ ဗျာကရေယျာမ အယံ ဝါ သော၊ အာဝုသော၊ အရူပေါ အတ္တပဋိလာဘော၊ ယဿ မယံ ပဟာနာယ ဓမ္မံ ဒေသေမ၊ ယထာပဋိပန္နာနံ ဝေါ သံကိလေသိကာ ဓမ္မာ ပဟီယိဿန္တိ၊ ဝေါဒာနိယာ ဓမ္မာ အဘိဝဍ္ဎိဿန္တိ၊ ပညာပါရိပူရိံ ဝေပုလ္လတ္တဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထာတိ။>
    text <တံ ကိံ မညသိ၊ ပေါဋ္ဌပါဒ၊ နနု ဧဝံ သန္တေ သပ္ပါဋိဟီရကတံ ဘာသိတံ သမ္ပဇ္ဇတီတိ။ အဒ္ဓါ ခေါ၊ ဘန္တေ၊ ဧဝံ သန္တေ သပ္ပါဋိဟီရကတံ ဘာသိတံ သမ္ပဇ္ဇတီတိ။>
    text <၄၃၇>, <ဧဝံ ဝုတ္တေ စိတ္တော ဟတ္ထိသာရိပုတ္တော ဘဂဝန္တံ ဧတဒဝေါစ ယသ္မိံ၊ ဘန္တေ၊ သမယေ ဩဠာရိကော အတ္တပဋိလာဘော ဟောတိ၊ မောဃဿ တသ္မိံ သမယေ မနောမယော အတ္တပဋိလာဘော ဟောတိ၊ မောဃော အရူပေါ အတ္တပဋိလာဘော ဟောတိ၊ ဩဠာရိကော ဝါဿ အတ္တပဋိလာဘော တသ္မိံ သမယေ သစ္စော ဟောတိ။ ယသ္မိံ၊ ဘန္တေ၊ သမယေ မနောမယော အတ္တပဋိလာဘော ဟောတိ၊ မောဃဿ တသ္မိံ သမယေ ဩဠာရိကော အတ္တပဋိလာဘော ဟောတိ၊ မောဃော အရူပေါ အတ္တပဋိလာဘော ဟောတိ၊ မနောမယော ဝါဿ အတ္တပဋိလာဘော တသ္မိံ သမယေ သစ္စော ဟောတိ။ ယသ္မိံ၊ ဘန္တေ၊ သမယေ အရူပေါ အတ္တပဋိလာဘော ဟောတိ၊ မောဃဿ တသ္မိံ သမယေ ဩဠာရိကော အတ္တပဋိလာဘော ဟောတိ၊ မောဃော မနောမယော အတ္တပဋိလာဘော ဟောတိ၊ အရူပေါ ဝါဿ အတ္တပဋိလာဘော တသ္မိံ သမယေ သစ္စော ဟောတီတိ။>
    text <ယသ္မိံ၊ စိတ္တ၊ သမယေ ဩဠာရိကော အတ္တပဋိလာဘော ဟောတိ၊ နေဝ တသ္မိံ သမယေ မနောမယော အတ္တပဋိလာဘောတိ သင်္ခံ ဂစ္ဆတိ၊ န အရူပေါ အတ္တပဋိလာဘောတိ သင်္ခံ ဂစ္ဆတိ၊ ဩဠာရိကော အတ္တပဋိလာဘောတွေဝ တသ္မိံ သမယေ သင်္ခံ ဂစ္ဆတိ။ ယသ္မိံ၊ စိတ္တ၊ သမယေ မနောမယော အတ္တပဋိလာဘော ဟောတိ၊ နေဝ တသ္မိံ သမယေ ဩဠာရိကော အတ္တပဋိလာဘောတိ သင်္ခံ ဂစ္ဆတိ၊ န အရူပေါ အတ္တပဋိလာဘောတိ သင်္ခံ ဂစ္ဆတိ၊ မနောမယော အတ္တပဋိလာဘောတွေဝ တသ္မိံ သမယေ သင်္ခံ ဂစ္ဆတိ။ ယသ္မိံ၊ စိတ္တ၊ သမယေ အရူပေါ အတ္တပဋိလာဘော ဟောတိ၊ နေဝ တသ္မိံ သမယေ ဩဠာရိကော အတ္တပဋိလာဘောတိ သင်္ခံ ဂစ္ဆတိ၊ န မနောမယော အတ္တပဋိလာဘောတိ သင်္ခံ ဂစ္ဆတိ၊ အရူပေါ အတ္တပဋိလာဘောတွေဝ တသ္မိံ သမယေ သင်္ခံ ဂစ္ဆတိ။>
    text <၄၃၈>, <သစေ တံ၊ စိတ္တ၊ ဧဝံ ပုစ္ဆေယျုံ အဟောသိ တွံ အတီတမဒ္ဓါနံ၊ န တွံ နာဟောသိ၊ ဘဝိဿသိ တွံ အနာဂတမဒ္ဓါနံ၊ န တွံ န ဘဝိဿသိ၊ အတ္ထိ တွံ ဧတရဟိ၊ န တွံ နတ္ထီတိ၊ ဧဝံ ပုဋ္ဌော တွံ၊ စိတ္တ၊ ကိန္တိ ဗျာကရေယျာသီတိ။>
    text <သစေ မံ၊ ဘန္တေ၊ ဧဝံ ပုစ္ဆေယျုံ အဟောသိ တွံ အတီတမဒ္ဓါနံ၊ န တွံ န အဟောသိ၊ ဘဝိဿသိ တွံ အနာဂတမဒ္ဓါနံ၊ န တွံ န ဘဝိဿသိ၊ အတ္ထိ တွံ ဧတရဟိ၊ န တွံ နတ္ထီတိ။ ဧဝံ ပုဋ္ဌော အဟံ၊ ဘန္တေ၊ ဧဝံ ဗျာကရေယျံ အဟောသာဟံ အတီတမဒ္ဓါနံ၊ နာဟံ န အဟောသိံ၊ ဘဝိဿာမဟံ အနာဂတမဒ္ဓါနံ၊ နာဟံ န ဘဝိဿာမိ၊ အတ္ထာဟံ ဧတရဟိ၊ နာဟံ နတ္ထီတိ။ ဧဝံ ပုဋ္ဌော အဟံ၊ ဘန္တေ၊ ဧဝံ ဗျာကရေယျန္တိ။>
    text <သစေ ပန တံ၊ စိတ္တ၊ ဧဝံ ပုစ္ဆေယျုံ ယော တေ အဟောသိ အတီတော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အနာဂတော၊ မောဃော ပစ္စုပ္ပန္နော။ ယော တေ ဘဝိဿတိ အနာဂတော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အတီတော၊ မောဃော ပစ္စုပ္ပန္နော။ ယော တေ ဧတရဟိ ပစ္စုပ္ပန္နော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အတီတော၊ မောဃော အနာဂတောတိ။ ဧဝံ ပုဋ္ဌော တွံ၊ စိတ္တ၊ ကိန္တိ ဗျာကရေယျာသီတိ။>
    text <သစေ ပန မံ၊ ဘန္တေ၊ ဧဝံ ပုစ္ဆေယျုံ ယော တေ အဟောသိ အတီတော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အနာဂတော၊ မောဃော ပစ္စုပ္ပန္နော။ ယော တေ ဘဝိဿတိ အနာဂတော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အတီတော၊ မောဃော ပစ္စုပ္ပန္နော။ ယော တေ ဧတရဟိ ပစ္စုပ္ပန္နော အတ္တပဋိလာဘော၊ သောဝ တေ အတ္တပဋိလာဘော သစ္စော၊ မောဃော အတီတော၊ မောဃော အနာဂတောတိ။ ဧဝံ ပုဋ္ဌော အဟံ၊ ဘန္တေ၊ ဧဝံ ဗျာကရေယျံ ယော မေ အဟောသိ အတီတော အတ္တပဋိလာဘော၊ သောဝ မေ အတ္တပဋိလာဘော တသ္မိံ သမယေ သစ္စော အဟောသိ၊ မောဃော အနာဂတော၊ မောဃော ပစ္စုပ္ပန္နော။ ယော မေ ဘဝိဿတိ အနာဂတော အတ္တပဋိလာဘော၊ သောဝ မေ အတ္တပဋိလာဘော တသ္မိံ သမယေ သစ္စော ဘဝိဿတိ၊ မောဃော အတီတော၊ မောဃော ပစ္စုပ္ပန္နော။ ယော မေ ဧတရဟိ ပစ္စုပ္ပန္နော အတ္တပဋိလာဘော၊ သောဝ မေ အတ္တပဋိလာဘော သစ္စော၊ မောဃော အတီတော၊ မောဃော အနာဂတောတိ။ ဧဝံ ပုဋ္ဌော အဟံ၊ ဘန္တေ၊ ဧဝံ ဗျာကရေယျန္တိ။>
    text <၄၃၉>, <ဧဝမေဝ ခေါ၊ စိတ္တ၊ ယသ္မိံ သမယေ ဩဠာရိကော အတ္တပဋိလာဘော ဟောတိ၊ နေဝ တသ္မိံ သမယေ မနောမယော အတ္တပဋိလာဘောတိ သင်္ခံ ဂစ္ဆတိ၊ န အရူပေါ အတ္တပဋိလာဘောတိ သင်္ခံ ဂစ္ဆတိ။ ဩဠာရိကော အတ္တပဋိလာဘော တွေဝ တသ္မိံ သမယေ သင်္ခံ ဂစ္ဆတိ။ ယသ္မိံ၊ စိတ္တ၊ သမယေ မနောမယော အတ္တပဋိလာဘော ဟောတိ။ပေ။ ယသ္မိံ၊ စိတ္တ၊ သမယေ အရူပေါ အတ္တပဋိလာဘော ဟောတိ၊ နေဝ တသ္မိံ သမယေ ဩဠာရိကော အတ္တပဋိလာဘောတိ သင်္ခံ ဂစ္ဆတိ၊ န မနောမယော အတ္တပဋိလာဘောတိ သင်္ခံ ဂစ္ဆတိ၊ အရူပေါ အတ္တပဋိလာဘော တွေဝ တသ္မိံ သမယေ သင်္ခံ ဂစ္ဆတိ။>
    text <၄၄၀>, <သေယျထာပိ၊ စိတ္တ၊ ဂဝါ ခီရံ၊ ခီရမှာ ဒဓိ၊ ဒဓိမှာ နဝနီတံ၊ နဝနီတမှာ သပ္ပိ၊ သပ္ပိမှာ သပ္ပိမဏ္ဍော။ ယသ္မိံ သမယေ ခီရံ ဟောတိ၊ နေဝ တသ္မိံ သမယေ ဒဓီတိ သင်္ခံ ဂစ္ဆတိ၊ န နဝနီတန္တိ သင်္ခံ ဂစ္ဆတိ၊ န သပ္ပီတိ သင်္ခံ ဂစ္ဆတိ၊ န သပ္ပိမဏ္ဍောတိ သင်္ခံ ဂစ္ဆတိ၊ ခီရံ တွေဝ တသ္မိံ သမယေ သင်္ခံ ဂစ္ဆတိ။ ယသ္မိံ သမယေ ဒဓိ ဟောတိ။ပေ။ နဝနီတံ ဟောတိ။ သပ္ပိ ဟောတိ။ သပ္ပိမဏ္ဍော ဟောတိ၊ နေဝ တသ္မိံ သမယေ ခီရန္တိ သင်္ခံ ဂစ္ဆတိ၊ န ဒဓီတိ သင်္ခံ ဂစ္ဆတိ၊ န နဝနီတန္တိ သင်္ခံ ဂစ္ဆတိ၊ န သပ္ပီတိ သင်္ခံ ဂစ္ဆတိ၊ သပ္ပိမဏ္ဍော တွေဝ တသ္မိံ သမယေ သင်္ခံ ဂစ္ဆတိ။ ဧဝမေဝ ခေါ၊ စိတ္တ၊ ယသ္မိံ သမယေ ဩဠာရိကော အတ္တပဋိလာဘော ဟောတိ။ပေ။ ယသ္မိံ၊ စိတ္တ၊ သမယေ မနောမယော အတ္တပဋိလာဘော ဟောတိ။ပေ။ ယသ္မိံ၊ စိတ္တ၊ သမယေ အရူပေါ အတ္တပဋိလာဘော ဟောတိ၊ နေဝ တသ္မိံ သမယေ ဩဠာရိကော အတ္တပဋိလာဘောတိ သင်္ခံ ဂစ္ဆတိ၊ န မနောမယော အတ္တပဋိလာဘောတိ သင်္ခံ ဂစ္ဆတိ၊ အရူပေါ အတ္တပဋိလာဘော တွေဝ တသ္မိံ သမယေ သင်္ခံ ဂစ္ဆတိ။ ဣမာ ခေါ စိတ္တ၊ လောကသမညာ လောကနိရုတ္တိယော လောကဝေါဟာရာ လောကပညတ္တိယော၊ ယာဟိ တထာဂတော ဝေါဟရတိ အပရာမသန္တိ။>
    text <၄၄၁>, <ဧဝံ ဝုတ္တေ၊ ပေါဋ္ဌပါဒော ပရိဗ္ဗာဇကော ဘဂဝန္တံ ဧတဒဝေါစ အဘိက္ကန္တံ၊ ဘန္တေ။ အဘိက္ကန္တံ၊ ဘန္တေ၊ သေယျထာပိ၊ ဘန္တေ၊ နိက္ကုဇ္ဇိတံ ဝါ ဥက္ကုဇ္ဇေယျ၊ ပဋိစ္ဆန္နံ ဝါ ဝိဝရေယျ၊ မူဠှဿ ဝါ မဂ္ဂံ အာစိက္ခေယျ၊ အန္ဓကာရေ ဝါ တေလပဇ္ဇောတံ ဓာရေယျ စက္ခုမန္တော ရူပါနိ ဒက္ခန္တီတိ။ ဧဝမေဝံ ဘဂဝတာ အနေကပရိယာယေန ဓမ္မော ပကာသိတော။ ဧသာဟံ၊ ဘန္တေ၊ ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသင်္ဃဉ္စ။ ဥပါသကံ မံ ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတန္တိ။>
  text <စိတ္တဟတ္ထိသာရိပုတ္တဥပသမ္ပဒာ>
    text <၄၄၂>, <စိတ္တော ပန ဟတ္ထိသာရိပုတ္တော ဘဂဝန္တံ ဧတဒဝေါစ အဘိက္ကန္တံ၊ ဘန္တေ၊ အဘိက္ကန္တံ၊ ဘန္တေ။ သေယျထာပိ၊ ဘန္တေ၊ နိက္ကုဇ္ဇိတံ ဝါ ဥက္ကုဇ္ဇေယျ၊ ပဋိစ္ဆန္နံ ဝါ ဝိဝရေယျ၊ မူဠှဿ ဝါ မဂ္ဂံ အာစိက္ခေယျ၊ အန္ဓကာရေ ဝါ တေလပဇ္ဇောတံ ဓာရေယျ စက္ခုမန္တော ရူပါနိ ဒက္ခန္တီတိ။ ဧဝမေဝံ ဘဂဝတာ အနေကပရိယာယေန ဓမ္မော ပကာသိတော။ ဧသာဟံ၊ ဘန္တေ၊ ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသင်္ဃဉ္စ။ လဘေယျာဟံ၊ ဘန္တေ၊ ဘဂဝတော သန္တိကေ ပဗ္ဗဇ္ဇံ၊ လဘေယျံ ဥပသမ္ပဒန္တိ။>
    text <၄၄၃>, <အလတ္ထ ခေါ စိတ္တော ဟတ္ထိသာရိပုတ္တော ဘဂဝတော သန္တိကေ ပဗ္ဗဇ္ဇံ၊ အလတ္ထ ဥပသမ္ပဒံ။ အစိရူပသမ္ပန္နော ခေါ ပနာယသ္မာ စိတ္တော ဟတ္ထိသာရိပုတ္တော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော န စိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ၊ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ အဗ္ဘညာသိ။ အညတရော ခေါ ပနာယသ္မာ စိတ္တော ဟတ္ထိသာရိပုတ္တော အရဟတံ အဟောသီတိ။>
    stand <ပေါဋ္ဌပါဒသုတ္တံ နိဋ္ဌိတံ နဝမံ။>
