text <၂။ ဧကူပေါသထိကဝဂ္ဂေါ>
  text <၁။ ဧကူပေါသထိကာထေရီအပဒာနံ>
    text <၁>
      text <နဂရေ ဗန္ဓုမတိယာ၊ ဗန္ဓုမာ နာမ ခတ္တိယော။>
      text <ဒိဝသေ ပုဏ္ဏမာယ သော၊ ဥပဝသိ ဥပေါသထံ။>
    text <၂>
      text <အဟံ တေန သမယေန၊ ကုမ္ဘဒာသီ အဟံ တဟိံ။>
      text <ဒိသွာ သရာဇကံ သေနံ၊ ဧဝါဟံ စိန္တယိံ တဒာ။>
    text <၃>
      text <ရာဇာပိ ရဇ္ဇံ ဆဍ္ဍေတွာ၊ ဥပဝသိ ဥပေါသထံ။>
      text <သဖလံ နူန တံ ကမ္မံ၊ ဇနကာယော ပမောဒိတော။>
    text <၄>
      text <ယောနိသော ပစ္စဝေက္ခိတွာ၊ ဒုဂ္ဂစ္စဉ္စ ဒလိဒ္ဒတံ။>
      text <မာနသံ သမ္ပဟံသိတွာ၊ ဥပဝသိံ ဥပေါသထံ။>
    text <၅>
      text <အဟံ ဥပေါသထံ ကတွာ၊ သမ္မာသမ္ဗုဒ္ဓသာသနေ။>
      text <တေန ကမ္မေန သုကတေန၊ တာဝတိံသမဂစ္ဆဟံ။>
    text <၆>
      text <တတ္ထ မေ သုကတံ ဗျမှံ၊ ဥဗ္ဘယောဇနမုဂ္ဂတံ။>
      text <ကူဋာဂါရဝရူပေတံ၊ မဟာသနသုဘူသိတံ။>
    text <၇>
      text <အစ္ဆရာ သတသဟဿာ၊ ဥပတိဋ္ဌန္တိ မံ သဒာ။>
      text <အညေ ဒေဝေ အတိက္ကမ္မ၊ အတိရောစာမိ သဗ္ဗဒာ။>
    text <၈>
      text <စတုသဋ္ဌိ ဒေဝရာဇူနံ၊ မဟေသိတ္တမကာရယိံ။>
      text <တေသဋ္ဌိ စက္ကဝတ္တီနံ၊ မဟေသိတ္တမကာရယိံ။>
    text <၉>
      text <သုဝဏ္ဏဝဏ္ဏာ ဟုတွာန၊ ဘဝေသု သံသရာမဟံ။>
      text <သဗ္ဗတ္ထ ပဝရာ ဟောမိ၊ ဥပေါသထဿိဒံ ဖလံ။>
    text <၁၀>
      text <ဟတ္ထိယာနံ အဿယာနံ၊ ရထယာနဉ္စ သီဝိကံ။>
      text <လဘာမိ သဗ္ဗမေဝေတံ၊ ဥပေါသထဿိဒံ ဖလံ။>
    text <၁၁>
      text <သောဏ္ဏမယံ ရူပိမယံ၊ အထောပိ ဖလိကာမယံ။>
      text <လောဟိတင်္ဂမယဉ္စေဝ၊ သဗ္ဗံ ပဋိလဘာမဟံ။>
    text <၁၂>
      text <ကောသေယျကမ္ဗလိယာနိ၊ ခေါမကပ္ပါသိကာနိ စ။>
      text <မဟဂ္ဃာနိ စ ဝတ္ထာနိ၊ သဗ္ဗံ ပဋိလဘာမဟံ။>
    text <၁၃>
      text <အန္နံ ပါနံ ခါဒနီယံ၊ ဝတ္ထသေနာသနာနိ စ။>
      text <သဗ္ဗမေတံ ပဋိလဘေ၊ ဥပေါသထဿိဒံ ဖလံ။>
    text <၁၄>
      text <ဝရဂန္ဓဉ္စ မာလဉ္စ၊ စုဏ္ဏကဉ္စ ဝိလေပနံ။>
      text <သဗ္ဗမေတံ ပဋိလဘေ၊ ဥပေါသထဿိဒံ ဖလံ။>
    text <၁၅>
      text <ကူဋာဂါရဉ္စ ပါသာဒံ၊ မဏ္ဍပံ ဟမ္မိယံ ဂုဟံ။>
      text <သဗ္ဗမေတံ ပဋိလဘေ၊ ဥပေါသထဿိဒံ ဖလံ။>
    text <၁၆>
      text <ဇာတိယာ သတ္တဝဿာဟံ၊ ပဗ္ဗဇိံ အနဂါရိယံ။>
      text <အဍ္ဎမာသေ အသမ္ပတ္တေ၊ အရဟတ္တမပါပုဏိံ။>
    text <၁၇>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၈>
      text <ဧကနဝုတိတော ကပ္ပေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ ဥပေါသထဿိဒံ ဖလံ။>
    text <၁၉>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၀>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၁>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဧကူပေါသထိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဧကူပေါသထိကာထေရိယာပဒာနံ ပဌမံ။>
  text <၂။ သဠလပုပ္ဖိကာထေရီအပဒာနံ>
    text <၂၂>
      text <စန္ဒဘာဂါနဒီတီရေ၊ အဟောသိံ ကိန္နရီ တဒာ။>
      text <အဒ္ဒသာဟံ ဒေဝဒေဝံ၊ စင်္ကမန္တံ နရာသဘံ။>
    text <၂၃>
      text <ဩစိနိတွာန သဠလံ၊ ဗုဒ္ဓသေဋ္ဌဿဒာသဟံ။>
      text <ဥပသိင်္ဃိ မဟာဝီရော၊ သဠလံ ဒေဝဂန္ဓိကံ။>
    text <၂၄>
      text <ပဋိဂ္ဂဟေတွာ သမ္ဗုဒ္ဓေါ၊ ဝိပဿီ လောကနာယကော။>
      text <ဥပသိင်္ဃိ မဟာဝီရော၊ ပေက္ခမာနာယ မေ တဒာ။>
    text <၂၅>
      text <အဉ္ဇလိံ ပဂ္ဂဟေတွာန၊ ဝန္ဒိတွာ ဒွိပဒုတ္တမံ။>
      text <သကံ စိတ္တံ ပသာဒေတွာ၊ တတော ပဗ္ဗတမာရုဟိံ။>
    text <၂၆>
      text <ဧကနဝုတိတော ကပ္ပေ၊ ယံ ပုပ္ဖမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၂၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သဠလပုပ္ဖိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သဠလပုပ္ဖိကာထေရိယာပဒာနံ ဒုတိယံ။>
  text <၃။ မောဒကဒာယိကာထေရီအပဒာနံ>
    text <၃၀>
      text <နဂရေ ဗန္ဓုမတိယာ၊ ကုမ္ဘဒာသီ အဟောသဟံ။>
      text <မမ ဘာဂံ ဂဟေတွာန၊ ဂစ္ဆံ ဥဒကဟာရိကာ။>
    text <၃၁>
      text <ပန္ထမှိ သမဏံ ဒိသွာ၊ သန္တစိတ္တံ သမာဟတံ။>
      text <ပသန္နစိတ္တာ သုမနာ၊ မောဒကေ တီဏိဒာသဟံ။>
    text <၃၂>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဧကနဝုတိကပ္ပါနိ၊ ဝိနိပါတံ နဂစ္ဆဟံ။>
    text <၃၃>
      text <သမ္ပတ္တိ တံ ကရိတွာန၊ သဗ္ဗံ အနုဘဝိံ အဟံ။>
      text <မောဒကေ တီဏိ ဒတွာန၊ ပတ္တာဟံ အစလံ ပဒံ။>
    text <၃၄>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၃၅>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ မောဒကဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <မောဒကဒာယိကာထေရိယာပဒာနံ တတိယံ။>
  text <၄။ ဧကာသနဒာယိကာထေရီအပဒာနံ>
    text <၃၇>
      text <နဂရေ ဟံသဝတိယာ၊ အဟောသိံ ဗာလိကာ တဒာ။>
      text <မာတာ စ မေ ပိတာ စေဝ၊ ကမ္မန္တံ အဂမံသု တေ။>
    text <၃၈>
      text <မဇ္ဈနှိကမှိ သူရိယေ၊ အဒ္ဒသံ သမဏံ အဟံ။>
      text <ဝီထိယာ အနုဂစ္ဆန္တံ၊ အာသနံ ပညပေသဟံ။>
    text <၃၉>
      text <ဂေါနကာဝိကတိကာဟိ၊ ပညပေတွာ မမာသနံ။>
      text <ပသန္နစိတ္တာ သုမနာ၊ ဣဒံ ဝစနမဗြဝိံ။>
    text <၄၀>
      text <သန္တတ္တာ ကုထိတာ ဘူမိ၊ သူရော မဇ္ဈနှိကေ ဌိတော။>
      text <မာလုတာ စ န ဝါယန္တိ၊ ကာလော စေဝေတ္ထ မေဟိတိ။>
    text <၄၁>
      text <ပညတ္တမာသနမိဒံ၊ တဝတ္ထာယ မဟာမုနိ။>
      text <အနုကမ္ပံ ဥပါဒာယ၊ နိသီဒ မမ အာသနေ။>
    text <၄၂>
      text <နိသီဒိ တတ္ထ သမဏော၊ သုဒန္တော သုဒ္ဓမာနသော။>
      text <တဿ ပတ္တံ ဂဟေတွာန၊ ယထာရန္ဓံ အဒာသဟံ။>
    text <၄၃>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၄>
      text <တတ္ထ မေ သုကတံ ဗျမှံ၊ အာသနေန သုနိမ္မိတံ။>
      text <သဋ္ဌိယောဇနမုဗ္ဗေဓံ၊ တိံသယောဇနဝိတ္ထတံ။>
    text <၄၅>
      text <သောဏ္ဏမယာ မဏိမယာ၊ အထောပိ ဖလိကာမယာ။>
      text <လောဟိတင်္ဂမယာ စေဝ၊ ပလ္လင်္ကာ ဝိဝိဓာ မမ။>
    text <၄၆>
      text <တူလိကာ ဝိကတိကာဟိ၊ ကဋ္ဋိဿစိတ္တကာဟိ စ။>
      text <ဥဒ္ဒဧကန္တလောမီ စ၊ ပလ္လင်္ကာ မေ သုသဏ္ဌိတာ။>
    text <၄၇>
      text <ယဒာ ဣစ္ဆာမိ ဂမနံ၊ ဟာသခိဍ္ဍသမပ္ပိတာ။>
      text <သဟ ပလ္လင်္ကသေဋ္ဌေန၊ ဂစ္ဆာမိ မမ ပတ္ထိတံ။>
    text <၄၈>
      text <အသီတိ ဒေဝရာဇူနံ၊ မဟေသိတ္တမကာရယိံ။>
      text <သတ္တတိ စက္ကဝတ္တီနံ၊ မဟေသိတ္တမကာရယိံ။>
    text <၄၉>
      text <ဘဝါဘဝေ သံသရန္တီ၊ မဟာဘောဂံ လဘာမဟံ။>
      text <ဘောဂေ မေ ဦနတာ နတ္ထိ၊ ဧကာသနဿိဒံ ဖလံ။>
    text <၅၀>
      text <ဒုဝေ ဘဝေ သံသရာမိ၊ ဒေဝတ္တေ အထ မာနုသေ။>
      text <အညေ ဘဝေ န ဇာနာမိ၊ ဧကာသနဿိဒံ ဖလံ။>
    text <၅၁>
      text <ဒုဝေ ကုလေ ပဇာယာမိ၊ ခတ္တိယေ စာပိ ဗြာဟ္မဏေ။>
      text <ဥစ္စာကုလီနာ သဗ္ဗတ္ထ၊ ဧကာသနဿိဒံ ဖလံ။>
    text <၅၂>
      text <ဒောမနဿံ န ဇာနာမိ၊ စိတ္တသန္တာပနံ မမ။>
      text <ဝေဝဏ္ဏိယံ န ဇာနာမိ၊ ဧကာသနဿိဒံ ဖလံ။>
    text <၅၃>
      text <ဓာတိယော မံ ဥပဋ္ဌန္တိ၊ ခုဇ္ဇာ စေလာပိကာ ဗဟူ။>
      text <အင်္ကေန အင်္ကံ ဂစ္ဆာမိ၊ ဧကာသနဿိဒံ ဖလံ။>
    text <၅၄>
      text <အညာ နှာပေန္တိ ဘောဇေန္တိ၊ အညာ ရမေန္တိ မံ သဒာ။>
      text <အညာ ဂန္ဓံ ဝိလိမ္ပန္တိ၊ ဧကာသနဿိဒံ ဖလံ။>
    text <၅၅>
      text <မဏ္ဍပေ ရုက္ခမူလေ ဝါ၊ သုညာဂါရေ ဝသန္တိယာ။>
      text <မမ သင်္ကပ္ပမညာယ၊ ပလ္လင်္ကော ဥပတိဋ္ဌတိ။>
    text <၅၆>
      text <အယံ ပစ္ဆိမကော မယှံ၊ စရိမော ဝတ္တတေ ဘဝေါ။>
      text <အဇ္ဇာပိ ရဇ္ဇံ ဆဍ္ဍေတွာ၊ ပဗ္ဗဇိံ အနဂါရိယံ။>
    text <၅၇>
      text <သတသဟဿိတော ကပ္ပေ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ဧကာသနဿိဒံ ဖလံ။>
    text <၅၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၅၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၆၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဧကာသနဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဧကာသနဒာယိကာထေရိယာပဒာနံ စတုတ္ထံ။>
  text <၅။ ပဉ္စဒီပဒာယိကာထေရီအပဒာနံ>
    text <၆၁>
      text <နဂရေ ဟံသဝတိယာ၊ စာရိကီ အာသဟံ တဒာ။>
      text <အာရာမေန စ အာရာမံ၊ စရာမိ ကုသလတ္ထိကာ။>
    text <၆၂>
      text <ကာဠပက္ခမှိ ဒိဝသေ၊ အဒ္ဒသံ ဗောဓိမုတ္တမံ။>
      text <တတ္ထ စိတ္တံ ပသာဒေတွာ၊ ဗောဓိမူလေ နိသီဒဟံ။>
    text <၆၃>
      text <ဂရုစိတ္တံ ဥပဋ္ဌေတွာ၊ သိရေ ကတွာန အဉ္ဇလိံ။>
      text <သောမနဿံ ပဝေဒေတွာ၊ ဧဝံ စိန္တေသိ တာဝဒေ။>
    text <၆၄>
      text <ယဒိ ဗုဒ္ဓေါ အမိတဂုဏော၊ အသမပ္ပဋိပုဂ္ဂလော။>
      text <ဒဿေတု ပါဋိဟီရံ မေ၊ ဗောဓိ ဩဘာသတု အယံ။>
    text <၆၅>
      text <သဟ အာဝဇ္ဇိတေ မယှံ၊ ဗောဓိ ပဇ္ဇလိ တာဝဒေ။>
      text <သဗ္ဗသောဏ္ဏမယာ အာသိ၊ ဒိသာ သဗ္ဗာ ဝိရောစတိ။>
    text <၆၆>
      text <သတ္တရတ္တိန္ဒိဝံ တတ္ထ၊ ဗောဓိမူလေ နိသီဒဟံ။>
      text <သတ္တမေ ဒိဝသေ ပတ္တေ၊ ဒီပပူဇံ အကာသဟံ။>
    text <၆၇>
      text <အာသနံ ပရိဝါရေတွာ၊ ပဉ္စ ဒီပါနိ ပဇ္ဇလုံ။>
      text <ယာဝ ဥဒေတိ သူရိယော၊ ဒီပါ မေ ပဇ္ဇလုံ တဒာ။>
    text <၆၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၆၉>
      text <တတ္ထ မေ သုကတံ ဗျမှံ၊ ပဉ္စဒီပါတိ ဝုစ္စတိ။>
      text <သဋ္ဌိယောဇနမုဗ္ဗေဓံ၊ တိံသယောဇနဝိတ္ထတံ။>
    text <၇၀>
      text <အသင်္ခိယာနိ ဒီပါနိ၊ ပရိဝါရေ ဇလိံသု မေ။>
      text <ယာဝတာ ဒေဝဘဝနံ၊ ဒီပါလောကေန ဇောတတိ။>
    text <၇၁>
      text <ပရမ္မုခါ နိသီဒိတွာ၊ ယဒိ ဣစ္ဆာမိ ပဿိတုံ။>
      text <ဥဒ္ဓံ အဓော စ တိရိယံ၊ သဗ္ဗံ ပဿာမိ စက္ခုနာ။>
    text <၇၂>
      text <ယာဝတာ အဘိကင်္ခါမိ၊ ဒဋ္ဌုံ သုဂတဒုဂ္ဂတေ။>
      text <တတ္ထ အာဝရဏံ နတ္ထိ၊ ရုက္ခေသု ပဗ္ဗတေသု ဝါ။>
    text <၇၃>
      text <အသီတိ ဒေဝရာဇူနံ၊ မဟေသိတ္တမကာရယိံ။>
      text <သတာနံ စက္ကဝတ္တီနံ၊ မဟေသိတ္တမကာရယိံ။>
    text <၇၄>
      text <ယံ ယံ ယောနုပပဇ္ဇာမိ၊ ဒေဝတ္တံ အထ မာနုသံ။>
      text <ဒီပသတသဟဿာနိ၊ ပရိဝါရေ ဇလန္တိ မေ။>
    text <၇၅>
      text <ဒေဝလောကာ စဝိတွာန၊ ဥပ္ပဇ္ဇိံ မာတုကုစ္ဆိယံ။>
      text <မာတုကုစ္ဆိဂတာ သန္တီ၊ အက္ခိ မေ န နိမီလတိ။>
    text <၇၆>
      text <ဒီပသတသဟဿာနိ၊ ပုညကမ္မသမင်္ဂိတာ။>
      text <ဇလန္တိ သူတိကာဂေဟေ၊ ပဉ္စဒီပါနိဒံ ဖလံ။>
    text <၇၇>
      text <ပစ္ဆိမေ ဘဝေ သမ္ပတ္တေ၊ မာနသံ ဝိနိဝတ္တယိံ။>
      text <အဇရာမတံ သီတိဘာဝံ၊ နိဗ္ဗာနံ ဖဿယိံ အဟံ။>
    text <၇၈>
      text <ဇာတိယာ သတ္တဝဿာဟံ၊ အရဟတ္တမပါပုဏိံ။>
      text <ဥပသမ္ပါဒယီ ဗုဒ္ဓေါ၊ ဂုဏမညာယ ဂေါတမော။>
    text <၇၉>
      text <မဏ္ဍပေ ရုက္ခမူလေ ဝါ၊ သုညာဂါရေ ဝသန္တိယာ။>
      text <သဒာ ပဇ္ဇလတေ ဒီပံ၊ ပဉ္စဒီပါနိဒံ ဖလံ။>
    text <၈၀>
      text <ဒိဗ္ဗစက္ခု ဝိသုဒ္ဓံ မေ၊ သမာဓိကုသလာ အဟံ။>
      text <အဘိညာပါရမိပ္ပတ္တာ၊ ပဉ္စဒီပါနိဒံ ဖလံ။>
    text <၈၁>
      text <သဗ္ဗဝေါသိတဝေါသာနာ၊ ကတကိစ္စာ အနာသဝါ။>
      text <ပဉ္စဒီပါ မဟာဝီရ၊ ပါဒေ ဝန္ဒာမိ စက္ခုမ။>
    text <၈၂>
      text <သတသဟဿိတော ကပ္ပေ၊ ယံ ဒီပမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ပဉ္စဒီပါနိဒံ ဖလံ။>
    text <၈၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၈၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၈၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ပဉ္စဒီပဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ပဉ္စဒီပဒာယိကာထေရိယာပဒာနံ ပဉ္စမံ။>
  text <၆။ နဠမာလိကာထေရီအပဒာနံ>
    text <၈၆>
      text <စန္ဒဘာဂါနဒီတီရေ၊ အဟောသိံ ကိန္နရီ တဒာ။>
      text <အဒ္ဒသံ ဝိရဇံ ဗုဒ္ဓံ၊ သယမ္ဘုံ အပရာဇိတံ။>
    text <၈၇>
      text <ပသန္နစိတ္တာ သုမနာ၊ ဝေဒဇာတာ ကတဉ္ဇလီ။>
      text <နဠမာလံ ဂဟေတွာန၊ သယမ္ဘုံ အဘိပူဇယိံ။>
    text <၈၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ ကိန္နရီဒေဟံ၊ တာဝတိံသမဂစ္ဆဟံ။>
    text <၈၉>
      text <ဆတ္တိံသဒေဝရာဇူနံ၊ မဟေသိတ္တမကာရယိံ။>
      text <မနသာ ပတ္ထိတံ မယှံ၊ နိဗ္ဗတ္တတိ ယထိစ္ဆိတံ။>
    text <၉၀>
      text <ဒသန္နံ စက္ကဝတ္တီနံ၊ မဟေသိတ္တမကာရယိံ။>
      text <ဩစိတတ္တာဝ ဟုတွာန၊ သံသရာမိ ဘဝေသွဟံ။>
    text <၉၁>
      text <ကုသလံ ဝိဇ္ဇတေ မယှံ၊ ပဗ္ဗဇိံ အနဂါရိယံ။>
      text <ပူဇာရဟာ အဟံ အဇ္ဇ၊ သကျပုတ္တဿ သာသနေ။>
    text <၉၂>
      text <ဝိသုဒ္ဓမနသာ အဇ္ဇ၊ အပေတမနပါပိကာ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၉၃>
      text <စတုန္နဝုတိတော ကပ္ပေ၊ ယံ ဗုဒ္ဓမဘိပူဇယိံ။>
      text <ဒုဂ္ဂတိံ နာဘိဇာနာမိ၊ နဠမာလာယိဒံ ဖလံ။>
    text <၉၄>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၉၅>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၉၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ နဠမာလိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <နဠမာလိကာထေရိယာပဒာနံ ဆဋ္ဌံ။>
  text <၇။ မဟာပဇာပတိဂေါတမီထေရီအပဒာနံ>
    text <၉၇>
      text <ဧကဒာ လောကပဇ္ဇောတော၊ ဝေသာလိယံ မဟာဝနေ။>
      text <ကူဋာဂါရေ သုသာလာယံ၊ ဝသတေ နရသာရထိ။>
    text <၉၈>
      text <တဒာ ဇိနဿ မာတုစ္ဆာ၊ မဟာဂေါတမိ ဘိက္ခုနီ။>
      text <တဟိံ ကတေ ပုရေ ရမ္မေ၊ ဝသီ ဘိက္ခုနုပဿယေ။>
    text <၉၉>
      text <ဘိက္ခုနီဟိ ဝိမုတ္တာဟိ၊ သတေဟိ သဟ ပဉ္စဟိ။>
      text <ရဟောဂတာယ တဿေဝံ၊ စိတဿာသိ ဝိတက္ကိတံ။>
    text <၁၀၀>
      text <ဗုဒ္ဓဿ ပရိနိဗ္ဗာနံ၊ သာဝကဂ္ဂယုဂဿ ဝါ။>
      text <ရာဟုလာနန္ဒနန္ဒာနံ၊ နာဟံ လစ္ဆာမိ ပဿိတုံ။>
    text <၁၀၁>
      text <ဗုဒ္ဓဿ ပရိနိဗ္ဗာနာ၊ သာဝကဂ္ဂယုဂဿ ဝါ။>
      text <မဟာကဿပနန္ဒာနံ၊ အာနန္ဒရာဟုလာန စ။>
    text <၁၀၂>
      text <ပဋိကစ္စာယုသင်္ခါရံ၊ ဩသဇ္ဇိတွာန နိဗ္ဗုတိံ။>
      text <ဂစ္ဆေယျံ လောကနာထေန၊ အနုညာတာ မဟေသိနာ။>
    text <၁၀၃>
      text <တထာ ပဉ္စသတာနမ္ပိ၊ ဘိက္ခုနီနံ ဝိတက္ကိတံ။>
      text <အာသိ ခေမာဒိကာနမ္ပိ၊ ဧတဒေဝ ဝိတက္ကိတံ။>
    text <၁၀၄>
      text <ဘူမိစာလော တဒာ အာသိ၊ နာဒိတာ ဒေဝဒုန္ဒုဘီ။>
      text <ဥပဿယာဓိဝတ္ထာယော၊ ဒေဝတာ သောကပီဠိတာ။>
    text <၁၀၅>
      text <ဝိလပန္တာ သုကရုဏံ၊ တတ္ထဿူနိ ပဝတ္တယုံ။>
      text <မိတ္တာ ဘိက္ခုနိယော တာဟိ၊ ဥပဂန္တွာန ဂေါတမိံ။>
    text <၁၀၆>
      text <နိပစ္စ သိရသာ ပါဒေ၊ ဣဒံ ဝစနမဗြဝုံ။>
      text <တတ္ထ တောယလဝါသိတ္တာ၊ မယမယျေ ရဟောဂတာ။>
    text <၁၀၇>
      text <သာ စလာ စလိတာ ဘူမိ၊ နာဒိတာ ဒေဝဒုန္ဒုဘီ။>
      text <ပရိဒေဝါ စ သုယျန္တေ၊ ကိမတ္ထံ နူန ဂေါတမီ။>
    text <၁၀၈>
      text <တဒာ အဝေါစ သာ သဗ္ဗံ၊ ယထာပရိဝိတက္ကိတံ။>
      text <တာယောပိ သဗ္ဗာ အာဟံသု၊ ယထာပရိဝိတက္ကိတံ။>
    text <၁၀၉>
      text <ယဒိ တေ ရုစိတံ အယျေ၊ နိဗ္ဗာနံ ပရမံ သိဝံ။>
      text <နိဗ္ဗာယိဿာမ သဗ္ဗာပိ၊ ဗုဒ္ဓါနုညာယ သုဗ္ဗတေ။>
    text <၁၁၀>
      text <မယံ သဟာဝ နိက္ခန္တာ၊ ဃရာပိ စ ဘဝါပိ စ။>
      text <သဟာယေဝ ဂမိဿာမ၊ နိဗ္ဗာနံ ပဒမုတ္တမံ။>
    text <၁၁၁>
      text <နိဗ္ဗာနာယ ဝဇန္တီနံ၊ ကိံ ဝက္ခါမီတိ သာ ဝဒံ။>
      text <သဟ သဗ္ဗာဟိ နိဂ္ဂဉ္ဆိ၊ ဘိက္ခုနီနိလယာ တဒာ။>
    text <၁၁၂>
      text <ဥပဿယေ ယာဓိဝတ္ထာ၊ ဒေဝတာ တာ ခမန္တု မေ။>
      text <ဘိက္ခုနီနိလယဿေဒံ၊ ပစ္ဆိမံ ဒဿနံ မမ။>
    text <၁၁၃>
      text <န ဇရာ မစ္စု ဝါ ယတ္ထ၊ အပ္ပိယေဟိ သမာဂမော။>
      text <ပိယေဟိ န ဝိယောဂေါတ္ထိ၊ တံ ဝဇိဿံ အသင်္ခတံ။>
    text <၁၁၄>
      text <အဝီတရာဂါ တံ သုတွာ၊ ဝစနံ သုဂတောရသာ။>
      text <သောကဋ္ဋာ ပရိဒေဝိံသု၊ အဟော နော အပ္ပပုညတာ။>
    text <၁၁၅>
      text <ဘိက္ခုနီနိလယော သုညော၊ ဘူတော တာဟိ ဝိနာ အယံ။>
      text <ပဘာတေ ဝိယ တာရာယော၊ န ဒိဿန္တိ ဇိနောရသာ။>
    text <၁၁၆>
      text <နိဗ္ဗာနံ ဂေါတမီ ယာတိ၊ သတေဟိ သဟ ပဉ္စဟိ။>
      text <နဒီသတေဟိဝ သဟ၊ ဂင်္ဂါ ပဉ္စဟိ သာဂရံ။>
    text <၁၁၇>
      text <ရထိယာယ ဝဇန္တိယော၊ ဒိသွာ သဒ္ဓါ ဥပါသိကာ။>
      text <ဃရာ နိက္ခမ္မ ပါဒေသု၊ နိပစ္စ ဣဒမဗြဝုံ။>
    text <၁၁၈>
      text <ပသီဒဿု မဟာဘောဂေ၊ အနာထာယော ဝိဟာယ နော။>
      text <တယာ န ယုတ္တာ နိဗ္ဗာတုံ၊ ဣစ္ဆဋ္ဋာ ဝိလပိံသု တာ။>
    text <၁၁၉>
      text <တာသံ သောကပဟာနတ္ထံ၊ အဝေါစ မဓုရံ ဂိရံ။>
      text <ရုဒိတေန အလံ ပုတ္တာ၊ ဟာသကာလောယမဇ္ဇ ဝေါ။>
    text <၁၂၀>
      text <ပရိညာတံ မယာ ဒုက္ခံ၊ ဒုက္ခဟေတု ဝိဝဇ္ဇိတော။>
      text <နိရောဓော မေ သစ္ဆိကတော၊ မဂ္ဂေါ စာပိ သုဘာဝိတော။>
    stand <ပဌမံ ဘာဏဝါရံ။>
    text <၁၂၁>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၁၂၂>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၁၂၃>
      text <ဗုဒ္ဓေါ တဿ စ သဒ္ဓမ္မော၊ အနူနော ယာဝ တိဋ္ဌတိ။>
      text <နိဗ္ဗာတုံ တာဝ ကာလော မေ၊ မာ မံ သောစထ ပုတ္တိကာ။>
    text <၁၂၄>
      text <ကောဏ္ဍညာနန္ဒနန္ဒာဒီ၊ တိဋ္ဌန္တိ ရာဟုလော ဇိနော။>
      text <သုခိတော သဟိတော သင်္ဃော၊ ဟတဒဗ္ဗာ စ တိတ္ထိယာ။>
    text <၁၂၅>
      text <ဩက္ကာကဝံသဿ ယသော၊ ဥဿိတော မာရမဒ္ဒနော။>
      text <နနု သမ္ပတိ ကာလော မေ၊ နိဗ္ဗာနတ္ထာယ ပုတ္တိကာ။>
    text <၁၂၆>
      text <စိရပ္ပဘုတိ ယံ မယှံ၊ ပတ္ထိတံ အဇ္ဇ သိဇ္ဈတေ။>
      text <အာနန္ဒဘေရိကာလောယံ၊ ကိံ ဝေါ အဿူဟိ ပုတ္တိကာ။>
    text <၁၂၇>
      text <သစေ မယိ ဒယာ အတ္ထိ၊ ယဒိ စတ္ထိ ကတညုတာ။>
      text <သဒ္ဓမ္မဋ္ဌိတိယာ သဗ္ဗာ၊ ကရောထ ဝီရိယံ ဒဠှံ။>
    text <၁၂၈>
      text <ထီနံ အဒာသိ ပဗ္ဗဇ္ဇံ၊ သမ္ဗုဒ္ဓေါ ယာစိတော မယာ။>
      text <တသ္မာ ယထာဟံ နန္ဒိဿံ၊ တထာ တမနုတိဋ္ဌထ။>
    text <၁၂၉>
      text <တာ ဧဝမနုသာသိတွာ၊ ဘိက္ခုနီဟိ ပုရက္ခတာ။>
      text <ဥပေစ္စ ဗုဒ္ဓံ ဝန္ဒိတွာ၊ ဣဒံ ဝစနမဗြဝိ။>
    text <၁၃၀>
      text <အဟံ သုဂတ တေ မာတာ၊ တွဉ္စ ဝီရ ပိတာ မမ။>
      text <သဒ္ဓမ္မသုခဒ နာထ၊ တယာ ဇာတာမှိ ဂေါတမ။>
    text <၁၃၁>
      text <သံဝဒ္ဓိတောယံ သုဂတ၊ ရူပကာယော မယာ တဝ။>
      text <အနိန္ဒိတော ဓမ္မကာယော၊ မမ သံဝဒ္ဓိတော တယာ။>
    text <၁၃၂>
      text <မုဟုတ္တံ တဏှာသမဏံ၊ ခီရံ တွံ ပါယိတော မယာ။>
      text <တယာဟံ သန္တမစ္စန္တံ၊ ဓမ္မခီရဉှိ ပါယိတာ။>
    text <၁၃၃>
      text <ဗန္ဓနာရက္ခနေ မယှံ၊ အဏဏော တွံ မဟာမုနေ။>
      text <ပုတ္တကာမာ ထိယော ယာစံ၊ လဘန္တိ တာဒိသံ သုတံ။>
    text <၁၃၄>
      text <မန္ဓာတာဒိနရိန္ဒာနံ၊ ယာ မာတာ သာ ဘဝဏ္ဏဝေ။>
      text <နိမုဂ္ဂါဟံ တယာ ပုတ္တ၊ တာရိတာ ဘဝသာဂရာ။>
    text <၁၃၅>
      text <ရညော မာတာ မဟေသီတိ၊ သုလဘံ နာမမိတ္ထိနံ။>
      text <ဗုဒ္ဓမာတာတိ ယံ နာမံ၊ ဧတံ ပရမဒုလ္လဘံ။>
    text <၁၃၆>
      text <တဉ္စ လဒ္ဓံ မဟာဝီရ၊ ပဏိဓာနံ မမံ တယာ။>
      text <အဏုကံ ဝါ မဟန္တံ ဝါ၊ တံ သဗ္ဗံ ပူရိတံ မယာ။>
    text <၁၃၇>
      text <ပရိနိဗ္ဗာတုမိစ္ဆာမိ၊ ဝိဟာယေမံ ကဠေဝရံ။>
      text <အနုဇာနာဟိ မေ ဝီရ၊ ဒုက္ခန္တကရ နာယက။>
    text <၁၃၈>
      text <စက္ကင်္ကုသဓဇာကိဏ္ဏေ၊ ပါဒေ ကမလကောမလေ။>
      text <ပသာရေဟိ ပဏာမံ တေ၊ ကရိဿံ ပုတ္တဥတ္တမေ။>
    text <၁၃၉>
      text <သုဝဏ္ဏရာသိသင်္ကာသံ၊ သရီရံ ကုရု ပါကဋံ။>
      text <ကတွာ ဒေဟံ သုဒိဋ္ဌံ တေ၊ သန္တိံ ဂစ္ဆာမိ နာယက။>
    text <၁၄၀>
      text <ဒွတ္တိံသလက္ခဏူပေတံ၊ သုပ္ပဘာလင်္ကတံ တနုံ။>
      text <သဉ္ဈာဃနာဝ ဗာလက္ကံ၊ မာတုစ္ဆံ ဒဿယီ ဇိနော။>
    text <၁၄၁>
      text <ဖုလ္လာရဝိန္ဒသံကာသေ၊ တရုဏာဒိစ္စသပ္ပဘေ။>
      text <စက္ကင်္ကိတေ ပါဒတလေ၊ တတော သာ သိရသာ ပတိ။>
    text <၁၄၂>
      text <ပဏမာမိ နရာဒိစ္စ၊ အာဒိစ္စကုလကေတုကံ။>
      text <ပစ္ဆိမေ မရဏေ မယှံ၊ န တံ ဣက္ခါမဟံ ပုနော။>
    text <၁၄၃>
      text <ဣတ္ထိယော နာမ လောကဂ္ဂ၊ သဗ္ဗဒောသာကရာ မတာ။>
      text <ယဒိ ကော စတ္ထိ ဒောသော မေ၊ ခမဿု ကရုဏာကရ။>
    text <၁၄၄>
      text <ဣတ္ထိကာနဉ္စ ပဗ္ဗဇ္ဇံ၊ ဟံ တံ ယာစိံ ပုနပ္ပုနံ။>
      text <တတ္ထ စေ အတ္ထိ ဒောသော မေ၊ တံ ခမဿု နရာသဘ။>
    text <၁၄၅>
      text <မယာ ဘိက္ခုနိယော ဝီရ၊ တဝါနုညာယ သာသိတာ။>
      text <တတြ စေ အတ္ထိ ဒုန္နီတံ၊ တံ ခမဿု ခမာဓိပ။>
    text <၁၄၆>
      text <အက္ခန္တေ နာမ ခန္တဗ္ဗံ၊ ကိံ ဘဝေ ဂုဏဘူသနေ။>
      text <ကိမုတ္တရံ တေ ဝက္ခါမိ၊ နိဗ္ဗာနာယ ဝဇန္တိယာ။>
    text <၁၄၇>
      text <သုဒ္ဓေ အနူနေ မမ ဘိက္ခုသင်္ဃေ၊ လောကာ ဣတော နိဿရိတုံ ခမန္တေ။>
      text <ပဘာတကာလေ ဗျသနင်္ဂတာနံ၊ ဒိသွာန နိယျာတိဝ စန္ဒလေခါ။>
    text <၁၄၈>
      text <တဒေတရာ ဘိက္ခုနိယော ဇိနဂ္ဂံ၊ တာရာဝ စန္ဒာနုဂတာ သုမေရုံ။>
      text <ပဒက္ခိဏံ ကစ္စ နိပစ္စ ပါဒေ၊ ဌိတာ မုခန္တံ သမုဒိက္ခမာနာ။>
    text <၁၄၉>
      text <န တိတ္တိပုဗ္ဗံ တဝ ဒဿနေန၊ စက္ခုံ န သောတံ တဝ ဘာသိတေန။>
      text <စိတ္တံ မမံ ကေဝလမေကမေဝ၊ ပပ္ပုယျ တံ ဓမ္မရသေန တိတ္တိ။>
    text <၁၅၀>
      text <နဒတော ပရိသာယံ တေ၊ ဝါဒိတဗ္ဗပဟာရိနော။>
      text <ယေ တေ ဒက္ခန္တိ ဝဒနံ၊ ဓညာ တေ နရပုင်္ဂဝ။>
    text <၁၅၁>
      text <ဒီဃင်္ဂုလီ တမ္ဗနခေ၊ သုဘေ အာယတပဏှိကေ။>
      text <ယေ ပါဒေ ပဏမိဿန္တိ၊ တေပိ ဓညာ ဂုဏန္ဓရ။>
    text <၁၅၂>
      text <မဓုရာနိ ပဟဋ္ဌာနိ၊ ဒောသဂ္ဃာနိ ဟိတာနိ စ။>
      text <ယေ တေ ဝါကျာနိ သုယျန္တိ၊ တေပိ ဓညာ နရုတ္တမ။>
    text <၁၅၃>
      text <ဓညာဟံ တေ မဟာဝီရ၊ ပါဒပူဇနတပ္ပရာ။>
      text <တိဏ္ဏသံသာရကန္တာရာ၊ သုဝါကျေန သိရီမတော။>
    text <၁၅၄>
      text <တတော သာ အနုသာဝေတွာ၊ ဘိက္ခုသင်္ဃမ္ပိ သုဗ္ဗတာ။>
      text <ရာဟုလာနန္ဒနန္ဒေ စ၊ ဝန္ဒိတွာ ဣဒမဗြဝိ။>
    text <၁၅၅>
      text <အာသီဝိသာလယသမေ၊ ရောဂါဝါသေ ကဠေဝရေ။>
      text <နိဗ္ဗိန္ဒာ ဒုက္ခသင်္ဃာဋေ၊ ဇရာမရဏဂေါစရေ။>
    text <၁၅၆>
      text <နာနာကလိမလာကိဏ္ဏေ၊ ပရာယတ္တေ နိရီဟကေ။>
      text <တေန နိဗ္ဗာတုမိစ္ဆာမိ၊ အနုမညထ ပုတ္တကာ။>
    text <၁၅၇>
      text <နန္ဒော ရာဟုလဘဒ္ဒော စ၊ ဝီတသောကာ နိရာသဝါ။>
      text <ဌိတာစလဋ္ဌိတိ ထိရာ၊ ဓမ္မတမနုစိန္တယုံ။>
    text <၁၅၈>
      text <ဓိရတ္ထု သင်္ခတံ လောလံ၊ အသာရံ ကဒလူပမံ။>
      text <မာယာမရီစိသဒိသံ၊ ဣတရံ အနဝဋ္ဌိတံ။>
    text <၁၅၉>
      text <ယတ္ထ နာမ ဇိနဿာယံ၊ မာတုစ္ဆာ ဗုဒ္ဓပေါသိကာ။>
      text <ဂေါတမီ နိဓနံ ယာတိ၊ အနိစ္စံ သဗ္ဗသင်္ခတံ။>
    text <၁၆၀>
      text <အာနန္ဒော စ တဒာ သေခေါ၊ သောကဋ္ဋော ဇိနဝစ္ဆလော။>
      text <တတ္ထဿူနိ ကရောန္တော သော၊ ကရုဏံ ပရိဒေဝတိ။>
    text <၁၆၁>
      text <ဟာ သန္တိံ ဂေါတမီ ယာတိ၊ နူန ဗုဒ္ဓေါပိ နိဗ္ဗုတိံ။>
      text <ဂစ္ဆတိ န စိရေနေဝ၊ အဂ္ဂိရိဝ နိရိန္ဓနော။>
    text <၁၆၂>
      text <ဧဝံ ဝိလာပမာနံ တံ၊ အာနန္ဒံ အာဟ ဂေါတမီ။>
      text <သုတသာဂရဂမ္ဘီရ၊ ဗုဒ္ဓေါပဋ္ဌာနတပ္ပရ။>
    text <၁၆၃>
      text <န ယုတ္တံ သောစိတုံ ပုတ္တ၊ ဟာသကာလေ ဥပဋ္ဌိတေ။>
      text <တယာ မေ သရဏံ ပုတ္တ၊ နိဗ္ဗာနံ တမုပါဂတံ။>
    text <၁၆၄>
      text <တယာ တာတ သမဇ္ဈိဋ္ဌော၊ ပဗ္ဗဇ္ဇံ အနုဇာနိ နော။>
      text <မာ ပုတ္တ ဝိမနော ဟောဟိ၊ သဖလော တေ ပရိဿမော။>
    text <၁၆၅>
      text <ယံ န ဒိဋ္ဌံ ပုရာဏေဟိ၊ တိတ္ထိကာစရိယေဟိပိ။>
      text <တံ ပဒံ သုကုမာရီဟိ၊ သတ္တဝဿာဟိ ဝေဒိတံ။>
    text <၁၆၆>
      text <ဗုဒ္ဓသာသနပါလေတ၊ ပစ္ဆိမံ ဒဿနံ တဝ။>
      text <တတ္ထ ဂစ္ဆာမဟံ ပုတ္တ၊ ဂတော ယတ္ထ န ဒိဿတေ။>
    text <၁၆၇>
      text <ကဒာစိ ဓမ္မံ ဒေသေန္တော၊ ခိပီ လောကဂ္ဂနာယကော။>
      text <တဒာဟံ အာသီသဝါစံ၊ အဝေါစံ အနုကမ္ပိကာ။>
    text <၁၆၈>
      text <စိရံ ဇီဝ မဟာဝီရ၊ ကပ္ပံ တိဋ္ဌ မဟာမုနေ။>
      text <သဗ္ဗလောကဿ အတ္ထာယ၊ ဘဝဿု အဇရာမရော။>
    text <၁၆၉>
      text <တံ တထာဝါဒိနိံ ဗုဒ္ဓေါ၊ မမံ သော ဧတဒဗြဝိ။>
      text <န ဟေဝံ ဝန္ဒိယာ ဗုဒ္ဓါ၊ ယထာ ဝန္ဒသိ ဂေါတမီ။>
    text <၁၇၀>
      text <ကထံ စရဟိ သဗ္ဗညူ၊ ဝန္ဒိတဗ္ဗာ တထာဂတာ။>
      text <ကထံ အဝန္ဒိယာ ဗုဒ္ဓါ၊ တံ မေ အက္ခါဟိ ပုစ္ဆိတော။>
    text <၁၇၁>
      text <အာရဒ္ဓဝီရိယေ ပဟိတတ္တေ၊ နိစ္စံ ဒဠှပရက္ကမေ။>
      text <သမဂ္ဂေ သာဝကေ ပဿ၊ ဧတံ ဗုဒ္ဓါနဝန္ဒနံ။>
    text <၁၇၂>
      text <တတော ဥပဿယံ ဂန္တွာ၊ ဧကိကာဟံ ဝိစိန္တယိံ။>
      text <သမဂ္ဂပရိသံ နာထော၊ ရောဓေသိ တိဘဝန္တဂေါ။>
    text <၁၇၃>
      text <ဟန္ဒာဟံ ပရိနိဗ္ဗိဿံ၊ မာ ဝိပတ္တိတမဒ္ဒသံ။>
      text <ဧဝါဟံ စိန္တယိတွာန၊ ဒိသွာန ဣသိသတ္တမံ။>
    text <၁၇၄>
      text <ပရိနိဗ္ဗာနကာလံ မေ၊ အာရောစေသိံ ဝိနာယကံ။>
      text <တတော သော သမနုညာသိ၊ ကာလံ ဇာနာဟိ ဂေါတမီ။>
    text <၁၇၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၇၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၇၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <၁၇၈>
      text <ထီနံ ဓမ္မာဘိသမယေ၊ ယေ ဗာလာ ဝိမတိံ ဂတာ။>
      text <တေသံ ဒိဋ္ဌိပ္ပဟာနတ္ထံ၊ ဣဒ္ဓိံ ဒဿေဟိ ဂေါတမီ။>
    text <၁၇၉>
      text <တဒာ နိပစ္စ သမ္ဗုဒ္ဓံ၊ ဥပ္ပတိတွာန အမ္ဗရံ။>
      text <ဣဒ္ဓီ အနေကာ ဒဿေသိ၊ ဗုဒ္ဓါနုညာယ ဂေါတမီ။>
    text <၁၈၀>
      text <ဧကိကာ ဗဟုဓာ အာသိ၊ ဗဟုကာ စေတိကာ တထာ။>
      text <အာဝိဘာဝံ တိရောဘာဝံ၊ တိရောကုဋ္ဋံ တိရောနဂံ။>
    text <၁၈၁>
      text <အသဇ္ဇမာနာ အဂမာ၊ ဘူမိယမ္ပိ နိမုဇ္ဇထ။>
      text <အဘိဇ္ဇမာနေ ဥဒကေ၊ အဂဉ္ဆိ မဟိယာ ယထာ။>
    text <၁၈၂>
      text <သကုဏီဝ တထာကာသေ၊ ပလ္လင်္ကေန ကမီ တဒာ။>
      text <ဝသံ ဝတ္တေသိ ကာယေန၊ ယာဝ ဗြဟ္မနိဝေသနံ။>
    text <၁၈၃>
      text <သိနေရုံ ဒဏ္ဍံ ကတွာန၊ ဆတ္တံ ကတွာ မဟာမဟိံ။>
      text <သမူလံ ပရိဝတ္တေတွာ၊ ဓာရယံ စင်္ကမီ နဘေ။>
    text <၁၈၄>
      text <ဆဿူရောဒယကာလေဝ၊ လောကဉ္စာကာသိ ဓူမိကံ။>
      text <ယုဂန္တေ ဝိယ လောကံ သာ၊ ဇာလာမာလာကုလံ အကာ။>
    text <၁၈၅>
      text <မုစလိန္ဒံ မဟာသေလံ၊ မေရုမူလနဒန္တရေ။>
      text <သာသပါရိဝ သဗ္ဗာနိ၊ ဧကေနဂ္ဂဟိ မုဋ္ဌိနာ။>
    text <၁၈၆>
      text <အင်္ဂုလဂ္ဂေန ဆာဒေသိ၊ ဘာကရံ သနိသာကရံ။>
      text <စန္ဒသူရသဟဿာနိ၊ အာဝေဠမိဝ ဓာရယိ။>
    text <၁၈၇>
      text <စတုသာဂရတောယာနိ၊ ဓာရယီ ဧကပါဏိနာ။>
      text <ယုဂန္တဇလဒာကာရံ၊ မဟာဝဿံ ပဝဿထ။>
    text <၁၈၈>
      text <စက္ကဝတ္တိံ သပရိသံ၊ မာပယီ သာ နဘတ္တလေ။>
      text <ဂရုဠံ ဒွိရဒံ သီဟံ၊ ဝိနဒန္တံ ပဒဿယိ။>
    text <၁၈၉>
      text <ဧကိကာ အဘိနိမ္မိတွာ၊ အပ္ပမေယျံ ဘိက္ခုနီဂဏံ။>
      text <ပုန အန္တရဓာပေတွာ၊ ဧကိကာ မုနိမဗြဝိ။>
    text <၁၉၀>
      text <မာတုစ္ဆာ တေ မဟာဝီရ၊ တဝ သာသနကာရိကာ။>
      text <အနုပ္ပတ္တာ သကံ အတ္ထံ၊ ပါဒေ ဝန္ဒာမိ စက္ခုမ။>
    text <၁၉၁>
      text <ဒဿေတွာ ဝိဝိဓာ ဣဒ္ဓီ၊ ဩရောဟိတွာ နဘတ္တလာ။>
      text <ဝန္ဒိတွာ လောကပဇ္ဇောတံ၊ ဧကမန္တံ နိသီဒိ သာ။>
    text <၁၉၂>
      text <သာ ဝီသဝဿသတိကာ၊ ဇာတိယာဟံ မဟာမုနေ။>
      text <အလမေတ္တာဝတာ ဝီရ၊ နိဗ္ဗာယိဿာမိ နာယက။>
    text <၁၉၃>
      text <တဒာတိဝိမှိတာ သဗ္ဗာ၊ ပရိသာ သာ ကတဉ္ဇလီ။>
      text <အဝေါစယျေ ကထံ အာသိ၊ အတုလိဒ္ဓိပရက္ကမာ။>
    text <၁၉၄>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၉၅>
      text <တဒာဟံ ဟံသဝတိယံ၊ ဇာတာမစ္စကုလေ အဟုံ။>
      text <သဗ္ဗောပကာရသမ္ပန္နေ၊ ဣဒ္ဓေ ဖီတေ မဟဒ္ဓနေ။>
    text <၁၉၆>
      text <ကဒာစိ ပိတုနာ သဒ္ဓိံ၊ ဒာသိဂဏပုရက္ခတာ။>
      text <မဟတာ ပရိဝါရေန၊ တံ ဥပေစ္စ နရာသဘံ။>
    text <၁၉၇>
      text <ဝါသဝံ ဝိယ ဝဿန္တံ၊ ဓမ္မမေဃံ အနာသဝံ။>
      text <သရဒာဒိစ္စသဒိသံ၊ ရံသိဇာလသမုဇ္ဇလံ။>
    text <၁၉၈>
      text <ဒိသွာ စိတ္တံ ပသာဒေတွာ၊ သုတွာ စဿ သုဘာသိတံ။>
      text <မာတုစ္ဆံ ဘိက္ခုနိံ အဂ္ဂေ၊ ဌပေန္တံ နရနာယကံ။>
    text <၁၉၉>
      text <သုတွာ ဒတွာ မဟာဒာနံ၊ သတ္တာဟံ တဿ တာဒိနော။>
      text <သသင်္ဃဿ နရဂ္ဂဿ၊ ပစ္စယာနိ ဗဟူနိ စ။>
    text <၂၀၀>
      text <နိပစ္စ ပါဒမူလမှိ၊ တံ ဌာနမဘိပတ္ထယိံ။>
      text <တတော မဟာပရိသတိံ၊ အဝေါစ ဣသိသတ္တမော။>
    text <၂၀၁>
      text <ယာ သသင်္ဃံ အဘောဇေသိ၊ သတ္တာဟံ လောကနာယကံ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၂၀၂>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၀၃>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ဂေါတမီ နာမ နာမေန၊ ဟေဿတိ သတ္ထု သာဝိကာ။>
    text <၂၀၄>
      text <တဿ ဗုဒ္ဓဿ မာတုစ္ဆာ၊ ဇီဝိတာပါဒိကာ အယံ။>
      text <ရတ္တညူနဉ္စ အဂ္ဂတ္တံ၊ ဘိက္ခုနီနံ လဘိဿတိ။>
    text <၂၀၅>
      text <တံ သုတွာန ပမောဒိတွာ၊ ယာဝဇီဝံ တဒာ ဇိနံ။>
      text <ပစ္စယေဟိ ဥပဋ္ဌိတွာ၊ တတော ကာလင်္ကတာ အဟံ။>
    text <၂၀၆>
      text <တာဝတိံသေသု ဒေဝေသု၊ သဗ္ဗကာမသမိဒ္ဓိသု။>
      text <နိဗ္ဗတ္တာ ဒသဟင်္ဂေဟိ၊ အညေ အဘိဘဝိံ အဟံ။>
    text <၂၀၇>
      text <ရူပသဒ္ဒေဟိ ဂန္ဓေဟိ၊ ရသေဟိ ဖုသနေဟိ စ။>
      text <အာယုနာပိ စ ဝဏ္ဏေန၊ သုခေန ယသသာပိ စ။>
    text <၂၀၈>
      text <တထေဝါဓိပတေယျေန၊ အဓိဂယှ ဝိရောစဟံ။>
      text <အဟောသိံ အမရိန္ဒဿ၊ မဟေသီ ဒယိတာ တဟိံ။>
    text <၂၀၉>
      text <သံသာရေ သံသရန္တီဟံ၊ ကမ္မဝါယုသမေရိတာ။>
      text <ကာသိဿ ရညော ဝိသယေ၊ အဇာယိံ ဒာသဂါမကေ။>
    text <၂၁၀>
      text <ပဉ္စဒာသသတာနူနာ၊ နိဝသန္တိ တဟိံ တဒာ။>
      text <သဗ္ဗေသံ တတ္ထ ယော ဇေဋ္ဌော၊ တဿ ဇာယာ အဟောသဟံ။>
    text <၂၁၁>
      text <သယမ္ဘုနော ပဉ္စသတာ၊ ဂါမံ ပိဏ္ဍာယ ပါဝိသုံ။>
      text <တေ ဒိသွာန အဟံ တုဋ္ဌာ၊ သဟ သဗ္ဗာဟိ ဣတ္ထိဘိ။>
    text <၂၁၂>
      text <ပူဂါ ဟုတွာဝ သဗ္ဗာယော၊ စတုမာသေ ဥပဋ္ဌဟုံ။>
      text <တိစီဝရာနိ ဒတွာန၊ သံသရိမှ သသာမိကာ။>
    text <၂၁၃>
      text <တတော စုတာ သဗ္ဗာပိ တာ၊ တာဝတိံသဂတာ မယံ။>
      text <ပစ္ဆိမေ စ ဘဝေ ဒာနိ၊ ဇာတာ ဒေဝဒဟေ ပုရေ။>
    text <၂၁၄>
      text <ပိတာ အဉ္ဇနသက္ကော မေ၊ မာတာ မမ သုလက္ခဏာ။>
      text <တတော ကပိလဝတ္ထုသ္မိံ၊ သုဒ္ဓေါဒနဃရံ ဂတာ။>
    text <၂၁၅>
      text <သေသာ သကျကုလေ ဇာတာ၊ သကျာနံ ဃရမာဂမုံ။>
      text <အဟံ ဝိသိဋ္ဌာ သဗ္ဗာသံ၊ ဇိနဿာပါဒိကာ အဟုံ။>
    text <၂၁၆>
      text <မမ ပုတ္တောဘိနိက္ခမ္မ၊ ဗုဒ္ဓေါ အာသိ ဝိနာယကော။>
      text <ပစ္ဆာဟံ ပဗ္ဗဇိတွာန၊ သတေဟိ သဟ ပဉ္စဟိ။>
    text <၂၁၇>
      text <သာကိယာနီဟိ ဓီရာဟိ၊ သဟ သန္တိသုခံ ဖုသိံ။>
      text <ယေ တဒာ ပုဗ္ဗဇာတိယံ၊ အမှာကံ အာသု သာမိနော။>
    text <၂၁၈>
      text <သဟပုညဿ ကတ္တာရော၊ မဟာသမယကာရကာ။>
      text <ဖုသိံသု အရဟတ္တံ တေ၊ သုဂတေနာနုကမ္ပိတာ။>
    text <၂၁၉>
      text <တဒေတရာ ဘိက္ခုနိယော၊ အာရုဟိံသု နဘတ္တလံ။>
      text <သံဂတာ ဝိယ တာရာယော၊ ဝိရောစိံသု မဟိဒ္ဓိကာ။>
    text <၂၂၀>
      text <ဣဒ္ဓီ အနေကာ ဒဿေသုံ၊ ပိဠန္ဓဝိကတိံ ယထာ။>
      text <ကမ္မာရော ကနကဿေဝ၊ ကမ္မညဿ သုသိက္ခိတော။>
    text <၂၂၁>
      text <ဒဿေတွာ ပါဋိဟီရာနိ၊ ဝိစိတ္တာနိ ဗဟူနိ စ။>
      text <တောသေတွာ ဝါဒိပဝရံ၊ မုနိံ သပရိသံ တဒာ။>
    text <၂၂၂>
      text <ဩရောဟိတွာန ဂဂနာ၊ ဝန္ဒိတွာ ဣသိသတ္တမံ။>
      text <အနုညာတာ နရဂ္ဂေန၊ ယထာဌာနေ နိသီဒိသုံ။>
    text <၂၂၃>
      text <အဟောနုကမ္ပိကာ အမှံ၊ သဗ္ဗာသံ စိရ ဂေါတမီ။>
      text <ဝါသိတာ တဝ ပုညေဟိ၊ ပတ္တာ နော အာသဝက္ခယံ။>
    text <၂၂၄>
      text <ကိလေသာ ဈာပိတာ အမှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမ အနာသဝါ။>
    text <၂၂၅>
      text <သွာဂတံ ဝတ နော အာသိ၊ ဗုဒ္ဓသေဋ္ဌဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၂၂၆>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <၂၂၇>
      text <ဣဒ္ဓီသု စ ဝသီ ဟောမ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမ မဟာမုနေ။>
    text <၂၂၈>
      text <ပုဗ္ဗေနိဝါသံ ဇာနာမ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၂၂၉>
      text <အတ္ထေ ဓမ္မေ စ နေရုတ္တေ၊ ပဋိဘာနေ စ ဝိဇ္ဇတိ။>
      text <ဉာဏံ အမှံ မဟာဝီရ၊ ဥပ္ပန္နံ တဝ သန္တိကေ။>
    text <၂၃၀>
      text <အသ္မာဘိ ပရိစိဏ္ဏောသိ၊ မေတ္တစိတ္တာဟိ နာယက။>
      text <အနုဇာနာဟိ သဗ္ဗာသံ၊ နိဗ္ဗာနာယ မဟာမုနေ။>
    text <၂၃၁>
      text <နိဗ္ဗာယိဿာမ ဣစ္စေဝံ၊ ကိံ ဝက္ခါမိ ဝဒန္တိယော။>
      text <ယဿ ဒာနိ စ ဝေါ ကာလံ၊ မညထာတိ ဇိနောဗြဝိ။>
    text <၂၃၂>
      text <ဂေါတမီအာဒိကာ တာယော၊ တဒာ ဘိက္ခုနိယော ဇိနံ။>
      text <ဝန္ဒိတွာ အာသနာ တမှာ၊ ဝုဋ္ဌာယ အဂမိံသု တာ။>
    text <၂၃၃>
      text <မဟတာ ဇနကာယေန၊ သဟ လောကဂ္ဂနာယကော။>
      text <အနုသံယာယီ သော ဝီရော၊ မာတုစ္ဆံ ယာဝကောဋ္ဌကံ။>
    text <၂၃၄>
      text <တဒာ နိပတိ ပါဒေသု၊ ဂေါတမီ လောကဗန္ဓုနော။>
      text <သဟေဝ တာဟိ သဗ္ဗာဟိ၊ ပစ္ဆိမံ ပါဒဝန္ဒနံ။>
    text <၂၃၅>
      text <ဣဒံ ပစ္ဆိမကံ မယှံ၊ လောကနာထဿ ဒဿနံ။>
      text <န ပုနော အမတာကာရံ၊ ပဿိဿာမိ မုခံ တဝ။>
    text <၂၃၆>
      text <န စ မေ ဝန္ဒနံ ဝီရ၊ တဝ ပါဒေ သုကောမလေ။>
      text <သမ္ဖုသိဿတိ လောကဂ္ဂ၊ အဇ္ဇ ဂစ္ဆာမိ နိဗ္ဗုတိံ။>
    text <၂၃၇>
      text <ရူပေန ကိံ တဝါနေန၊ ဒိဋ္ဌေ ဓမ္မေ ယထာတထေ။>
      text <သဗ္ဗံ သင်္ခတမေဝေတံ၊ အနဿာသိကမိတ္တရံ။>
    text <၂၃၈>
      text <သာ သဟ တာဟိ ဂန္တွာန၊ ဘိက္ခုနုပဿယံ သကံ။>
      text <အဍ္ဎပလ္လင်္ကမာဘုဇ္ဇ၊ နိသီဒိ ပရမာသနေ။>
    text <၂၃၉>
      text <တဒာ ဥပါသိကာ တတ္ထ၊ ဗုဒ္ဓသာသနဝစ္ဆလာ။>
      text <တဿာ ပဝတ္တိံ သုတွာန၊ ဥပေသုံ ပါဒဝန္ဒိကာ။>
    text <၂၄၀>
      text <ကရေဟိ ဥရံ ပဟန္တာ၊ ဆိန္နမူလာ ယထာ လတာ။>
      text <ရောဒန္တာ ကရုဏံ ရဝံ၊ သောကဋ္ဋာ ဘူမိပါတိတာ။>
    text <၂၄၁>
      text <မာ နော သရဏဒေ နာထေ၊ ဝိဟာယ ဂမိ နိဗ္ဗုတိံ။>
      text <နိပတိတွာန ယာစာမ၊ သဗ္ဗာယော သိရသာ မယံ။>
    text <၂၄၂>
      text <ယာ ပဓာနတမာ တာသံ၊ သဒ္ဓါ ပညာ ဥပါသိကာ။>
      text <တဿာ သီသံ ပမဇ္ဇန္တီ၊ ဣဒံ ဝစနမဗြဝိ။>
    text <၂၄၃>
      text <အလံ ပုတ္တာ ဝိသာဒေန၊ မာရပါသာနုဝတ္တိနာ။>
      text <အနိစ္စံ သင်္ခတံ သဗ္ဗံ၊ ဝိယောဂန္တံ စလာစလံ။>
    text <၂၄၄>
      text <တတော သာ တာ ဝိသဇ္ဇိတွာ၊ ပဌမံ ဈာနမုတ္တမံ။>
      text <ဒုတိယဉ္စ တတိယဉ္စ၊ သမာပဇ္ဇိ စတုတ္ထကံ။>
    text <၂၄၅>
      text <အာကာသာယတနဉ္စေဝ၊ ဝိညာဏာယတနံ တထာ။>
      text <အာကိဉ္စံ နေဝသညဉ္စ၊ သမာပဇ္ဇိ ယထာက္ကမံ။>
    text <၂၄၆>
      text <ပဋိလောမေန ဈာနာနိ၊ သမာပဇ္ဇိတ္ထ ဂေါတမီ။>
      text <ယာဝတာ ပဌမံ ဈာနံ၊ တတော ယာဝစတုတ္ထကံ။>
    text <၂၄၇>
      text <တတော ဝုဋ္ဌာယ နိဗ္ဗာယိ၊ ဒီပစ္စီဝ နိရာသဝါ။>
      text <ဘူမိစာလော မဟာ အာသိ၊ နဘသာ ဝိဇ္ဇုတာ ပတိ။>
    text <၂၄၈>
      text <ပနာဒိတာ ဒုန္ဒုဘိယော၊ ပရိဒေဝိံသု ဒေဝတာ။>
      text <ပုပ္ဖဝုဋ္ဌီ စ ဂဂနာ၊ အဘိဝဿထ မေဒနိံ။>
    text <၂၄၉>
      text <ကမ္ပိတော မေရုရာဇာပိ၊ ရင်္ဂမဇ္ဈေ ယထာ နဋော။>
      text <သောကေန စာတိဒီနောဝ ဝိရဝေါ အာသိ သာဂရော။>
    text <၂၅၀>
      text <ဒေဝါ နာဂါသုရာ ဗြဟ္မာ၊ သံဝိဂ္ဂါဟိံသု တင်္ခဏေ။>
      text <အနိစ္စာ ဝတ သင်္ခါရာ၊ ယထာယံ ဝိလယံ ဂတာ။>
    text <၂၅၁>
      text <ယာ စေ မံ ပရိဝါရိံသု၊ သတ္ထု သာသနကာရိကာ။>
      text <တာယောပိ အနုပါဒာနာ၊ ဒီပစ္စိ ဝိယ နိဗ္ဗုတာ။>
    text <၂၅၂>
      text <ဟာ ယောဂါ ဝိပ္ပယောဂန္တာ၊ ဟာနိစ္စံ သဗ္ဗသင်္ခတံ။>
      text <ဟာ ဇီဝိတံ ဝိနာသန္တံ၊ ဣစ္စာသိ ပရိဒေဝနာ။>
    text <၂၅၃>
      text <တတော ဒေဝါ စ ဗြဟ္မာ စ၊ လောကဓမ္မာနုဝတ္တနံ။>
      text <ကာလာနုရူပံ ကုဗ္ဗန္တိ၊ ဥပေတွာ ဣသိသတ္တမံ။>
    text <၂၅၄>
      text <တဒာ အာမန္တယီ သတ္ထာ၊ အာနန္ဒံ သုတသာဂရံ။>
      text <ဂစ္ဆာနန္ဒ နိဝေဒေဟိ၊ ဘိက္ခူနံ မာတု နိဗ္ဗုတိံ။>
    text <၂၅၅>
      text <တဒာနန္ဒော နိရာနန္ဒော၊ အဿုနာ ပုဏ္ဏလောစနော။>
      text <ဂဂ္ဂရေန သရေနာဟ၊ သမာဂစ္ဆန္တု ဘိက္ခဝေါ။>
    text <၂၅၆>
      text <ပုဗ္ဗဒက္ခိဏပစ္ဆာသု၊ ဥတ္တရာယ စ သန္တိကေ။>
      text <သုဏန္တု ဘာသိတံ မယှံ၊ ဘိက္ခဝေါ သုဂတောရသာ။>
    text <၂၅၇>
      text <ယာ ဝဍ္ဎယိ ပယတ္တေန၊ သရီရံ ပစ္ဆိမံ မုနေ။>
      text <သာ ဂေါတမီ ဂတာ သန္တိံ၊ တာရာဝ သူရိယောဒယေ။>
    text <၂၅၈>
      text <ဗုဒ္ဓမာတာတိ ပညတ္တိံ၊ ဌပယိတွာ ဂတာသမံ။>
      text <န ယတ္ထ ပဉ္စနေတ္တောပိ၊ ဂတိံ ဒက္ခတိ နာယကော။>
    text <၂၅၉>
      text <ယဿတ္ထိ သုဂတေ သဒ္ဓါ၊ ယော စ ပိယော မဟာမုနေ။>
      text <ဗုဒ္ဓမာတုဿ သက္ကာရံ၊ ကရောတု သုဂတောရသော။>
    text <၂၆၀>
      text <သုဒူရဋ္ဌာပိ တံ သုတွာ၊ သီဃမာဂစ္ဆု ဘိက္ခဝေါ။>
      text <ကေစိ ဗုဒ္ဓါနုဘာဝေန၊ ကေစိ ဣဒ္ဓီသု ကောဝိဒာ။>
    text <၂၆၁>
      text <ကူဋာဂါရဝရေ ရမ္မေ၊ သဗ္ဗသောဏ္ဏမယေ သုဘေ။>
      text <မဉ္စကံ သမာရောပေသုံ၊ ယတ္ထ သုတ္တာသိ ဂေါတမီ။>
    text <၂၆၂>
      text <စတ္တာရော လောကပါလာ တေ၊ အံသေဟိ သမဓာရယုံ။>
      text <သေသာ သက္ကာဒိကာ ဒေဝါ၊ ကူဋာဂါရေ သမဂ္ဂဟုံ။>
    text <၂၆၃>
      text <ကူဋာဂါရာနိ သဗ္ဗာနိ၊ အာသုံ ပဉ္စသတာနိပိ။>
      text <သရဒာဒိစ္စဝဏ္ဏာနိ၊ ဝိဿကမ္မကတာနိ ဟိ။>
    text <၂၆၄>
      text <သဗ္ဗာ တာပိ ဘိက္ခုနိယော၊ အာသုံ မဉ္စေသု သာယိတာ။>
      text <ဒေဝါနံ ခန္ဓမာရုဠှာ၊ နိယျန္တိ အနုပုဗ္ဗသော။>
    text <၂၆၅>
      text <သဗ္ဗသော ဆာဒိတံ အာသိ၊ ဝိတာနေန နဘတ္တလံ။>
      text <သတာရာ စန္ဒသူရာ စ၊ လဉ္ဆိတာ ကနကာမယာ။>
    text <၂၆၆>
      text <ပဋာကာ ဥဿိတာနေကာ၊ ဝိတတာ ပုပ္ဖကဉ္စုကာ။>
      text <ဩဂတာကာသပဒုမာ၊ မဟိယာ ပုပ္ဖမုဂ္ဂတံ။>
    text <၂၆၇>
      text <ဒဿန္တိ စန္ဒသူရိယာ၊ ပဇ္ဇလန္တိ စ တာရကာ။>
      text <မဇ္ဈံ ဂတောပိ စာဒိစ္စော၊ န တာပေသိ သသီ ယထာ။>
    text <၂၆၈>
      text <ဒေဝါ ဒိဗ္ဗေဟိ ဂန္ဓေဟိ၊ မာလေဟိ သုရဘီဟိ စ။>
      text <ဝါဒိတေဟိ စ နစ္စေဟိ၊ သင်္ဂီတီဟိ စ ပူဇယုံ။>
    text <၂၆၉>
      text <နာဂါသုရာ စ ဗြဟ္မာနော၊ ယထာသတ္တိ ယထာဗလံ။>
      text <ပူဇယိံသု စ နိယျန္တိံ၊ နိဗ္ဗုတံ ဗုဒ္ဓမာတရံ။>
    text <၂၇၀>
      text <သဗ္ဗာယော ပုရတော နီတာ၊ နိဗ္ဗုတာ သုဂတောရသာ။>
      text <ဂေါတမီ နိယျတေ ပစ္ဆာ၊ သက္ကတာ ဗုဒ္ဓပေါသိကာ။>
    text <၂၇၁>
      text <ပုရတော ဒေဝမနုဇာ၊ သနာဂါသုရဗြဟ္မကာ။>
      text <ပစ္ဆာ သသာဝကော ဗုဒ္ဓေါ၊ ပူဇတ္ထံ ယာတိ မာတုယာ။>
    text <၂၇၂>
      text <ဗုဒ္ဓဿ ပရိနိဗ္ဗာနံ၊ နေဒိသံ အာသိ ယာဒိသံ။>
      text <ဂေါတမီပရိနိဗ္ဗာနံ၊ အတေဝစ္ဆရိယံ အဟု။>
    text <၂၇၃>
      text <ဗုဒ္ဓေါ ဗုဒ္ဓဿ နိဗ္ဗာနေ၊ နောပဋိယာဒိ ဘိက္ခဝေါ။>
      text <ဗုဒ္ဓေါ ဂေါတမိနိဗ္ဗာနေ၊ သာရိပုတ္တာဒိကာ တထာ။>
    text <၂၇၄>
      text <စိတကာနိ ကရိတွာန၊ သဗ္ဗဂန္ဓမယာနိ တေ။>
      text <ဂန္ဓစုဏ္ဏပကိဏ္ဏာနိ၊ ဈာပယိံသု စ တာ တဟိံ။>
    text <၂၇၅>
      text <သေသဘာဂါနိ ဍယှိံသု၊ အဋ္ဌီ သေသာနိ သဗ္ဗသော။>
      text <အာနန္ဒော စ တဒာဝေါစ၊ သံဝေဂဇနကံ ဝစော။>
    text <၂၇၆>
      text <ဂေါတမီ နိဓနံ ယာတာ၊ ဍယှဉ္စဿာ သရီရကံ။>
      text <သင်္ကေတံ ဗုဒ္ဓနိဗ္ဗာနံ၊ န စိရေန ဘဝိဿတိ။>
    text <၂၇၇>
      text <တတော ဂေါတမိဓာတူနိ၊ တဿာ ပတ္တဂတာနိ သော။>
      text <ဥပနာမေသိ နာထဿ၊ အာနန္ဒော ဗုဒ္ဓစောဒိတော။>
    text <၂၇၈>
      text <ပါဏိနာ တာနိ ပဂ္ဂယှ၊ အဝေါစ ဣသိသတ္တမော။>
      text <မဟတော သာရဝန္တဿ၊ ယထာ ရုက္ခဿ တိဋ္ဌတော။>
    text <၂၇၉>
      text <ယော သော မဟတ္တရော ခန္ဓော၊ ပလုဇ္ဇေယျ အနိစ္စတာ။>
      text <တထာ ဘိက္ခုနိသင်္ဃဿ၊ ဂေါတမီ ပရိနိဗ္ဗုတာ။>
    text <၂၈၀>
      text <အဟော အစ္ဆရိယံ မယှံ၊ နိဗ္ဗုတာယပိ မာတုယာ။>
      text <သရီရမတ္တသေသာယ၊ နတ္ထိ သောကပရိဒ္ဒဝေါ။>
    text <၂၈၁>
      text <န သောစိယာ ပရေသံ သာ၊ တိဏ္ဏသံသာရသာဂရာ။>
      text <ပရိဝဇ္ဇိတသန္တာပါ၊ သီတိဘူတာ သုနိဗ္ဗုတာ။>
    text <၂၈၂>
      text <ပဏ္ဍိတာသိ မဟာပညာ၊ ပုထုပညာ တထေဝ စ။>
      text <ရတ္တညူ ဘိက္ခုနီနံ သာ၊ ဧဝံ ဓာရေထ ဘိက္ခဝေါ။>
    text <၂၈၃>
      text <ဣဒ္ဓီသု စ ဝသီ အာသိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ အာသိ စ ဂေါတမီ။>
    text <၂၈၄>
      text <ပုဗ္ဗေနိဝါသမညာသိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ တဿာ ပုနဗ္ဘဝေါ။>
    text <၂၈၅>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ပရိသုဒ္ဓံ အဟု ဉာဏံ၊ တသ္မာ သောစနိယာ န သာ။>
    text <၂၈၆>
      text <အယောဃနဟတဿေဝ၊ ဇလတော ဇာတဝေဒဿ။>
      text <အနုပုဗ္ဗူပသန္တဿ၊ ယထာ န ဉာယတေ ဂတိ။>
    text <၂၈၇>
      text <ဧဝံ သမ္မာ ဝိမုတ္တာနံ၊ ကာမဗန္ဓောဃတာရိနံ။>
      text <ပညာပေတုံ ဂတိ နတ္ထိ၊ ပတ္တာနံ အစလံ သုခံ။>
    text <၂၈၈>
      text <အတ္တဒီပါ တတော ဟောထ၊ သတိပဋ္ဌာနဂေါစရာ။>
      text <ဘာဝေတွာ သတ္တဗောဇ္ဈင်္ဂေ၊ ဒုက္ခဿန္တံ ကရိဿထ။>
    text <ဣတ္ထံ သုဒံ မဟာပဇာပတိဂေါတမီ ဣမာ ဂါထာယော အဘာသိတ္ထာတိ။>
    stand <မဟာပဇာပတိဂေါတမီထေရိယာပဒာနံ သတ္တမံ။>
  text <၈။ ခေမာထေရီအပဒာနံ>
    text <၂၈၉>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၂၉၀>
      text <တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။>
      text <နာနာရတနပဇ္ဇောတေ၊ မဟာသုခသမပ္ပိတာ။>
    text <၂၉၁>
      text <ဥပေတွာ တံ မဟာဝီရံ၊ အဿောသိံ ဓမ္မဒေသနံ။>
      text <တတော ဇာတပ္ပသာဒာဟံ၊ ဥပေမိ သရဏံ ဇိနံ။>
    text <၂၉၂>
      text <မာတရံ ပိတရံ စာဟံ၊ အာယာစိတွာ ဝိနာယကံ။>
      text <နိမန္တယိတွာ သတ္တာဟံ၊ ဘောဇယိံ သဟသာဝကံ။>
    text <၂၉၃>
      text <အတိက္ကန္တေ စ သတ္တာဟေ၊ မဟာပညာနမုတ္တမံ။>
      text <ဘိက္ခုနိံ ဧတဒဂ္ဂမှိ၊ ဌပေသိ နရသာရထိ။>
    text <၂၉၄>
      text <တံ သုတွာ မုဒိတာ ဟုတွာ၊ ပုနော တဿ မဟေသိနော။>
      text <ကာရံ ကတွာန တံ ဌာနံ၊ ပဏိပစ္စ ပဏီဒဟိံ။>
    text <၂၉၅>
      text <တတော မမ ဇိနော အာဟ၊ သိဇ္ဈတံ ပဏိဓီ တဝ။>
      text <သသင်္ဃေ မေ ကတံ ကာရံ၊ အပ္ပမေယျဖလံ တယာ။>
    text <၂၉၆>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၉၇>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ဧတဒဂ္ဂမနုပ္ပတ္တာ၊ ခေမာ နာမ ဘဝိဿတိ။>
    text <၂၉၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသူပဂါ အဟံ။>
    text <၂၉၉>
      text <တတော စုတာ ယာမမဂံ၊ တတောဟံ တုသိတံ ဂတာ။>
      text <တတော စ နိမ္မာနရတိံ၊ ဝသဝတ္တိပုရံ တတော။>
    text <၃၀၀>
      text <ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။>
      text <တတ္ထ တတ္ထေဝ ရာဇူနံ၊ မဟေသိတ္တမကာရယိံ။>
    text <၃၀၁>
      text <တတော စုတာ မနုဿတ္တေ၊ ရာဇူနံ စက္ကဝတ္တိနံ။>
      text <မဏ္ဍလီနဉ္စ ရာဇူနံ၊ မဟေသိတ္တမကာရယိံ။>
    text <၃၀၂>
      text <သမ္ပတ္တိံ အနုဘောတွာန၊ ဒေဝေသု မနုဇေသု စ။>
      text <သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။>
    text <၃၀၃>
      text <ဧကနဝုတိတော ကပ္ပေ၊ ဝိပဿီ လောကနာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။>
    text <၃၀၄>
      text <တမဟံ လောကနာယကံ၊ ဥပေတွာ နရသာရထိံ။>
      text <ဓမ္မံ ဘဏိတံ သုတွာန၊ ပဗ္ဗဇိံ အနဂါရိယံ။>
    text <၃၀၅>
      text <ဒသဝဿသဟဿာနိ၊ တဿ ဝီရဿ သာသနေ။>
      text <ဗြဟ္မစရိယံ စရိတွာန၊ ယုတ္တယောဂါ ဗဟုဿုတာ။>
    text <၃၀၆>
      text <ပစ္စယာကာရကုသလာ၊ စတုသစ္စဝိသာရဒာ။>
      text <နိပုဏာ စိတ္တကထိကာ၊ သတ္ထုသာသနကာရိကာ။>
    text <၃၀၇>
      text <တတော စုတာဟံ တုသိတံ၊ ဥပပန္နာ ယသဿိနီ။>
      text <အဘိဘောမိ တဟိံ အညေ၊ ဗြဟ္မစာရီဖလေနဟံ။>
    text <၃၀၈>
      text <ယတ္ထ ယတ္ထူပပန္နာဟံ၊ မဟာဘောဂါ မဟဒ္ဓနာ။>
      text <မေဓာဝိနီ သီလဝတီ၊ ဝိနီတပရိသာပိ စ။>
    text <၃၀၉>
      text <ဘဝါမိ တေန ကမ္မေန၊ ယောဂေန ဇိနသာသနေ။>
      text <သဗ္ဗာ သမ္ပတ္တိယော မယှံ၊ သုလဘာ မနသော ပိယာ။>
    text <၃၁၀>
      text <ယောပိ မေ ဘဝတေ ဘတ္တာ၊ ယတ္ထ ယတ္ထ ဂတာယပိ။>
      text <ဝိမာနေတိ န မံ ကောစိ၊ ပဋိပတ္တိဗလေန မေ။>
    text <၃၁၁>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <နာမေန ကောဏာဂမနော၊ ဥပ္ပဇ္ဇိ ဝဒတံ ဝရော။>
    text <၃၁၂>
      text <တဒာ ဟိ ဗာရာဏသိယံ၊ သုသမိဒ္ဓကုလပ္ပဇာ။>
      text <ဓနဉ္ဇာနီ သုမေဓာ စ၊ အဟမ္ပိ စ တယော ဇနာ။>
    text <၃၁၃>
      text <သင်္ဃာရာမမဒာသိမှ၊ ဒာနသဟာယိကာ ပုရေ။>
      text <သင်္ဃဿ စ ဝိဟာရမ္ပိ၊ ဥဒ္ဒိဿ ကာရိကာ မယံ။>
    text <၃၁၄>
      text <တတော စုတာ မယံ သဗ္ဗာ၊ တာဝတိံသူပဂါ အဟုံ။>
      text <ယသသာ အဂ္ဂတံ ပတ္တာ၊ မနုဿေသု တထေဝ စ။>
    text <၃၁၅>
      text <ဣမသ္မိံယေဝ ကပ္ပမှိ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၃၁၆>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၃၁၇>
      text <တဿာသိံ ဇေဋ္ဌိကာ ဓီတာ၊ သမဏီ ဣတိ ဝိဿုတာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၃၁၈>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    text <၃၁၉>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။>
    text <၃၂၀>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၃၂၁>
      text <အဟံ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။>
      text <ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။>
    text <၃၂၂>
      text <ကဒာစိ သော နရာဒိစ္စော၊ ဓမ္မံ ဒေသေသိ အဗ္ဘုတံ။>
      text <မဟာနိဒာနသုတ္တန္တံ၊ သုတွာ တံ ပရိယာပုဏိံ။>
    text <၃၂၃>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၃၂၄>
      text <ပစ္ဆိမေ စ ဘဝေ ဒာနိ၊ သာကလာယ ပုရုတ္တမေ။>
      text <ရညော မဒ္ဒဿ ဓီတာမှိ၊ မနာပါ ဒယိတာ ပိယာ။>
    text <၃၂၅>
      text <သဟ မေ ဇာတမတ္တမှိ၊ ခေမံ တမှိ ပုရေ အဟု။>
      text <တတော ခေမာတိ နာမံ မေ၊ ဂုဏတော ဥပပဇ္ဇထ။>
    text <၃၂၆>
      text <ယဒာဟံ ယောဗ္ဗနံ ပတ္တာ၊ ရူပလာဝညဘူသိတာ။>
      text <တဒာ အဒာသိ မံ တာတော၊ ဗိမ္ဗိသာရဿ ရာဇိနော။>
    text <၃၂၇>
      text <တဿာဟံ သုပ္ပိယာ အာသိံ၊ ရူပကေ လာယနေ ရတာ။>
      text <ရူပါနံ ဒောသဝါဒီတိ၊ န ဥပေသိံ မဟာဒယံ။>
    text <၃၂၈>
      text <ဗိမ္ဗိသာရော တဒာ ရာဇာ၊ မမာနုဂ္ဂဟဗုဒ္ဓိယာ။>
      text <ဝဏ္ဏယိတွာ ဝေဠုဝနံ၊ ဂါယကေ ဂါပယီ မမံ။>
    text <၃၂၉>
      text <ရမ္မံ ဝေဠုဝနံ ယေန၊ န ဒိဋ္ဌံ သုဂတာလယံ။>
      text <န တေန နန္ဒနံ ဒိဋ္ဌံ၊ ဣတိ မညာမသေ မယံ။>
    text <၃၃၀>
      text <ယေန ဝေဠုဝနံ ဒိဋ္ဌံ၊ နရနန္ဒနနန္ဒနံ။>
      text <သုဒိဋ္ဌံ နန္ဒနံ တေန၊ အမရိန္ဒသုနန္ဒနံ။>
    text <၃၃၁>
      text <ဝိဟာယ နန္ဒနံ ဒေဝါ၊ ဩတရိတွာ မဟီတလံ။>
      text <ရမ္မံ ဝေဠုဝနံ ဒိသွာ၊ န တပ္ပန္တိ သုဝိမှိတာ။>
    text <၃၃၂>
      text <ရာဇပုညေန နိဗ္ဗတ္တံ၊ ဗုဒ္ဓပုညေန ဘူသိတံ။>
      text <ကော ဝတ္တာ တဿ နိဿေသံ၊ ဝနဿ ဂုဏသဉ္စယံ။>
    text <၃၃၃>
      text <တံ သုတွာ ဝနသမိဒ္ဓံ၊ မမ သောတမနောဟရံ။>
      text <ဒဋ္ဌုကာမာ တမုယျာနံ၊ ရညော အာရောစယိံ တဒာ။>
    text <၃၃၄>
      text <မဟတာ ပရိဝါရေန၊ တဒာ စ သော မဟီပတိ။>
      text <မံ ပေသေသိ တမုယျာနံ၊ ဒဿနာယ သမုဿုကံ။>
    text <၃၃၅>
      text <ဂစ္ဆ ပဿ မဟာဘောဂေ၊ ဝနံ နေတ္တရသာယနံ။>
      text <ယံ သဒာ ဘာတိ သိရိယာ၊ သုဂတာဘာနုရဉ္ဇိတံ။>
    text <၃၃၆>
      text <ယဒာ စ ပိဏ္ဍာယ မုနိ၊ ဂိရိဗ္ဗဇပုရုတ္တမံ။>
      text <ပဝိဋ္ဌောဟံ တဒာယေဝ၊ ဝနံ ဒဋ္ဌုမုပါဂမိံ။>
    text <၃၃၇>
      text <တဒာ တံ ဖုလ္လဝိပိနံ၊ နာနာဘမရကူဇိတံ။>
      text <ကောကိလာဂီတသဟိတံ၊ မယူရဂဏနစ္စိတံ။>
    text <၃၃၈>
      text <အပ္ပသဒ္ဒမနာကိဏ္ဏံ၊ နာနာစင်္ကမဘူသိတံ။>
      text <ကုဋိမဏ္ဍပသင်္ကိဏ္ဏံ၊ ယောဂီဝရဝိရာဇိတံ။>
    text <၃၃၉>
      text <ဝိစရန္တီ အမညိဿံ၊ သဖလံ နယနံ မမ။>
      text <တတ္ထာပိ တရုဏံ ဘိက္ခုံ၊ ယုတ္တံ ဒိသွာ ဝိစိန္တယိံ။>
    text <၃၄၀>
      text <ဤဒိသေ ဝိပိနေ ရမ္မေ၊ ဌိတောယံ နဝယောဗ္ဗနေ။>
      text <ဝသန္တမိဝ ကန္တေန၊ ရူပေန စ သမနွိတော။>
    text <၃၄၁>
      text <နိသိန္နော ရုက္ခမူလမှိ၊ မုဏ္ဍော သင်္ဃာဋိပါရုတော။>
      text <ဈာယတေ ဝတယံ ဘိက္ခု၊ ဟိတွာ ဝိသယဇံ ရတိံ။>
    text <၃၄၂>
      text <နနု နာမ ဂဟဋ္ဌေန၊ ကာမံ ဘုတွာ ယထာသုခံ။>
      text <ပစ္ဆာ ဇိဏ္ဏေန ဓမ္မောယံ၊ စရိတဗ္ဗော သုဘဒ္ဒကော။>
    text <၃၄၃>
      text <သုညကန္တိ ဝိဒိတွာန၊ ဂန္ဓဂေဟံ ဇိနာလယံ။>
      text <ဥပေတွာ ဇိနမဒ္ဒက္ခံ၊ ဥဒယန္တံဝ ဘာကရံ။>
    text <၃၄၄>
      text <ဧကကံ သုခမာသီနံ၊ ဗီဇမာနံ ဝရိတ္ထိယာ။>
      text <ဒိသွာနေဝံ ဝိစိန္တေသိံ၊ နာယံ လူခေါ နရာသဘော။>
    text <၃၄၅>
      text <သာ ကညာ ကနကာဘာသာ၊ ပဒုမာနနလောစနာ။>
      text <ဗိမ္ဗောဋ္ဌီ ကုန္ဒဒသနာ၊ မနောနေတ္တရသာယနာ။>
    text <၃၄၆>
      text <ဟေမဒောလာဘသဝနာ၊ ကလိကာကာရသုတ္ထနီ။>
      text <ဝေဒိမဇ္ဈာဝ သုဿောဏီ၊ ရမ္ဘောရု စာရုဘူသနာ။>
    text <၃၄၇>
      text <ရတ္တံသကုပသံဗျာနာ၊ နီလမဋ္ဌနိဝါသနာ။>
      text <အတပ္ပနေယျရူပေန၊ ဟာသဘာဝသမနွိတာ။>
    text <၃၄၈>
      text <ဒိသွာ တမေဝံ စိန္တေသိံ၊ အဟောယမဘိရူပိနီ။>
      text <န မယာနေန နေတ္တေန၊ ဒိဋ္ဌပုဗ္ဗာ ကုဒာစနံ။>
    text <၃၄၉>
      text <တတော ဇရာဘိဘူတာ သာ၊ ဝိဝဏ္ဏာ ဝိကတာနနာ။>
      text <ဘိန္နဒန္တာ သေတသိရာ၊ သလာလာ ဝဒနာသုစိ။>
    text <၃၅၀>
      text <သင်္ခိတ္တကဏ္ဏာ သေတက္ခီ၊ လမ္ဗာသုဘပယောဓရာ။>
      text <ဝလိဝိတတသဗ္ဗင်္ဂီ၊ သိရာဝိတတဒေဟိနီ။>
    text <၃၅၁>
      text <နတင်္ဂါ ဒဏ္ဍဒုတိယာ၊ ဥပ္ဖာသုလိကတာ ကိသာ။>
      text <ပဝေဓမာနာ ပတိတာ၊ နိဿသန္တီ မုဟုံ မုဟုံ။>
    text <၃၅၂>
      text <တတော မေ အာသိ သံဝေဂေါ၊ အဗ္ဘုတော လောမဟံသနော။>
      text <ဓိရတ္ထု ရူပံ အသုစိံ၊ ရမန္တေ ယတ္ထ ဗာလိသာ။>
    text <၃၅၃>
      text <တဒာ မဟာကာရုဏိကော၊ ဒိသွာ သံဝိဂ္ဂမာနသံ။>
      text <ဥဒဂ္ဂစိတ္တော သုဂတော၊ ဣမာ ဂါထာ အဘာသထ။>
    text <၃၅၄>
      text <အာတုရံ အသုစိံ ပူတိံ၊ ပဿ ခေမေ သမုဿယံ။>
      text <ဥဂ္ဃရန္တံ ပဂ္ဃရန္တံ၊ ဗာလာနံ အဘိနန္ဒိတံ။>
    text <၃၅၅>
      text <အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။>
      text <သတိ ကာယဂတာ တျတ္ထု၊ နိဗ္ဗိဒာ ဗဟုလာ ဘဝ။>
    text <၃၅၆>
      text <ယထာ ဣဒံ တထာ ဧတံ၊ ယထာ ဧတံ တထာ ဣဒံ။>
      text <အဇ္ဈတ္တဉ္စ ဗဟိဒ္ဓါ စ၊ ကာယေ ဆန္ဒံ ဝိရာဇယ။>
    text <၃၅၇>
      text <အနိမိတ္တဉ္စ ဘာဝေဟိ၊ မာနာနုသယမုဇ္ဇဟ။>
      text <တတော မာနာဘိသမယာ၊ ဥပသန္တာ စရိဿသိ။>
    text <၃၅၈>
      text <ယေ ရာဂရတ္တာနုပတန္တိ သောတံ၊ သယံ ကတံ မက္ကဋကောဝ ဇာလံ။>
      text <ဧတမ္ပိ ဆေတွာန ပရိဗ္ဗဇန္တိ၊ န ပေက္ခိနော ကာမသုခံ ပဟာယ။>
    text <၃၅၉>
      text <တတော ကလ္လိတစိတ္တံ မံ၊ ဉတွာန နရသာရထိ။>
      text <မဟာနိဒာနံ ဒေသေသိ၊ သုတ္တန္တံ ဝိနယာယ မေ။>
    text <၃၆၀>
      text <သုတွာ သုတ္တန္တသေဋ္ဌံ တံ၊ ပုဗ္ဗသညမနုဿရိံ။>
      text <တတ္ထ ဌိတာဝဟံ သန္တီ၊ ဓမ္မစက္ခုံ ဝိသောဓယိံ။>
    text <၃၆၁>
      text <နိပတိတွာ မဟေသိဿ၊ ပါဒမူလမှိ တာဝဒေ။>
      text <အစ္စယံ ဒေသနတ္ထာယ၊ ဣဒံ ဝစနမဗြဝိံ။>
    text <၃၆၂>
      text <နမော တေ သဗ္ဗဒဿာဝီ၊ နမော တေ ကရုဏာကရ။>
      text <နမော တေ တိဏ္ဏသံသာရ၊ နမော တေ အမတံ ဒဒ။>
    text <၃၆၃>
      text <ဒိဋ္ဌိဂဟနပက္ခန္ဒာ၊ ကာမရာဂဝိမောဟိတာ။>
      text <တယာ သမ္မာ ဥပါယေန၊ ဝိနီတာ ဝိနယေ ရတာ။>
    text <၃၆၄>
      text <အဒဿနေန ဝိဘောဂါ၊ တာဒိသာနံ မဟေသိနံ။>
      text <အနုဘောန္တိ မဟာဒုက္ခံ၊ သတ္တာ သံသာရသာဂရေ။>
    text <၃၆၅>
      text <ယဒာဟံ လောကသရဏံ၊ အရဏံ အရဏန္တဂုံ။>
      text <နာဒ္ဒသာမိ အဒူရဋ္ဌံ၊ ဒေသယာမိ တမစ္စယံ။>
    text <၃၆၆>
      text <မဟာဟိတံ ဝရဒဒံ၊ အဟိတောတိ ဝိသင်္ကိတာ။>
      text <နောပေသိံ ရူပနိရတာ၊ ဒေသယာမိ တမစ္စယံ။>
    text <၃၆၇>
      text <တဒာ မဓုရနိဂ္ဃောသော၊ မဟာကာရုဏိကော ဇိနော။>
      text <အဝေါစ တိဋ္ဌ ခေမေတိ၊ သိဉ္စန္တော အမတေန မံ။>
    text <၃၆၈>
      text <တဒာ ပဏမျ သိရသာ၊ ကတွာ စ နံ ပဒက္ခိဏံ။>
      text <ဂန္တွာ ဒိသွာ နရပတိံ၊ ဣဒံ ဝစနမဗြဝိံ။>
    text <၃၆၉>
      text <အဟော သမ္မာ ဥပါယော တေ၊ စိန္တိတောယမရိန္ဒမ။>
      text <ဝနဒဿနကာမာယ၊ ဒိဋ္ဌော နိဗ္ဗာနတော မုနိ။>
    text <၃၇၀>
      text <ယဒိ တေ ရုစ္စတေ ရာဇ၊ သာသနေ တဿ တာဒိနော။>
      text <ပဗ္ဗဇိဿာမိ ရူပေဟံ၊ နိဗ္ဗိန္နာ မုနိဝါဏိနာ။>
    stand <ဒုတိယံ ဘာဏဝါရံ။>
    text <၃၇၁>
      text <အဉ္ဇလိံ ပဂ္ဂဟေတွာန၊ တဒာဟ သ မဟီပတိ။>
      text <အနုဇာနာမိ တေ ဘဒ္ဒေ၊ ပဗ္ဗဇ္ဇာ တဝ သိဇ္ဈတု။>
    text <၃၇၂>
      text <ပဗ္ဗဇိတွာ တဒာ စာဟံ၊ အဒ္ဓမာသေ ဥပဋ္ဌိတေ။>
      text <ဒီပေါဒယဉ္စ ဘေဒဉ္စ၊ ဒိသွာ သံဝိဂ္ဂမာနသာ။>
    text <၃၇၃>
      text <နိဗ္ဗိန္နာ သဗ္ဗသင်္ခါရေ၊ ပစ္စယာကာရကောဝိဒာ။>
      text <စတုရောဃေ အတိက္ကမ္မ၊ အရဟတ္တမပါပုဏိံ။>
    text <၃၇၄>
      text <ဣဒ္ဓီသု စ ဝသီ အာသိံ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ စာပိ ဘဝါမဟံ။>
    text <၃၇၅>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၇၆>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ပရိသုဒ္ဓံ မမ ဉာဏံ၊ ဥပ္ပန္နံ ဗုဒ္ဓသာသနေ။>
    text <၃၇၇>
      text <ကုသလာဟံ ဝိသုဒ္ဓီသု၊ ကထာဝတ္ထုဝိသာရဒာ။>
      text <အဘိဓမ္မနယညူ စ၊ ဝသိပ္ပတ္တာမှိ သာသနေ။>
    text <၃၇၈>
      text <တတော တောရဏဝတ္ထုသ္မိံ၊ ရညာ ကောသလသာမိနာ။>
      text <ပုစ္ဆိတာ နိပုဏေ ပဉှေ၊ ဗျာကရောန္တီ ယထာတထံ။>
    text <၃၇၉>
      text <တဒာ သ ရာဇာ သုဂတံ၊ ဥပသင်္ကမ္မ ပုစ္ဆထ။>
      text <တထေဝ ဗုဒ္ဓေါ ဗျာကာသိ၊ ယထာ တေ ဗျာကတာ မယာ။>
    text <၃၈၀>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <မဟာပညာနမဂ္ဂါတိ၊ ဘိက္ခုနီနံ နရုတ္တမော။>
    text <၃၈၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၃၈၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၈၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ခေမာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ခေမာထေရိယာပဒာနံ အဋ္ဌမံ။>
  text <၉။ ဥပ္ပလဝဏ္ဏာထေရီအပဒာနံ>
    text <၃၈၄>
      text <ဘိက္ခုနီ ဥပ္ပလဝဏ္ဏာ၊ ဣဒ္ဓိယာ ပါရမိံ ဂတာ။>
      text <ဝန္ဒိတွာ သတ္ထုနော ပါဒေ၊ ဣဒံ ဝစနမဗြဝိ။>
    text <၃၈၅>
      text <နိတ္ထိဏ္ဏာ ဇာတိသံသာရံ၊ ပတ္တာဟံ အစလံ ပဒံ။>
      text <သဗ္ဗဒုက္ခံ မယာ ခီဏံ၊ အာရောစေမိ မဟာမုနိ။>
    text <၃၈၆>
      text <ယာဝတာ ပရိသာ အတ္ထိ၊ ပသန္နာ ဇိနသာသနေ။>
      text <ယဿာ စ မေပရာဓောတ္ထိ၊ ခမန္တု ဇိနသမ္မုခါ။>
    text <၃၈၇>
      text <သံသာရေ သံသရန္တိယာ၊ ခလိတံ မေ သစေ ဘဝေ။>
      text <အာရောစေမိ မဟာဝီရ၊ အပရာဓံ ခမဿု တံ။>
    text <၃၈၈>
      text <ဣဒ္ဓိဉ္စာပိ နိဒဿေဟိ၊ မမ သာသနကာရိကေ။>
      text <စတဿော ပရိသာ အဇ္ဇ၊ ကင်္ခံ ဆိန္ဒာဟိ ယာဝတာ။>
    text <၃၈၉>
      text <ဓီတာ တုယှံ မဟာဝီရ၊ ပညဝန္တ ဇုတိန္ဓရ။>
      text <ဗဟုဉ္စ ဒုက္ကရံ ကမ္မံ၊ ကတံ မေ အတိဒုက္ကရံ။>
    text <၃၉၀>
      text <ဥပ္ပလဿေဝ မေ ဝဏ္ဏော၊ နာမေနုပ္ပလနာမိကာ။>
      text <သာဝိကာ တေ မဟာဝီရ၊ ပါဒေ ဝန္ဒာမိ စက္ခုမ။>
    text <၃၉၁>
      text <ရာဟုလော စ အဟဉ္စေဝ၊ နေကဇာတိသတေ ဗဟူ။>
      text <ဧကသ္မိံ သမ္ဘဝေ ဇာတာ၊ သမာနဆန္ဒမာနသာ။>
    text <၃၉၂>
      text <နိဗ္ဗတ္တိ ဧကတော ဟောတိ၊ ဇာတိယာပိ စ ဧကတော။>
      text <ပစ္ဆိမေ ဘဝေ သမ္ပတ္တေ၊ ဥဘောပိ နာနာသမ္ဘဝါ။>
    text <၃၉၃>
      text <ပုတ္တော စ ရာဟုလော နာမ၊ ဓီတာ ဥပ္ပလသဝှယာ။>
      text <ပဿ ဝီရ မမံ ဣဒ္ဓိံ၊ ဗလံ ဒဿေမိ သတ္ထုနော။>
    text <၃၉၄>
      text <မဟာသမုဒ္ဒေ စတုရော၊ ပက္ခိပိ ဟတ္ထပါတိယံ။>
      text <တေလံ ဟတ္ထဂတဉ္စေဝ၊ ခိဍ္ဍော ကောမာရကော ယထာ။>
    text <၃၉၅>
      text <ဥဗ္ဗတ္တယိတွာ ပထဝိံ၊ ပက္ခိပိ ဟတ္ထပါတိယံ။>
      text <စိတ္တံ မုဉ္ဇံ ယထာ နာမ၊ လုဉ္စိ ကောမာရကော ယုဝါ။>
    text <၃၉၆>
      text <စက္ကဝါဠသမံ ပါဏိံ၊ ဆာဒယိတွာန မတ္ထကေ။>
      text <ဝဿာပေတွာန ဖုသိတံ၊ နာနာဝဏ္ဏံ ပုနပ္ပုနံ။>
    text <၃၉၇>
      text <ဘူမိံ ဥဒုက္ခလံ ကတွာ၊ ဓညံ ကတွာန သက္ခရံ။>
      text <သိနေရုံ မုသလံ ကတွာ၊ မဒ္ဒိ ကောမာရိကာ ယထာ။>
    text <၃၉၈>
      text <ဓီတာဟံ ဗုဒ္ဓသေဋ္ဌဿ၊ နာမေနုပ္ပလသဝှယာ။>
      text <အဘိညာသု ဝသီဘူတာ၊ တဝ သာသနကာရိကာ။>
    text <၃၉၉>
      text <နာနာဝိကုဗ္ဗနံ ကတွာ၊ ဒဿေတွာ လောကနာယကံ။>
      text <နာမဂေါတ္တဉ္စ သာဝေတွာ၊ ပါဒေ ဝန္ဒာမိ စက္ခုမ။>
    text <၄၀၀>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၄၀၁>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၄၀၂>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ သဘာဝေန မဟေသိနော။>
    text <၄၀၃>
      text <ပုရိမာနံ ဇိနဂ္ဂါနံ၊ သင်္ဂမံ တေ နိဒဿိတံ။>
      text <အဓိကာရံ ဗဟုံ မယှံ၊ တုယှတ္ထာယ မဟာမုနိ။>
    text <၄၀၄>
      text <ယံ မယာ ပူရိတံ ကမ္မံ၊ ကုသလံ သရ မေ မုနိ။>
      text <တဝတ္ထာယ မဟာဝီရ၊ ပုညံ ဥပစိတံ မယာ။>
    text <၄၀၅>
      text <အဘဗ္ဗဋ္ဌာနေ ဝဇ္ဇေတွာ၊ ဝါရယန္တီ အနာစရံ။>
      text <တဝတ္ထာယ မဟာဝီရ၊ စတ္တံ မေ ဇီဝိတုတ္တမံ။>
    text <၄၀၆>
      text <ဒသကောဋိသဟဿာနိ၊ အဒာသိံ မမ ဇီဝိတံ။>
      text <ပရိစ္စတ္တာ စ မေ ဟောမိ၊ တဝတ္ထာယ မဟာမုနိ။>
    text <၄၀၇>
      text <တဒာတိဝိမှိတာ သဗ္ဗာ၊ သိရသာဝ ကတဉ္ဇလီ။>
      text <အဝေါစယျေ ကထံ အာသိ၊ အတုလိဒ္ဓိပရက္ကမာ။>
    text <၄၀၈>
      text <သတသဟဿိတော ကပ္ပေ၊ နာဂကညာ အဟံ တဒာ။>
      text <ဝိမလာ နာမ နာမေန၊ ကညာနံ သာဓုသမ္မတာ။>
    text <၄၀၉>
      text <မဟောရဂေါ မဟာနာဂေါ၊ ပသန္နော ဇိနသာသနေ။>
      text <ပဒုမုတ္တရံ မဟာတေဇံ၊ နိမန္တေသိ သသာဝကံ။>
    text <၄၁၀>
      text <ရတနမယံ မဏ္ဍပံ၊ ပလ္လင်္ကံ ရတနာမယံ။>
      text <ရတနံ ဝါလုကာကိဏ္ဏံ၊ ဥပဘောဂံ ရတနာမယံ။>
    text <၄၁၁>
      text <မဂ္ဂဉ္စ ပဋိယာဒေသိ၊ ရတနဒ္ဓဇဘူသိတံ။>
      text <ပစ္စုဂ္ဂန္တွာန သမ္ဗုဒ္ဓံ၊ ဝဇ္ဇန္တော တူရိယေဟိ သော။>
    text <၄၁၂>
      text <ပရိသာဟိ စ စတူဟိ၊ ပရိဝုတော လောကနာယကော။>
      text <မဟောရဂဿ ဘဝနေ၊ နိသီဒိ ပရမာသနေ။>
    text <၄၁၃>
      text <အန္နံ ပါနံ ခါဒနီယံ၊ ဘောဇနဉ္စ မဟာရဟံ။>
      text <ဝရံ ဝရဉ္စ ပါဒာသိ၊ နာဂရာဇာ မဟာယသံ။>
    text <၄၁၄>
      text <ဘုဉ္ဇိတွာန သမ္ဗုဒ္ဓေါ၊ ပတ္တံ ဓောဝိတွာ ယောနိသော။>
      text <အနုမောဒနီယံကာသိ၊ နာဂကညာ မဟိဒ္ဓိကာ။>
    text <၄၁၅>
      text <သဗ္ဗညုံ ဖုလ္လိတံ ဒိသွာ၊ နာဂကညာ မဟာယသံ။>
      text <ပသန္နံ သတ္ထုနော စိတ္တံ၊ သုနိဗန္ဓဉ္စ မာနသံ။>
    text <၄၁၆>
      text <မမဉ္စ စိတ္တမညာယ၊ ဇလဇုတ္တမနာမကော။>
      text <တသ္မိံ ခဏေ မဟာဝီရော၊ ဘိက္ခုနိံ ဒဿယိဒ္ဓိယာ။>
    text <၄၁၇>
      text <ဣဒ္ဓီ အနေကာ ဒဿေသိ၊ ဘိက္ခုနီ သာ ဝိသာရဒာ။>
      text <ပမောဒိတာ ဝေဒဇာတာ၊ သတ္ထာရံ ဣဒမဗြဝိ။>
    text <၄၁၈>
      text <အဒ္ဒသာဟံ ဣမံ ဣဒ္ဓိံ၊ သုမနံ ဣတရာယပိ။>
      text <ကထံ အဟောသိ သာ ဝီရ၊ ဣဒ္ဓိယာ သုဝိသာရဒာ။>
    text <၄၁၉>
      text <ဩရသာ မုခတော ဇာတာ၊ ဓီတာ မမ မဟိဒ္ဓိကာ။>
      text <မမာနုသာသနိကရာ၊ ဣဒ္ဓိယာ သုဝိသာရဒာ။>
    text <၄၂၀>
      text <ဗုဒ္ဓဿ ဝစနံ သုတွာ၊ ဧဝံ ပတ္ထေသဟံ တဒာ။>
      text <အဟမ္ပိ တာဒိသာ ဟောမိ၊ ဣဒ္ဓိယာ သုဝိသာရဒာ။>
    text <၄၂၁>
      text <ပမောဒိတာဟံ သုမနာ၊ ပတ္ထေ ဥတ္တမမာနသာ။>
      text <အနာဂတမှိ အဒ္ဓါနေ၊ ဤဒိသာ ဟောမိ နာယက။>
    text <၄၂၂>
      text <မဏိမယမှိ ပလ္လင်္ကေ၊ မဏ္ဍပမှိ ပဘဿရေ။>
      text <အန္နပါနေန တပ္ပေတွာ၊ သသင်္ဃံ လောကနာယကံ။>
    text <၄၂၃>
      text <နာဂါနံ ပဝရံ ပုပ္ဖံ၊ အရုဏံ နာမ ဥပ္ပလံ။>
      text <ဝဏ္ဏံ မေ ဤဒိသံ ဟောတု၊ ပူဇေသိံ လောကနာယကံ။>
    text <၄၂၄>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၂၅>
      text <တတော စုတာဟံ မနုဇေ၊ ဥပပန္နာ သယမ္ဘုနော။>
      text <ဥပ္ပလေဟိ ပဋိစ္ဆန္နံ၊ ပိဏ္ဍပါတမဒာသဟံ။>
    text <၄၂၆>
      text <ဧကနဝုတိတော ကပ္ပေ၊ ဝိပဿီ နာမ နာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မေသု စက္ခုမာ။>
    text <၄၂၇>
      text <သေဋ္ဌိဓီတာ တဒာ ဟုတွာ၊ ဗာရာဏသိပုရုတ္တမေ။>
      text <နိမန္တေတွာန သမ္ဗုဒ္ဓံ၊ သသင်္ဃံ လောကနာယကံ။>
    text <၄၂၈>
      text <မဟာဒာနံ ဒဒိတွာန၊ ဥပ္ပလေဟိ ဝိနာယကံ။>
      text <ပူဇယိတွာ စေတသာဝ၊ ဝဏ္ဏသောဘံ အပတ္ထယိံ။>
    text <၄၂၉>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၄၃၀>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၄၃၁>
      text <တဿာသိံ ဒုတိယာ ဓီတာ၊ သမဏဂုတ္တသဝှယာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၄၃၂>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    text <၄၃၃>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တဓီတရော။>
    text <၄၃၄>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၄၃၅>
      text <အဟံ ခေမာ စ သပ္ပညာ၊ ပဋာစာရာ စ ကုဏ္ဍလာ။>
      text <ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။>
    text <၄၃၆>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၃၇>
      text <တတော စုတာ မနုဿေသု၊ ဥပပန္နာ မဟာကုလေ။>
      text <ပီတံ မဋ္ဌံ ဝရံ ဒုဿံ၊ အဒံ အရဟတော အဟံ။>
    text <၄၃၈>
      text <တတော စုတာရိဋ္ဌပုရေ၊ ဇာတာ ဝိပ္ပကုလေ အဟံ။>
      text <ဓီတာ တိရိဋိဝစ္ဆဿ၊ ဥမ္မာဒန္တီ မနောဟရာ။>
    text <၄၃၉>
      text <တတော စုတာ ဇနပဒေ၊ ကုလေ အညတရေ အဟံ။>
      text <ပသူတာ နာတိဖီတမှိ၊ သာလိံ ဂေါပေမဟံ တဒာ။>
    text <၄၄၀>
      text <ဒိသွာ ပစ္စေကသမ္ဗုဒ္ဓံ၊ ပဉ္စလာဇာသတာနိဟံ။>
      text <ဒတွာ ပဒုမစ္ဆန္နာနိ၊ ပဉ္စ ပုတ္တသတာနိဟံ။>
    text <၄၄၁>
      text <ပတ္ထယိံ တေပိ ပတ္ထေသုံ၊ မဓုံ ဒတွာ သယမ္ဘုနော။>
      text <တတော စုတာ အရညေဟံ၊ အဇာယိံ ပဒုမောဒရေ။>
    text <၄၄၂>
      text <ကာသိရညော မဟေသီဟံ၊ ဟုတွာ သက္ကတပူဇိတာ။>
      text <အဇနိံ ရာဇပုတ္တာနံ၊ အနူနံ သတပဉ္စကံ။>
    text <၄၄၃>
      text <ယဒာ တေ ယောဗ္ဗနပ္ပတ္တာ၊ ကီဠန္တာ ဇလကီဠိတံ။>
      text <ဒိသွာ ဩပတ္တပဒုမံ၊ အာသုံ ပစ္စေကနာယကာ။>
    text <၄၄၄>
      text <သာဟံ တေဟိ ဝိနာဘူတာ၊ သုတဝီရေဟိ သောကိနီ။>
      text <စုတာ ဣသိဂိလိပဿေ၊ ဂါမကမှိ အဇာယိဟံ။>
    text <၄၄၅>
      text <ယဒာ ဗုဒ္ဓါ သုတမတီ၊ သုတာနံ ဘတ္တုနောပိ စ။>
      text <ယာဂုံ အာဒာယ ဂစ္ဆန္တီ၊ အဋ္ဌ ပစ္စေကနာယကေ။>
    text <၄၄၆>
      text <ဘိက္ခါယ ဂါမံ ဂစ္ဆန္တေ၊ ဒိသွာ ပုတ္တေ အနုဿရိံ။>
      text <ခီရဓာရာ ဝိနိဂ္ဂစ္ဆိ၊ တဒာ မေ ပုတ္တပေမသာ။>
    text <၄၄၇>
      text <တတော တေသံ အဒံ ယာဂုံ၊ ပသန္နာ သေဟိ ပါဏိဘိ။>
      text <တတော စုတာဟံ တိဒသံ၊ နန္ဒနံ ဥပပဇ္ဇဟံ။>
    text <၄၄၈>
      text <အနုဘောတွာ သုခံ ဒုက္ခံ၊ သံသရိတွာ ဘဝါဘဝေ။>
      text <တဝတ္ထာယ မဟာဝီရ၊ ပရိစ္စတ္တဉ္စ ဇီဝိတံ။>
    text <၄၄၉>
      text <ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။>
      text <ပစ္ဆိမေ ဘဝေ သမ္ပတ္တေ၊ ဇာတာ သာဝတ္ထိယံ ပုရေ။>
    text <၄၅၀>
      text <မဟာဓနသေဋ္ဌိကုလေ၊ သုခိတေ သဇ္ဇိတေ တထာ။>
      text <နာနာရတနပဇ္ဇောတေ၊ သဗ္ဗကာမသမိဒ္ဓိနေ။>
    text <၄၅၁>
      text <သက္ကတာ ပူဇိတာ စေဝ၊ မာနိတာပစိတာ တထာ။>
      text <ရူပသီရိမနုပ္ပတ္တာ၊ ကုလေသု အတိသက္ကတာ။>
    text <၄၅၂>
      text <အတီဝ ပတ္ထိတာ စာသိံ၊ ရူပဘောဂသိရီဟိ စ။>
      text <ပတ္ထိတာ သေဋ္ဌိပုတ္တေဟိ၊ အနေကေဟိ သတေဟိပိ။>
    text <၄၅၃>
      text <အဂါရံ ပဇဟိတွာန၊ ပဗ္ဗဇိံ အနဂါရိယံ။>
      text <အဍ္ဎမာသေ အသမ္ပတ္တေ၊ စတုသစ္စမပါပုဏိံ။>
    text <၄၅၄>
      text <ဣဒ္ဓိယာ အဘိနိမ္မိတွာ၊ စတုရဿံ ရထံ အဟံ။>
      text <ဗုဒ္ဓဿ ပါဒေ ဝန္ဒိဿံ၊ လောကနာထဿ တာဒိနော။>
    text <၄၅၅>
      text <သုပုပ္ဖိတဂ္ဂံ ဥပဂမ္မ ပါဒပံ၊ ဧကာ တုဝံ တိဋ္ဌသိ သာလမူလေ။>
      text <န စာပိ တေ ဒုတိယော အတ္ထိ ကောစိ၊ ဗာလေ န တွံ ဘာယသိ ဓုတ္တကာနံ။>
    text <၄၅၆>
      text <သတံ သဟဿာနိပိ ဓုတ္တကာနံ၊ သမာဂတာ ဧဒိသကာ ဘဝေယျုံ။>
      text <လောမံ န ဣဉ္ဇေ န သမ္ပဝေဓေ၊ ကိံ မေ တုဝံ မာရ ကရိဿသေကော။>
    text <၄၅၇>
      text <ဧသာ အန္တရဓာယာမိ၊ ကုစ္ဆိံ ဝါ ပဝိသာမိ တေ။>
      text <ဘမုကန္တရိကာယမ္ပိ၊ တိဋ္ဌန္တိံ မံ န ဒက္ခသိ။>
    text <၄၅၈>
      text <စိတ္တသ္မိံ ဝသီဘူတာမှိ၊ ဣဒ္ဓိပါဒာ သုဘာဝိတာ။>
      text <သဗ္ဗဗန္ဓနမုတ္တာမှိ၊ န တံ ဘာယာမိ အာဝုသော။>
    text <၄၅၉>
      text <သတ္တိသူလူပမာ ကာမာ၊ ခန္ဓာသံ အဓိကုဋ္ဋနာ။>
      text <ယံ တွံ ကာမရတိံ ဗြူသိ၊ အရတီ ဒာနိ သာ မမ။>
    text <၄၆၀>
      text <သဗ္ဗတ္ထ ဝိဟတာ နန္ဒီ၊ တမောခန္ဓော ပဒာလိတော။>
      text <ဧဝံ ဇာနာဟိ ပါပိမ၊ နိဟတော တွမသိ အန္တက။>
    text <၄၆၁>
      text <ဇိနော တမှိ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <အဂ္ဂါ ဣဒ္ဓိမတီနန္တိ၊ ပရိသာသု ဝိနာယကော။>
    text <၄၆၂>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၄၆၃>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၄၆၄>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ခဏေန ဥပနာမေန္တိ၊ သဟဿာနိ သမန္တတော။>
    text <၄၆၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၄၆၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၆၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဥပ္ပလဝဏ္ဏာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဥပ္ပလဝဏ္ဏာထေရိယာပဒာနံ နဝမံ။>
  text <၁၀။ ပဋာစာရာထေရီအပဒာနံ>
    text <၄၆၈>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၄၆၉>
      text <တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။>
      text <နာနာရတနပဇ္ဇောတေ၊ မဟာသုခသမပ္ပိတာ။>
    text <၄၇၀>
      text <ဥပေတွာ တံ မဟာဝီရံ၊ အဿောသိံ ဓမ္မဒေသနံ။>
      text <တတော ဇာတပသာဒာဟံ၊ ဥပေသိံ သရဏံ ဇိနံ။>
    text <၄၇၁>
      text <တတော ဝိနယဓာရီနံ၊ အဂ္ဂံ ဝဏ္ဏေသိ နာယကော။>
      text <ဘိက္ခုနိံ လဇ္ဇိနိံ တာဒိံ၊ ကပ္ပါကပ္ပဝိသာရဒံ။>
    text <၄၇၂>
      text <တဒာ မုဒိတစိတ္တာဟံ၊ တံ ဌာနမဘိကင်္ခိနီ။>
      text <နိမန္တေတွာ ဒသဗလံ၊ သသင်္ဃံ လောကနာယကံ။>
    text <၄၇၃>
      text <ဘောဇယိတွာန သတ္တာဟံ၊ ဒဒိတွာဝ တိစီဝရံ။>
      text <နိပစ္စ သိရသာ ပါဒေ၊ ဣဒံ ဝစနမဗြဝိံ။>
    text <၄၇၄>
      text <ယာ တယာ ဝဏ္ဏိတာ ဝီရ၊ ဣတော အဋ္ဌမကေ မုနိ။>
      text <တာဒိသာဟံ ဘဝိဿာမိ၊ ယဒိ သိဇ္ဈတိ နာယက။>
    text <၄၇၅>
      text <တဒာ အဝေါစ မံ သတ္ထာ၊ ဘဒ္ဒေ မာ ဘာယိ အဿသ။>
      text <အနာဂတမှိ အဒ္ဓါနေ၊ လစ္ဆသေ တံ မနောရထံ။>
    text <၄၇၆>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၄၇၇>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ပဋာစာရာတိ နာမေန၊ ဟေဿတိ သတ္ထု သာဝိကာ။>
    text <၄၇၈>
      text <တဒာဟံ မုဒိတာ ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တာ ပရိစရိံ၊ သသင်္ဃံ လောကနာယကံ။>
    text <၄၇၉>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၈၀>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၄၈၁>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၄၈၂>
      text <တဿာသိံ တတိယာ ဓီတာ၊ ဘိက္ခုနီ ဣတိ ဝိဿုတာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၄၈၃>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    text <၄၈၄>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တဓီတရော။>
    text <၄၈၅>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၄၈၆>
      text <အဟံ ဥပ္ပလဝဏ္ဏာ စ၊ ခေမာ ဘဒ္ဒာ စ ဘိက္ခုနီ။>
      text <ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။>
    text <၄၈၇>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၈၈>
      text <ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။>
      text <သာဝတ္ထိယံ ပုရဝရေ၊ ဣဒ္ဓေ ဖီတေ မဟဒ္ဓနေ။>
    text <၄၈၉>
      text <ယဒာ စ ယောဗ္ဗနူပေတာ၊ ဝိတက္ကဝသဂါ အဟံ။>
      text <နရံ ဇာရပတိံ ဒိသွာ၊ တေန သဒ္ဓိံ အဂစ္ဆဟံ။>
    text <၄၉၀>
      text <ဧကပုတ္တပသူတာဟံ၊ ဒုတိယော ကုစ္ဆိယာ မမံ။>
      text <တဒာဟံ မာတာပိတရော၊ ဩက္ခါမီတိ သုနိစ္ဆိတာ။>
    text <၄၉၁>
      text <နာရောစေသိံ ပတိံ မယှံ၊ တဒာ တမှိ ပဝါသိတေ။>
      text <ဧကိကာ နိဂ္ဂတာ ဂေဟာ၊ ဂန္တုံ သာဝတ္ထိမုတ္တမံ။>
    text <၄၉၂>
      text <တတော မေ သာမိ အာဂန္တွာ၊ သမ္ဘာဝေသိ ပထေ မမံ။>
      text <တဒာ မေ ကမ္မဇာ ဝါတာ၊ ဥပ္ပန္နာ အတိဒာရုဏာ။>
    text <၄၉၃>
      text <ဥဋ္ဌိတော စ မဟာမေဃော၊ ပသူတိသမယေ မမ။>
      text <ဒဗ္ဗတ္ထာယ တဒာ ဂန္တွာ၊ သာမိ သပ္ပေန မာရိတော။>
    text <၄၉၄>
      text <တဒာ ဝိဇာတဒုက္ခေန၊ အနာထာ ကပဏာ အဟံ။>
      text <ကုန္နဒိံ ပူရိတံ ဒိသွာ၊ ဂစ္ဆန္တီ သကုလာလယံ။>
    text <၄၉၅>
      text <ဗာလံ အာဒာယ အတရိံ၊ ပါရကူလေ စ ဧကကံ။>
      text <သာယေတွာ ဗာလကံ ပုတ္တံ၊ ဣတရံ တရဏာယဟံ။>
    text <၄၉၆>
      text <နိဝတ္တာ ဥက္ကုသော ဟာသိ၊ တရုဏံ ဝိလပန္တကံ။>
      text <ဣတရဉ္စ ဝဟီ သောတော၊ သာဟံ သောကသမပ္ပိတာ။>
    text <၄၉၇>
      text <သာဝတ္ထိနဂရံ ဂန္တွာ၊ အဿောသိံ သဇနေ မတေ။>
      text <တဒာ အဝေါစံ သောကဋ္ဋာ၊ မဟာသောကသမပ္ပိတာ။>
    text <၄၉၈>
      text <ဥဘော ပုတ္တာ ကာလင်္ကတာ၊ ပန္ထေ မယှံ ပတီ မတော။>
      text <မာတာ ပိတာ စ ဘာတာ စ၊ ဧကစိတမှိ ဍယှရေ။>
    text <၄၉၉>
      text <တဒာ ကိသာ စ ပဏ္ဍု စ၊ အနာထာ ဒီနမာနသာ။>
      text <ဣတော တတော ဘမန္တီဟံ၊ အဒ္ဒသံ နရသာရထိံ။>
    text <၅၀၀>
      text <တတော အဝေါစ မံ သတ္ထာ၊ ပုတ္တေ မာ သောစိ အဿသ။>
      text <အတ္တာနံ တေ ဂဝေသဿု၊ ကိံ နိရတ္ထံ ဝိဟညသိ။>
    text <၅၀၁>
      text <န သန္တိ ပုတ္တာ တာဏာယ၊ န ဉာတီ နပိ ဗန္ဓဝါ။>
      text <အန္တကေနာဓိပန္နဿ၊ နတ္ထိ ဉာတီသု တာဏတာ။>
    text <၅၀၂>
      text <တံ သုတွာ မုနိနော ဝါကျံ၊ ပဌမံ ဖလမဇ္ဈဂံ။>
      text <ပဗ္ဗဇိတွာန နစိရံ၊ အရဟတ္တမပါပုဏိံ။>
    text <၅၀၃>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <ပရစိတ္တာနိ ဇာနာမိ၊ သတ္ထုသာသနကာရိကာ။>
    text <၅၀၄>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။>
    text <၅၀၅>
      text <တတောဟံ ဝိနယံ သဗ္ဗံ၊ သန္တိကေ သဗ္ဗဒဿိနော။>
      text <ဥဂ္ဂဟိံ သဗ္ဗဝိတ္ထာရံ၊ ဗျာဟရိဉ္စ ယထာတထံ။>
    text <၅၀၆>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <အဂ္ဂါ ဝိနယဓာရီနံ၊ ပဋာစာရာဝ ဧကိကာ။>
    text <၅၀၇>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၅၀၈>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၅၀၉>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၅၁၀>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၅၁၁>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ဧကူပေါသထိကာ စေဝ၊ သဠလာ စာထ မောဒကာ။>
      text <ဧကာသနာ ပဉ္စဒီပါ၊ နဠမာလီ စ ဂေါတမီ။>
      text <ခေမာ ဥပ္ပလဝဏ္ဏာ စ၊ ပဋာစာရာ စ ဘိက္ခုနီ။>
      text <ဂါထာ သတာနိ ပဉ္စေဝ၊ နဝ စာပိ တဒုတ္တရိ။>
    text <ဣတ္ထံ သုဒံ ပဋာစာရာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ပဋာစာရာထေရိယာပဒာနံ ဒသမံ။>
    stand <ဧကူပေါသထိကဝဂ္ဂေါ ဒုတိယော။>
    text <တဿုဒ္ဒာနံ>
