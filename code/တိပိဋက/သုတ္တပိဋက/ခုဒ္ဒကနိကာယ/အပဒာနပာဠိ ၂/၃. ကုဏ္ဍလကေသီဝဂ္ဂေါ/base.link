text <၃။ ကုဏ္ဍလကေသီဝဂ္ဂေါ>
  text <၁။ ကုဏ္ဍလကေသာထေရီအပဒာနံ>
    text <၁>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၂>
      text <တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။>
      text <နာနာရတနပဇ္ဇောတေ၊ မဟာသုခသမပ္ပိတာ။>
    text <၃>
      text <ဥပေတွာ တံ မဟာဝီရံ၊ အဿောသိံ ဓမ္မဒေသနံ။>
      text <တတော ဇာတပ္ပသာဒာဟံ၊ ဥပေသိံ သရဏံ ဇိနံ။>
    text <၄>
      text <တဒာ မဟာကာရုဏိကော၊ ပဒုမုတ္တရနာမကော။>
      text <ခိပ္ပါဘိညာနမဂ္ဂန္တိ၊ ဌပေသိ ဘိက္ခုနိံ သုဘံ။>
    text <၅>
      text <တံ သုတွာ မုဒိတာ ဟုတွာ၊ ဒာနံ ဒတွာ မဟေသိနော။>
      text <နိပစ္စ သိရသာ ပါဒေ၊ တံ ဌာနမဘိပတ္ထယိံ။>
    text <၆>
      text <အနုမောဒိ မဟာဝီရော၊ ဘဒ္ဒေ ယံ တေဘိပတ္ထိတံ။>
      text <သမိဇ္ဈိဿတိ တံ သဗ္ဗံ၊ သုခိနီ ဟောဟိ နိဗ္ဗုတာ။>
    text <၇>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၈>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ဘဒ္ဒာကုဏ္ဍလကေသာတိ၊ ဟေဿတိ သတ္ထု သာဝိကာ။>
    text <၉>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၀>
      text <တတော စုတာ ယာမမဂံ၊ တတောဟံ တုသိတံ ဂတာ။>
      text <တတော စ နိမ္မာနရတိံ၊ ဝသဝတ္တိပုရံ တတော။>
    text <၁၁>
      text <ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။>
      text <တတ္ထ တတ္ထေဝ ရာဇူနံ၊ မဟေသိတ္တမကာရယိံ။>
    text <၁၂>
      text <တတော စုတာ မနုဿေသု၊ ရာဇူနံ စက္ကဝတ္တိနံ။>
      text <မဏ္ဍလီနဉ္စ ရာဇူနံ၊ မဟေသိတ္တမကာရယိံ။>
    text <၁၃>
      text <သမ္ပတ္တိံ အနုဘောတွာန၊ ဒေဝေသု မာနုသေသု စ။>
      text <သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။>
    text <၁၄>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၁၅>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၁၆>
      text <တဿ ဓီတာ စတုတ္ထာသိံ၊ ဘိက္ခုဒာယီတိ ဝိဿုတာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၁၇>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    text <၁၈>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။>
    text <၁၉>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၂၀>
      text <ခေမာ ဥပ္ပလဝဏ္ဏာ စ၊ ပဋာစာရာ အဟံ တဒာ။>
      text <ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။>
    text <၂၁>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၂>
      text <ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။>
      text <ဇာတာ သေဋ္ဌိကုလေ ဖီတေ၊ ယဒာဟံ ယောဗ္ဗနေ ဌိတာ။>
    text <၂၃>
      text <စောရံ ဝဓတ္ထံ နီယန္တံ၊ ဒိသွာ ရတ္တာ တဟိံ အဟံ။>
      text <ပိတာ မေ တံ သဟဿေန၊ မောစယိတွာ ဝဓာ တတော။>
    text <၂၄>
      text <အဒာသိ တဿ မံ တာတော၊ ဝိဒိတွာန မနံ မမ။>
      text <တဿာဟမာသိံ ဝိသဋ္ဌာ၊ အတီဝ ဒယိတာ ဟိတာ။>
    text <၂၅>
      text <သော မေ ဘူသနလောဘေန၊ ဗလိမဇ္ဈာသယော ဒိသော။>
      text <စောရပ္ပပါတံ နေတွာန၊ ပဗ္ဗတံ စေတယီ ဝဓံ။>
    text <၂၆>
      text <တဒာဟံ ပဏမိတွာန၊ သတ္တုကံ သုကတဉ္ဇလီ။>
      text <ရက္ခန္တီ အတ္တနော ပါဏံ၊ ဣဒံ ဝစနမဗြဝိံ။>
    text <၂၇>
      text <ဣဒံ သုဝဏ္ဏကေယူရံ၊ မုတ္တာ ဝေဠုရိယာ ဗဟူ။>
      text <သဗ္ဗံ ဟရဿု ဘဒ္ဒန္တေ၊ မဉ္စ ဒာသီတိ သာဝယ။>
    text <၂၈>
      text <ဩရောပယဿု ကလျာဏီ၊ မာ ဗာဠှံ ပရိဒေဝသိ။>
      text <န စာဟံ အဘိဇာနာမိ၊ အဟန္တွာ ဓနမာဘတံ။>
    text <၂၉>
      text <ယတော သရာမိ အတ္တာနံ၊ ယတော ပတ္တောသ္မိ ဝိညုတံ။>
      text <န စာဟံ အဘိဇာနာမိ၊ အညံ ပိယတရံ တယာ။>
    text <၃၀>
      text <ဧဟိ တံ ဥပဂူဟိဿံ၊ ကတွာန တံ ပဒက္ခိဏံ။>
      text <န စ ဒာနိ ပုနော အတ္ထိ၊ မမ တုယှဉ္စ သင်္ဂမော။>
    text <၃၁>
      text <န ဟိ သဗ္ဗေသု ဌာနေသု၊ ပုရိသော ဟောတိ ပဏ္ဍိတော။>
      text <ဣတ္ထီပိ ပဏ္ဍိတာ ဟောတိ၊ တတ္ထ တတ္ထ ဝိစက္ခဏာ။>
    text <၃၂>
      text <န ဟိ သဗ္ဗေသု ဌာနေသု၊ ပုရိသော ဟောတိ ပဏ္ဍိတော။>
      text <ဣတ္ထီပိ ပဏ္ဍိတာ ဟောတိ၊ လဟုံ အတ္ထဝိစိန္တိကာ။>
    text <၃၃>
      text <လဟုဉ္စ ဝတ ခိပ္ပဉ္စ၊ နိကဋ္ဌေ သမစေတယိံ။>
      text <မိဂံ ဥဏ္ဏာ ယထာ ဧဝံ၊ တဒာဟံ သတ္တုကံ ဝဓိံ။>
    text <၃၄>
      text <ယော စ ဥပ္ပတိတံ အတ္ထံ၊ န ခိပ္ပမနုဗုဇ္ဈတိ။>
      text <သော ဟညတေ မန္ဒမတိ၊ စောရောဝ ဂိရိဂဗ္ဘရေ။>
    text <၃၅>
      text <ယော စ ဥပ္ပတိတံ အတ္ထံ၊ ခိပ္ပမေဝ နိဗောဓတိ။>
      text <မုစ္စတေ သတ္တုသမ္ဗာဓာ၊ တဒာဟံ သတ္တုကာ ယထာ။>
    text <၃၆>
      text <တဒာဟံ ပါတယိတွာန၊ ဂိရိဒုဂ္ဂမှိ သတ္တုကံ။>
      text <သန္တိကံ သေတဝတ္ထာနံ၊ ဥပေတွာ ပဗ္ဗဇိံ အဟံ။>
    text <၃၇>
      text <သဏ္ဍာသေန စ ကေသေ မေ၊ လုဉ္စိတွာ သဗ္ဗသော တဒာ။>
      text <ပဗ္ဗဇိတွာန သမယံ၊ အာစိက္ခိံသု နိရန္တရံ။>
    text <၃၈>
      text <တတော တံ ဥဂ္ဂဟေတွာဟံ၊ နိသီဒိတွာန ဧကိကာ။>
      text <သမယံ တံ ဝိစိန္တေသိံ၊ သုဝါနော မာနုသံ ကရံ။>
    text <၃၉>
      text <ဆိန္နံ ဂယှ သမီပေ မေ၊ ပါတယိတွာ အပက္ကမိ။>
      text <ဒိသွာ နိမိတ္တမလဘိံ၊ ဟတ္ထံ တံ ပုဠဝါကုလံ။>
    text <၄၀>
      text <တတော ဥဋ္ဌာယ သံဝိဂ္ဂါ၊ အပုစ္ဆိံ သဟဓမ္မိကေ။>
      text <တေ အဝေါစုံ ဝိဇာနန္တိ၊ တံ အတ္ထံ သကျဘိက္ခဝေါ။>
    text <၄၁>
      text <သာဟံ တမတ္ထံ ပုစ္ဆိဿံ၊ ဥပေတွာ ဗုဒ္ဓသာဝကေ။>
      text <တေ မမာဒာယ ဂစ္ဆိံသု၊ ဗုဒ္ဓသေဋ္ဌဿ သန္တိကံ။>
    text <၄၂>
      text <သော မေ ဓမ္မမဒေသေသိ၊ ခန္ဓာယတနဓာတုယော။>
      text <အသုဘာနိစ္စဒုက္ခါတိ၊ အနတ္တာတိ စ နာယကော။>
    text <၄၃>
      text <တဿ ဓမ္မံ သုဏိတွာဟံ၊ ဓမ္မစက္ခုံ ဝိသောဓယိံ။>
      text <တတော ဝိညာတသဒ္ဓမ္မာ၊ ပဗ္ဗဇ္ဇံ ဥပသမ္ပဒံ။>
    text <၄၄>
      text <အာယာစိတော တဒာ အာဟ၊ ဧဟိ ဘဒ္ဒေတိ နာယကော။>
      text <တဒာဟံ ဥပသမ္ပန္နာ၊ ပရိတ္တံ တောယမဒ္ဒသံ။>
    text <၄၅>
      text <ပါဒပက္ခါလနေနာဟံ၊ ဉတွာ သဥဒယဗ္ဗယံ။>
      text <တထာ သဗ္ဗေပိ သင်္ခါရေ၊ ဤဒိသံ စိန္တယိံ တဒာ။>
    text <၄၆>
      text <တတော စိတ္တံ ဝိမုစ္စိ မေ၊ အနုပါဒာယ သဗ္ဗသော။>
      text <ခိပ္ပါဘိညာနမဂ္ဂံ မေ၊ တဒာ ပညာပယီ ဇိနော။>
    text <၄၇>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <ပရစိတ္တာနိ ဇာနာမိ၊ သတ္ထုသာသနကာရိကာ။>
    text <၄၈>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။>
    text <၄၉>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၅၀>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၅၁>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ သာသနေ။>
    text <၅၂>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမိ အနာသဝါ။>
    text <၅၃>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၅၄>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဘဒ္ဒာကုဏ္ဍလကေသာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ကုဏ္ဍလကေသာထေရိယာပဒာနံ ပဌမံ။>
  text <၂။ ကိသာဂေါတမီထေရီအပဒာနံ>
    text <၅၅>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၅၆>
      text <တဒာဟံ ဟံသဝတိယံ၊ ဇာတာ အညတရေ ကုလေ။>
      text <ဥပေတွာ တံ နရဝရံ၊ သရဏံ သမုပါဂမိံ။>
    text <၅၇>
      text <ဓမ္မဉ္စ တဿ အဿောသိံ၊ စတုသစ္စူပသဉှိတံ။>
      text <မဓုရံ ပရမဿာဒံ၊ ဝဋ္ဋသန္တိသုခါဝဟံ။>
    text <၅၈>
      text <တဒာ စ ဘိက္ခုနိံ ဝီရော၊ လူခစီဝရဓာရိနိံ။>
      text <ဌပေန္တော ဧတဒဂ္ဂမှိ၊ ဝဏ္ဏယီ ပုရိသုတ္တမော။>
    text <၅၉>
      text <ဇနေတွာနပ္ပကံ ပီတိံ၊ သုတွာ ဘိက္ခုနိယာ ဂုဏေ။>
      text <ကာရံ ကတွာန ဗုဒ္ဓဿ၊ ယထာသတ္တိ ယထာဗလံ။>
    text <၆၀>
      text <နိပစ္စ မုနိဝရံ တံ၊ တံ ဌာနမဘိပတ္ထယိံ။>
      text <တဒာနုမောဒိ သမ္ဗုဒ္ဓေါ၊ ဌာနလာဘာယ နာယကော။>
    text <၆၁>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၆၂>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ကိသာဂေါတမီ နာမေန၊ ဟေဿတိ သတ္ထု သာဝိကာ။>
    text <၆၃>
      text <တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တာ ပရိစရိံ၊ ပစ္စယေဟိ ဝိနာယကံ။>
    text <၆၄>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၆၅>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၆၆>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၆၇>
      text <ပဉ္စမီ တဿ ဓီတာသိံ၊ ဓမ္မာ နာမေန ဝိဿုတာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၆၈>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    text <၆၉>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။>
    text <၇၀>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၇၁>
      text <ခေမာ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။>
      text <အဟဉ္စ ဓမ္မဒိန္နာ စ၊ ဝိသာခါ ဟောတိ သတ္တမီ။>
    text <၇၂>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၇၃>
      text <ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။>
      text <ဒုဂ္ဂတေ အဓနေ နဋ္ဌေ၊ ဂတာ စ သဓနံ ကုလံ။>
    text <၇၄>
      text <ပတိံ ဌပေတွာ သေသာ မေ၊ ဒေဿန္တိ အဓနာ ဣတိ။>
      text <ယဒာ စ ပသူတာ အာသိံ၊ သဗ္ဗေသံ ဒယိတာ တဒာ။>
    text <၇၅>
      text <ယဒာ သော တရုဏော ဘဒ္ဒော၊ ကောမလကော သုခေဓိတော။>
      text <သပါဏမိဝ ကန္တော မေ၊ တဒာ ယမဝသံ ဂတော။>
    text <၇၆>
      text <သောကဋ္ဋာ ဒီနဝဒနာ၊ အဿုနေတ္တာ ရုဒမ္မုခါ။>
      text <မတံ ကုဏပမာဒာယ၊ ဝိလပန္တီ ဂမာမဟံ။>
    text <၇၇>
      text <တဒာ ဧကေန သန္ဒိဋ္ဌာ၊ ဥပေတွာဘိသက္ကုတ္တမံ။>
      text <အဝေါစံ ဒေဟိ ဘေသဇ္ဇံ၊ ပုတ္တသဉ္ဇီဝနန္တိ ဘော။>
    text <၇၈>
      text <န ဝိဇ္ဇန္တေ မတာ ယသ္မိံ၊ ဂေဟေ သိဒ္ဓတ္ထကံ တတော။>
      text <အာဟရာတိ ဇိနော အာဟ၊ ဝိနယောပါယကောဝိဒော။>
    text <၇၉>
      text <တဒာ ဂမိတွာ သာဝတ္ထိံ၊ န လဘိံ တာဒိသံ ဃရံ။>
      text <ကုတော သိဒ္ဓတ္ထကံ တသ္မာ၊ တတော လဒ္ဓါ သတိံ အဟံ။>
    text <၈၀>
      text <ကုဏပံ ဆဍ္ဍယိတွာန၊ ဥပေသိံ လောကနာယကံ။>
      text <ဒူရတောဝ မမံ ဒိသွာ၊ အဝေါစ မဓုရဿရော။>
    text <၈၁>
      text <ယော စ ဝဿသတံ ဇီဝေ၊ အပဿံ ဥဒယဗ္ဗယံ။>
      text <ဧကာဟံ ဇီဝိတံ သေယျော၊ ပဿတော ဥဒယဗ္ဗယံ။>
    text <၈၂>
      text <န ဂါမဓမ္မော နိဂမဿ ဓမ္မော၊ န စာပိယံ ဧကကုလဿ ဓမ္မော။>
      text <သဗ္ဗဿ လောကဿ သဒေဝကဿ၊ ဧသေဝ ဓမ္မော ယဒိဒံ အနိစ္စတာ။>
    text <၈၃>
      text <သာဟံ သုတွာနိမာ ဂါထာ၊ ဓမ္မစက္ခုံ ဝိသောဓယိံ။>
      text <တတော ဝိညာတသဒ္ဓမ္မာ၊ ပဗ္ဗဇိံ အနဂါရိယံ။>
    text <၈၄>
      text <တထာ ပဗ္ဗဇိတာ သန္တီ၊ ယုဉ္ဇန္တီ ဇိနသာသနေ။>
      text <န စိရေနေဝ ကာလေန၊ အရဟတ္တမပါပုဏိံ။>
    text <၈၅>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <ပရစိတ္တာနိ ဇာနာမိ၊ သတ္ထုသာသနကာရိကာ။>
    text <၈၆>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။>
    text <၈၇>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၈၈>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၈၉>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ ဝါဟသာ။>
    text <၉၀>
      text <သင်္ကာရကူဋာ အာဟိတွာ၊ သုသာနာ ရထိယာပိ စ။>
      text <တတော သင်္ဃာဋိကံ ကတွာ၊ လူခံ ဓာရေမိ စီဝရံ။>
    text <၉၁>
      text <ဇိနော တသ္မိံ ဂုဏေ တုဋ္ဌော၊ လူခစီဝရဓာရဏေ။>
      text <ဌပေသိ ဧတဒဂ္ဂမှိ၊ ပရိသာသု ဝိနာယကော။>
    text <၉၂>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၉၃>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၉၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ကိသာဂေါတမီ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ကိသာဂေါတမီထေရိယာပဒာနံ ဒုတိယံ။>
  text <၃။ ဓမ္မဒိန္နာထေရီအပဒာနံ>
    text <၉၅>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၉၆>
      text <တဒာဟံ ဟံသဝတိယံ၊ ကုလေ အညတရေ အဟုံ။>
      text <ပရကမ္မကာရီ အာသိံ၊ နိပကာ သီလသံဝုတာ။>
    text <၉၇>
      text <ပဒုမုတ္တရဗုဒ္ဓဿ၊ သုဇာတော အဂ္ဂသာဝကော။>
      text <ဝိဟာရာ အဘိနိက္ခမ္မ၊ ပိဏ္ဍပါတာယ ဂစ္ဆတိ။>
    text <၉၈>
      text <ဃဋံ ဂဟေတွာ ဂစ္ဆန္တီ၊ တဒာ ဥဒကဟာရိကာ။>
      text <တံ ဒိသွာ အဒဒံ ပူပံ၊ ပသန္နာ သေဟိ ပါဏိဘိ။>
    text <၉၉>
      text <ပဋိဂ္ဂဟေတွာ တတ္ထေဝ၊ နိသိန္နော ပရိဘုဉ္ဇိ သော။>
      text <တတော နေတွာန တံ ဂေဟံ၊ အဒာသိံ တဿ ဘောဇနံ။>
    text <၁၀၀>
      text <တတော မေ အယျကော တုဋ္ဌော၊ အကရီ သုဏိသံ သကံ။>
      text <သဿုယာ သဟ ဂန္တွာန၊ သမ္ဗုဒ္ဓံ အဘိဝါဒယိံ။>
    text <၁၀၁>
      text <တဒာ သော ဓမ္မကထိကံ၊ ဘိက္ခုနိံ ပရိကိတ္တယံ။>
      text <ဌပေသိ ဧတဒဂ္ဂမှိ၊ တံ သုတွာ မုဒိတာ အဟံ။>
    text <၁၀၂>
      text <နိမန္တယိတွာ သုဂတံ၊ သသင်္ဃံ လောကနာယကံ။>
      text <မဟာဒာနံ ဒဒိတွာန၊ တံ ဌာနမဘိပတ္ထယိံ။>
    text <၁၀၃>
      text <တတော မံ သုဂတော အာဟ၊ ဃနနိန္နာဒသုဿရော။>
      text <မမုပဋ္ဌာနနိရတေ၊ သသင်္ဃပရိဝေသိကေ။>
    text <၁၀၄>
      text <သဒ္ဓမ္မဿဝနေ ယုတ္တေ၊ ဂုဏဝဒ္ဓိတမာနသေ။>
      text <ဘဒ္ဒေ ဘဝဿု မုဒိတာ၊ လစ္ဆသေ ပဏိဓီဖလံ။>
    text <၁၀၅>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၀၆>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <ဓမ္မဒိန္နာတိ နာမေန၊ ဟေဿတိ သတ္ထု သာဝိကာ။>
    text <၁၀၇>
      text <တံ သုတွာ မုဒိတာ ဟုတွာ၊ ယာဝဇီဝံ မဟာမုနိံ။>
      text <မေတ္တစိတ္တာ ပရိစရိံ၊ ပစ္စယေဟိ ဝိနာယကံ။>
    text <၁၀၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၀၉>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၁၁၀>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၁၁၁>
      text <ဆဋ္ဌာ တဿာသဟံ ဓီတာ၊ သုဓမ္မာ ဣတိ ဝိဿုတာ။>
      text <ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။>
    text <၁၁၂>
      text <အနုဇာနိ န နော တာတော၊ အဂါရေဝ တဒာ မယံ။>
      text <ဝီသဝဿသဟဿာနိ၊ ဝိစရိမှ အတန္ဒိတာ။>
    stand <တတိယံ ဘာဏဝါရံ။>
    text <၁၁၃>
      text <ကောမာရိဗြဟ္မစရိယံ၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။>
    text <၁၁၄>
      text <သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။>
      text <ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။>
    text <၁၁၅>
      text <ခေမာ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။>
      text <ဂေါတမီ စ အဟဉ္စေဝ၊ ဝိသာခါ ဟောတိ သတ္တမီ။>
    text <၁၁၆>
      text <တေဟိ ကမ္မေဟိ သုကတေဟိ၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၁၇>
      text <ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။>
      text <ဇာတာ သေဋ္ဌိကုလေ ဖီတေ၊ သဗ္ဗကာမသမိဒ္ဓိနေ။>
    text <၁၁၈>
      text <ယဒာ ရူပဂုဏူပေတာ၊ ပဌမေ ယောဗ္ဗနေ ဌိတာ။>
      text <တဒာ ပရကုလံ ဂန္တွာ၊ ဝသိံ သုခသမပ္ပိတာ။>
    text <၁၁၉>
      text <ဥပေတွာ လောကသရဏံ၊ သုဏိတွာ ဓမ္မဒေသနံ။>
      text <အနာဂါမိဖလံ ပတ္တော၊ သာမိကော မေ သုဗုဒ္ဓိမာ။>
    text <၁၂၀>
      text <တဒာဟံ အနုဇာနေတွာ၊ ပဗ္ဗဇိံ အနဂါရိယံ။>
      text <န စိရေနေဝ ကာလေန၊ အရဟတ္တမပါပုဏိံ။>
    text <၁၂၁>
      text <တဒာ ဥပါသကော သော မံ၊ ဥပဂန္တွာ အပုစ္ဆထ။>
      text <ဂမ္ဘီရေ နိပုဏေ ပဉှေ၊ တေ သဗ္ဗေ ဗျာကရိံ အဟံ။>
    text <၁၂၂>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <ဘိက္ခုနိံ ဓမ္မကထိကံ၊ နာညံ ပဿာမိ ဧဒိသိံ။>
    text <၁၂၃>
      text <ဓမ္မဒိန္နာ ယထာ ဓီရာ၊ ဧဝံ ဓာရေထ ဘိက္ခဝေါ။>
      text <ဧဝါဟံ ပဏ္ဍိတာ ဟောမိ၊ နာယကေနာနုကမ္ပိတာ။>
    text <၁၂၄>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၁၂၅>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <>
    text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၁၂၆>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <ပရစိတ္တာနိ ဇာနာမိ၊ သတ္ထုသာသနကာရိကာ။>
    text <၁၂၇>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။>
    text <၁၂၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၂၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၃၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဓမ္မဒိန္နာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဓမ္မဒိန္နာထေရိယာပဒာနံ တတိယံ။>
  text <၄။ သကုလာထေရီအပဒာနံ>
    text <၁၃၁>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၃၂>
      text <ဟိတာယ သဗ္ဗသတ္တာနံ၊ သုခါယ ဝဒတံ ဝရော။>
      text <အတ္ထာယ ပုရိသာဇညော၊ ပဋိပန္နော သဒေဝကေ။>
    text <၁၃၃>
      text <ယသဂ္ဂပတ္တော သိရိမာ၊ ကိတ္တိဝဏ္ဏဂတော ဇိနော။>
      text <ပူဇိတော သဗ္ဗလောကဿ၊ ဒိသာသဗ္ဗာသု ဝိဿုတော။>
    text <၁၃၄>
      text <ဥတ္တိဏ္ဏဝိစိကိစ္ဆော သော၊ ဝီတိဝတ္တကထံကထော။>
      text <သမ္ပုဏ္ဏမနသင်္ကပ္ပေါ၊ ပတ္တော သမ္ဗောဓိမုတ္တမံ။>
    text <၁၃၅>
      text <အနုပ္ပန္နဿ မဂ္ဂဿ၊ ဥပ္ပါဒေတာ နရုတ္တမော။>
      text <အနက္ခါတဉ္စ အက္ခါသိ၊ အသဉ္ဇာတဉ္စ သဉ္ဇနီ။>
    text <၁၃၆>
      text <မဂ္ဂညူ စ မဂ္ဂဝိဒူ၊ မဂ္ဂက္ခါယီ နရာသဘော။>
      text <မဂ္ဂဿ ကုသလော သတ္ထာ၊ သာရထီနံ ဝရုတ္တမော။>
    text <၁၃၇>
      text <မဟာကာရုဏိကော သတ္ထာ၊ ဓမ္မံ ဒေသေသိ နာယကော။>
      text <နိမုဂ္ဂေ ကာမပင်္ကမှိ၊ သမုဒ္ဓရတိ ပါဏိနေ။>
    text <၁၃၈>
      text <တဒာဟံ ဟံသဝတိယံ၊ ဇာတာ ခတ္တိယနန္ဒနာ။>
      text <သုရူပါ သဓနာ စာပိ၊ ဒယိတာ စ သိရီမတီ။>
    text <၁၃၉>
      text <အာနန္ဒဿ မဟာရညော၊ ဓီတာ ပရမသောဘဏာ။>
      text <ဝေမာတာ ဘဂိနီ စာပိ၊ ပဒုမုတ္တရနာမိနော။>
    text <၁၄၀>
      text <ရာဇကညာဟိ သဟိတာ၊ သဗ္ဗာဘရဏဘူသိတာ။>
      text <ဥပါဂမ္မ မဟာဝီရံ၊ အဿောသိံ ဓမ္မဒေသနံ။>
    text <၁၄၁>
      text <တဒာ ဟိ သော လောကဂရု၊ ဘိက္ခုနိံ ဒိဗ္ဗစက္ခုကံ။>
      text <ကိတ္တယံ ပရိသာမဇ္ဈေ၊ အဂ္ဂဋ္ဌာနေ ဌပေသိ တံ။>
    text <၁၄၂>
      text <သုဏိတွာ တမဟံ ဟဋ္ဌာ၊ ဒာနံ ဒတွာန သတ္ထုနော။>
      text <ပူဇိတွာန စ သမ္ဗုဒ္ဓံ၊ ဒိဗ္ဗစက္ခုံ အပတ္ထယိံ။>
    text <၁၄၃>
      text <တတော အဝေါစ မံ သတ္ထာ၊ နန္ဒေ လစ္ဆသိ ပတ္ထိတံ။>
      text <ပဒီပဓမ္မဒာနာနံ၊ ဖလမေတံ သုနိစ္ဆိတံ။>
    text <၁၄၄>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၄၅>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <သကုလာ နာမ နာမေန၊ ဟေဿတိ သတ္ထု သာဝိကာ။>
    text <၁၄၆>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၄၇>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၁၄၈>
      text <ပရိဗ္ဗာဇကိနီ အာသိံ၊ တဒာဟံ ဧကစာရိနီ။>
      text <ဘိက္ခါယ ဝိစရိတွာန၊ အလဘိံ တေလမတ္တကံ။>
    text <၁၄၉>
      text <တေန ဒီပံ ပဒီပေတွာ၊ ဥပဋ္ဌိံ သဗ္ဗသံဝရိံ။>
      text <စေတိယံ ဒွိပဒဂ္ဂဿ၊ ဝိပ္ပသန္နေန စေတသာ။>
    text <၁၅၀>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၅၁>
      text <ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။>
      text <ပဇ္ဇလန္တိ မဟာဒီပါ၊ တတ္ထ တတ္ထ ဂတာယ မေ။>
    text <၁၅၂>
      text <တိရောကုဋ္ဋံ တိရောသေလံ၊ သမတိဂ္ဂယှ ပဗ္ဗတံ။>
      text <ပဿာမဟံ ယဒိစ္ဆာမိ၊ ဒီပဒာနဿိဒံ ဖလံ။>
    text <၁၅၃>
      text <ဝိသုဒ္ဓနယနာ ဟောမိ၊ ယသသာ စ ဇလာမဟံ။>
      text <သဒ္ဓါပညာဝတီ စေဝ၊ ဒီပဒာနဿိဒံ ဖလံ။>
    text <၁၅၄>
      text <ပစ္ဆိမေ စ ဘဝေ ဒာနိ၊ ဇာတာ ဝိပ္ပကုလေ အဟံ။>
      text <ပဟူတဓနဓညမှိ၊ မုဒိတေ ရာဇပူဇိတေ။>
    text <၁၅၅>
      text <အဟံ သဗ္ဗင်္ဂသမ္ပန္နာ၊ သဗ္ဗာဘရဏဘူသိတာ။>
      text <ပုရပ္ပဝေသေ သုဂတံ၊ ဝါတပါနေ ဌိတာ အဟံ။>
    text <၁၅၆>
      text <ဒိသွာ ဇလန္တံ ယသသာ၊ ဒေဝမနုဿသက္ကတံ။>
      text <အနုဗျဉ္ဇနသမ္ပန္နံ၊ လက္ခဏေဟိ ဝိဘူသိတံ။>
    text <၁၅၇>
      text <ဥဒဂ္ဂစိတ္တာ သုမနာ၊ ပဗ္ဗဇ္ဇံ သမရောစယိံ။>
      text <န စိရေနေဝ ကာလေန၊ အရဟတ္တမပါပုဏိံ။>
    text <၁၅၈>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <ပရစိတ္တာနိ ဇာနာမိ၊ သတ္ထုသာသနကာရိကာ။>
    text <၁၅၉>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။>
    text <၁၆၀>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၁၆၁>
      text <ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။>
    text <၁၆၂>
      text <တတော မဟာကာရုဏိကော၊ ဧတဒဂ္ဂေ ဌပေသိ မံ။>
      text <ဒိဗ္ဗစက္ခုကာနံ အဂ္ဂါ၊ သကုလာတိ နရုတ္တမော။>
    text <၁၆၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၆၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၆၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သကုလာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သကုလာထေရိယာပဒာနံ စတုတ္ထံ။>
  text <၅။ နန္ဒာထေရီအပဒာနံ>
    text <၁၆၆>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၆၇>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၁၆၈>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၁၆၉>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၁၇၀>
      text <ရတနာနဋ္ဌပညာသံ၊ ဥဂ္ဂတောဝ မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၁၇၁>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၁၇၂>
      text <တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။>
      text <နာနာရတနပဇ္ဇောတေ၊ မဟာသုခသမပ္ပိတာ။>
    text <၁၇၃>
      text <ဥပေတွာ တံ မဟာဝီရံ၊ အဿောသိံ ဓမ္မဒေသနံ။>
      text <အမတံ ပရမဿာဒံ၊ ပရမတ္ထနိဝေဒကံ။>
    text <၁၇၄>
      text <တဒာ နိမန္တယိတွာန၊ သသင်္ဃံ လောကနာယကံ။>
      text <ဒတွာ တဿ မဟာဒာနံ၊ ပသန္နာ သေဟိ ပါဏိဘိ။>
    text <၁၇၅>
      text <ဈာယိနီနံ ဘိက္ခုနီနံ၊ အဂ္ဂဋ္ဌာနမပတ္ထယိံ။>
      text <နိပစ္စ သိရသာ ဓီရံ၊ သသင်္ဃံ လောကနာယကံ။>
    text <၁၇၆>
      text <တဒာ အဒန္တဒမကော၊ တိလောကသရဏော ပဘူ။>
      text <ဗျာကာသိ နရသာရထိ၊ လစ္ဆသေ တံ သုပတ္ထိတံ။>
    text <၁၇၇>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၇၈>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <နန္ဒာတိ နာမ နာမေန၊ ဟေဿတိ သတ္ထု သာဝိကာ။>
    text <၁၇၉>
      text <တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တာ ပရိစရိံ၊ ပစ္စယေဟိ ဝိနာယကံ။>
    text <၁၈၀>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၈၁>
      text <တတော စုတာ ယာမမဂံ၊ တတောဟံ တုသိတံ ဂတာ။>
      text <တတော စ နိမ္မာနရတိံ၊ ဝသဝတ္တိပုရံ တတော။>
    text <၁၈၂>
      text <ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။>
      text <တတ္ထ တတ္ထေဝ ရာဇူနံ၊ မဟေသိတ္တမကာရယိံ။>
    text <၁၈၃>
      text <တတော စုတာ မနုဿတ္တေ၊ ရာဇာနံ စက္ကဝတ္တိနံ။>
      text <မဏ္ဍလီနဉ္စ ရာဇူနံ၊ မဟေသိတ္တမကာရယိံ။>
    text <၁၈၄>
      text <သမ္ပတ္တိံ အနုဘောတွာန၊ ဒေဝေသု မနုဇေသု စ။>
      text <သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။>
    text <၁၈၅>
      text <ပစ္ဆိမေ ဘဝေ သမ္ပတ္တေ၊ သုရမ္မေ ကပိလဝှယေ။>
      text <ရညော သုဒ္ဓေါဒနဿာဟံ၊ ဓီတာ အာသိံ အနိန္ဒိတာ။>
    text <၁၈၆>
      text <သိရိယာ ရူပိနိံ ဒိသွာ၊ နန္ဒိတံ အာသိ တံ ကုလံ။>
      text <တေန နန္ဒာတိ မေ နာမံ၊ သုန္ဒရံ ပဝရံ အဟု။>
    text <၁၈၇>
      text <ယုဝတီနဉ္စ သဗ္ဗာသံ၊ ကလျာဏီတိ စ ဝိဿုတာ။>
      text <တသ္မိမ္ပိ နဂရေ ရမ္မေ၊ ဌပေတွာ တံ ယသောဓရံ။>
    text <၁၈၈>
      text <ဇေဋ္ဌော ဘာတာ တိလောကဂ္ဂေါ၊ ပစ္ဆိမော အရဟာ တထာ။>
      text <ဧကာကိနီ ဂဟဋ္ဌာဟံ၊ မာတရာ ပရိစောဒိတာ။>
    text <၁၈၉>
      text <သာကိယမှိ ကုလေ ဇာတာ၊ ပုတ္တေ ဗုဒ္ဓါနုဇာ တုဝံ။>
      text <နန္ဒေနပိ ဝိနာ ဘူတာ၊ အဂါရေ ကိံ နု အစ္ဆသိ။>
    text <၁၉၀>
      text <ဇရာဝသာနံ ယောဗ္ဗညံ၊ ရူပံ အသုစိသမ္မတံ။>
      text <ရောဂန္တမပိစာရောဂျံ၊ ဇီဝိတံ မရဏန္တိကံ။>
    text <၁၉၁>
      text <ဣဒမ္ပိ တေ သုဘံ ရူပံ၊ သသီကန္တံ မနောဟရံ။>
      text <ဘူသနာနံ အလင်္ကာရံ၊ သိရိသင်္ဃာဋသန္နိဘံ။>
    text <၁၉၂>
      text <ပုဉ္ဇိတံ လောကသာရံဝ၊ နယနာနံ ရသာယနံ။>
      text <ပုညာနံ ကိတ္တိဇနနံ၊ ဥက္ကာကကုလနန္ဒနံ။>
    text <၁၉၃>
      text <န စိရေနေဝ ကာလေန၊ ဇရာ သမဓိသေဿတိ။>
      text <ဝိဟာယ ဂေဟံ ကာရုညေ၊ စရ ဓမ္မမနိန္ဒိတေ။>
    text <၁၉၄>
      text <သုတွာဟံ မာတု ဝစနံ၊ ပဗ္ဗဇိံ အနဂါရိယံ။>
      text <ဒေဟေန န တု စိတ္တေန၊ ရူပယောဗ္ဗနလာဠိတာ။>
    text <၁၉၅>
      text <မဟတာ စ ပယတ္တေန၊ ဈာနဇ္ဈေန ပရံ မမ။>
      text <ကာတုဉ္စ ဝဒတေ မာတာ၊ န စာဟံ တတ္ထ ဥဿုကာ။>
    text <၁၉၆>
      text <တတော မဟာကာရုဏိကော၊ ဒိသွာ မံ ကာမလာလသံ။>
      text <နိဗ္ဗိန္ဒနတ္ထံ ရူပသ္မိံ၊ မမ စက္ခုပထေ ဇိနော။>
    text <၁၉၇>
      text <သကေန အာနုဘာဝေန၊ ဣတ္ထိံ မာပေသိ သောဘိနိံ။>
      text <ဒဿနီယံ သုရုစိရံ၊ မမတောပိ သုရူပိနိံ။>
    text <၁၉၈>
      text <တမဟံ ဝိမှိတာ ဒိသွာ၊ အတိဝိမှိတဒေဟိနိံ။>
      text <စိန္တယိံ သဖလံ မေတိ၊ နေတ္တလာဘဉ္စ မာနုသံ။>
    text <၁၉၉>
      text <တမဟံ ဧဟိ သုဘဂေ၊ ယေနတ္ထော တံ ဝဒေဟိ မေ။>
      text <ကုလံ တေ နာမဂေါတ္တဉ္စ၊ ဝဒ မေ ယဒိ တေ ပိယံ။>
    text <၂၀၀>
      text <န ဝဉ္စကာလော သုဘဂေ၊ ဥစ္ဆင်္ဂေ မံ နိဝါသယ။>
      text <သီဒန္တီဝ မမင်္ဂါနိ၊ ပသုပ္ပယ မုဟုတ္တကံ။>
    text <၂၀၁>
      text <တတော သီသံ မမင်္ကေ သာ၊ ကတွာ သယိ သုလောစနာ။>
      text <တဿာ နလာဋေ ပတိတာ၊ လုဒ္ဓါ ပရမဒာရုဏာ။>
    text <၂၀၂>
      text <သဟ တဿာ နိပါတေန၊ ပိဠကာ ဥပပဇ္ဇထ။>
      text <ပဂ္ဃရိံသု ပဘိန္နာ စ၊ ကုဏပါ ပုဗ္ဗလောဟိတာ။>
    text <၂၀၃>
      text <ပဘိန္နံ ဝဒနဉ္စာပိ၊ ကုဏပံ ပူတိဂန္ဓနံ။>
      text <ဥဒ္ဓုမာတံ ဝိနိလဉ္စ၊ ပုဗ္ဗဉ္စာပိ သရီရကံ။>
    text <၂၀၄>
      text <သာ ပဝေဒိတသဗ္ဗင်္ဂီ၊ နိဿသန္တီ မုဟုံ မုဟုံ။>
      text <ဝေဒယန္တီ သကံ ဒုက္ခံ၊ ကရုဏံ ပရိဒေဝယိ။>
    text <၂၀၅>
      text <ဒုက္ခေန ဒုက္ခိတာ ဟောမိ၊ ဖုသယန္တိ စ ဝေဒနာ။>
      text <မဟာဒုက္ခေ နိမုဂ္ဂမှိ၊ သရဏံ ဟောဟိ မေ သခီ။>
    text <၂၀၆>
      text <ကုဟိံ ဝဒနသောဘံ တေ၊ ကုဟိံ တေ တုင်္ဂနာသိကာ။>
      text <တမ္ဗဗိမ္ဗဝရောဋ္ဌံ တေ၊ ဝဒနံ တေ ကုဟိံ ဂတံ။>
    text <၂၀၇>
      text <ကုဟိံ သသီနိဘံ ဝဏ္ဏံ၊ ကမ္ဗုဂီဝါ ကုဟိံ ဂတာ။>
      text <ဒောဠာလောလာဝ တေ ကဏ္ဏာ၊ ဝေဝဏ္ဏံ သမုပါဂတာ။>
    text <၂၀၈>
      text <မကုဠခါရကာကာရာ၊ ကလိကာဝ ပယောဓရာ။>
      text <ပဘိန္နာ ပူတိကုဏပါ၊ ဒုဋ္ဌဂန္ဓိတ္တမာဂတာ။>
    text <၂၀၉>
      text <ဝေဒိမဇ္ဈာဝ သုဿောဏီ၊ သူနာဝ နီတကိဗ္ဗိသာ။>
      text <ဇာတာ အမေဇ္ဈဘရိတာ၊ အဟော ရူပမသဿတံ။>
    text <၂၁၀>
      text <သဗ္ဗံ သရီရသဉ္ဇာတံ၊ ပူတိဂန္ဓံ ဘယာနကံ။>
      text <သုသာနမိဝ ဗီဘစ္ဆံ၊ ရမန္တေ ယတ္ထ ဗာလိသာ။>
    text <၂၁၁>
      text <တဒာ မဟာကာရုဏိကော၊ ဘာတာ မေ လောကနာယကော။>
      text <ဒိသွာ သံဝိဂ္ဂစိတ္တံ မံ၊ ဣမာ ဂါထာ အဘာသထ။>
    text <၂၁၂>
      text <အာတုရံ ကုဏပံ ပူတိံ၊ ပဿ နန္ဒေ သမုဿယံ။>
      text <အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။>
    text <၂၁၃>
      text <ယထာ ဣဒံ တထာ ဧတံ၊ ယထာ ဧတံ တထာ ဣဒံ။>
      text <ဒုဂ္ဂန္ဓံ ပူတိကံ ဝါတိ၊ ဗာလာနံ အဘိနန္ဒိတံ။>
    text <၂၁၄>
      text <ဧဝမေတံ အဝေက္ခန္တီ၊ ရတ္တိန္ဒိဝမတန္ဒိတာ။>
      text <တတော သကာယ ပညာယ၊ အဘိနိဗ္ဗိဇ္ဈ ဒက္ခသိ။>
    text <၂၁၅>
      text <တတောဟံ အတိသံဝိဂ္ဂါ၊ သုတွာ ဂါထာ သုဘာသိတာ။>
      text <တတြဋ္ဌိတာဝဟံ သန္တီ၊ အရဟတ္တမပါပုဏိံ။>
    text <၂၁၆>
      text <ယတ္ထ ယတ္ထ နိသိန္နာဟံ၊ သဒာ ဈာနပရာယနာ။>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
    text <၂၁၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၁၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၁၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ နန္ဒာ ဘိက္ခုနီ ဇနပဒကလျာဏီ ဣမာ ဂါထာယော အဘာသိတ္ထာတိ။>
    stand <နန္ဒာထေရိယာပဒာနံ ပဉ္စမံ။>
  text <၆။ သောဏာထေရီအပဒာနံ>
    text <၂၂၀>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၂၂၁>
      text <တဒာ သေဋ္ဌိကုလေ ဇာတာ၊ သုခိတာ ပူဇိတာ ပိယာ။>
      text <ဥပေတွာ တံ မုနိဝရံ၊ အဿောသိံ မဓုရံ ဝစံ။>
    text <၂၂၂>
      text <အာရဒ္ဓဝီရိယာနဂ္ဂံ၊ ဝဏ္ဏေသိ ဘိက္ခုနိံ ဇိနော။>
      text <တံ သုတွာ မုဒိတာ ဟုတွာ၊ ကာရံ ကတွာန သတ္ထုနော။>
    text <၂၂၃>
      text <အဘိဝါဒိယ သမ္ဗုဒ္ဓံ၊ ဌာနံ တံ ပတ္ထယိံ တဒာ။>
      text <အနုမောဒိ မဟာဝီရော၊ သိဇ္ဈတံ ပဏိဓီ တဝ။>
    text <၂၂၄>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၂၅>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <သောဏာတိ နာမ နာမေန၊ ဟေဿတိ သတ္ထု သာဝိကာ။>
    text <၂၂၆>
      text <တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တာ ပရိစရိံ၊ ပစ္စယေဟိ ဝိနာယကံ။>
    text <၂၂၇>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၂၈>
      text <ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။>
      text <သာဝတ္ထိယံ ပုရဝရေ၊ ဣဒ္ဓေ ဖီတေ မဟဒ္ဓနေ။>
    text <၂၂၉>
      text <ယဒာ စ ယောဗ္ဗနပ္ပတ္တာ၊ ဂန္တွာ ပတိကုလံ အဟံ။>
      text <ဒသ ပုတ္တာနိ အဇနိံ၊ သုရူပါနိ ဝိသေသတော။>
    text <၂၃၀>
      text <သုခေဓိတာ စ တေ သဗ္ဗေ၊ ဇနနေတ္တမနောဟရာ။>
      text <အမိတ္တာနမ္ပိ ရုစိတာ၊ မမ ပဂေဝ တေ ပိယာ။>
    text <၂၃၁>
      text <တတော မယှံ အကာမာယ၊ ဒသပုတ္တပုရက္ခတော။>
      text <ပဗ္ဗဇိတ္ထ သ မေ ဘတ္တာ၊ ဒေဝဒေဝဿ သာသနေ။>
    text <၂၃၂>
      text <တဒေကိကာ ဝိစိန္တေသိံ၊ ဇီဝိတေနာလမတ္ထု မေ။>
      text <စတ္တာယ ပတိပုတ္တေဟိ၊ ဝုဍ္ဎာယ စ ဝရာကိယာ။>
    text <၂၃၃>
      text <အဟမ္ပိ တတ္ထ ဂစ္ဆိဿံ၊ သမ္ပတ္တော ယတ္ထ မေ ပတိ။>
      text <ဧဝါဟံ စိန္တယိတွာန၊ ပဗ္ဗဇိံ အနဂါရိယံ။>
    text <၂၃၄>
      text <တတော စ မံ ဘိက္ခုနိယော၊ ဧကံ ဘိက္ခုနုပဿယေ။>
      text <ဝိဟာယ ဂစ္ဆုမောဝါဒံ၊ တာပေဟိ ဥဒကံ ဣတိ။>
    text <၂၃၅>
      text <တဒာ ဥဒကမာဟိတွာ၊ ဩကိရိတွာန ကုမ္ဘိယာ။>
      text <စုလ္လေ ဌပေတွာ အာသီနာ၊ တတော စိတ္တံ သမာဒဟိံ။>
    text <၂၃၆>
      text <ခန္ဓေ အနိစ္စတော ဒိသွာ၊ ဒုက္ခတော စ အနတ္တတော။>
      text <ခေပေတွာ အာသဝေ သဗ္ဗေ၊ အရဟတ္တမပါပုဏိံ။>
    text <၂၃၇>
      text <တဒာဂန္တွာ ဘိက္ခုနိယော၊ ဥဏှောဒကမပုစ္ဆိသုံ။>
      text <တေဇောဓာတုမဓိဋ္ဌာယ၊ ခိပ္ပံ သန္တာပယိံ ဇလံ။>
    text <၂၃၈>
      text <ဝိမှိတာ တာ ဇိနဝရံ၊ ဧတမတ္ထမသာဝယုံ။>
      text <တံ သုတွာ မုဒိတော နာထော၊ ဣမံ ဂါထံ အဘာသထ။>
    text <၂၃၉>
      text <ယော စ ဝဿသတံ ဇီဝေ၊ ကုသီတော ဟီနဝီရိယော။>
      text <ဧကာဟံ ဇီဝိတံ သေယျော၊ ဝီရိယမာရဘတော ဒဠှံ။>
    text <၂၄၀>
      text <အာရာဓိတော မဟာဝီရော၊ မယာ သုပ္ပဋိပတ္တိယာ။>
      text <အာရဒ္ဓဝီရိယာနဂ္ဂံ၊ မမာဟ သ မဟာမုနိ။>
    text <၂၄၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၄၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၄၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သောဏာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သောဏာထေရိယာပဒာနံ ဆဋ္ဌံ။>
  text <၇။ ဘဒ္ဒကာပိလာနီထေရီအပဒာနံ>
    text <၂၄၄>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၂၄၅>
      text <တဒာဟု ဟံသဝတိယံ၊ ဝိဒေဟော နာမ နာမတော။>
      text <သေဋ္ဌီ ပဟူတရတနော၊ တဿ ဇာယာ အဟောသဟံ။>
    text <၂၄၆>
      text <ကဒာစိ သော နရာဒိစ္စံ၊ ဥပေစ္စ သပရိဇ္ဇနော။>
      text <ဓမ္မမဿောသိ ဗုဒ္ဓဿ၊ သဗ္ဗဒုက္ခဘယပ္ပဟံ။>
    text <၂၄၇>
      text <သာဝကံ ဓုတဝါဒာနံ၊ အဂ္ဂံ ကိတ္တေသိ နာယကော။>
      text <သုတွာ သတ္တာဟိကံ ဒာနံ၊ ဒတွာ ဗုဒ္ဓဿ တာဒိနော။>
    text <၂၄၈>
      text <နိပစ္စ သိရသာ ပါဒေ၊ တံ ဌာနမဘိပတ္ထယိံ။>
      text <သ ဟာသယန္တော ပရိသံ၊ တဒာ ဟိ နရပုင်္ဂဝေါ။>
    text <၂၄၉>
      text <သေဋ္ဌိနော အနုကမ္ပါယ၊ ဣမာ ဂါထာ အဘာသထ။>
      text <လစ္ဆသေ ပတ္ထိတံ ဌာနံ၊ နိဗ္ဗုတော ဟောဟိ ပုတ္တက။>
    text <၂၅၀>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၅၁>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကဿပေါ နာမ ဂေါတ္တေန၊ ဟေဿတိ သတ္ထု သာဝကော။>
    text <၂၅၂>
      text <တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တော ပရိစရိ၊ ပစ္စယေဟိ ဝိနာယကံ။>
    text <၂၅၃>
      text <သာသနံ ဇောတယိတွာန၊ သော မဒ္ဒိတွာ ကုတိတ္ထိယေ။>
      text <ဝေနေယျံ ဝိနယိတွာ စ၊ နိဗ္ဗုတော သော သသာဝကော။>
    text <၂၅၄>
      text <နိဗ္ဗုတေ တမှိ လောကဂ္ဂေ၊ ပူဇနတ္ထာယ သတ္ထုနော။>
      text <ဉာတိမိတ္တေ သမာနေတွာ၊ သဟ တေဟိ အကာရယိ။>
    text <၂၅၅>
      text <သတ္တယောဇနိကံ ထူပံ၊ ဥဗ္ဗိဒ္ဓံ ရတနာမယံ။>
      text <ဇလန္တံ သတရံသိံဝ၊ သာလရာဇံဝ ဖုလ္လိတံ။>
    text <၂၅၆>
      text <သတ္တသတသဟဿာနိ၊ ပါတိယော တတ္ထ ကာရယိ။>
      text <နဠဂ္ဂီ ဝိယ ဇောတန္တီ၊ ရတနေဟေဝ သတ္တဟိ။>
    text <၂၅၇>
      text <ဂန္ဓတေလေန ပူရေတွာ၊ ဒီပါနုဇ္ဇလယီ တဟိံ။>
      text <ပူဇနတ္ထာယ မဟေသိဿ၊ သဗ္ဗဘူတာနုကမ္ပိနော။>
    text <၂၅၈>
      text <သတ္တသတသဟဿာနိ၊ ပုဏ္ဏကုမ္ဘာနိ ကာရယိ။>
      text <ရတနေဟေဝ ပုဏ္ဏာနိ၊ ပူဇနတ္ထာယ မဟေသိနော။>
    text <၂၅၉>
      text <မဇ္ဈေ အဋ္ဌဋ္ဌကုမ္ဘီနံ၊ ဥဿိတာ ကဉ္စနဂ္ဃိယော။>
      text <အတိရောစန္တိ ဝဏ္ဏေန၊ သရဒေဝ ဒိဝါကရော။>
    text <၂၆၀>
      text <စတုဒွာရေသု သောဘန္တိ၊ တောရဏာ ရတနာမယာ။>
      text <ဥဿိတာ ဖလကာ ရမ္မာ၊ သောဘန္တိ ရတနာမယာ။>
    text <၂၆၁>
      text <ဝိရောစန္တိ ပရိက္ခိတ္တာ၊ အဝဋံသာ သုနိမ္မိတာ။>
      text <ဥဿိတာနိ ပဋာကာနိ၊ ရတနာနိ ဝိရောစရေ။>
    text <၂၆၂>
      text <သုရတ္တံ သုကတံ စိတ္တံ၊ စေတိယံ ရတနာမယံ။>
      text <အတိရောစတိ ဝဏ္ဏေန၊ သသဉ္ဈောဝ ဒိဝါကရော။>
    text <၂၆၃>
      text <ထူပဿ ဝေဒိယော တိဿော၊ ဟရိတာလေန ပူရယိ။>
      text <ဧကံ မနောသိလာယေကံ၊ အဉ္ဇနေန စ ဧကိကံ။>
    text <၂၆၄>
      text <ပူဇံ ဧတာဒိသံ ရမ္မံ၊ ကာရေတွာ ဝရဝါဒိနော။>
      text <အဒာသိ ဒာနံ သင်္ဃဿ၊ ယာဝဇီဝံ ယထာဗလံ။>
    text <၂၆၅>
      text <သဟာဝ သေဋ္ဌိနာ တေန၊ တာနိ ပုညာနိ သဗ္ဗသော။>
      text <ယာဝဇီဝံ ကရိတွာန၊ သဟာဝ သုဂတိံ ဂတာ။>
    text <၂၆၆>
      text <သမ္ပတ္တိယောနုဘောတွာန၊ ဒေဝတ္တေ အထ မာနုသေ။>
      text <ဆာယာ ဝိယ သရီရေန၊ သဟ တေနေဝ သံသရိံ။>
    text <၂၆၇>
      text <ဧကနဝုတိတော ကပ္ပေ၊ ဝိပဿီ နာမ နာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။>
    text <၂၆၈>
      text <တဒာယံ ဗန္ဓုမတိယံ၊ ဗြာဟ္မဏော သာဓုသမ္မတော။>
      text <အဍ္ဎော သန္တော ဂုဏေနာပိ၊ ဓနေန စ သုဒုဂ္ဂတော။>
    text <၂၆၉>
      text <တဒာပိ တဿာဟံ အာသိံ၊ ဗြာဟ္မဏီ သမစေတသာ။>
      text <ကဒာစိ သော ဒိဇဝရော၊ သင်္ဂမေသိ မဟာမုနိံ။>
    text <၂၇၀>
      text <နိသိန္နံ ဇနကာယမှိ၊ ဒေသေန္တံ အမတံ ပဒံ။>
      text <သုတွာ ဓမ္မံ ပမုဒိတော၊ အဒာသိ ဧကသာဋကံ။>
    text <၂၇၁>
      text <ဃရမေကေန ဝတ္ထေန၊ ဂန္တွာနေတံ သ မဗြဝိ။>
      text <အနုမောဒ မဟာပုညံ၊ ဒိန္နံ ဗုဒ္ဓဿ သာဋကံ။>
    text <၂၇၂>
      text <တဒာဟံ အဉ္ဇလိံ ကတွာ၊ အနုမောဒိံ သုပီဏိတာ။>
      text <သုဒိန္နော သာဋကော သာမိ၊ ဗုဒ္ဓသေဋ္ဌဿ တာဒိနော။>
    text <၂၇၃>
      text <သုခိတော သဇ္ဇိတော ဟုတွာ၊ သံသရန္တော ဘဝါဘဝေ။>
      text <ဗာရာဏသိပုရေ ရမ္မေ၊ ရာဇာ အာသိ မဟီပတိ။>
    text <၂၇၄>
      text <တဒာ တဿ မဟေသီဟံ၊ ဣတ္ထိဂုမ္ဗဿ ဥတ္တမာ။>
      text <တဿာတိ ဒယိတာ အာသိံ၊ ပုဗ္ဗသ္နေဟေန ဘတ္တုနော။>
    text <၂၇၅>
      text <ပိဏ္ဍာယ ဝိစရန္တေ တေ၊ အဋ္ဌ ပစ္စေကနာယကေ။>
      text <ဒိသွာ ပမုဒိတော ဟုတွာ၊ ဒတွာ ပိဏ္ဍံ မဟာရဟံ။>
    text <၂၇၆>
      text <ပုနော နိမန္တယိတွာန၊ ကတွာ ရတနမဏ္ဍပံ။>
      text <ကမ္မာရေဟိ ကတံ ပတ္တံ၊ သောဝဏ္ဏံ ဝတ တတ္တကံ။>
    text <၂၇၇>
      text <သမာနေတွာန တေ သဗ္ဗေ၊ တေသံ ဒာနမဒာသိ သော။>
      text <သောဏ္ဏာသနေ ပဝိဋ္ဌာနံ၊ ပသန္နော သေဟိ ပါဏိဘိ။>
    text <၂၇၈>
      text <တမ္ပိ ဒာနံ သဟာဒာသိံ၊ ကာသိရာဇေနဟံ တဒာ။>
      text <ပုနာဟံ ဗာရာဏသိယံ၊ ဇာတာ ကာသိကဂါမကေ။>
    text <၂၇၉>
      text <ကုဋုမ္ဗိကကုလေ ဖီတေ၊ သုခိတော သော သဘာတုကော။>
      text <ဇေဋ္ဌဿ ဘာတုနော ဇာယာ၊ အဟောသိံ သုပတိဗ္ဗတာ။>
    text <၂၈၀>
      text <ပစ္စေကဗုဒ္ဓံ ဒိသွာန၊ ကနိယဿ မမ ဘတ္တုနော။>
      text <ဘာဂန္နံ တဿ ဒတွာန၊ အာဂတေ တမှိ ပါဝဒိံ။>
    text <၂၈၁>
      text <နာဘိနန္ဒိတ္ထ သော ဒာနံ၊ တတော တဿ အဒာသဟံ။>
      text <ဥခါ အာနိယ တံ အန္နံ၊ ပုနော တဿေဝ သော အဒာ။>
    text <၂၈၂>
      text <တဒန္နံ ဆဍ္ဍယိတွာန၊ ဒုဋ္ဌာ ဗုဒ္ဓဿဟံ တဒာ။>
      text <ပတ္တံ ကလလပုဏ္ဏံ တံ၊ အဒာသိံ တဿ တာဒိနော။>
    text <၂၈၃>
      text <ဒာနေ စ ဂဟဏေ စေဝ၊ အပစေ ပဒုသေပိ စ။>
      text <သမစိတ္တမုခံ ဒိသွာ၊ တဒာဟံ သံဝိဇိံ ဘုသံ။>
    text <၂၈၄>
      text <ပုနော ပတ္တံ ဂဟေတွာန၊ သောဓယိတွာ သုဂန္ဓိနာ။>
      text <ပသန္နစိတ္တာ ပူရေတွာ၊ သဃတံ သက္ကရံ အဒံ။>
    text <၂၈၅>
      text <ယတ္ထ ယတ္ထူပပဇ္ဇာမိ၊ သုရူပါ ဟောမိ ဒာနတော။>
      text <ဗုဒ္ဓဿ အပကာရေန၊ ဒုဂ္ဂန္ဓာ ဝဒနေန စ။>
    text <၂၈၆>
      text <ပုန ကဿပဝီရဿ၊ နိဓာယန္တမှိ စေတိယေ။>
      text <သောဝဏ္ဏံ ဣဋ္ဌကံ ဝရံ၊ အဒာသိံ မုဒိတာ အဟံ။>
    text <၂၈၇>
      text <စတုဇ္ဇာတေန ဂန္ဓေန၊ နိစယိတွာ တမိဋ္ဌကံ။>
      text <မုတ္တာ ဒုဂ္ဂန္ဓဒောသမှာ၊ သဗ္ဗင်္ဂသုသမာဂတာ။>
    text <၂၈၈>
      text <သတ္တပါတိသဟဿာနိ၊ ရတနေဟေဝ သတ္တဟိ။>
      text <ကာရေတွာ ဃတပူရာနိ၊ ဝဋ္ဋီနိ စ သဟဿသော။>
    text <၂၈၉>
      text <ပက္ခိပိတွာ ပဒီပေတွာ၊ ဌပယိံ သတ္တပန္တိယော။>
      text <ပူဇနတ္ထံ လောကနာထဿ၊ ဝိပ္ပသန္နေန စေတသာ။>
    text <၂၉၀>
      text <တဒာပိ တမှိ ပုညမှိ၊ ဘာဂိနီယိ ဝိသေသတော။>
      text <ပုန ကာသီသု သဉ္ဇာတော၊ သုမိတ္တာ ဣတိ ဝိဿုတော။>
    text <၂၉၁>
      text <တဿာဟံ ဘရိယာ အာသိံ၊ သုခိတာ သဇ္ဇိတာ ပိယာ။>
      text <တဒာ ပစ္စေကမုနိနော၊ အဒာသိံ ဃနဝေဌနံ။>
    text <၂၉၂>
      text <တဿာပိ ဘာဂိနီ အာသိံ၊ မောဒိတွာ ဒာနမုတ္တမံ။>
      text <ပုနာပိ ကာသိရဋ္ဌမှိ၊ ဇာတော ကောလိယဇာတိယာ။>
    text <၂၉၃>
      text <တဒာ ကောလိယပုတ္တာနံ၊ သတေဟိ သဟ ပဉ္စဟိ။>
      text <ပဉ္စပစ္စေကဗုဒ္ဓါနံ၊ သတာနိ သမုပဋ္ဌဟိ။>
    text <၂၉၄>
      text <တေမာသံ တပ္ပယိတွာန၊ အဒာသိ စ တိစီဝရေ။>
      text <ဇာယာ တဿ တဒာ အာသိံ၊ ပုညကမ္မပထာနုဂါ။>
    text <၂၉၅>
      text <တတော စုတော အဟု ရာဇာ၊ နန္ဒော နာမ မဟာယသော။>
      text <တဿာပိ မဟေသီ အာသိံ၊ သဗ္ဗကာမသမိဒ္ဓိနီ။>
    text <၂၉၆>
      text <တဒာ ရာဇာ ဘဝိတွာန၊ ဗြဟ္မဒတ္တော မဟီပတိ။>
      text <ပဒုမဝတီပုတ္တာနံ၊ ပစ္စေကမုနိနံ တဒာ။>
    text <၂၉၇>
      text <သတာနိ ပဉ္စနူနာနိ၊ ယာဝဇီဝံ ဥပဋ္ဌဟိံ။>
      text <ရာဇုယျာနေ နိဝါသေတွာ၊ နိဗ္ဗုတာနိ စ ပူဇယိံ။>
    text <၂၉၈>
      text <စေတိယာနိ စ ကာရေတွာ၊ ပဗ္ဗဇိတွာ ဥဘော မယံ။>
      text <ဘာဝေတွာ အပ္ပမညာယော၊ ဗြဟ္မလောကံ အဂမှသေ။>
    text <၂၉၉>
      text <တတော စုတော မဟာတိတ္ထေ၊ သုဇာတော ပိပ္ဖလာယနော။>
      text <မာတာ သုမနဒေဝီတိ၊ ကောသိဂေါတ္တော ဒိဇော ပိတာ။>
    text <၃၀၀>
      text <အဟံ မဒ္ဒေ ဇနပဒေ၊ သာကလာယ ပုရုတ္တမေ။>
      text <ကပ္ပိလဿ ဒိဇဿာသိံ၊ ဓီတာ မာတာ သုစီမတိ။>
    text <၃၀၁>
      text <ဃနကဉ္စနဗိမ္ဗေန၊ နိမ္မိနိတွာန မံ ပိတာ။>
      text <အဒာ ကဿပဓီရဿ၊ ကာမေဟိ ဝဇ္ဇိတဿမံ။>
    text <၃၀၂>
      text <ကဒာစိ သော ကာရုဏိကော၊ ဂန္တွာ ကမ္မန္တပေက္ခကော။>
      text <ကာကာဒိကေဟိ ခဇ္ဇန္တေ၊ ပါဏေ ဒိသွာန သံဝိဇိ။>
    text <၃၀၃>
      text <ဃရေဝါဟံ တိလေ ဇာတေ၊ ဒိသွာနာတပတာပနေ။>
      text <ကိမိ ကာကေဟိ ခဇ္ဇန္တေ၊ သံဝေဂမလဘိံ တဒာ။>
    text <၃၀၄>
      text <တဒာ သော ပဗ္ဗဇီ ဓီရော၊ အဟံ တမနုပဗ္ဗဇိံ။>
      text <ပဉ္စဝဿာနိ နိဝသိံ၊ ပရိဗ္ဗာဇဝတေ အဟံ။>
    text <၃၀၅>
      text <ယဒာ ပဗ္ဗဇိတာ အာသိ၊ ဂေါတမီ ဇိနပေါသိကာ။>
      text <တဒာဟံ တမုပဂန္တွာ၊ ဗုဒ္ဓေန အနုသာသိတာ။>
    text <၃၀၆>
      text <န စိရေနေဝ ကာလေန၊ အရဟတ္တမပါပုဏိံ။>
      text <အဟော ကလျာဏမိတ္တတ္တံ၊ ကဿပဿ သိရီမတော။>
    text <၃၀၇>
      text <သုတော ဗုဒ္ဓဿ ဒာယာဒော၊ ကဿပေါ သုသမာဟိတော။>
      text <ပုဗ္ဗေနိဝါသံ ယော ဝေဒိ၊ သဂ္ဂါပါယဉ္စ ပဿတိ။>
    text <၃၀၈>
      text <အထော ဇာတိက္ခယံ ပတ္တော၊ အဘိညာဝေါသိတော မုနိ။>
      text <ဧတာဟိ တီဟိ ဝိဇ္ဇာဟိ၊ တေဝိဇ္ဇော ဟောတိ ဗြာဟ္မဏော။>
    text <၃၀၉>
      text <တထေဝ ဘဒ္ဒကာပိလာနီ၊ တေဝိဇ္ဇာ မစ္စုဟာယိနီ။>
      text <ဓာရေတိ အန္တိမံ ဒေဟံ၊ ဇိတွာ မာရံ သဝါဟနံ။>
    text <၃၁၀>
      text <ဒိသွာ အာဒီနဝံ လောကေ၊ ဥဘော ပဗ္ဗဇိတာ မယံ။>
      text <တျမှ ခီဏာသဝါ ဒန္တာ၊ သီတိဘူတာမှ နိဗ္ဗုတာ။>
    text <၃၁၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၃၁၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၁၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဘဒ္ဒကာပိလာနီ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဘဒ္ဒကာပိလာနီထေရိယာပဒာနံ သတ္တမံ။>
  text <၈။ ယသောဓရာထေရီအပဒာနံ>
    text <၃၁၄>
      text <ဧကသ္မိံ သမယေ ရမ္မေ၊ ဣဒ္ဓေ ရာဇဂဟေ ပုရေ။>
      text <ပဗ္ဘာရမှိ ဝရေကမှိ၊ ဝသန္တေ နရနာယကေ။>
    text <၃၁၅>
      text <ဝသန္တိယာ တမှိ နဂရေ၊ ရမ္မေ ဘိက္ခုနုပဿယေ။>
      text <ယသောဓရာဘိက္ခုနိယာ၊ ဧဝံ အာသိ ဝိတက္ကိတံ။>
    text <၃၁၆>
      text <သုဒ္ဓေါဒနော မဟာရာဇာ၊ ဂေါတမီ စ ပဇာပတီ။>
      text <အဘိညာတာ မဟာထေရာ၊ ထေရိယော စ မဟိဒ္ဓိကာ။>
    text <၃၁၇>
      text <သန္တိံ ဂတာဝ အာသုံ တေ၊ ဒီပစ္စီဝ နိရာသဝါ။>
      text <လောကနာထေ ဓရန္တေဝ၊ အဟမ္ပိ စ သိဝံ ပဒံ။>
    text <၃၁၈>
      text <ဂမိဿာမီတိ စိန္တေတွာ၊ ပဿန္တီ အာယုမတ္တနော။>
      text <ပဿိတွာ အာယုသင်္ခါရံ၊ တဒဟေဝ ခယံ ဂတံ။>
    text <၃၁၉>
      text <ပတ္တစီဝရမာဒာယ၊ နိက္ခမိတွာ သကဿမာ။>
      text <ပုရက္ခတာ ဘိက္ခုနီဘိ၊ သတေဟိ သဟဿေဟိ သာ။>
    text <၃၂၀>
      text <မဟိဒ္ဓိကာ မဟာပညာ၊ သမ္ဗုဒ္ဓံ ဥပသင်္ကမိ။>
      text <သမ္ဗုဒ္ဓံ အဘိဝါဒေတွာ၊ သတ္ထုနော စက္ကလက္ခဏေ။>
      text <နိသိန္နာ ဧကမန္တမှိ၊ ဣဒံ ဝစနမဗြဝိ။>
    text <၃၂၁>
      text <အဋ္ဌသတ္တတိဝဿာဟံ၊ ပစ္ဆိမော ဝတ္တတေ ဝယော။>
      text <ပဗ္ဘာရမှိ အနုပ္ပတ္တာ၊ အာရောစေမိ မဟာမုနိ။>
    text <၃၂၂>
      text <ပရိပက္ကော ဝယော မယှံ၊ ပရိတ္တံ မမ ဇီဝိတံ။>
      text <ပဟာယ ဝေါ ဂမိဿာမိ၊ ကတံ မေ သရဏမတ္တနော။>
    text <၃၂၃>
      text <ဝယမှိ ပစ္ဆိမေ ကာလေ၊ မရဏံ ဥပရုဒ္ဓတိ။>
      text <အဇ္ဇရတ္တိံ မဟာဝီရ၊ ပါပုဏိဿာမိ နိဗ္ဗုတိံ။>
    text <၃၂၄>
      text <နတ္ထိ ဇာတိ ဇရာ ဗျာဓိ၊ မရဏဉ္စ မဟာမုနေ။>
      text <အဇရာမရဏံ ပုရံ၊ ဂမိဿာမိ အသင်္ခတံ။>
    text <၃၂၅>
      text <ယာဝတာ ပရိသာ နာမ၊ သမုပါသန္တိ သတ္ထုနော။>
      text <အပရာဓမဇာနန္တီ၊ ခမန္တံ သမ္မုခါ မုနေ။>
    text <၃၂၆>
      text <သံသရိတွာ စ သံသာရေ၊ ခလိတဉ္စေ မမံ တယိ။>
      text <အာရောစေမိ မဟာဝီရ၊ အပရာဓံ ခမဿု မေ။>
    text <၃၂၇>
      text <သုတွာန ဝစနံ တဿာ၊ မုနိန္ဒော ဣဒမဗြဝိ။>
      text <ကိမုတ္တရံ တေ ဝက္ခါမိ၊ နိဗ္ဗာနာယ ဝဇန္တိယာ။>
    text <၃၂၈>
      text <ဣဒ္ဓိဉ္စာပိ နိဒဿေဟိ၊ မမ သာသနကာရိကေ။>
      text <ပရိသာနဉ္စ သဗ္ဗာသံ၊ ကင်္ခံ ဆိန္ဒဿု ယာဝတာ။>
    text <၃၂၉>
      text <သုတွာ တံ မုနိနော ဝါစံ၊ ဘိက္ခုနီ သာ ယသောဓရာ။>
      text <ဝန္ဒိတွာ မုနိရာဇံ တံ၊ ဣဒံ ဝစနမဗြဝိ။>
    text <၃၃၀>
      text <ယသောဓရာ အဟံ ဝီရ၊ အဂါရေ တေ ပဇာပတိ။>
      text <သာကိယမှိ ကုလေ ဇာတာ၊ ဣတ္ထိအင်္ဂေ ပတိဋ္ဌိတာ။>
    text <၃၃၁>
      text <ထီနံ သတသဟဿာနံ၊ နဝုတီနံ ဆဒုတ္တရိ။>
      text <အဂါရေ တေ အဟံ ဝီရ၊ ပါမောက္ခါ သဗ္ဗာ ဣဿရာ။>
    text <၃၃၂>
      text <ရူပါစာရဂုဏူပေတာ၊ ယောဗ္ဗနဋ္ဌာ ပိယံဝဒာ။>
      text <သဗ္ဗာ မံ အပစာယန္တိ၊ ဒေဝတာ ဝိယ မာနုသာ။>
    text <၃၃၃>
      text <ကညာသတသဟဿပမုခါ၊ သကျပုတ္တနိဝေသနေ။>
      text <သမာနသုခဒုက္ခတာ၊ ဒေဝတာ ဝိယ နန္ဒနေ။>
    text <၃၃၄>
      text <ကာမဓာတုမတိက္ကမ္မ၊ သဏ္ဌိတာ ရူပဓာတုယာ။>
      text <ရူပေန သဒိသာ နတ္ထိ၊ ဌပေတွာ လောကနာယကံ။>
    text <၃၃၅>
      text <သမ္ဗုဒ္ဓံ အဘိဝါဒေတွာ၊ ဣဒ္ဓိံ ဒဿေသိ သတ္ထုနော။>
      text <နေကာ နာနာဝိဓာကာရာ၊ မဟာဣဒ္ဓီပိ ဒဿယီ။>
    text <၃၃၆>
      text <စက္ကဝါဠသမံ ကာယံ၊ သီသံ ဥတ္တရတော ကုရု။>
      text <ဥဘော ပက္ခါ ဒုဝေ ဒီပါ၊ ဇမ္ဗုဒီပံ သရီရတော။>
    text <၃၃၇>
      text <ဒက္ခိဏဉ္စ သရံ ပိဉ္ဆံ၊ နာနာသာခါ တု ပတ္တကာ။>
      text <စန္ဒဉ္စ သူရိယဉ္စက္ခိ၊ မေရုပဗ္ဗတတော သိခံ။>
    text <၃၃၈>
      text <စက္ကဝါလဂိရိံ တုဏ္ဍံ၊ ဇမ္ဗုရုက္ခံ သမူလကံ။>
      text <ဗီဇမာနာ ဥပါဂန္တွာ၊ ဝန္ဒန္တီ လောကနာယကံ။>
    text <၃၃၉>
      text <ဟတ္ထိဝဏ္ဏံ တထေဝဿံ၊ ပဗ္ဗတံ ဇလဓိံ တထာ။>
      text <စန္ဒိမံ သူရိယံ မေရုံ၊ သက္ကဝဏ္ဏဉ္စ ဒဿယိ။>
    text <၃၄၀>
      text <ယသောဓရာ အဟံ ဝီရ၊ ပါဒေ ဝန္ဒာမိ စက္ခုမ။>
      text <သဟဿလောကဓာတူနံ၊ ဖုလ္လပဒ္မေန ဆာဒယိ။>
    text <၃၄၁>
      text <ဗြဟ္မဝဏ္ဏဉ္စ မာပေတွာ၊ ဓမ္မံ ဒေသေသိ သုညတံ။>
      text <ယသောဓရာ အဟံ ဝီရ၊ ပါဒေ ဝန္ဒာမိ စက္ခုမ။>
    text <၃၄၂>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနိ။>
    text <၃၄၃>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၄၄>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မယှံ မဟာဝီရ၊ ဥပ္ပန္နံ တဝ သန္တိကေ။>
    text <၃၄၅>
      text <ပုဗ္ဗာနံ လောကနာထာနံ၊ သင်္ဂမံ တေ နိဒဿိတံ။>
      text <အဓိကာရံ ဗဟုံ မယှံ၊ တုယှတ္ထာယ မဟာမုနေ။>
    text <၃၄၆>
      text <ယံ မယှံ ပူရိတံ ကမ္မံ၊ ကုသလံ သရသေ မုနေ။>
      text <တုယှတ္ထာယ မဟာဝီရ၊ ပုညံ ဥပစိတံ မယာ။>
    text <၃၄၇>
      text <အဘဗ္ဗဋ္ဌာနေ ဝဇ္ဇေတွာ၊ ဝါရယိတွာ အနာစရံ။>
      text <တုယှတ္ထာယ မဟာဝီရ၊ သဉ္စတ္တံ ဇီဝိတံ မယာ။>
    text <၃၄၈>
      text <နေကကောဋိသဟဿာနိ၊ ဘရိယတ္ထာယဒာသိ မံ။>
      text <န တတ္ထ ဝိမနာ ဟောမိ၊ တုယှတ္ထာယ မဟာမုနိ။>
    text <၃၄၉>
      text <နေကကောဋိသဟဿာနိ၊ ဥပကာရာယဒာသိ မံ။>
      text <န တတ္ထ ဝိမနာ ဟောမိ၊ တုယှတ္ထာယ မဟာမုနိ။>
    text <၃၅၀>
      text <နေကကောဋိသဟဿာနိ၊ ဘောဇနတ္ထာယဒာသိ မံ။>
      text <န တတ္ထ ဝိမနာ ဟောမိ၊ တုယှတ္ထာယ မဟာမုနိ။>
    text <၃၅၁>
      text <နေကကောဋိသဟဿာနိ၊ ဇီဝိတာနိ ပရိစ္စဇိံ။>
      text <ဘယမောက္ခံ ကရိဿန္တိ၊ ဒဒာမိ မမ ဇီဝိတံ။>
    text <၃၅၂>
      text <အင်္ဂဂတေ အလင်္ကာရေ၊ ဝတ္ထေ နာနာဝိဓေ ဗဟူ။>
      text <ဣတ္ထိမဏ္ဍေ န ဂူဟာမိ၊ တုယှတ္ထာယ မဟာမုနိ။>
    text <၃၅၃>
      text <ဓနဓညပရိစ္စာဂံ၊ ဂါမာနိ နိဂမာနိ စ။>
      text <ခေတ္တံ ပုတ္တာ စ ဓီတာ စ၊ ပရိစ္စတ္တာ မဟာမုနိ။>
    text <၃၅၄>
      text <ဟတ္ထီ အဿာ ဂဝါ စာပိ၊ ဒာသိယော ပရိစာရိကာ။>
      text <တုယှတ္ထာယ မဟာဝီရ၊ ပရိစ္စတ္တာ အသင်္ခိယာ။>
    text <၃၅၅>
      text <ယံ မယှံ ပဋိမန္တေသိ၊ ဒာနံ ဒဿာမိ ယာစကေ။>
      text <ဝိမနံ မေ န ပဿာမိ၊ ဒဒတော ဒာနမုတ္တမံ။>
    text <၃၅၆>
      text <နာနာဝိဓံ ဗဟုံ ဒုက္ခံ၊ သံသာရေ စ ဗဟုဗ္ဗိဓေ။>
      text <တုယှတ္ထာယ မဟာဝီရ၊ အနုဘုတ္တံ အသင်္ခိယံ။>
    text <၃၅၇>
      text <သုခပ္ပတ္တာနုမောဒာမိ၊ န စ ဒုက္ခေသု ဒုမ္မနာ။>
      text <သဗ္ဗတ္ထ တုလိတာ ဟောမိ၊ တုယှတ္ထာယ မဟာမုနိ။>
    text <၃၅၈>
      text <အနုမဂ္ဂေန သမ္ဗုဒ္ဓေါ၊ ယံ ဓမ္မံ အဘိနီဟရိ။>
      text <အနုဘောတွာ သုခံ ဒုက္ခံ၊ ပတ္တော ဗောဓိံ မဟာမုနိ။>
    text <၃၅၉>
      text <ဗြဟ္မဒေဝဉ္စ သမ္ဗုဒ္ဓံ၊ ဂေါတမံ လောကနာယကံ။>
      text <အညေသံ လောကနာထာနံ၊ သင်္ဂမံ တေ ဗဟုံ မယာ။>
    text <၃၆၀>
      text <အဓိကာရံ ဗဟုံ မယှံ၊ တုယှတ္ထာယ မဟာမုနိ။>
      text <ဂဝေသတော ဗုဒ္ဓဓမ္မေ၊ အဟံ တေ ပရိစာရိကာ။>
    text <၃၆၁>
      text <ကပ္ပေ စ သတသဟဿေ၊ စတုရော စ အသင်္ခိယေ။>
      text <ဒီပင်္ကရော မဟာဝီရော၊ ဥပ္ပဇ္ဇိ လောကနာယကော။>
    text <၃၆၂>
      text <ပစ္စန္တဒေသဝိသယေ၊ နိမန္တေတွာ တထာဂတံ။>
      text <တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။>
    text <၃၆၃>
      text <တေန ကာလေန သော အာသိ၊ သုမေဓော နာမ ဗြာဟ္မဏော။>
      text <မဂ္ဂဉ္စ ပဋိယာဒေသိ၊ အာယတော သဗ္ဗဒဿိနော။>
    text <၃၆၄>
      text <တေန ကာလေနဟံ အာသိံ၊ ကညာ ဗြာဟ္မဏသမ္ဘဝါ။>
      text <သုမိတ္တာနာမ နာမေန၊ ဥပဂစ္ဆိံ သမာဂမံ။>
    text <၃၆၅>
      text <အဋ္ဌ ဥပ္ပလဟတ္ထာနိ၊ ပူဇနတ္ထာယ သတ္ထုနော။>
      text <အာဒာယ ဇနသံမဇ္ဈေ၊ အဒ္ဒသံ ဣသိ မုဂ္ဂတံ။>
    text <၃၆၆>
      text <စိရာနုဂတံ ဒယိတံ၊ အတိက္ကန္တံ မနောဟရံ။>
      text <ဒိသွာ တဒာ အမညိဿံ၊ သဖလံ ဇီဝိတံ မမ။>
    text <၃၆၇>
      text <ပရက္ကမံ တံ သဖလံ၊ အဒ္ဒသံ ဣသိနော တဒာ။>
      text <ပုဗ္ဗကမ္မေန သမ္ဗုဒ္ဓေ၊ စိတ္တဉ္စာပိ ပသီဒိ မေ။>
    text <၃၆၈>
      text <ဘိယျော စိတ္တံ ပသာဒေသိံ၊ ဣသေ ဥဂ္ဂတမာနသေ။>
      text <ဒေယျံ အညံ န ပဿာမိ၊ ဒေမိ ပုပ္ဖာနိ တေ ဣသိ။>
    text <၃၆၉>
      text <ပဉ္စဟတ္ထာ တဝ ဟောန္တု၊ တယော ဟောန္တု မမံ ဣသေ။>
      text <တေန သဒ္ဓိံ သမာ ဟောန္တု၊ ဗောဓတ္ထာယ တဝံ ဣသေ။>
    stand <စတုတ္ထံ ဘာဏဝါရံ။>
    text <၃၇၀>
      text <ဣသိ ဂဟေတွာ ပုပ္ဖာနိ၊ အာဂစ္ဆန္တံ မဟာယသံ။>
      text <ပူဇေသိ ဇနသံမဇ္ဈေ၊ ဗောဓတ္ထာယ မဟာဣသိ။>
    text <၃၇၁>
      text <ပဿိတွာ ဇနသံမဇ္ဈေ၊ ဒီပင်္ကရော မဟာမုနိ။>
      text <ဝိယာကာသိ မဟာဝီရော၊ ဣသိ မုဂ္ဂတမာနသံ။>
    text <၃၇၂>
      text <အပရိမေယျေ ဣတော ကပ္ပေ၊ ဒီပင်္ကရော မဟာမုနိ။>
      text <မမ ကမ္မံ ဝိယာကာသိ၊ ဥဇုဘာဝံ မဟာမုနိ။>
    text <၃၇၃>
      text <သမစိတ္တာ သမကမ္မာ၊ သမကာရီ ဘဝိဿတိ။>
      text <ပိယာ ဟေဿတိ ကမ္မေန၊ တုယှတ္ထာယ မဟာဣသိ။>
    text <၃၇၄>
      text <သုဒဿနာ သုပိယာ စ၊ မနာပါ ပိယဝါဒိနီ။>
      text <တဿ ဓမ္မေသု ဒာယာဒာ၊ ဝိဟရိဿတိ ဣဒ္ဓိကာ။>
    text <၃၇၅>
      text <ယထာပိ ဘဏ္ဍသာမုဂ္ဂံ၊ အနုရက္ခတိ သာမိနော။>
      text <ဧဝံ ကုသလဓမ္မာနံ၊ အနုရက္ခိဿတေ အယံ။>
    text <၃၇၆>
      text <တဿ တေ အနုကမ္ပန္တီ၊ ပူရယိဿတိ ပါရမီ။>
      text <သီဟောဝ ပဉ္ဇရံ ဘေတွာ၊ ပါပုဏိဿတိ ဗောဓိယံ။>
    text <၃၇၇>
      text <အပရိမေယျေ ဣတော ကပ္ပေ၊ ယံ မံ ဗုဒ္ဓေါ ဝိယာကရီ။>
      text <တံ ဝါစံ အနုမောဒေန္တီ၊ ဧဝံကာရီ ဘဝိံ အဟံ။>
    text <၃၇၈>
      text <တဿ ကမ္မဿ သုကတဿ၊ တတ္ထ စိတ္တံ ပသာဒယိံ။>
      text <ဒေဝမနုဿကံ ယောနိံ၊ အနုဘောတွာ အသင်္ခိယံ။>
    text <၃၇၉>
      text <သုခဒုက္ခေနုဘောတွာဟံ၊ ဒေဝေသု မာနုသေသု စ။>
      text <ပစ္ဆိမေ ဘဝေ သမ္ပတ္တေ၊ အဇာယိံ သာကိယေ ကုလေ။>
    text <၃၈၀>
      text <ရူပဝတီ ဘောဂဝတီ၊ ယသသီလဝတီ တတော။>
      text <သဗ္ဗင်္ဂသမ္ပဒာ ဟောမိ၊ ကုလေသု အဘိသက္ကတာ။>
    text <၃၈၁>
      text <လာဘံ သိလောကံ သက္ကာရံ၊ လောကဓမ္မသမာဂမံ။>
      text <စိတ္တဉ္စ ဒုက္ခိတံ နတ္ထိ၊ ဝသာမိ အကုတောဘယာ။>
    text <၃၈၂>
      text <ဝုတ္တဉှေတံ ဘဂဝတာ၊ ရညော အန္တေပုရေ တဒာ။>
      text <ခတ္တိယာနံ ပုရေ ဝီရ၊ ဥပကာရဉ္စ နိဒ္ဒိသိ။>
    text <၃၈၃>
      text <ဥပကာရာ စ ယာ နာရီ၊ ယာ စ နာရီ သုခေ ဒုခေ။>
      text <အတ္ထက္ခါယီ စ ယာ နာရီ၊ ယာ စ နာရီနုကမ္ပိကာ။>
    text <၃၈၄>
      text <ပဉ္စကောဋိသတာ ဗုဒ္ဓါ၊ နဝကောဋိသတာနိ စ။>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
    text <၃၈၅>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
      text <ဧကာဒသကောဋိသတာ၊ ဗုဒ္ဓါ ဒွာဒသ ကောဋိယော။>
    text <၃၈၆>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၈၇>
      text <ဝီသကောဋိသတာ ဗုဒ္ဓါ၊ တိံသကောဋိသတာနိ စ။>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
    text <၃၈၈>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
      text <စတ္တာလီသကောဋိသတာ၊ ပညာသ ကောဋိသတာနိ စ။>
    text <၃၈၉>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၉၀>
      text <သဋ္ဌိကောဋိသတာ ဗုဒ္ဓါ၊ သတ္တတိကောဋိသတာနိ စ။>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
    text <၃၉၁>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
      text <အသီတိကောဋိသတာ ဗုဒ္ဓါ၊ နဝုတိကောဋိသတာနိ စ။>
    text <၃၉၂>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၉၃>
      text <ကောဋိသတသဟဿာနိ၊ ဟောန္တိ လောကဂ္ဂနာယကာ။>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
    text <၃၉၄>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
      text <နဝကောဋိသဟဿာနိ၊ အပရေ လောကနာယကာ။>
    text <၃၉၅>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၉၆>
      text <ကောဋိသတသဟဿာနိ၊ ပဉ္စာသီတိမဟေသိနံ။>
      text <ပဉ္စာသီတိကောဋိသတာ၊ သတ္တတိံသာ စ ကောဋိယော။>
    text <၃၉၇>
      text <ဧတေသံ ဒေဝဒေဝါနံ၊ မဟာဒာနံ ပဝတ္တယိံ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၉၈>
      text <ပစ္စေကဗုဒ္ဓါ ဝီတရာဂါ၊ အဋ္ဌဋ္ဌမကကောဋိယော။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၃၉၉>
      text <ခီဏာသဝါ ဝီတမလာ၊ အသင်္ခိယာ ဗုဒ္ဓသာဝကာ။>
      text <အဓိကာရံ မဟာ မယှံ၊ ဓမ္မရာဇ သုဏောဟိ မေ။>
    text <၄၀၀>
      text <ဧဝံ ဓမ္မေ သုစိဏ္ဏာနံ၊ သဒာ ဓမ္မဿ စာရိနံ။>
      text <ဓမ္မစာရီ သုခံ သေတိ၊ အသ္မိံ လောကေ ပရမှိ စ။>
    text <၄၀၁>
      text <ဓမ္မံ စရေ သုစရိတံ၊ န နံ ဒုစ္စရိတံ စရေ။>
      text <ဓမ္မစာရီ သုခံ သေတိ၊ အသ္မိံ လောကေ ပရမှိ စ။>
    text <၄၀၂>
      text <နိဗ္ဗိန္ဒိတွာန သံသာရေ၊ ပဗ္ဗဇိံ အနဂါရိယံ။>
      text <သဟဿပရိဝါရေန၊ ပဗ္ဗဇိတွာ အကိဉ္စနာ။>
    text <၄၀၃>
      text <အဂါရံ ဝိဇဟိတွာန၊ ပဗ္ဗဇိံ အနဂါရိယံ။>
      text <အဍ္ဎမာသေ အသမ္ပတ္တေ၊ စတုသစ္စမပါပုဏိံ။>
    text <၄၀၄>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ဥပနေန္တိ ဗဟူ ဇနာ၊ သာဂရေယေဝ ဦမိယော။>
    text <၄၀၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၄၀၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၀၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <၄၀၈>
      text <ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။>
      text <ဝိသုဒ္ဓိဘာဝံ သမ္ပတ္တာ၊ လဘာမိ သဗ္ဗသမ္ပဒာ။>
    text <၄၀၉>
      text <ယာ ဒဒာတိ သကတ္တာနံ၊ ပုညတ္ထာယ မဟေသိနော။>
      text <သဟာယသမ္ပဒာ ဟောန္တိ၊ နိဗ္ဗာနပဒမသင်္ခတံ။>
    text <၄၁၀>
      text <ပရိက္ခီဏံ အတီတဉ္စ၊ ပစ္စုပ္ပန္နံ အနာဂတံ။>
      text <သဗ္ဗကမ္မံ မမံ ခီဏံ၊ ပါဒေ ဝန္ဒာမိ စက္ခုမ။>
    text <ဣတ္ထံ သုဒံ ယသောဓရာ ဘိက္ခုနီ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <ယသောဓရာထေရိယာပဒာနံ အဋ္ဌမံ။>
  text <၉။ ယသောဓရာပမုခဒသဘိက္ခုနီသဟဿအပဒာနံ>
    text <၄၁၁>
      text <ကပ္ပေ စ သတသဟဿေ၊ စတုရော စ အသင်္ခိယေ။>
      text <ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။>
    text <၄၁၂>
      text <ဒီပင်္ကရော မဟာဝီရော၊ ဝိယာကာသိ ဝိနာယကော။>
      text <သုမေဓဉ္စ သုမိတ္တဉ္စ၊ သမာနသုခဒုက္ခတံ။>
    text <၄၁၃>
      text <သဒေဝကဉ္စ ပဿန္တော၊ ဝိစရန္တော သဒေဝကံ။>
      text <တေသံ ပကိတ္တနေ အမှေ၊ ဥပဂမ္မ သမာဂမံ။>
    text <၄၁၄>
      text <အမှံ သဗ္ဗပတိ ဟောဟိ၊ အနာဂတသမာဂမေ။>
      text <သဗ္ဗာဝ တုယှံ ဘရိယာ၊ မနာပါ ပိယဝါဒိကာ။>
    text <၄၁၅>
      text <ဒာနံ သီလမယံ သဗ္ဗံ၊ ဘာဝနာ စ သုဘာဝိတာ။>
      text <ဒီဃရတ္တဉ္စ နော သဗ္ဗံ၊ ပရိစ္စတ္တံ မဟာမုနေ။>
    text <၄၁၆>
      text <ဂန္ဓံ ဝိလေပနံ မာလံ၊ ဒီပဉ္စ ရတနာမယံ။>
      text <ယံကိဉ္စိ ပတ္ထိတံ သဗ္ဗံ၊ ပရိစ္စတ္တံ မဟာမုနိ။>
    text <၄၁၇>
      text <အညံ ဝါပိ ကတံ ကမ္မံ၊ ပရိဘောဂဉ္စ မာနုသံ။>
      text <ဒီဃရတ္တဉှိ နော သဗ္ဗံ၊ ပရိစ္စတ္တံ မဟာမုနိ။>
    text <၄၁၈>
      text <အနေကဇာတိသံသာရံ၊ ဗဟုံ ပုညမ္ပိ နော ကတံ။>
      text <ဣဿရမနုဘောတွာန၊ သံသရိတွာ ဘဝါဘဝေ။>
    text <၄၁၉>
      text <ပစ္ဆိမေ ဘဝေ သမ္ပတ္တေ၊ သကျပုတ္တနိဝေသနေ။>
      text <နာနာကုလူပပန္နာယော၊ အစ္ဆရာ ကာမဝဏ္ဏိနီ။>
    text <၄၂၀>
      text <လာဘဂ္ဂေန ယသံ ပတ္တာ၊ ပူဇိတာ သဗ္ဗသက္ကတာ။>
      text <လာဘိယော အန္နပါနာနံ၊ သဒာ သမ္မာနိတာ မယံ။>
    text <၄၂၁>
      text <အဂါရံ ပဇဟိတွာန၊ ပဗ္ဗဇိမှနဂါရိယံ။>
      text <အဍ္ဎမာသေ အသမ္ပတ္တေ၊ သဗ္ဗာ ပတ္တာမှ နိဗ္ဗုတိံ။>
    text <၄၂၂>
      text <လာဘိယော အန္နပါနာနံ၊ ဝတ္ထသေနာသနာနိ စ။>
      text <ဥပေန္တိ ပစ္စယာ သဗ္ဗေ၊ သဒာ သက္ကတပူဇိတာ။>
    text <၄၂၃>
      text <ကိလေသာ ဈာပိတာ အမှံ။ပေ။ ဝိဟရာမ အနာသဝါ။>
    text <၄၂၄>
      text <သွာဂတံ ဝတ နော အာသိ။ပေ။ ကတံ ဗုဒ္ဓဿ သာသနံ။>
    text <၄၂၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ယသောဓရာပမုခါနိ ဒသဘိက္ခုနီသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <ယသောဓရာပမုခဒသဘိက္ခုနီသဟဿာပဒာနံ နဝမံ။>
  text <၁၀။ ယသောဓရာပမုခအဋ္ဌာရသဘိက္ခုနီသဟဿအပဒာနံ>
    text <၄၂၆>
      text <အဋ္ဌာရသသဟဿာနိ၊ ဘိက္ခုနီ သကျသမ္ဘဝါ။>
      text <ယသောဓရာပမုခါနိ၊ သမ္ဗုဒ္ဓံ ဥပသင်္ကမုံ။>
    text <၄၂၇>
      text <အဋ္ဌာရသသဟဿာနိ၊ သဗ္ဗာ ဟောန္တိ မဟိဒ္ဓိကာ။>
      text <ဝန္ဒန္တီ မုနိနော ပါဒေ၊ အာရောစေန္တိ ယထာဗလံ။>
    text <၄၂၈>
      text <ဇာတိ ခီဏာ ဇရာ ဗျာဓိ၊ မရဏဉ္စ မဟာမုနိ။>
      text <အနာသဝံ ပဒံ သန္တံ၊ အမတံ ယာမ နာယက။>
    text <၄၂၉>
      text <ခလိတဉ္စေ ပုရေ အတ္ထိ၊ သဗ္ဗာသမ္ပိ မဟာမုနိ။>
      text <အပရာဓမဇာနန္တီ၊ ခမ အမှံ ဝိနာယက။>
    text <၄၃၀>
      text <ဣဒ္ဓိဉ္စာပိ နိဒဿေထ၊ မမ သာသနကာရိကာ။>
      text <ပရိသာနဉ္စ သဗ္ဗာသံ၊ ကင်္ခံ ဆိန္ဒထ ယာဝတာ။>
    text <၄၃၁>
      text <ယသောဓရာ မဟာဝီရ၊ မနာပါ ပိယဒဿနာ။>
      text <သဗ္ဗာ တုယှံ မဟာဝီရ၊ အဂါရသ္မိံ ပဇာပတိ။>
    text <၄၃၂>
      text <ထီနံ သတသဟဿာနံ၊ နဝုတီနံ ဆဒုတ္တရိ။>
      text <အဂါရေ တေ မယံ ဝီရ၊ ပါမောက္ခါ သဗ္ဗာ ဣဿရာ။>
    text <၄၃၃>
      text <ရူပါစာရဂုဏူပေတာ၊ ယောဗ္ဗနဋ္ဌာ ပိယံဝဒာ။>
      text <သဗ္ဗာ နော အပစာယန္တိ၊ ဒေဝတာ ဝိယ မာနုသာ။>
    text <၄၃၄>
      text <အဋ္ဌာရသသဟဿာနိ၊ သဗ္ဗာ သာကိယသမ္ဘဝါ။>
      text <ယသောဓရာသဟဿာနိ၊ ပါမောက္ခါ ဣဿရာ တဒာ။>
    text <၄၃၅>
      text <ကာမဓာတုမတိက္ကမ္မ၊ သဏ္ဌိတာ ရူပဓာတုယာ။>
      text <ရူပေန သဒိသာ နတ္ထိ၊ သဟဿာနံ မဟာမုနိ။>
    text <၄၃၆>
      text <သမ္ဗုဒ္ဓံ အဘိဝါဒေတွာ၊ ဣဒ္ဓိံ ဒဿံသု သတ္ထုနော။>
      text <နေကာ နာနာဝိဓာကာရာ၊ မဟာဣဒ္ဓီပိ ဒဿယုံ။>
    text <၄၃၇>
      text <စက္ကဝါဠသမံ ကာယံ၊ သီသံ ဥတ္တရတော ကုရု။>
      text <ဥဘော ပက္ခါ ဒုဝေ ဒီပါ၊ ဇမ္ဗုဒီပံ သရီရတော။>
    text <၄၃၈>
      text <ဒက္ခိဏဉ္စ သရံ ပိဉ္ဆံ၊ နာနာသာခါ တု ပတ္တကာ။>
      text <စန္ဒဉ္စ သူရိယဉ္စက္ခိ၊ မေရုပဗ္ဗတတော သိခံ။>
    text <၄၃၉>
      text <စက္ကဝါဠဂိရိံ တုဏ္ဍံ၊ ဇမ္ဗုရုက္ခံ သမူလကံ။>
      text <ဗီဇမာနာ ဥပါဂန္တွာ၊ ဝန္ဒန္တီ လောကနာယကံ။>
    text <၄၄၀>
      text <ဟတ္ထိဝဏ္ဏံ တထေဝဿံ၊ ပဗ္ဗတံ ဇလဓိံ တထာ။>
      text <စန္ဒဉ္စ သူရိယံ မေရုံ၊ သက္ကဝဏ္ဏဉ္စ ဒဿယုံ။>
    text <၄၄၁>
      text <ယသောဓရာ မယံ ဝီရ၊ ပါဒေ ဝန္ဒာမ စက္ခုမ။>
      text <တဝ စိရပဘာဝေန၊ နိပ္ဖန္နာ နရနာယက။>
    text <၄၄၂>
      text <ဣဒ္ဓီသု စ ဝသီ ဟောမ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမ မဟာမုနေ။>
    text <၄၄၃>
      text <ပုဗ္ဗေနိဝါသံ ဇာနာမ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၄၄၄>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ အမှံ မဟာဝီရ၊ ဥပ္ပန္နံ တဝ သန္တိကေ။>
    text <၄၄၅>
      text <ပုဗ္ဗာနံ လောကနာထာနံ၊ သင်္ဂမံ နော နိဒဿိတံ။>
      text <အဓိကာရာ ဗဟူ အမှံ၊ တုယှတ္ထာယ မဟာမုနေ။>
    text <၄၄၆>
      text <ယံ အမှံ ပူရိတံ ကမ္မံ၊ ကုသလံ သရသေ မုနေ။>
      text <တုယှတ္ထာယ မဟာဝီရ၊ ပုညာနုပစိတာနိ နော။>
    text <၄၄၇>
      text <အဘဗ္ဗဋ္ဌာနေ ဝဇ္ဇေတွာ၊ ဝါရယိမှ အနာစရံ။>
      text <တုယှတ္ထာယ မဟာဝီရ၊ စတ္တာနိ ဇီဝိတာနိ နော။>
    text <၄၄၈>
      text <နေကကောဋိသဟဿာနိ၊ ဘရိယတ္ထာယဒာသိ နော။>
      text <န တတ္ထ ဝိမနာ ဟောမ၊ တုယှတ္ထာယ မဟာမုနေ။>
    text <၄၄၉>
      text <နေကကောဋိသဟဿာနိ၊ ဥပကာရာယဒာသိ နော။>
      text <န တတ္ထ ဝိမနာ ဟောမ၊ တုယှတ္ထာယ မဟာမုနေ။>
    text <၄၅၀>
      text <နေကကောဋိသဟဿာနိ၊ ဘောဇနတ္ထာယဒာသိ နော။>
      text <န တတ္ထ ဝိမနာ ဟောမ၊ တုယှတ္ထာယ မဟာမုနေ။>
    text <၄၅၁>
      text <နေကကောဋိသဟဿာနိ၊ ဇီဝိတာနိ စဇိမှသေ။>
      text <ဘယမောက္ခံ ကရိဿာမ၊ ဇီဝိတာနိ စဇိမှသေ။>
    text <၄၅၂>
      text <အင်္ဂဂတေ အလင်္ကာရေ၊ ဝတ္ထေ နာနာဝိဓေ ဗဟူ။>
      text <ဣတ္ထိဘဏ္ဍေ န ဂူဟာမ၊ တုယှတ္ထာယ မဟာမုနေ။>
    text <၄၅၃>
      text <ဓနဓညပရိစ္စာဂံ၊ ဂါမာနိ နိဂမာနိ စ။>
      text <ခေတ္တံ ပုတ္တာ စ ဓီတာ စ၊ ပရိစ္စတ္တာ မဟာမုနေ။>
    text <၄၅၄>
      text <ဟတ္ထီ အဿာ ဂဝါ စာပိ၊ ဒာသိယော ပရိစာရိကာ။>
      text <တုယှတ္ထာယ မဟာဝီရ၊ ပရိစ္စတ္တံ အသင်္ခိယံ။>
    text <၄၅၅>
      text <ယံ အမှေ ပဋိမန္တေသိ၊ ဒာနံ ဒဿာမ ယာစကေ။>
      text <ဝိမနံ နော န ပဿာမ၊ ဒဒတော ဒာနမုတ္တမံ။>
    text <၄၅၆>
      text <နာနာဝိဓံ ဗဟုံ ဒုက္ခံ၊ သံသာရေ စ ဗဟုဗ္ဗိဓေ။>
      text <တုယှတ္ထာယ မဟာဝီရ၊ အနုဘုတ္တံ အသင်္ခိယံ။>
    text <၄၅၇>
      text <သုခပ္ပတ္တာနုမောဒာမ၊ န စ ဒုက္ခေသု ဒုမ္မနာ။>
      text <သဗ္ဗတ္ထ တုလိတာ ဟောမ၊ တုယှတ္ထာယ မဟာမုနေ။>
    text <၄၅၈>
      text <အနုမဂ္ဂေန သမ္ဗုဒ္ဓေါ၊ ယံ ဓမ္မံ အဘိနီဟရိ။>
      text <အနုဘောတွာ သုခံ ဒုက္ခံ၊ ပတ္တော ဗောဓိံ မဟာမုနေ။>
    text <၄၅၉>
      text <ဗြဟ္မဒေဝဉ္စ သမ္ဗုဒ္ဓံ၊ ဂေါတမံ လောကနာယကံ။>
      text <အညေသံ လောကနာထာနံ၊ သင်္ဂမံ တေဟိ နော ဗဟူ။>
    text <၄၆၀>
      text <အဓိကာရံ ဗဟုံ အမှေ၊ တုယှတ္ထာယ မဟာမုနေ။>
      text <ဂဝေသတော ဗုဒ္ဓဓမ္မေ၊ မယံ တေ ပရိစာရိကာ။>
    text <၄၆၁>
      text <ကပ္ပေ စ သတသဟဿေ၊ စတုရော စ အသင်္ခိယေ။>
      text <ဒီပင်္ကရော မဟာဝီရော၊ ဥပ္ပဇ္ဇိ လောကနာယကော။>
    text <၄၆၂>
      text <ပစ္စန္တဒေသဝိသယေ၊ နိမန္တေတွာ တထာဂတံ။>
      text <တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။>
    text <၄၆၃>
      text <တေန ကာလေန သော အာသိ၊ သုမေဓော နာမ ဗြာဟ္မဏော။>
      text <မဂ္ဂဉ္စ ပဋိယာဒေသိ၊ အာယတော သဗ္ဗဒဿိနော။>
    text <၄၆၄>
      text <တေန ကာလေန အဟုမှ၊ သဗ္ဗာ ဗြာဟ္မဏသမ္ဘဝါ။>
      text <ထလူဒဇာနိ ပုပ္ဖာနိ၊ အာဟရိမှ သမာဂမံ။>
    text <၄၆၅>
      text <တသ္မိံ သော သမယေ ဗုဒ္ဓေါ၊ ဒီပင်္ကရော မဟာယသော။>
      text <ဝိယာကာသိ မဟာဝီရော၊ ဣသိမုဂ္ဂတမာနသံ။>
    text <၄၆၆>
      text <စလတီ ရဝတီ ပုထဝီ၊ သင်္ကမ္ပတိ သဒေဝကေ။>
      text <တဿ ကမ္မံ ပကိတ္တေန္တေ၊ ဣသိမုဂ္ဂတမာနသံ။>
    text <၄၆၇>
      text <ဒေဝကညာ မနုဿာ စ၊ မယဉ္စာပိ သဒေဝကာ။>
      text <နာနာပူဇနီယံ ဘဏ္ဍံ၊ ပူဇယိတွာန ပတ္ထယုံ။>
    text <၄၆၈>
      text <တေသံ ဗုဒ္ဓေါ ဝိယာကာသိ၊ ဇောတိဒီပ သနာမကော။>
      text <အဇ္ဇ ယေ ပတ္ထိတာ အတ္ထိ၊ တေ ဘဝိဿန္တိ သမ္မုခါ။>
    text <၄၆၉>
      text <အပရိမေယျေ ဣတော ကပ္ပေ၊ ယံ နော ဗုဒ္ဓေါ ဝိယာကရိ။>
      text <တံ ဝါစမနုမောဒေန္တာ၊ ဧဝံကာရီ အဟုမှ နော။>
    text <၄၇၀>
      text <တဿ ကမ္မဿ သုကတဿ၊ တဿ စိတ္တံ ပသာဒယုံ။>
      text <ဒေဝမာနုသိကံ ယောနိံ၊ အနုဘောတွာ အသင်္ခိယံ။>
    text <၄၇၁>
      text <သုခဒုက္ခေနုဘောတွာန၊ ဒေဝေသု မာနုသေသု စ။>
      text <ပစ္ဆိမေ ဘဝေ သမ္ပတ္တေ၊ ဇာတာမှ သာကိယေ ကုလေ။>
    text <၄၇၂>
      text <ရူပဝတီ ဘောဂဝတီ၊ ယသသီလဝတီ တတော။>
      text <သဗ္ဗင်္ဂသမ္ပဒာ ဟောမ၊ ကုလေသု အဘိသက္ကတာ။>
    text <၄၇၃>
      text <လာဘံ သိလောကံ သက္ကာရံ၊ လောကဓမ္မသမာဂမံ။>
      text <စိတ္တဉ္စ ဒုက္ခိတံ နတ္ထိ၊ ဝသာမ အကုတောဘယာ။>
    text <၄၇၄>
      text <ဝုတ္တဉှေတံ ဘဂဝတာ၊ ရညော အန္တေပုရေ တဒာ။>
      text <ခတ္တိယာနံ ပုရေ ဝီရ၊ ဥပကာရဉ္စ နိဒ္ဒိသိ။>
    text <၄၇၅>
      text <ဥပကာရာ စ ယာ နာရီ၊ ယာ စ နာရီ သုခေ ဒုခေ။>
      text <အတ္ထက္ခါယီ စ ယာ နာရီ၊ ယာ စ နာရီနုကမ္ပိကာ။>
    text <၄၇၆>
      text <ဓမ္မံ စရေ သုစရိတံ၊ န နံ ဒုစ္စရိတံ စရေ။>
      text <ဓမ္မစာရီ သုခံ သေတိ၊ အသ္မိံ လောကေ ပရမှိ စ။>
    text <၄၇၇>
      text <အဂါရံ ဝိဇဟိတွာန၊ ပဗ္ဗဇိမှနဂါရိယံ။>
      text <အဍ္ဎမာသေ အသမ္ပတ္တေ၊ စတုသစ္စံ ဖုသိမှ နော။>
    text <၄၇၈>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ဥပနေန္တိ ဗဟူ အမှေ၊ သာဂရဿေဝ ဦမိယော။>
    text <၄၇၉>
      text <ကိလေသာ ဈာပိတာ အမှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမ အနာသဝါ။>
    text <၄၈၀>
      text <သွာဂတံ ဝတ နော အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၄၈၁>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <၄၈၂>
      text <ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။>
      text <ဝိသုဒ္ဓဘာဝံ သမ္ပတ္တာ၊ လဘာမ သဗ္ဗသမ္ပဒာ။>
    text <၄၈၃>
      text <ယာ ဒဒန္တိ သကတ္တာနံ၊ ပုညတ္ထာယ မဟေသိနော။>
      text <သဟာယသမ္ပဒာ ဟောန္တိ၊ နိဗ္ဗာနပဒမသင်္ခတံ။>
    text <၄၈၄>
      text <ပရိက္ခီဏံ အတီတဉ္စ၊ ပစ္စုပ္ပန္နံ အနာဂတံ။>
      text <သဗ္ဗကမ္မမ္ပိ နော ခီဏံ၊ ပါဒေ ဝန္ဒာမ စက္ခုမ။>
    text <၄၈၅>
      text <နိဗ္ဗာနာယ ဝဒန္တီနံ၊ ကိံ ဝေါ ဝက္ခါမ ဥတ္တရိ။>
      text <သန္တသင်္ခတဒောသဉှိ၊ ပပ္ပေါထ အမတံ ပဒံ။>
      text <ကုဏ္ဍလာ ဂေါတမီ စေဝ၊ ဓမ္မဒိန္နာ စ သကုလာ။>
      text <ဝရနန္ဒာ စ သောဏာ စ၊ ကာပိလာနီ ယသောဓရာ။>
      text <ဒသသဟဿဘိက္ခုနီ၊ အဋ္ဌာရသသဟဿကာ။>
      text <ဂါထာသတာနိ စတ္တာရိ၊ ဆ စ သတ္တတိမေဝ စ။>
    text <ဣတ္ထံ သုဒံ ယသောဓရာပမုခါနိ အဋ္ဌာရသဘိက္ခုနီသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <ယသောဓရာပမုခအဋ္ဌာရသဘိက္ခုနီသဟဿာပဒာနံ ဒသမံ။>
    stand <ကုဏ္ဍလကေသီဝဂ္ဂေါ တတိယော။>
    text <တဿုဒ္ဒာနံ>
