text <၄။ ခတ္တိယာဝဂ္ဂေါ>
  text <၁။ ယသဝတီပမုခအဋ္ဌာရသဘိက္ခုနီသဟဿအပဒာနံ>
    text <၁>
      text <ဘဝါ သဗ္ဗေ ပရိက္ခီဏာ၊ ဘဝါ သန္တိ ဝိမောစိတာ။>
      text <သဗ္ဗာသဝါ စ နော နတ္ထိ၊ အာရောစေမ မဟာမုနေ။>
    text <၂>
      text <ပုရိမံ ကုသလံ ကမ္မံ၊ ယံ ကိဉ္စိ သာဓုပတ္ထိတံ။>
      text <ပရိဘောဂမယံ ဒိန္နံ၊ တုယှတ္ထာယ မဟာမုနေ။>
    text <၃>
      text <ဗုဒ္ဓပစ္စေကဗုဒ္ဓါနံ၊ သာဝကာနဉ္စ ပတ္ထိတံ။>
      text <ပရိဘောဂမယံ ဒိန္နံ၊ တုယှတ္ထာယ မဟာမုနေ။>
    text <၄>
      text <ဥစ္စနီစမယံ ကမ္မံ၊ ဘိက္ခူနံ သာဓုပတ္ထိတံ။>
      text <ဥစ္စာကုလပရိကမ္မံ၊ ကတမေတံ မဟာမုနေ။>
    text <၅>
      text <တေနေဝ သုက္ကမူလေန၊ စောဒိတာ ကမ္မသမ္ပဒာ။>
      text <မာနုသိကမတိက္ကန္တာ၊ ဇာယိံသု ခတ္တိယေ ကုလေ။>
    text <၆>
      text <ဥပ္ပတ္တေ စ ကတေ ကမ္မေ၊ ဇာတိယာ ဝါပိ ဧကတော။>
      text <ပစ္ဆိမေ ဧကတော ဇာတာ၊ ခတ္တိယာ ကုလသမ္ဘဝါ။>
    text <၇>
      text <ရူပဝတီ ဘောဂဝတီ၊ လာဘသက္ကာရပူဇိတာ။>
      text <အန္တေပုရေ မဟာဝီရ၊ ဒေဝါနံ ဝိယ နန္ဒနေ။>
    text <၈>
      text <နိဗ္ဗိန္ဒိတွာ အဂါရမှာ၊ ပဗ္ဗဇိမှနဂါရိယံ။>
      text <ကတိပါဟံ ဥပါဒာယ၊ သဗ္ဗာ ပတ္တာမှ နိဗ္ဗုတိံ။>
    text <၉>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ဥပနေန္တိ ဗဟူ အမှေ၊ သဒာ သက္ကတပူဇိတာ။>
    text <၁၀>
      text <ကိလေသာ ဈာပိတာ အမှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမ အနာသဝါ။>
    text <၁၁>
      text <သွာဂတံ ဝတ နော အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၁၂>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ ယသဝတီပမုခါနိ ခတ္တိယကညာဘိက္ခုနိယော အဋ္ဌာရသသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <ယသဝတီပမုခအဋ္ဌာရသဘိက္ခုနီသဟဿာပဒာနံ ပဌမံ။>
  text <၂။ စတုရာသီတိဘိက္ခုနီသဟဿအပဒာနံ>
    text <၁၃>
      text <စုလ္လာသီတိသဟဿာနိ၊ ဗြာဟ္မညကုလသမ္ဘဝါ။>
      text <သုခုမာလဟတ္ထပါဒာ၊ ပုရေ တုယှံ မဟာမုနေ။>
    text <၁၄>
      text <ဝေဿသုဒ္ဒကုလေ ဇာတာ၊ ဒေဝါ နာဂါ စ ကိန္နရာ။>
      text <စာတုဒ္ဒီပါ ဗဟူ ကညာ၊ ပုရေ တုယှံ မဟာမုနေ။>
    text <၁၅>
      text <ကာစိ ပဗ္ဗဇိတာ အတ္ထိ၊ သဗ္ဗဒဿာဝိနော ဟူ။>
      text <ဒေဝါ စ ကိန္နရာ နာဂါ၊ ဖုသိဿန္တိ အနာဂတေ။>
    text <၁၆>
      text <အနုဘောတွာ ယသံ သဗ္ဗံ၊ ပတွာန သဗ္ဗသမ္ပဒာ။>
      text <တုမှံ ပသာဒံ ပဋိလဒ္ဓါ၊ ဗုဇ္ဈိဿန္တိ အနာဂတေ။>
    text <၁၇>
      text <အမှေ ဗြာဟ္မဏဓီတာ တု၊ ဗြာဟ္မညကုလသမ္ဘဝါ။>
      text <ပေက္ခတော နော မဟာဝီရ၊ ပါဒေ ဝန္ဒာမ စက္ခုမ။>
    text <၁၈>
      text <ဥပဟတာ ဘဝါ သဗ္ဗေ၊ မူလတဏှာ သမူဟတာ။>
      text <သမုစ္ဆိန္နာ အနုသယာ၊ ပုညသင်္ခါရဒာလိတာ။>
    text <၁၉>
      text <သမာဓိဂေါစရာ သဗ္ဗာ၊ သမာပတ္တိဝသီ ကတာ။>
      text <ဈာနေန ဓမ္မရတိယာ၊ ဝိဟရိဿာမ နော သဒာ။>
    text <၂၀>
      text <ဘဝနေတ္တိ အဝိဇ္ဇာ စ၊ သင်္ခါရာပိ စ ခေပိတာ။>
      text <သုဒုဒ္ဒသံ ပဒံ ဂန္တွာ၊ အနုဇာနာထ နာယက။>
    text <၂၁>
      text <ဥပကာရာ မမံ တုမှေ၊ ဒီဃရတ္တံ ကတာဝိနော။>
      text <စတုန္နံ သံသယံ ဆေတွာ၊ သဗ္ဗာ ဂစ္ဆန္တု နိဗ္ဗုတိံ။>
    text <၂၂>
      text <ဝန္ဒိတွာ မုနိနော ပါဒေ၊ ကတွာ ဣဒ္ဓိဝိကုဗ္ဗနံ။>
      text <ကာစိ ဒဿေန္တိ အာလောကံ၊ အန္ဓကာရမထာပရာ။>
    text <၂၃>
      text <ဒဿေန္တိ စန္ဒသူရိယေ၊ သာဂရဉ္စ သမစ္ဆကံ။>
      text <သိနေရုံ ပရိဘဏ္ဍဉ္စ၊ ဒဿေန္တိ ပါရိဆတ္တကံ။>
    text <၂၄>
      text <တာဝတိံသဉ္စ ဘဝနံ၊ ယာမံ ဒဿေန္တိ ဣဒ္ဓိယာ။>
      text <တုသိတံ နိမ္မိတေ ဒေဝေ၊ ဝသဝတ္တီ မဟိဿရေ။>
    text <၂၅>
      text <ဗြဟ္မာနော ကာစိ ဒဿေန္တိ၊ စင်္ကမဉ္စ မဟာရဟံ။>
      text <ဗြဟ္မဝဏ္ဏဉ္စ မာပေတွာ၊ ဓမ္မံ ဒေသေန္တိ သုညတံ။>
    text <၂၆>
      text <နာနာဝိကုဗ္ဗနံ ကတွာ၊ ဣဒ္ဓိံ ဒဿိယ သတ္ထုနော။>
      text <ဒဿယိံသု ဗလံ သဗ္ဗာ၊ ပါဒေ ဝန္ဒိံသု သတ္ထုနော။>
    text <၂၇>
      text <ဣဒ္ဓီသု စ ဝသီ ဟောမ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမ မဟာမုနေ။>
    text <၂၈>
      text <ပုဗ္ဗေနိဝါသံ ဇာနာမ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၂၉>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ အမှံ မဟာဝီရ၊ ဥပ္ပန္နံ တဝ သန္တိကေ။>
    text <၃၀>
      text <ပုဗ္ဗာနံ လောကနာထာနံ၊ သင်္ဂမံ နော နိဒဿိတံ။>
      text <အဓိကာရံ ဗဟုံ အမှံ၊ တုယှတ္ထာယ မဟာမုနေ။>
    text <၃၁>
      text <ယံ အမှေဟိ ကတံ ကမ္မံ၊ ကုသလံ သရ တံ မုနေ။>
      text <တုယှတ္ထာယ မဟာဝီရ၊ ပုညာနုပစိတာနိ နော။>
    text <၃၂>
      text <သတသဟဿိတော ကပ္ပေ၊ ပဒုမုတ္တရော မဟာမုနိ။>
      text <ပုရံ ဟံသဝတီ နာမ၊ သမ္ဗုဒ္ဓဿ ကုလာသယံ။>
    text <၃၃>
      text <ဒွာရေန ဟံသဝတိယာ၊ ဂင်္ဂါ သန္ဒတိ သဗ္ဗဒာ။>
      text <ဥဗ္ဗဠှာ နဒိယာ ဘိက္ခူ၊ ဂမနံ န လဘန္တိ တေ။>
    text <၃၄>
      text <ဒိဝသံ ဒွေ တယော စေဝ၊ သတ္တာဟံ မာသိကံ တတော။>
      text <စတုမာသမ္ပိ သမ္ပုဏ္ဏံ၊ ဂမနံ န လဘန္တိ တေ။>
    text <၃၅>
      text <တဒာ အဟု သတ္တသာရော၊ ဇဋိလော နာမ ရဋ္ဌိကော။>
      text <ဩရုဒ္ဓေ ဘိက္ခဝေါ ဒိသွာ၊ သေတုံ ဂင်္ဂါယ ကာရယိ။>
    text <၃၆>
      text <တဒာ သတသဟဿေဟိ၊ သေတုံ ဂင်္ဂါယ ကာရယိ။>
      text <သင်္ဃဿ ဩရိမေ တီရေ၊ ဝိဟာရဉ္စ အကာရယိ။>
    text <၃၇>
      text <ဣတ္ထိယော ပုရိသာ စေဝ၊ ဥစ္စနီစကုလာနိ စ။>
      text <တဿ သေတုံ ဝိဟာရဉ္စ၊ သမဘာဂံ အကံသု တေ။>
    text <၃၈>
      text <အမှေ အညေ စ မာနုဇာ၊ ဝိပ္ပသန္နေန စေတသာ။>
      text <တဿ ဓမ္မေသု ဒာယာဒာ၊ နဂရေ ဇနပဒေသု စ။>
    text <၃၉>
      text <ဣတ္ထီ ပုမာ ကုမာရာ စ၊ ဗဟူ စေဝ ကုမာရိကာ။>
      text <သေတုနော စ ဝိဟာရဿ၊ ဝါလုကာ အာကိရိံသု တေ။>
    text <၄၀>
      text <ဝီထိံ သမ္မဇ္ဇနံ ကတွာ၊ ကဒလီပုဏ္ဏဃဋေ ဓဇေ။>
      text <ဓူပံ စုဏ္ဏဉ္စ မာလဉ္စ၊ ကာရံ ကတွာန သတ္ထုနော။>
    text <၄၁>
      text <သေတုဝိဟာရေ ကာရေတွာ၊ နိမန္တေတွာ ဝိနာယကံ။>
      text <မဟာဒာနံ ဒဒိတွာန၊ သမ္ဗောဓိံ အဘိပတ္ထယိံ။>
    text <၄၂>
      text <ပဒုမုတ္တရော မဟာဝီရော၊ တာရကော သဗ္ဗပါဏိနံ။>
      text <အနုမောဒနီယံကာသိ၊ ဇဋိလဿ မဟာမုနိ။>
    text <၄၃>
      text <သတသဟဿာတိက္ကန္တေ၊ ကပ္ပေါ ဟေဿတိ ဘဒ္ဒကော။>
      text <ဘဝါဘဝေနုဘောတွာန၊ ပါပုဏိဿတိ ဗောဓိယံ။>
    text <၄၄>
      text <ကာစိ ဟတ္ထပရိကမ္မံ၊ ကတာဝီ နရနာရိယော။>
      text <အနာဂတမှိ အဒ္ဓါနေ၊ သဗ္ဗာ ဟေဿန္တိ သမ္မုခါ။>
    text <၄၅>
      text <တေန ကမ္မဝိပါကေန၊ စေတနာပဏိဓီဟိ စ။>
      text <ဥပ္ပန္နာ ဒေဝဘဝနံ၊ တုယှံ တာ ပရိစာရိကာ။>
    text <၄၆>
      text <ဒိဗ္ဗသုခံ အသင်္ခိယံ၊ မာနုသဉ္စ အသင်္ခိယံ။>
      text <တုယှံ တေ ပရိစာရေမ၊ သံသရိမှ ဘဝါဘဝေ။>
    text <၄၇>
      text <သတသဟဿိတော ကပ္ပေ၊ သုကတံ ကမ္မသမ္ပဒံ။>
      text <သုခုမာလီ မနုဿာနံ၊ အထော ဒေဝပုရေ ဝရေ။>
    text <၄၈>
      text <ရူပဘောဂယသေ စေဝ၊ အထော ကိတ္တိဉ္စ သက္ကတံ။>
      text <လဘာမ သတတံ သဗ္ဗံ၊ သုကတံ ကမ္မသမ္ပဒံ။>
    text <၄၉>
      text <ပစ္ဆိမေ ဘဝေ သမ္ပတ္တေ၊ ဇာတာမှ ဗြာဟ္မဏေ ကုလေ။>
      text <သုခုမာလဟတ္ထပါဒာ၊ သကျပုတ္တနိဝေသနေ။>
    text <၅၀>
      text <သဗ္ဗကာလမ္ပိ ပထဝိံ၊ န ပဿာမ န လင်္ကတံ။>
      text <စိက္ခလ္လဘူမိမသုစိံ၊ န ပဿာမ မဟာမုနေ။>
    text <၅၁>
      text <အဂါရံ ဝသန္တေ အမှေ၊ သက္ကာရံ သဗ္ဗကာလိကံ။>
      text <ဥပနေန္တိ သဒာ သဗ္ဗံ၊ ပုဗ္ဗကမ္မဖလေန နော။>
    text <၅၂>
      text <အဂါရံ ပဇဟိတွာန၊ ပဗ္ဗဇိတွာနဂါရိယံ။>
      text <သံသာရပထနိတ္ထိဏ္ဏာ၊ ဝီတရာဂါ ဘဝါမသေ။>
    text <၅၃>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ဥပနေန္တိ သဒာ အမှေ၊ သဟဿာနိ တတော တတော။>
    text <၅၄>
      text <ကိလေသာ ဈာပိတာ အမှံ။ပေ။ ဝိဟရာမ အနာသဝါ။>
    text <၅၅>
      text <သွာဂတံ ဝတ နော အာသိ။ပေ။ ကတံ ဗုဒ္ဓဿ သာသနံ။>
    text <၅၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ စတုရာသီတိဗြာဟ္မဏကညာဘိက္ခုနီသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <စတုရာသီတိဘိက္ခုနီသဟဿာပဒာနံ ဒုတိယံ။>
  text <၃။ ဥပ္ပလဒာယိကာထေရီအပဒာနံ>
    text <၅၇>
      text <နဂရေ အရုဏဝတိယာ၊ အရုဏော နာမ ခတ္တိယော။>
      text <တဿ ရညော အဟုံ ဘရိယာ၊ ဧကဇ္ဈံ စာရယာမဟံ။>
    text <၅၈>
      text <ရဟောဂတာ နိသီဒိတွာ၊ ဧဝံ စိန္တေသဟံ တဒာ။>
      text <ကုသလံ မေ ကတံ နတ္ထိ၊ အာဒာယ ဂမိယံ မမ။>
    text <၅၉>
      text <မဟာဘိတာပံ ကဋုကံ၊ ဃောရရူပံ သုဒာရုဏံ။>
      text <နိရယံ နူန ဂစ္ဆာမိ၊ ဧတ္ထ မေ နတ္ထိ သံသယော။>
    text <၆၀>
      text <ဧဝါဟံ စိန္တယိတွာန၊ ပဟံသေတွာန မာနသံ။>
      text <ရာဇာနံ ဥပဂန္တွာန၊ ဣဒံ ဝစနမဗြဝိံ။>
    text <၆၁>
      text <ဣတ္ထီ နာမ မယံ ဒေဝ၊ ပုရိသာနိတ္တရာ အဟု။>
      text <ဧကံ မေ သမဏံ ဒေဟိ၊ ဘောဇယိဿာမိ ခတ္တိယ။>
    text <၆၂>
      text <အဒာသိ မေ တဒာ ရာဇာ၊ သမဏံ ဘာဝိတိန္ဒြိယံ။>
      text <တဿ ပတ္တံ ဂဟေတွာန၊ ပရမန္နေန ပူရယိံ။>
    text <၆၃>
      text <ပူရေတွာ ပရမံ အန္နံ၊ သဟ သုဂန္ဓလေပနံ။>
      text <မဟာစေလေန ဆာဒိတွာ၊ အဒာသိံ တုဋ္ဌမာနသာ။>
    text <၆၄>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၆၅>
      text <သဟဿဒေဝရာဇူနံ၊ မဟေသိတ္တမကာရယိံ။>
      text <သဟဿစက္ကဝတ္တီနံ၊ မဟေသိတ္တမကာရယိံ။>
    text <၆၆>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
      text <နာနာဝိဓံ ဗဟုံ အညံ၊ တဿ ကမ္မဖလံ တတော။>
    text <၆၇>
      text <ဥပ္ပလဿေဝ မေ ဝဏ္ဏော၊ အဘိရူပါ သုဒဿနာ။>
      text <ဣတ္ထိသဗ္ဗင်္ဂသမ္ပန္နာ၊ အဘိဇာတာ ဇုတိန္ဓရာ။>
    text <၆၈>
      text <ပစ္ဆိမေ ဘဝေ သမ္ပတ္တေ၊ အဇာယိံ သာကိယေ ကုလေ။>
      text <နာရီသဟဿပါမောက္ခါ၊ သုဒ္ဓေါဒနသုတဿဟံ။>
    text <၆၉>
      text <နိဗ္ဗိန္ဒိတွာ အဂါရေဟံ၊ ပဗ္ဗဇိံ အနဂါရိယံ။>
      text <သတ္တမီရတ္တိသမ္ပတ္တာ၊ စတုသစ္စမပါပုဏိံ။>
    text <၇၀>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ပရိမေတုံ န သက္ကောမိ၊ ပိဏ္ဍပါတဿိဒံ ဖလံ။>
    text <၇၁>
      text <ယံ မယှံ ပူရိတံ ကမ္မံ၊ ကုသလံ သရသေ မုနိ။>
      text <တုယှတ္ထာယ မဟာဝီရ၊ ပရိစတ္တံ ဗဟုံ မယာ။>
    text <၇၂>
      text <ဧကတ္တိံသေ ဣတော ကပ္ပေ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ပိဏ္ဍပါတဿိဒံ ဖလံ။>
    text <၇၃>
      text <ဒွေ ဂတိယော ပဇာနာမိ၊ ဒေဝတ္တံ အထ မာနုသံ။>
      text <အညံ ဂတိံ န ဇာနာမိ၊ ပိဏ္ဍပါတဿိဒံ ဖလံ။>
    text <၇၄>
      text <ဥစ္စေ ကုလေ ပဇာယာမိ၊ မဟာသာလေ မဟဒ္ဓနေ။>
      text <အညေ ကုလေ န ဇာယာမိ၊ ပိဏ္ဍပါတဿိဒံ ဖလံ။>
    text <၇၅>
      text <ဘဝါဘဝေ သံသရိတွာ၊ သုက္ကမူလေန စောဒိတာ။>
      text <အမနာပံ န ပဿာမိ၊ သောမနဿကတံ ဖလံ။>
    text <၇၆>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၇၇>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၇၈>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မမ မဟာဝီရ၊ ဥပ္ပန္နံ တဝ သန္တိကေ။>
    text <၇၉>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၈၀>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၈၁>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဥပ္ပလဒာယိကာ ဘိက္ခုနီ ဘဂဝတော သမ္မုခါ ဣမာ ဂါထာယော အဘာသိတ္ထာတိ။>
    stand <ဥပ္ပလဒာယိကာထေရိယာပဒာနံ တတိယံ။>
  text <၄။ သိင်္ဂါလမာတုထေရီအပဒာနံ>
    text <၈၂>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၈၃>
      text <တဒာဟံ ဟံသဝတိယံ၊ ဇာတာမစ္စကုလေ အဟုံ။>
      text <နာနာရတနပဇ္ဇောတေ၊ ဣဒ္ဓေ ဖီတေ မဟဒ္ဓနေ။>
    text <၈၄>
      text <ပိတုနာ သဟ ဂန္တွာန၊ မဟာဇနပုရက္ခတာ။>
      text <ဓမ္မံ ဗုဒ္ဓဿ သုတွာန၊ ပဗ္ဗဇိံ အနဂါရိယံ။>
    text <၈၅>
      text <ပဗ္ဗဇိတွာန ကာယေန၊ ပါပကမ္မံ ဝိဝဇ္ဇယိံ။>
      text <ဝစီဒုစ္စရိတံ ဟိတွာ၊ အာဇီဝံ ပရိသောဓယိံ။>
    text <၈၆>
      text <ဗုဒ္ဓေ ပသန္နာ ဓမ္မေ စ၊ သင်္ဃေ စ တိဗ္ဗဂါရဝါ။>
      text <သဒ္ဓမ္မဿဝနေ ယုတ္တာ၊ ဗုဒ္ဓဒဿနလာလသာ။>
    text <၈၇>
      text <အဂ္ဂံ သဒ္ဓါဓိမုတ္တာနံ၊ အဿောသိံ ဘိက္ခုနိံ တဒာ။>
      text <တံ ဌာနံ ပတ္ထယိတွာန၊ တိဿော သိက္ခါ အပူရယိံ။>
    text <၈၈>
      text <တတော မံ သုဂတော အာဟ၊ ကရုဏာနုဂတာသယော။>
      text <ယဿ သဒ္ဓါ တထာဂတေ၊ အစလာ သုပ္ပတိဋ္ဌိတာ။>
      text <သီလဉ္စ ယဿ ကလျာဏံ၊ အရိယကန္တံ ပသံသိတံ။>
    text <၈၉>
      text <သင်္ဃေ ပသာဒော ယဿတ္ထိ၊ ဥဇုဘူတဉ္စ ဒဿနံ။>
      text <အဒလိဒ္ဒောတိ တံ အာဟု၊ အမောဃံ တဿ ဇီဝိတံ။>
    text <၉၀>
      text <တသ္မာ သဒ္ဓဉ္စ သီလဉ္စ၊ ပသာဒံ ဓမ္မဒဿနံ။>
      text <အနုယုဉ္ဇေထ မေဓာဝီ၊ သရံ ဗုဒ္ဓါန သာသနံ။>
    text <၉၁>
      text <တံ သုတွာဟံ ပမုဒိတာ၊ အပုစ္ဆိံ ပဏိဓိံ မမ။>
      text <တဒာ အနောမော အမိတော၊ ဗျာကရိတ္ထ ဝိနာယကော။>
      text <ဗုဒ္ဓေ ပသန္နာ ကလျာဏီ၊ လစ္ဆသေ တံ သုပတ္ထိတံ။>
    text <၉၂>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၉၃>
      text <တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။>
      text <သိင်္ဂါလကဿ မာတာတိ၊ ဟေဿတိ သတ္ထု သာဝိကာ။>
    text <၉၄>
      text <တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တာ ပရိစရိံ၊ ပဋိပတ္တီဟိ နာယကံ။>
    text <၉၅>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၉၆>
      text <ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။>
      text <ဇာတာ သေဋ္ဌိကုလေ ဖီတေ၊ မဟာရတနသဉ္စယေ။>
    text <၉၇>
      text <ပုတ္တော သိင်္ဂါလကော နာမ၊ မမာသိ ဝိပထေ ရတော။>
      text <ဒိဋ္ဌိဂဟနပက္ခန္ဒော၊ ဒိသာပူဇနတပ္ပရော။>
    text <၉၈>
      text <နာနာဒိသာ နမဿန္တံ၊ ပိဏ္ဍာယ နဂရံ ဝဇံ။>
      text <တံ ဒိသွာ ဩဝဒီ ဗုဒ္ဓေါ၊ မဂ္ဂေ ဌတွာ ဝိနာယကော။>
    text <၉၉>
      text <တဿ ဒေသယတော ဓမ္မံ၊ ပနာဒော ဝိမှယော အဟု။>
      text <ဒွေကောဋိနရနာရီနံ၊ ဓမ္မာဘိသမယော အဟု။>
    text <၁၀၀>
      text <တဒာဟံ ပရိသံ ဂန္တွာ၊ သုတွာ သုဂတဘာသိတံ။>
      text <သောတာပတ္တိဖလံ ပတ္တာ၊ ပဗ္ဗဇိံ အနဂါရိယံ။>
    text <၁၀၁>
      text <န စိရေနေဝ ကာလေန၊ ဗုဒ္ဓဒဿနလာလသာ။>
      text <အနုဿတိံ တံ ဘာဝေတွာ၊ အရဟတ္တမပါပုဏိံ။>
    text <၁၀၂>
      text <ဒဿနတ္ထာယ ဗုဒ္ဓဿ၊ သဗ္ဗဒာ စ ဝဇာမဟံ။>
      text <အတိတ္တာယေဝ ပဿာမိ၊ ရူပံ နယနနန္ဒနံ။>
    text <၁၀၃>
      text <သဗ္ဗပါရမိသမ္ဘူတံ၊ လက္ခီနိလယနံ ဝရံ။>
      text <ရူပံ သဗ္ဗသုဘာကိဏ္ဏံ၊ အတိတ္တာ ဝိဟရာမဟံ။>
    text <၁၀၄>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <သိင်္ဂါလကဿ ယာ မာတာ၊ အဂ္ဂါ သဒ္ဓါဓိမုတ္တိကာ။>
    text <၁၀၅>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနိ။>
    text <၁၀၆>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၀၇>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မမ မဟာဝီရ၊ ဥပ္ပန္နံ တဝ သန္တိကေ။>
    text <၁၀၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၀၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၁၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သိင်္ဂါလမာတာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သိင်္ဂါလမာတုထေရိယာပဒာနံ စတုတ္ထံ။>
  text <၅။ သုက္ကာထေရီအပဒာနံ>
    text <၁၁၁>
      text <ဧကနဝုတိတော ကပ္ပေ၊ ဝိပဿီ နာမ နာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။>
    text <၁၁၂>
      text <တဒာဟံ ဗန္ဓုမတိယံ၊ ဇာတာ အညတရေ ကုလေ။>
      text <ဓမ္မံ သုတွာန မုနိနော၊ ပဗ္ဗဇိံ အနဂါရိယံ။>
    text <၁၁၃>
      text <ဗဟုဿုတာ ဓမ္မဓရာ၊ ပဋိဘာနဝတီ တထာ။>
      text <ဝိစိတ္တကထိကာ စာပိ၊ ဇိနသာသနကာရိကာ။>
    text <၁၁၄>
      text <တဒာ ဓမ္မကထံ ကတွာ၊ ဟိတာယ ဇနတံ ဗဟုံ။>
      text <တတော စုတာဟံ တုသိတံ၊ ဥပပန္နာ ယသဿိနီ။>
    text <၁၁၅>
      text <ဧကတိံသေ ဣတော ကပ္ပေ၊ သိခီ ဝိယ သိခီ ဇိနော။>
      text <တပန္တော ယသသာ လောကေ၊ ဥပ္ပဇ္ဇိ ဝဒတံ ဝရော။>
    text <၁၁၆>
      text <တဒာပိ ပဗ္ဗဇိတွာန၊ ဗုဒ္ဓသာသနကောဝိဒာ။>
      text <ဇောတေတွာ ဇိနဝါကျာနိ၊ တတောပိ တိဒိဝံ ဂတာ။>
    text <၁၁၇>
      text <ဧကတိံသေဝ ကပ္ပမှိ၊ ဝေဿဘူ နာမ နာယကော။>
      text <ဥပ္ပဇ္ဇိတ္ထ မဟာဉာဏီ၊ တဒာပိ စ တထေဝဟံ။>
    text <၁၁၈>
      text <ပဗ္ဗဇိတွာ ဓမ္မဓရာ၊ ဇောတယိံ ဇိနသာသနံ။>
      text <ဂန္တွာ မရုပုရံ ရမ္မံ၊ အနုဘောသိံ မဟာသုခံ။>
    text <၁၁၉>
      text <ဣမမှိ ဘဒ္ဒကေ ကပ္ပေ၊ ကကုသန္ဓော ဇိနုတ္တမော။>
      text <ဥပ္ပဇ္ဇိ နရသရဏော၊ တဒာပိ စ တထေဝဟံ။>
    text <၁၂၀>
      text <ပဗ္ဗဇိတွာ မုနိမတံ၊ ဇောတယိတွာ ယထာယုကံ။>
      text <တတော စုတာဟံ တိဒိဝံ၊ အဂံ သဘဝနံ ယထာ။>
    text <၁၂၁>
      text <ဣမသ္မိံယေဝ ကပ္ပမှိ၊ ကောဏာဂမနနာယကော။>
      text <ဥပ္ပဇ္ဇိ လောကသရဏော၊ အရဏော အမတင်္ဂတော။>
    text <၁၂၂>
      text <တဒာပိ ပဗ္ဗဇိတွာန၊ သာသနေ တဿ တာဒိနော။>
      text <ဗဟုဿုတာ ဓမ္မဓရာ၊ ဇောတယိံ ဇိနသာသနံ။>
    text <၁၂၃>
      text <ဣမသ္မိံယေဝ ကပ္ပမှိ၊ ကဿပေါ မုနိမုတ္တမော။>
      text <ဥပ္ပဇ္ဇိ လောကသရဏော၊ အရဏော မရဏန္တဂူ။>
    text <၁၂၄>
      text <တဿာပိ နရဝီရဿ၊ ပဗ္ဗဇိတွာန သာသနေ။>
      text <ပရိယာပုဋသဒ္ဓမ္မာ၊ ပရိပုစ္ဆာဝိသာရဒာ။>
    text <၁၂၅>
      text <သုသီလာ လဇ္ဇိနီ စေဝ၊ တီသု သိက္ခါသု ကောဝိဒာ။>
      text <ဗဟုံ ဓမ္မကထံ ကတွာ၊ ယာဝဇီဝံ မဟာမုနေ။>
    text <၁၂၆>
      text <တေန ကမ္မဝိပါကေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၂၇>
      text <ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။>
      text <ဇာတာ သေဋ္ဌိကုလေ ဖီတေ၊ မဟာရတနသဉ္စယေ။>
    text <၁၂၈>
      text <ယဒာ ဘိက္ခုသဟဿေန၊ ပရိဝုတော လောကနာယကော။>
      text <ဥပါဂမိ ရာဇဂဟံ၊ သဟဿက္ခေန ဝဏ္ဏိတော။>
    text <၁၂၉>
      text <ဒန္တော ဒန္တေဟိ သဟ ပုရာဏဇဋိလေဟိ၊ ဝိပ္ပမုတ္တော ဝိပ္ပမုတ္တေဟိ။>
      text <သိင်္ဂီနိက္ခသဝဏ္ဏော၊ ရာဇဂဟံ ပါဝိသိ ဘဂဝါ။>
    text <၁၃၀>
      text <ဒိသွာ ဗုဒ္ဓါနုဘာဝံ တံ၊ သုတွာဝ ဂုဏသဉ္စယံ။>
      text <ဗုဒ္ဓေ စိတ္တံ ပသာဒေတွာ၊ ပူဇယိံ တံ ယထာဗလံ။>
    text <၁၃၁>
      text <အပရေန စ ကာလေန၊ ဓမ္မဒိန္နာယ သန္တိကေ။>
      text <အဂါရာ နိက္ခမိတွာန၊ ပဗ္ဗဇိံ အနဂါရိယံ။>
    text <၁၃၂>
      text <ကေသေသု ဆိဇ္ဇမာနေသု၊ ကိလေသေ ဈာပယိံ အဟံ။>
      text <ဥဂ္ဂဟိံ သာသနံ သဗ္ဗံ၊ ပဗ္ဗဇိတွာစိရေနဟံ။>
    text <၁၃၃>
      text <တတော ဓမ္မမဒေသေသိံ၊ မဟာဇနသမာဂမေ။>
      text <ဓမ္မေ ဒေသိယမာနမှိ၊ ဓမ္မာဘိသမယော အဟု။>
    text <၁၃၄>
      text <နေကပါဏသဟဿာနံ၊ တံ ဝိဒိတွာတိဝိမှိတော။>
      text <အဘိပ္ပသန္နော မေ ယက္ခေါ၊ ဘမိတွာန ဂိရိဗ္ဗဇံ။>
    text <၁၃၅>
      text <ကိံ မေ ကတာ ရာဇဂဟေ မနုဿာ၊ မဓုံ ပီတာဝ အစ္ဆရေ။>
      text <ယေ သုက္ကံ န ဥပါသန္တိ၊ ဒေသေန္တိံ အမတံ ပဒံ။>
    text <၁၃၆>
      text <တဉ္စ အပ္ပဋိဝါနီယံ၊ အသေစနကမောဇဝံ။>
      text <ပိဝန္တိ မညေ သပ္ပညာ၊ ဝလာဟကမိဝဒ္ဓဂူ။>
    text <၁၃၇>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၁၃၈>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၃၉>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မမ မဟာဝီရ၊ ဥပ္ပန္နံ တဝ သန္တိကေ။>
    text <၁၄၀>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၄၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၄၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သုက္ကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သုက္ကာထေရိယာပဒာနံ ပဉ္စမံ။>
    stand <ပဉ္စမံ ဘာဏဝါရံ။>
  text <၆။ အဘိရူပနန္ဒာထေရီအပဒာနံ>
    text <၁၄၃>
      text <ဧကနဝုတိတော ကပ္ပေ၊ ဝိပဿီ နာမ နာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မေသု စက္ခုမာ။>
    text <၁၄၄>
      text <တဒာဟံ ဗန္ဓုမတိယံ၊ ဣဒ္ဓေ ဖီတေ မဟာကုလေ။>
      text <ဇာတာ သုရူပါ ဒယိတာ၊ ပူဇနီယာ ဇနဿ စ။>
    text <၁၄၅>
      text <ဥပဂန္တွာ မဟာဝီရံ၊ ဝိပဿိံ လောကနာယကံ။>
      text <ဓမ္မံ သုဏိတွာ သရဏံ၊ ဥပေသိံ နရနာယကံ။>
    text <၁၄၆>
      text <သီလေသု သံဝုတာ ဟုတွာ၊ နိဗ္ဗုတေ စ နရုတ္တမေ။>
      text <ဓာတုထူပဿ ဥပရိ၊ သောဏ္ဏစ္ဆတ္တမပူဇယိံ။>
    text <၁၄၇>
      text <မုတ္တစာဂါ သီလဝတီ၊ ယာဝဇီဝံ တတော စုတာ။>
      text <ဇဟိတွာ မာနုသံ ဒေဟံ၊ တာဝတိံသူပဂါ အဟံ။>
    text <၁၄၈>
      text <တဒာ ဒသဟိ ဌာနေဟိ၊ အဓိဘောတွာန သေသကေ။>
      text <ရူပသဒ္ဒေဟိ ဂန္ဓေဟိ၊ ရသေဟိ ဖုသနေဟိ စ။>
    text <၁၄၉>
      text <အာယုနာပိ စ ဝဏ္ဏေန၊ သုခေန ယသသာပိ စ။>
      text <တထေဝါဓိပတေယျေန၊ အဓိဂယှ ဝိရောစဟံ။>
    text <၁၅၀>
      text <ပစ္ဆိမေ စ ဘဝေ ဒာနိ၊ ဇာတာဟံ ကပိလဝှယေ။>
      text <ဓီတာ ခေမကသက္ကဿ၊ နန္ဒာ နာမာတိ ဝိဿုတာ။>
    text <၁၅၁>
      text <အဘိရူပသမ္ပဒမ္ပိ၊ အဟု မေ ကန္တိသူစကံ။>
      text <ယဒာဟံ ယောဗ္ဗနပ္ပတ္တာ၊ ရူပလာဝညဘူသိတာ။>
    text <၁၅၂>
      text <တဒာ မတ္ထေ သကျာနံ၊ ဝိဝါဒော သုမဟာ အဟု။>
      text <ပဗ္ဗာဇေသိ တတော တာတော၊ မာ သကျာ ဝိနဿိံသုတိ။>
    text <၁၅၃>
      text <ပဗ္ဗဇိတွာ တထာဂတံ၊ ရူပဒေဿိံ နရုတ္တမံ။>
      text <သုတွာန နောပဂစ္ဆာမိ၊ မမ ရူပေန ဂဗ္ဗိတာ။>
    text <၁၅၄>
      text <ဩဝါဒမ္ပိ န ဂစ္ဆာမိ၊ ဗုဒ္ဓဒဿနဘီရုတာ။>
      text <တဒာ ဇိနော ဥပါယေန၊ ဥပနေတွာ သသန္တိကံ။>
    text <၁၅၅>
      text <တိဿိတ္ထိယော နိဒဿေသိ၊ ဣဒ္ဓိယာ မဂ္ဂကောဝိဒော။>
      text <အစ္ဆရာရူပသဒိသံ၊ တရုဏိံ ဇရိတံ မတံ။>
    text <၁၅၆>
      text <တာယော ဒိသွာ သုသံဝိဂ္ဂါ၊ ဝိရတ္တာသေ ကဠေဝရေ။>
      text <အဋ္ဌာသိံ ဘဝနိဗ္ဗိန္ဒာ၊ တဒာ မံ အာဟ နာယကော။>
    text <၁၅၇>
      text <အာတုရံ အသုစိံ ပူတိံ၊ ပဿ နန္ဒေ သမုဿယံ။>
      text <ဥဂ္ဃရန္တံ ပဂ္ဃရန္တံ၊ ဗာလာနံ အဘိနန္ဒိတံ။>
    text <၁၅၈>
      text <အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။>
      text <ယထာ ဣဒံ တထာ ဧတံ၊ ယထာ ဧတံ တထာ ဣဒံ။>
    text <၁၅၉>
      text <ဧဝမေတံ အဝေက္ခန္တီ၊ ရတ္တိန္ဒိဝမတန္ဒိတာ။>
      text <တတော သကာယ ပညာယ၊ အဘိနိဗ္ဗိဇ္ဈ ဝစ္ဆသိ။>
    text <၁၆၀>
      text <တဿာ မေ အပ္ပမတ္တာယ၊ ဝိစရန္တိယာ ယောနိသော။>
      text <ယထာဘူတံ အယံ ကာယော၊ ဒိဋ္ဌော သန္တရဗာဟိရော။>
    text <၁၆၁>
      text <အထ နိဗ္ဗိန္ဒဟံ ကာယေ၊ အဇ္ဈတ္တဉ္စ ဝိရဇ္ဇဟံ။>
      text <အပ္ပမတ္တာ ဝိသံယုတ္တာ၊ ဥပသန္တာမှိ နိဗ္ဗုတာ။>
    text <၁၆၂>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၁၆၃>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၆၄>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မမ မဟာဝီရ၊ ဥပ္ပန္နံ တဝ သန္တိကေ။>
    text <၁၆၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၆၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၆၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အဘိရူပနန္ဒာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <အဘိရူပနန္ဒာထေရိယာပဒာနံ ဆဋ္ဌံ။>
  text <၇။ အဍ္ဎကာသိထေရီအပဒာနံ>
    text <၁၆၈>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၁၆၉>
      text <တဒာဟံ ပဗ္ဗဇိတွာန၊ တဿ ဗုဒ္ဓဿ သာသနေ။>
      text <သံဝုတာ ပါတိမောက္ခမှိ၊ ဣန္ဒြိယေသု စ ပဉ္စသု။>
    text <၁၇၀>
      text <မတ္တညုနီ စ အသနေ၊ ယုတ္တာ ဇာဂရိယေပိ စ။>
      text <ဝသန္တီ ယုတ္တယောဂါဟံ၊ ဘိက္ခုနိံ ဝိဂတာသဝံ။>
    text <၁၇၁>
      text <အက္ကောသိံ ဒုဋ္ဌစိတ္တာဟံ၊ ဂဏိကေတိ ဘဏိံ တဒာ။>
      text <တေန ပါပေန ကမ္မေန၊ နိရယမှိ အပစ္စိသံ။>
    text <၁၇၂>
      text <တေန ကမ္မာဝသေသေန၊ အဇာယိံ ဂဏိကာကုလေ။>
      text <ဗဟုသောဝ ပရာဓီနာ၊ ပစ္ဆိမာယ စ ဇာတိယံ။>
    text <၁၇၃>
      text <ကာသီသု သေဋ္ဌိကုလဇာ၊ ဗြဟ္မစာရီဗလေနဟံ။>
      text <အစ္ဆရာ ဝိယ ဒေဝေသု၊ အဟောသိံ ရူပသမ္ပဒာ။>
    text <၁၇၄>
      text <ဒိသွာန ဒဿနီယံ မံ၊ ဂိရိဗ္ဗဇပုရုတ္တမေ။>
      text <ဂဏိကတ္တေ နိဝေသေသုံ၊ အက္ကောသနဗလေန မေ။>
    text <၁၇၅>
      text <သာဟံ သုတွာန သဒ္ဓမ္မံ၊ ဗုဒ္ဓသေဋ္ဌေန ဒေသိတံ။>
      text <ပုဗ္ဗဝါသနသမ္ပန္နာ၊ ပဗ္ဗဇိံ အနဂါရိယံ။>
    text <၁၇၆>
      text <တဒူပသမ္ပဒတ္ထာယ၊ ဂစ္ဆန္တီ ဇိနသန္တိကံ။>
      text <မဂ္ဂေ ဓုတ္တေ ဌိတေ သုတွာ၊ လဘိံ ဒူတောပသမ္ပဒံ။>
    text <၁၇၇>
      text <သဗ္ဗကမ္မံ ပရိက္ခီဏံ၊ ပုညံ ပါပံ တထေဝ စ။>
      text <သဗ္ဗသံသာရမုတ္တိဏ္ဏာ၊ ဂဏိကတ္တဉ္စ ခေပိတံ။>
    text <၁၇၈>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၁၇၉>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၈၀>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မမ မဟာဝီရ၊ ဥပ္ပန္နံ တဝ သန္တိကေ။>
    text <၁၈၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၈၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၈၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အဍ္ဎကာသိ ဘိက္ခုနီ ဣမာ ဂါထာယော အဘာသိတ္ထာတိ။>
    stand <အဍ္ဎကာသိထေရိယာပဒာနံ သတ္တမံ။>
  text <၈။ ပုဏ္ဏိကာထေရီအပဒာနံ>
    text <၁၈၄>
      text <ဝိပဿိနော ဘဂဝတော၊ သိခိနော ဝေဿဘုဿ စ။>
      text <ကကုသန္ဓဿ မုနိနော၊ ကောဏာဂမနတာဒိနော။>
    text <၁၈၅>
      text <ကဿပဿ စ ဗုဒ္ဓဿ၊ ပဗ္ဗဇိတွာန သာသနေ။>
      text <ဘိက္ခုနီ သီလသမ္ပန္နာ၊ နိပကာ သံဝုတိန္ဒြိယာ။>
    text <၁၈၆>
      text <ဗဟုဿုတာ ဓမ္မဓရာ၊ ဓမ္မတ္ထပဋိပုစ္ဆိကာ။>
      text <ဥဂ္ဂဟေတာ စ ဓမ္မာနံ၊ သောတာ ပယိရုပါသိတာ။>
    text <၁၈၇>
      text <ဒေသေန္တီ ဇနမဇ္ဈေဟံ၊ အဟောသိံ ဇိနသာသနေ။>
      text <ဗာဟုသစ္စေန တေနာဟံ၊ ပေသလာ အတိမညိသံ။>
    text <၁၈၈>
      text <ပစ္ဆိမေ စ ဘဝေ ဒာနိ၊ သာဝတ္ထိယံ ပုရုတ္တမေ။>
      text <အနာထပိဏ္ဍိနော ဂေဟေ၊ ဇာတာဟံ ကုမ္ဘဒာသိယာ။>
    text <၁၈၉>
      text <ဂတာ ဥဒကဟာရိယံ၊ သောတ္ထိယံ ဒိဇမဒ္ဒသံ။>
      text <သီတဋ္ဋံ တောယမဇ္ဈမှိ၊ တံ ဒိသွာ ဣဒမဗြဝိံ။>
    text <၁၉၀>
      text <ဥဒဟာရီ အဟံ သီတေ၊ သဒာ ဥဒကမောတရိံ။>
      text <အယျာနံ ဒဏ္ဍဘယဘီတာ၊ ဝါစာဒောသဘယဋ္ဋိတာ။>
    text <၁၉၁>
      text <ကဿ ဗြာဟ္မဏ တွံ ဘီတော၊ သဒာ ဥဒကမောတရိ။>
      text <ဝေဓမာနေဟိ ဂတ္တေဟိ၊ သီတံ ဝေဒယသေ ဘုသံ။>
    text <၁၉၂>
      text <ဇာနန္တီ ဝတ မံ ဘောတိ၊ ပုဏ္ဏိကေ ပရိပုစ္ဆသိ။>
      text <ကရောန္တံ ကုသလံ ကမ္မံ၊ ရုန္ဓန္တံ ကတပါပကံ။>
    text <၁၉၃>
      text <ယော စေ ဝုဍ္ဎော ဒဟရော ဝါ၊ ပါပကမ္မံ ပကုဗ္ဗတိ။>
      text <ဒကာဘိသိဉ္စနာ သောပိ၊ ပါပကမ္မာ ပမုစ္စတိ။>
    text <၁၉၄>
      text <ဥတ္တရန္တဿ အက္ခါသိံ၊ ဓမ္မတ္ထသံဟိတံ ပဒံ။>
      text <တဉ္စ သုတွာ သ သံဝိဂ္ဂေါ၊ ပဗ္ဗဇိတွာရဟာ အဟု။>
    text <၁၉၅>
      text <ပူရေန္တီ ဦနကသတံ၊ ဇာတာ ဒာသိကုလေ ယတော။>
      text <တတော ပုဏ္ဏာတိ နာမံ မေ၊ ဘုဇိဿံ မံ အကံသု တေ။>
    text <၁၉၆>
      text <သေဋ္ဌိံ တတောနုဇာနေတွာ၊ ပဗ္ဗဇိံ အနဂါရိယံ။>
      text <န စိရေနေဝ ကာလေန၊ အရဟတ္တမပါပုဏိံ။>
    text <၁၉၇>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၁၉၈>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၉၉>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ ဝါဟသာ။>
    text <၂၀၀>
      text <ဘာဝနာယ မဟာပညာ၊ သုတေနေဝ သုတာဝိနီ။>
      text <မာနေန နီစကုလဇာ၊ န ဟိ ကမ္မံ ဝိနဿတိ။>
    text <၂၀၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၀၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၀၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ပုဏ္ဏိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ပုဏ္ဏိကာထေရိယာပဒာနံ အဋ္ဌမံ။>
  text <၉။ အမ္ဗပါလိထေရီအပဒာနံ>
    text <၂၀၄>
      text <ယော ရံသိဖုသိတာဝေဠော၊ ဖုဿော နာမ မဟာမုနိ။>
      text <တဿာဟံ ဘဂိနီ အာသိံ၊ အဇာယိံ ခတ္တိယေ ကုလေ။>
    text <၂၀၅>
      text <တဿ ဓမ္မံ သုဏိတွာဟံ၊ ဝိပ္ပသန္နေန စေတသာ။>
      text <မဟာဒာနံ ဒဒိတွာန၊ ပတ္ထယိံ ရူပသမ္ပဒံ။>
    text <၂၀၆>
      text <ဧကတိံသေ ဣတော ကပ္ပေ၊ သိခီ လောကဂ္ဂနာယကော။>
      text <ဥပ္ပန္နော လောကပဇ္ဇောတော၊ တိလောကသရဏော ဇိနော။>
    text <၂၀၇>
      text <တဒာရုဏပုရေ ရမ္မေ၊ ဗြာဟ္မညကုလသမ္ဘဝါ။>
      text <ဝိမုတ္တစိတ္တံ ကုပိတာ၊ ဘိက္ခုနိံ အဘိသာပယိံ။>
    text <၂၀၈>
      text <ဝေသိကာဝ အနာစာရာ၊ ဇိနသာသနဒူသိကာ။>
      text <ဧဝံ အက္ကောသယိတွာန၊ တေန ပါပေန ကမ္မုနာ။>
    text <၂၀၉>
      text <ဒာရုဏံ နိရယံ ဂန္တွာ၊ မဟာဒုက္ခသမပ္ပိတာ။>
      text <တတော စုတာ မနုဿေသု၊ ဥပပန္နာ တပဿိနီ။>
    text <၂၁၀>
      text <ဒသဇာတိသဟဿာနိ၊ ဂဏိကတ္တမကာရယိံ။>
      text <တမှာ ပါပါ န မုစ္စိဿံ၊ ဘုတွာ ဒုဋ္ဌဝိသံ ယထာ။>
    text <၂၁၁>
      text <ဗြဟ္မစရိယမသေဝိဿံ၊ ကဿပေ ဇိနသာသနေ။>
      text <တေန ကမ္မဝိပါကေန၊ အဇာယိံ တိဒသေ ပုရေ။>
    text <၂၁၂>
      text <ပစ္ဆိမေ ဘဝေ သမ္ပတ္တေ၊ အဟောသိံ ဩပပါတိကာ။>
      text <အမ္ဗသာခန္တရေ ဇာတာ၊ အမ္ဗပါလီတိ တေနဟံ။>
    text <၂၁၃>
      text <ပရိဝုတာ ပါဏကောဋီဟိ၊ ပဗ္ဗဇိံ ဇိနသာသနေ။>
      text <ပတ္တာဟံ အစလံ ဌာနံ၊ ဓီတာ ဗုဒ္ဓဿ ဩရသာ။>
    text <၂၁၄>
      text <ဣဒ္ဓီသု စ ဝသီ ဟောမိ၊ သောတဓာတုဝိသုဒ္ဓိယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၂၁၅>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၂၁၆>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ ဝါဟသာ။>
    text <၂၁၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၁၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၁၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အမ္ဗပါလိ ဘိက္ခုနီ ဣမာ ဂါထာယော>
    text <အဘာသိတ္ထာတိ။>
    stand <အမ္ဗပါလိထေရိယာပဒာနံ နဝမံ။>
  text <၁၀။ ပေသလာထေရီအပဒာနံ>
    text <၂၂၀>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၂၂၁>
      text <သာဝတ္ထိယံ ပုရေ ဝရေ၊ ဥပါသကကုလေ အဟံ။>
      text <ပသူတာ တံ ဇိနဝရံ၊ ဒိသွာ သုတွာ စ ဒေသနံ။>
    text <၂၂၂>
      text <တံ ဝီရံ သရဏံ ဂန္တွာ၊ သီလာနိ စ သမာဒိယိံ။>
      text <ကဒာစိ သော မဟာဝီရော၊ မဟာဇနသမာဂမေ။>
    text <၂၂၃>
      text <အတ္တနော အဘိသမ္ဗောဓိံ၊ ပကာသေသိ နရာသဘော။>
      text <အနနုဿုတဓမ္မေသု၊ ပုဗ္ဗေ ဒုက္ခါဒိကေသု စ။>
    text <၂၂၄>
      text <စက္ခု ဉာဏဉ္စ ပညာ စ၊ ဝိဇ္ဇာလောကော စ အာသိ မေ။>
      text <တံ သုတွာ ဥဂ္ဂဟေတွာန၊ ပရိပုစ္ဆိဉ္စ ဘိက္ခဝေါ။>
    text <၂၂၅>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၂၆>
      text <ပစ္ဆိမေ စ ဘဝေ ဒာနိ၊ ဇာတာ သေဋ္ဌိမဟာကုလေ။>
      text <ဥပေစ္စ ဗုဒ္ဓံ သဒ္ဓမ္မံ၊ သုတွာ သစ္စူပသံဟိတံ။>
    text <၂၂၇>
      text <ပဗ္ဗဇိတွာစိရေနေဝ၊ သစ္စတ္ထာနိ ဝိစိန္တယံ။>
      text <ခေပေတွာ အာသဝေ သဗ္ဗေ၊ အရဟတ္တမပါပုဏိံ။>
    text <၂၂၈>
      text <ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။>
      text <စေတောပရိယဉာဏဿ၊ ဝသီ ဟောမိ မဟာမုနေ။>
    text <၂၂၉>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၂၃၀>
      text <အတ္ထဓမ္မနိရုတ္တီသု၊ ပဋိဘာနေ တထေဝ စ။>
      text <ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ ဝါဟသာ။>
    text <၂၃၁>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမိ အနာသဝါ။>
    text <၂၃၂>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၂၃၃>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
      text <ခတ္တိယာ ဗြာဟ္မဏီ စေဝ၊ တထာ ဥပ္ပလဒာယိကာ။>
      text <သိင်္ဂါလမာတာ သုက္ကာ စ၊ အဘိရူပါ အဍ္ဎကာသိကာ။>
      text <ပုဏ္ဏာ စ အမ္ဗပါလီ စ၊ ပေသလာတိ စ တာ ဒသ။>
      text <ဂါထာယော ဒွိသတာနေတ္ထ၊ ဒွိစတ္တာလီသ စုတ္တရိ။>
      text <သုမေဓာ ဧကူပေါသထာ၊ ကုဏ္ဍလကေသီ ခတ္တိယာ။>
      text <သဟဿံ တိသတာ ဂါထာ၊ သတ္တတာလီသ ပိဏ္ဍိတာ။>
      text <သဟ ဥဒ္ဒာနဂါထာဟိ၊ ဂဏိတာယော ဝိဘာဝိဘိ။>
      text <သဟဿံ တိသတံ ဂါထာ၊ သတ္တပညာသမေဝ စာတိ။>
    text <ဣတ္ထံ သုဒံ ပေသလာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ပေသလာထေရိယာပဒာနံ ဒသမံ။>
    stand <ခတ္တိယာဝဂ္ဂေါ စတုတ္ထော။>
    text <တဿုဒ္ဒာနံ>
    text <အထ ဝဂ္ဂုဒ္ဒာနံ>
    stand <ထေရိကာပဒာနံ သမတ္တံ။>
    stand <အပဒာနပါဠိ သမတ္တာ။>
