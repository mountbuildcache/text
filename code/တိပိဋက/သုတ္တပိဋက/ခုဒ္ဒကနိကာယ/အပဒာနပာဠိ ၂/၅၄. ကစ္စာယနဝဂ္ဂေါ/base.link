text <၅၄။ ကစ္စာယနဝဂ္ဂေါ>
  text <၁။ မဟာကစ္စာယနတ္ထေရအပဒာနံ>
    text <၁>
      text <ပဒုမုတ္တရော နာမ ဇိနော၊ အနေဇော အဇိတံ ဇယော။>
      text <သတသဟဿေ ကပ္ပါနံ၊ ဣတော ဥပ္ပဇ္ဇိ နာယကော။>
    text <၂>
      text <ဝီရော ကမလပတ္တက္ခေါ၊ သသင်္ကဝိမလာနနော။>
      text <ကနကာစလသင်္ကာသော၊ ရဝိဒိတ္တိသမပ္ပဘော။>
    text <၃>
      text <သတ္တနေတ္တမနောဟာရီ၊ ဝရလက္ခဏဘူသိတော။>
      text <သဗ္ဗဝါကျပထာတီတော၊ မနုဇာမရသက္ကတော။>
    text <၄>
      text <သမ္ဗုဒ္ဓေါ ဗောဓယံ သတ္တေ၊ ဝါဂီသော မဓုရဿရော။>
      text <ကရုဏာနိဗန္ဓသန္တာနော၊ ပရိသာသု ဝိသာရဒော။>
    text <၅>
      text <ဒေသေတိ မဓုရံ ဓမ္မံ၊ စတုသစ္စူပသံဟိတံ။>
      text <နိမုဂ္ဂေ မောဟပင်္ကမှိ၊ သမုဒ္ဓရတိ ပါဏိနေ။>
    text <၆>
      text <တဒာ ဧကစရော ဟုတွာ၊ တာပသော ဟိမဝါလယော။>
      text <နဘသာ မာနုသံ လောကံ၊ ဂစ္ဆန္တော ဇိနမဒ္ဒသံ။>
    text <၇>
      text <ဥပေစ္စ သန္တိကံ တဿ၊ အဿောသိံ ဓမ္မဒေသနံ။>
      text <ဝဏ္ဏယန္တဿ ဝီရဿ၊ သာဝကဿ မဟာဂုဏံ။>
    text <၈>
      text <သင်္ခိတ္တေန မယာ ဝုတ္တံ၊ ဝိတ္ထာရေန ပကာသယံ။>
      text <ပရိသံ မဉ္စ တောသေတိ၊ ယထာ ကစ္စာယနော အယံ။>
    text <၉>
      text <နာဟံ ဧဝမိဓေကစ္စံ၊ အညံ ပဿာမိ သာဝကံ။>
      text <တသ္မာတဒဂ္ဂေ ဧသဂ္ဂေါ၊ ဧဝံ ဓာရေထ ဘိက္ခဝေါ။>
    text <၁၀>
      text <တဒာဟံ ဝိမှိတော ဟုတွာ၊ သုတွာ ဝါကျံ မနောရမံ။>
      text <ဟိမဝန္တံ ဂမိတွာန၊ အာဟိတွာ ပုပ္ဖသဉ္စယံ။>
    text <၁၁>
      text <ပူဇေတွာ လောကသရဏံ၊ တံ ဌာနမဘိပတ္ထယိံ။>
      text <တဒာ မမာသယံ ဉတွာ၊ ဗျာကာသိ သ ရဏဉ္ဇဟော။>
    text <၁၂>
      text <ပဿထေတံ ဣသိဝရံ၊ နိဒ္ဓန္တကနကတ္တစံ။>
      text <ဥဒ္ဓဂ္ဂလောမံ ပီဏံသံ၊ အစလံ ပဉ္ဇလိံ ဌိတံ။>
    text <၁၃>
      text <ဟာသံ သုပုဏ္ဏနယနံ၊ ဗုဒ္ဓဝဏ္ဏဂတာသယံ။>
      text <ဓမ္မဇံ ဥဂ္ဂဟဒယံ၊ အမတာသိတ္တသန္နိဘံ။>
    text <၁၄>
      text <ကစ္စာနဿ ဂုဏံ သုတွာ၊ တံ ဌာနံ ပတ္ထယံ ဌိတော။>
      text <အနာဂတမှိ အဒ္ဓါနေ၊ ဂေါတမဿ မဟာမုနေ။>
    text <၁၅>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကစ္စာနော နာမ နာမေန၊ ဟေဿတိ သတ္ထု သာဝကော။>
    text <၁၆>
      text <ဗဟုဿုတော မဟာဉာဏီ၊ အဓိပ္ပါယဝိဒူ မုနေ။>
      text <ပါပုဏိဿတိ တံ ဌာနံ၊ ယထာယံ ဗျာကတော မယာ။>
    text <၁၇>
      text <သတသဟဿိတော ကပ္ပေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၁၈>
      text <ဒုဝေ ဘဝေ သံသရာမိ၊ ဒေဝတ္တေ အထ မာနုသေ။>
      text <အညံ ဂတိံ န ဂစ္ဆာမိ၊ ဗုဒ္ဓပူဇာယိဒံ ဖလံ။>
    text <၁၉>
      text <ဒုဝေ ကုလေ ပဇာယာမိ၊ ခတ္တိယေ အထ ဗြာဟ္မဏေ။>
      text <နီစေ ကုလေ န ဇာယာမိ၊ ဗုဒ္ဓပူဇာယိဒံ ဖလံ။>
    text <၂၀>
      text <ပစ္ဆိမေ စ ဘဝေ ဒာနိ၊ ဇာတော ဥဇ္ဇေနိယံ ပုရေ။>
      text <ပဇ္ဇောတဿ စ စဏ္ဍဿ၊ ပုရောဟိတဒိဇာဓိနော။>
    text <၂၁>
      text <ပုတ္တော တိရိဋိဝစ္ဆဿ၊ နိပုဏော ဝေဒပါရဂူ။>
      text <မာတာ စ စန္ဒိမာ နာမ၊ ကစ္စာနောဟံ ဝရတ္တစော။>
    text <၂၂>
      text <ဝီမံသနတ္ထံ ဗုဒ္ဓဿ၊ ဘူမိပါလေန ပေသိတော။>
      text <ဒိသွာ မောက္ခပုရဒွာရံ၊ နာယကံ ဂုဏသဉ္စယံ။>
    text <၂၃>
      text <သုတွာ စ ဝိမလံ ဝါကျံ၊ ဂတိပင်္ကဝိသောသနံ။>
      text <ပါပုဏိံ အမတံ သန္တံ၊ သေသေဟိ သဟ သတ္တဟိ။>
    text <၂၄>
      text <အဓိပ္ပါယဝိဒူ ဇာတော၊ သုဂတဿ မဟာမတေ။>
      text <ဌပိတော ဧတဒဂ္ဂေ စ၊ သုသမိဒ္ဓမနောရထော။>
    text <၂၅>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၂၆>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။ တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၂၇>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ မဟာကစ္စာယနော ထေရော ဣမာ ဂါထာယော>
    text <အဘာသိတ္ထာတိ။>
    stand <မဟာကစ္စာယနတ္ထေရဿာပဒာနံ ပဌမံ။>
  text <၂။ ဝက္ကလိတ္ထေရအပဒာနံ>
    text <၂၈>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
      text <အနောမနာမော အမိတော၊ နာမေန ပဒုမုတ္တရော။>
    text <၂၉>
      text <ပဒုမာကာရဝဒနော၊ ပဒုမာမလသုစ္ဆဝီ။>
      text <လောကေနာနုပလိတ္တောဝ တောယေန ပဒုမံ ယထာ။>
    text <၃၀>
      text <ဝီရော ပဒုမပတ္တက္ခေါ၊ ကန္တော စ ပဒုမံ ယထာ။>
      text <ပဒုမုတ္တရဂန္ဓောဝ၊ တသ္မာ သော ပဒုမုတ္တရော။>
    text <၃၁>
      text <လောကဇေဋ္ဌော စ နိမ္မာနော၊ အန္ဓာနံ နယနူပမော။>
      text <သန္တဝေသော ဂုဏနိဓိ၊ ကရုဏာမတိသာဂရော။>
    text <၃၂>
      text <သ ကဒာစိ မဟာဝီရော၊ ဗြဟ္မာသုရသုရစ္စိတော။>
      text <သဒေဝမနုဇာကိဏ္ဏေ၊ ဇနမဇ္ဈေ ဇိနုတ္တမော။>
    text <၃၃>
      text <ဝဒနေန သုဂန္ဓေန၊ မဓုရေန ရုတေန စ။>
      text <ရဉ္ဇယံ ပရိသံ သဗ္ဗံ၊ သန္ထဝီ သာဝကံ သကံ။>
    text <၃၄>
      text <သဒ္ဓါဓိမုတ္တော သုမတိ၊ မမ ဒဿနလာလသော။>
      text <နတ္ထိ ဧတာဒိသော အညော၊ ယထာယံ ဘိက္ခု ဝက္ကလိ။>
    text <၃၅>
      text <တဒာဟံ ဟံသဝတိယံ၊ နဂရေ ဗြာဟ္မဏတြဇော။>
      text <ဟုတွာ သုတွာ စ တံ ဝါကျံ၊ တံ ဌာနမဘိရောစယိံ။>
    text <၃၆>
      text <သသာဝကံ တံ ဝိမလံ၊ နိမန္တေတွာ တထာဂတံ။>
      text <သတ္တာဟံ ဘောဇယိတွာန၊ ဒုဿေဟစ္ဆာဒယိံ တဒာ။>
    text <၃၇>
      text <နိပစ္စ သိရသာ တဿ၊ အနန္တဂုဏသာဂရေ။>
      text <နိမုဂ္ဂေါ ပီတိသမ္ပုဏ္ဏော၊ ဣဒံ ဝစနမဗြဝိံ။>
    text <၃၈>
      text <ယော သော တယာ သန္ထဝိတော၊ ဣတော သတ္တမကေ မုနိ။>
      text <ဘိက္ခု သဒ္ဓါဝတံ အဂ္ဂေါ၊ တာဒိသော ဟောမဟံ မုနေ။>
    text <၃၉>
      text <ဧဝံ ဝုတ္တေ မဟာဝီရော၊ အနာဝရဏဒဿနော။>
      text <ဣမံ ဝါကျံ ဥဒီရေသိ၊ ပရိသာယ မဟာမုနိ။>
    text <၄၀>
      text <ပဿထေတံ မာဏဝကံ၊ ပီတမဋ္ဌနိဝါသနံ။>
      text <ဟေမယညောပစိတင်္ဂံ၊ ဇနနေတ္တမနောဟရံ။>
    text <၄၁>
      text <ဧသော အနာဂတဒ္ဓါနေ၊ ဂေါတမဿ မဟေသိနော။>
      text <အဂ္ဂေါ သဒ္ဓါဓိမုတ္တာနံ၊ သာဝကောယံ ဘဝိဿတိ။>
    text <၄၂>
      text <ဒေဝဘူတော မနုဿော ဝါ၊ သဗ္ဗသန္တာပဝဇ္ဇိတော။>
      text <သဗ္ဗဘောဂပရိဗျူဠှော၊ သုခိတော သံသရိဿတိ။>
    text <၄၃>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၄၄>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ဝက္ကလိ နာမ နာမေန၊ ဟေဿတိ သတ္ထု သာဝကော။>
    text <၄၅>
      text <တေန ကမ္မဝိသေသေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၆>
      text <သဗ္ဗတ္ထ သုခိတော ဟုတွာ၊ သံသရန္တော ဘဝါဘဝေ။>
      text <သာဝတ္ထိယံ ပုရေ ဇာတော၊ ကုလေ အညတရေ အဟံ။>
    text <၄၇>
      text <နောနီတသုခုမာလံ မံ၊ ဇာတပလ္လဝကောမလံ။>
      text <မန္ဒံ ဥတ္တာနသယနံ၊ ပိသာစဘယတဇ္ဇိတာ။>
    text <၄၈>
      text <ပါဒမူလေ မဟေသိဿ၊ သာယေသုံ ဒီနမာနသာ။>
      text <ဣမံ ဒဒာမ တေ နာထ၊ သရဏံ ဟောဟိ နာယက။>
    text <၄၉>
      text <တဒာ ပဋိဂ္ဂဟိ သော မံ၊ ဘီတာနံ သရဏော မုနိ။>
      text <ဇာလိနာ စက္ကင်္ကိတေန၊ မုဒုကောမလပါဏိနာ။>
    text <၅၀>
      text <တဒာ ပဘုတိ တေနာဟံ၊ အရက္ခေယျေန ရက္ခိတော။>
      text <သဗ္ဗဝေရဝိနိမုတ္တော၊ သုခေန ပရိဝုဒ္ဓိတော။>
    text <၅၁>
      text <သုဂတေန ဝိနာ ဘူတော၊ ဥက္ကဏ္ဌာမိ မုဟုတ္တကံ။>
      text <ဇာတိယာ သတ္တဝဿောဟံ၊ ပဗ္ဗဇိံ အနဂါရိယံ။>
    text <၅၂>
      text <သဗ္ဗပါရမိသမ္ဘူတံ၊ နီလက္ခိနယနံ ဝရံ။>
      text <ရူပံ သဗ္ဗသုဘာကိဏ္ဏံ၊ အတိတ္တော ဝိဟရာမဟံ။>
    text <၅၃>
      text <ဗုဒ္ဓရူပရတိံ ဉတွာ၊ တဒာ ဩဝဒိ မံ ဇိနော။>
      text <အလံ ဝက္ကလိ ကိံ ရူပေ၊ ရမသေ ဗာလနန္ဒိတေ။>
    text <၅၄>
      text <ယော ဟိ ပဿတိ သဒ္ဓမ္မံ၊ သော မံ ပဿတိ ပဏ္ဍိတော။>
      text <အပဿမာနော သဒ္ဓမ္မံ၊ မံ ပဿမ္ပိ န ပဿတိ။>
    text <၅၅>
      text <အနန္တာဒီနဝေါ ကာယော၊ ဝိသရုက္ခသမူပမော။>
      text <အာဝါသော သဗ္ဗရောဂါနံ၊ ပုဉ္ဇော ဒုက္ခဿ ကေဝလော။>
    text <၅၆>
      text <နိဗ္ဗိန္ဒိယ တတော ရူပေ၊ ခန္ဓာနံ ဥဒယဗ္ဗယံ။>
      text <ပဿ ဥပက္ကိလေသာနံ၊ သုခေနန္တံ ဂမိဿတိ။>
    text <၅၇>
      text <ဧဝံ တေနာနုသိဋ္ဌောဟံ၊ နာယကေန ဟိတေသိနာ။>
      text <ဂိဇ္ဈကူဋံ သမာရုယှ၊ ဈာယာမိ ဂိရိကန္ဒရေ။>
    text <၅၈>
      text <ဌိတော ပဗ္ဗတပါဒမှိ၊ အဿာသယိ မဟာမုနိ။>
      text <ဝက္ကလီတိ ဇိနော ဝါစံ၊ တံ သုတွာ မုဒိတော အဟံ။>
    text <၅၉>
      text <ပက္ခန္ဒိံ သေလပဗ္ဘာရေ၊ အနေကသတပေါရိသေ။>
      text <တဒာ ဗုဒ္ဓါနုဘာဝေန၊ သုခေနေဝ မဟိံ ဂတော။>
    text <၆၀>
      text <ပုနောပိ ဓမ္မံ ဒေသေတိ၊ ခန္ဓာနံ ဥဒယဗ္ဗယံ။>
      text <တမဟံ ဓမ္မမညာယ၊ အရဟတ္တမပါပုဏိံ။>
    text <၆၁>
      text <သုမဟာပရိသမဇ္ဈေ၊ တဒာ မံ စရဏန္တဂေါ။>
      text <အဂ္ဂံ သဒ္ဓါဓိမုတ္တာနံ၊ ပညပေသိ မဟာမတိ။>
    text <၆၂>
      text <သတသဟဿိတော ကပ္ပေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၆၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၆၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၆၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ဝက္ကလိတ္ထေရော ဣမာ ဂါထာယော>
    text <အဘာသိတ္ထာတိ။>
    stand <ဝက္ကလိတ္ထေရဿာပဒာနံ ဒုတိယံ။>
  text <၃။ မဟာကပ္ပိနတ္ထေရအပဒာနံ>
    text <၆၆>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <ဥဒိတော အဇဋာကာသေ၊ ရဝီဝ သရဒမ္ဗရေ။>
    text <၆၇>
      text <ဝစနာဘာယ ဗောဓေတိ၊ ဝေနေယျပဒုမာနိ သော။>
      text <ကိလေသပင်္ကံ သောသေတိ၊ မတိရံသီဟိ နာယကော။>
    text <၆၈>
      text <တိတ္ထိယာနံ ယသေ ဟန္တိ၊ ခဇ္ဇောတာဘာ ယထာ ရဝိ။>
    text <သစ္စတ္ထာဘံ ပကာသေတိ၊ ရတနံဝ ဒိဝါကရော။>
    text <၆၉>
      text <ဂုဏာနံ အာယတိဘူတော၊ ရတနာနံဝ သာဂရော။>
      text <ပဇ္ဇုန္နောရိဝ ဘူတာနိ၊ ဓမ္မမေဃေန ဝဿတိ။>
    text <၇၀>
      text <အက္ခဒဿော တဒာ အာသိံ၊ နဂရေ ဟံသသဝှယေ။>
      text <ဥပေစ္စ ဓမ္မမဿောသိံ၊ ဇလဇုတ္တမနာမိနော။>
    text <၇၁>
      text <ဩဝါဒကဿ ဘိက္ခူနံ၊ သာဝကဿ ကတာဝိနော။>
      text <ဂုဏံ ပကာသယန္တဿ၊ တပ္ပယန္တဿ မေ မနံ။>
    text <၇၂>
      text <သုတွာ ပတီတော သုမနော၊ နိမန္တေတွာ တထာဂတံ။>
      text <သသိဿံ ဘောဇယိတွာန၊ တံ ဌာနမဘိပတ္ထယိံ။>
    text <၇၃>
      text <တဒာ ဟံသသမဘာဂေါ၊ ဟံသဒုန္ဒုဘိနိဿနော။>
      text <ပဿထေတံ မဟာမတ္တံ၊ ဝိနိစ္ဆယဝိသာရဒံ။>
    text <၇၄>
      text <ပတိတံ ပါဒမူလေ မေ၊ သမုဂ္ဂတတနူရုဟံ။>
      text <ဇီမူတဝဏ္ဏံ ပီဏံသံ၊ ပသန္နနယနာနနံ။>
    text <၇၅>
      text <ပရိဝါရေန မဟတာ၊ ရာဇယုတ္တံ မဟာယသံ။>
      text <ဧသော ကတာဝိနော ဌာနံ၊ ပတ္ထေတိ မုဒိတာသယော။>
    text <၇၆>
      text <ဣမိနာ ပဏိပါတေန၊ စာဂေန ပဏိဓီဟိ စ။>
      text <ကပ္ပသတသဟဿာနိ၊ နုပပဇ္ဇတိ ဒုဂ္ဂတိံ။>
    text <၇၇>
      text <ဒေဝေသု ဒေဝသောဘဂ္ဂံ၊ မနုဿေသု မဟန္တတံ။>
      text <အနုဘောတွာန သေသေန၊ နိဗ္ဗာနံ ပါပုဏိဿတိ။>
    text <၇၈>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၇၉>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကပ္ပိနော နာမ နာမေန၊ ဟေဿတိ သတ္ထု သာဝကော။>
    text <၈၀>
      text <တတောဟံ သုကတံ ကာရံ၊ ကတွာန ဇိနသာသနေ။>
      text <ဇဟိတွာ မာနုသံ ဒေဟံ၊ တုသိတံ အဂမာသဟံ။>
    text <၈၁>
      text <ဒေဝမာနုသရဇ္ဇာနိ၊ သတသော အနုသာသိယ။>
      text <ဗာရာဏသိယမာသန္နေ၊ ဇာတော ကေနိယဇာတိယံ။>
    text <၈၂>
      text <သဟဿပရိဝါရေန၊ သပဇာပတိကော အဟံ။>
      text <ပဉ္စ ပစ္စေကဗုဒ္ဓါနံ၊ သတာနိ သမုပဋ္ဌဟိံ။>
    text <၈၃>
      text <တေမာသံ ဘောဇယိတွာန၊ ပစ္ဆာဒမှ တိစီဝရံ။>
      text <တတော စုတာ မယံ သဗ္ဗေ၊ အဟုမှ တိဒသူပဂါ။>
    text <၈၄>
      text <ပုနော သဗ္ဗေ မနုဿတ္တံ၊ အဂမိမှ တတော စုတာ။>
      text <ကုက္ကုဋမှိ ပုရေ ဇာတာ၊ ဟိမဝန္တဿ ပဿတော။>
    text <၈၅>
      text <ကပ္ပိနော နာမဟံ အာသိံ၊ ရာဇပုတ္တော မဟာယသော။>
      text <သေသာမစ္စကုလေ ဇာတာ၊ မမေဝ ပရိဝါရယုံ။>
    text <၈၆>
      text <မဟာရဇ္ဇသုခံ ပတ္တော၊ သဗ္ဗကာမသမိဒ္ဓိမာ။>
      text <ဝါဏိဇေဟိ သမက္ခါတံ၊ ဗုဒ္ဓုပ္ပါဒမဟံ သုဏိံ။>
    text <၈၇>
      text <ဗုဒ္ဓေါ လောကေ သမုပ္ပန္နော၊ အသမော ဧကပုဂ္ဂလော။>
      text <သော ပကာသေတိ သဒ္ဓမ္မံ၊ အမတံ သုခမုတ္တမံ။>
    text <၈၈>
      text <သုယုတ္တာ တဿ သိဿာ စ၊ သုမုတ္တာ စ အနာသဝါ။>
      text <သုတွာ နေသံ သုဝစနံ၊ သက္ကရိတွာန ဝါဏိဇေ။>
    text <၈၉>
      text <ပဟာယ ရဇ္ဇံ သာမစ္စော၊ နိက္ခမိံ ဗုဒ္ဓမာမကော။>
      text <နဒိံ ဒိသွာ မဟာစန္ဒံ၊ ပူရိတံ သမတိတ္တိကံ။>
    text <၉၀>
      text <အပ္ပတိဋ္ဌံ အနာလမ္ဗံ၊ ဒုတ္တရံ သီဃဝါဟိနိံ။>
      text <ဂုဏံ သရိတွာ ဗုဒ္ဓဿ၊ သောတ္ထိနာ သမတိက္ကမိံ။>
    text <၉၁>
      text <ဘဝသောတံ သစေ ဗုဒ္ဓေါ၊ တိဏ္ဏော လောကန္တဂူ ဝိဒူ။>
      text <ဧတေန သစ္စဝဇ္ဇေန၊ ဂမနံ မေ သမိဇ္ဈတု။>
    text <၉၂>
      text <ယဒိ သန္တိဂမော မဂ္ဂေါ၊ မောက္ခေါ စစ္စန္တိကံ သုခံ။>
      text <ဧတေန သစ္စဝဇ္ဇေန၊ ဂမနံ မေ သမိဇ္ဈတု။>
    text <၉၃>
      text <သင်္ဃော စေ တိဏ္ဏကန္တာရော၊ ပုညက္ခေတ္တော အနုတ္တရော။>
      text <ဧတေန သစ္စဝဇ္ဇေန၊ ဂမနံ မေ သမိဇ္ဈတု။>
    text <၉၄>
      text <သဟ ကတေ သစ္စဝရေ၊ မဂ္ဂါ အပဂတံ ဇလံ။>
      text <တတော သုခေန ဥတ္တိဏ္ဏော၊ နဒီတီရေ မနောရမေ။>
    text <၉၅>
      text <နိသိန္နံ အဒ္ဒသံ ဗုဒ္ဓံ၊ ဥဒေန္တံဝ ပဘင်္ကရံ။>
      text <ဇလန္တံ ဟေမသေလံဝ၊ ဒီပရုက္ခံဝ ဇောတိတံ။>
    text <၉၆>
      text <သသိံဝ တာရာသဟိတံ၊ သာဝကေဟိ ပုရက္ခတံ။>
      text <ဝါသဝံ ဝိယ ဝဿန္တံ၊ ဒေသနာဇလဒန္တရံ။>
    text <၉၇>
      text <ဝန္ဒိတွာန သဟာမစ္စော၊ ဧကမန္တမုပါဝိသိံ။>
      text <တတော နော အာသယံ ဉတွာ၊ ဗုဒ္ဓေါ ဓမ္မမဒေသယိ။>
    text <၉၈>
      text <သုတွာန ဓမ္မံ ဝိမလံ၊ အဝေါစုမှ မယံ ဇိနံ။>
      text <ပဗ္ဗာဇေဟိ မဟာဝီရ၊ နိဗ္ဗိန္ဒာမှ မယံ ဘဝေ။>
    text <၉၉>
      text <သွက္ခါတော ဘိက္ခဝေ ဓမ္မော၊ ဒုက္ခန္တကရဏာယ ဝေါ။>
      text <စရထ ဗြဟ္မစရိယံ၊ ဣစ္စာဟ မုနိသတ္တမော။>
    text <၁၀၀>
      text <သဟ ဝါစာယ သဗ္ဗေပိ၊ ဘိက္ခုဝေသဓရာ မယံ။>
      text <အဟုမှ ဥပသမ္ပန္နာ၊ သောတာပန္နာ စ သာသနေ။>
    text <၁၀၁>
      text <တတော ဇေတဝနံ ဂန္တွာ၊ အနုသာသိ ဝိနာယကော။>
      text <အနုသိဋ္ဌော ဇိနေနာဟံ၊ အရဟတ္တမပါပုဏိံ။>
    text <၁၀၂>
      text <တတော ဘိက္ခုသဟဿာနိ၊ အနုသာသိမဟံ တဒာ။>
      text <မမာနုသာသနကရာ၊ တေပိ အာသုံ အနာသဝါ။>
    text <၁၀၃>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
      text <ဘိက္ခုဩဝါဒကာနဂ္ဂေါ၊ ကပ္ပိနောတိ မဟာဇနေ။>
    text <၁၀၄>
      text <သတသဟဿေ ကတံ ကမ္မံ၊ ဖလံ ဒဿေသိ မေ ဣဓ။>
      text <ပမုတ္တော သရဝေဂေါဝ၊ ကိလေသေ ဈာပယိံ မမ။>
    text <၁၀၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၀၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၀၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ မဟာကပ္ပိနော ထေရော ဣမာ ဂါထာယော>
    text <အဘာသိတ္ထာတိ။>
    stand <မဟာကပ္ပိနတ္ထေရဿာပဒာနံ တတိယံ။>
  text <၄။ ဒဗ္ဗမလ္လပုတ္တတ္ထေရအပဒာနံ>
    text <၁၀၈>
      text <ပဒုမုတ္တရော နာမ ဇိနော၊ သဗ္ဗလောကဝိဒူ မုနိ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ စက္ခုမာ။>
    text <၁၀၉>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၁၁၀>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၁၁၁>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၁၁၂>
      text <ရတနာနဋ္ဌပညာသံ၊ ဥဂ္ဂတော သော မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၁၁၃>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၁၁၄>
      text <တဒာဟံ ဟံသဝတိယံ၊ သေဋ္ဌိပုတ္တော မဟာယသော။>
      text <ဥပေတွာ လောကပဇ္ဇောတံ၊ အဿောသိံ ဓမ္မဒေသနံ။>
    text <၁၁၅>
      text <သေနာသနာနိ ဘိက္ခူနံ၊ ပညာပေန္တံ သသာဝကံ။>
      text <ကိတ္တယန္တဿ ဝစနံ၊ သုဏိတွာ မုဒိတော အဟံ။>
    text <၁၁၆>
      text <အဓိကာရံ သသင်္ဃဿ၊ ကတွာ တဿ မဟေသိနော။>
      text <နိပစ္စ သိရသာ ပါဒေ၊ တံ ဌာနမဘိပတ္ထယိံ။>
    text <၁၁၇>
      text <တဒာဟ သ မဟာဝီရော၊ မမ ကမ္မံ ပကိတ္တယံ။>
      text <ယော သသင်္ဃမဘောဇေသိ၊ သတ္တာဟံ လောကနာယကံ။>
    text <၁၁၈>
      text <သောယံ ကမလပတ္တက္ခေါ၊ သီဟံသော ကနကတ္တစော။>
      text <မမ ပါဒမူလေ နိပတိ၊ ပတ္ထယံ ဌာနမုတ္တမံ။>
    text <၁၁၉>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၂၀>
      text <သာဝကော တဿ ဗုဒ္ဓဿ၊ ဒဗ္ဗော နာမေန ဝိဿုတော။>
      text <သေနာသနပညာပကော၊ အဂ္ဂေါ ဟေဿတိယံ တဒာ။>
    text <၁၂၁>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၂၂>
      text <သတာနံ တီဏိက္ခတ္တုဉ္စ၊ ဒေဝရဇ္ဇမကာရယိံ။>
      text <သတာနံ ပဉ္စက္ခတ္တုဉ္စ၊ စက္ကဝတ္တီ အဟောသဟံ။>
    text <၁၂၃>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
      text <သဗ္ဗတ္ထ သုခိတော အာသိံ၊ တဿ ကမ္မဿ ဝါဟသာ။>
    text <၁၂၄>
      text <ဧကနဝုတိတော ကပ္ပေ၊ ဝိပဿီ နာမ နာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။>
    text <၁၂၅>
      text <ဒုဋ္ဌစိတ္တော ဥပဝဒိံ၊ သာဝကံ တဿ တာဒိနော။>
      text <သဗ္ဗာသဝပရိက္ခီဏံ၊ သုဒ္ဓေါတိ စ ဝိဇာနိယ။>
    text <၁၂၆>
      text <တဿေဝ နရဝီရဿ၊ သာဝကာနံ မဟေသိနံ။>
      text <သလာကဉ္စ ဂဟေတွာန၊ ခီရောဒနမဒာသဟံ။>
    text <၁၂၇>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၁၂၈>
      text <သာသနံ ဇောတယိတွာန၊ အဘိဘုယျ ကုတိတ္ထိယေ။>
      text <ဝိနေယျေ ဝိနယိတွာဝ၊ နိဗ္ဗုတော သော သသာဝကော။>
    text <၁၂၉>
      text <သသိဿေ နိဗ္ဗုတေ နာထေ၊ အတ္ထမေန္တမှိ သာသနေ။>
      text <ဒေဝါ ကန္ဒိံသု သံဝိဂ္ဂါ၊ မုတ္တကေသာ ရုဒမ္မုခါ။>
    text <၁၃၀>
      text <နိဗ္ဗာယိဿတိ ဓမ္မက္ခေါ၊ န ပဿိဿာမ သုဗ္ဗတေ။>
      text <န သုဏိဿာမ သဒ္ဓမ္မံ၊ အဟော နော အပ္ပပုညတာ။>
    text <၁၃၁>
      text <တဒာယံ ပထဝီ သဗ္ဗာ၊ အစလာ သာ စလာစလာ။>
      text <သာဂရော စ သသောကောဝ၊ ဝိနဒီ ကရုဏံ ဂိရံ။>
    text <၁၃၂>
      text <စတုဒ္ဒိသာ ဒုန္ဒုဘိယော၊ နာဒယိံသု အမာနုသာ။>
      text <သမန္တတော အသနိယော၊ ဖလိံသု စ ဘယာဝဟာ။>
    text <၁၃၃>
      text <ဥက္ကာ ပတိံသု နဘသာ၊ ဓူမကေတု စ ဒိဿတိ။>
      text <သဓူမာ ဇာလဝဋ္ဋာ စ၊ ရဝိံသု ကရုဏံ မိဂါ။>
    text <၁၃၄>
      text <ဥပ္ပါဒေ ဒာရုဏေ ဒိသွာ၊ သာသနတ္ထင်္ဂသူစကေ။>
      text <သံဝိဂ္ဂါ ဘိက္ခဝေါ သတ္တ၊ စိန္တယိမှ မယံ တဒာ။>
    text <၁၃၅>
      text <သာသနေန ဝိနာမှာကံ၊ ဇီဝိတေန အလံ မယံ။>
      text <ပဝိသိတွာ မဟာရညံ၊ ယုဉ္ဇာမ ဇိနသာသနံ။>
    text <၁၃၆>
      text <အဒ္ဒသမှ တဒာရညေ၊ ဥဗ္ဗိဒ္ဓံ သေလမုတ္တမံ။>
      text <နိဿေဏိယာ တမာရုယှ၊ နိဿေဏိံ ပါတယိမှသေ။>
    text <၁၃၇>
      text <တဒာ ဩဝဒိ နော ထေရော၊ ဗုဒ္ဓုပ္ပါဒော သုဒုလ္လဘော။>
      text <သဒ္ဓါတိဒုလ္လဘာ လဒ္ဓါ၊ ထောကံ သေသဉ္စ သာသနံ။>
    text <၁၃၈>
      text <နိပတန္တိ ခဏာတီတာ၊ အနန္တေ ဒုက္ခသာဂရေ။>
      text <တသ္မာ ပယောဂေါ ကတ္တဗ္ဗော၊ ယာဝ ဌာတိ မုနေ မတံ။>
    text <၁၃၉>
      text <အရဟာ အာသိ သော ထေရော၊ အနာဂါမီ တဒာနုဂေါ။>
      text <သုသီလာ ဣတရေ ယုတ္တာ၊ ဒေဝလောကံ အဂမှသေ။>
    text <၁၄၀>
      text <နိဗ္ဗုတော တိဏ္ဏသံသာရော၊ သုဒ္ဓါဝါသေ စ ဧကကော။>
      text <အဟဉ္စ ပက္ကုသာတိ စ၊ သဘိယော ဗာဟိယော တထာ။>
    text <၁၄၁>
      text <ကုမာရကဿပေါ စေဝ၊ တတ္ထ တတ္ထူပဂါ မယံ။>
      text <သံသာရဗန္ဓနာ မုတ္တာ၊ ဂေါတမေနာနုကမ္ပိတာ။>
    text <၁၄၂>
      text <မလ္လေသု ကုသိနာရာယံ၊ ဇာတော ဂဗ္ဘေဝ မေ သတော။>
      text <မာတာ မတာ စိတာရုဠှာ၊ တတော နိပ္ပတိတော အဟံ။>
    text <၁၄၃>
      text <ပတိတော ဒဗ္ဗပုဉ္ဇမှိ၊ တတော ဒဗ္ဗောတိ ဝိဿုတော။>
      text <ဗြဟ္မစာရီဗလေနာဟံ၊ ဝိမုတ္တော သတ္တဝဿိကော။>
    text <၁၄၄>
      text <ခီရောဒနဗလေနာဟံ၊ ပဉ္စဟင်္ဂေဟုပါဂတော။>
      text <ခီဏာသဝေါပဝါဒေန၊ ပါပေဟိ ဗဟုစောဒိတော။>
    text <၁၄၅>
      text <ဥဘော ပုညဉ္စ ပါပဉ္စ၊ ဝီတိဝတ္တောမှိ ဒာနိဟံ။>
      text <ပတွာန ပရမံ သန္တိံ၊ ဝိဟရာမိ အနာသဝေါ။>
    text <၁၄၆>
      text <သေနာသနံ ပညာပယိံ၊ ဟာသယိတွာန သုဗ္ဗတေ။>
      text <ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။>
    text <၁၄၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၄၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၄၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ဒဗ္ဗမလ္လပုတ္တော ထေရော ဣမာ ဂါထာယော>
    text <အဘာသိတ္ထာတိ။>
    stand <ဒဗ္ဗမလ္လပုတ္တတ္ထေရဿာပဒာနံ စတုတ္ထံ။>
  text <၅။ ကုမာရကဿပတ္ထေရအပဒာနံ>
    text <၁၅၀>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
      text <သဗ္ဗလောကဟိတော ဝီရော၊ ပဒုမုတ္တရနာမကော။>
    text <၁၅၁>
      text <တဒာဟံ ဗြာဟ္မဏော ဟုတွာ၊ ဝိဿုတော ဝေဒပါရဂူ။>
      text <ဒိဝါဝိဟာရံ ဝိစရံ၊ အဒ္ဒသံ လောကနာယကံ။>
    text <၁၅၂>
      text <စတုသစ္စံ ပကာသေန္တံ၊ ဗောဓယန္တံ သဒေဝကံ။>
      text <ဝိစိတ္တကထိကာနဂ္ဂံ၊ ဝဏ္ဏယန္တံ မဟာဇနေ။>
    text <၁၅၃>
      text <တဒာ မုဒိတစိတ္တောဟံ၊ နိမန္တေတွာ တထာဂတံ။>
      text <နာနာရတ္တေဟိ ဝတ္ထေဟိ၊ အလင်္ကရိတွာန မဏ္ဍပံ။>
    text <၁၅၄>
      text <နာနာရတနပဇ္ဇောတံ၊ သသင်္ဃံ ဘောဇယိံ တဟိံ။>
      text <ဘောဇယိတွာန သတ္တာဟံ၊ နာနဂ္ဂရသဘောဇနံ။>
    text <၁၅၅>
      text <နာနာစိတ္တေဟိ ပုပ္ဖေဟိ၊ ပူဇယိတွာ သသာဝကံ။>
      text <နိပစ္စ ပါဒမူလမှိ၊ တံ ဌာနံ ပတ္ထယိံ အဟံ။>
    text <၁၅၆>
      text <တဒာ မုနိဝရော အာဟ၊ ကရုဏေကရသာသယော။>
      text <ပဿထေတံ ဒိဇဝရံ၊ ပဒုမာနနလောစနံ။>
    text <၁၅၇>
      text <ပီတိပါမောဇ္ဇဗဟုလံ၊ သမုဂ္ဂတတနူရုဟံ။>
      text <ဟာသမှိတဝိသာလက္ခံ၊ မမ သာသနလာလသံ။>
    text <၁၅၈>
      text <ပတိတံ ပါဒမူလေ မေ၊ ဧကာဝတ္ထသုမာနသံ။>
      text <ဧသ ပတ္ထေတိ တံ ဌာနံ၊ ဝိစိတ္တကထိကတ္တနံ။>
    text <၁၅၉>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၆၀>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကုမာရကဿပေါ နာမ၊ ဟေဿတိ သတ္ထု သာဝကော။>
    text <၁၆၁>
      text <ဝိစိတ္တပုပ္ဖဒုဿာနံ၊ ရတနာနဉ္စ ဝါဟသာ။>
      text <ဝိစိတ္တကထိကာနံ သော၊ အဂ္ဂတံ ပါပုဏိဿတိ။>
    text <၁၆၂>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၆၃>
      text <ပရိဗ္ဘမံ ဘဝါဘဝေ၊ ရင်္ဂမဇ္ဈေ ယထာ နဋော။>
      text <သာခမိဂတြဇော ဟုတွာ၊ မိဂိယာ ကုစ္ဆိမောက္ကမိံ။>
    text <၁၆၄>
      text <တဒာ မယိ ကုစ္ဆိဂတေ၊ ဝဇ္ဈဝါရော ဥပဋ္ဌိတော။>
      text <သာခေန စတ္တာ မေ မာတာ၊ နိဂြောဓံ သရဏံ ဂတာ။>
    text <၁၆၅>
      text <တေန သာ မိဂရာဇေန၊ မရဏာ ပရိမောစိတာ။>
      text <ပရိစ္စဇိတွာ သပါဏံ၊ မမေဝံ ဩဝဒီ တဒာ။>
    text <၁၆၆>
      text <နိဂြောဓမေဝ သေဝေယျ၊ န သာခမုပသံဝသေ။>
      text <နိဂြောဓသ္မိံ မတံ သေယျော၊ ယဉ္စေ သာခမှိ ဇီဝိတံ။>
    text <၁၆၇>
      text <တေနာနုသိဋ္ဌာ မိဂယူထပေန၊ အဟဉ္စ မာတာ စ တထေတရေ စ။>
      text <အာဂမ္မ ရမ္မံ တုသိတာဓိဝါသံ၊ ဂတာ ပဝါသံ သဃရံ ယထေဝ။>
    text <၁၆၈>
      text <ပုနော ကဿပဝီရဿ၊ အတ္ထမေန္တမှိ သာသနေ။>
      text <အာရုယှ သေလသိခရံ၊ ယုဉ္ဇိတွာ ဇိနသာသနံ။>
    text <၁၆၉>
      text <ဣဒာနာဟံ ရာဇဂဟေ၊ ဇာတော သေဋ္ဌိကုလေ အဟုံ။>
      text <အာပန္နသတ္တာ မေ မာတာ၊ ပဗ္ဗဇိ အနဂါရိယံ။>
    text <၁၇၀>
      text <သဂဗ္ဘံ တံ ဝိဒိတွာန၊ ဒေဝဒတ္တမုပါနယုံ။>
      text <သော အဝေါစ ဝိနာသေထ၊ ပါပိကံ ဘိက္ခုနိံ ဣမံ။>
    text <၁၇၁>
      text <ဣဒာနိပိ မုနိန္ဒေန၊ ဇိနေန အနုကမ္ပိတာ။>
      text <သုခိနီ အဇနီ မယှံ၊ မာတာ ဘိက္ခုနုပဿယေ။>
    text <၁၇၂>
      text <တံ ဝိဒိတွာ မဟီပါလော၊ ကောသလော မံ အပေါသယိ။>
      text <ကုမာရပရိဟာရေန၊ နာမေနာဟဉ္စ ကဿပေါ။>
    text <၁၇၃>
      text <မဟာကဿပမာဂမ္မ၊ အဟံ ကုမာရကဿပေါ။>
      text <ဝမ္မိကသဒိသံ ကာယံ၊ သုတွာ ဗုဒ္ဓေန ဒေသိတံ။>
    text <၁၇၄>
      text <တတော စိတ္တံ ဝိမုစ္စိ မေ၊ အနုပါဒာယ သဗ္ဗသော။>
      text <ပါယာသိံ ဒမယိတွာဟံ၊ ဧတဒဂ္ဂမပါပုဏိံ။>
    text <၁၇၅>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၇၆>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၇၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ကုမာရကဿပေါ ထေရော ဣမာ ဂါထာယော>
    text <အဘာသိတ္ထာတိ။>
    stand <ကုမာရကဿပတ္ထေရဿာပဒာနံ ပဉ္စမံ။>
    stand <စတုဝီသတိမံ ဘာဏဝါရံ။>
  text <၆။ ဗာဟိယတ္ထေရအပဒာနံ>
    text <၁၇၈>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
      text <မဟပ္ပဘော တိလောကဂ္ဂေါ၊ နာမေန ပဒုမုတ္တရော။>
    text <၁၇၉>
      text <ခိပ္ပါဘိညဿ ဘိက္ခုဿ၊ ဂုဏံ ကိတ္တယတော မုနေ။>
      text <သုတွာ ဥဒဂ္ဂစိတ္တောဟံ၊ ကာရံ ကတွာ မဟေသိနော။>
    text <၁၈၀>
      text <ဒတွာ သတ္တာဟိကံ ဒာနံ၊ သသိဿဿ မုနေ အဟံ။>
      text <အဘိဝါဒိယ သမ္ဗုဒ္ဓံ၊ တံ ဌာနံ ပတ္ထယိံ တဒာ။>
    text <၁၈၁>
      text <တတော မံ ဗျာကရိ ဗုဒ္ဓေါ၊ ဧတံ ပဿထ ဗြာဟ္မဏံ။>
      text <ပတိတံ ပါဒမူလေ မေ၊ စရိယံ ပစ္စဝေက္ခဏံ။>
    text <၁၈၂>
      text <ဟေမယညောပစိတင်္ဂံ၊ အဝဒာတတနုတ္တစံ။>
      text <ပလမ္ဗဗိမ္ဗတမ္ဗောဋ္ဌံ၊ သေတတိဏှသမံ ဒိဇံ။>
    text <၁၈၃>
      text <ဂုဏထာမဗဟုတရံ၊ သမုဂ္ဂတတနူရုဟံ။>
      text <ဂုဏောဃာယတနီဘူတံ၊ ပီတိသမ္ဖုလ္လိတာနနံ။>
    text <၁၈၄>
      text <ဧသော ပတ္ထယတေ ဌာနံ၊ ခိပ္ပါဘိညဿ ဘိက္ခုနော။>
      text <အနာဂတေ မဟာဝီရော၊ ဂေါတမော နာမ ဟေဿတိ။>
    text <၁၈၅>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ဗာဟိယော နာမ နာမေန၊ ဟေဿတိ သတ္ထု သာဝကော။>
    text <၁၈၆>
      text <တဒာ ဟိ တုဋ္ဌော ဝုဋ္ဌာယ၊ ယာဝဇီဝံ မဟာမုနေ။>
      text <ကာရံ ကတွာ စုတော သဂ္ဂံ၊ အဂံ သဘဝနံ ယထာ။>
    text <၁၈၇>
      text <ဒေဝဘူတော မနုဿော ဝါ၊ သုခိတော တဿ ကမ္မုနော။>
      text <ဝါဟသာ သံသရိတွာန၊ သမ္ပတ္တိမနုဘောမဟံ။>
    text <၁၈၈>
      text <ပုန ကဿပဝီရဿ၊ အတ္ထမေန္တမှိ သာသနေ။>
      text <အာရုယှ သေလသိခရံ၊ ယုဉ္ဇိတွာ ဇိနသာသနံ။>
    text <၁၈၉>
      text <ဝိသုဒ္ဓသီလော သပ္ပညော၊ ဇိနသာသနကာရကော။>
      text <တတော စုတာ ပဉ္စ ဇနာ၊ ဒေဝလောကံ အဂမှသေ။>
    text <၁၉၀>
      text <တတောဟံ ဗာဟိယော ဇာတော၊ ဘာရုကစ္ဆေ ပုရုတ္တမေ။>
      text <တတော နာဝါယ ပက္ခန္ဒော၊ သာဂရံ အပ္ပသိဒ္ဓိယံ။>
    text <၁၉၁>
      text <တတော နာဝါ အဘိဇ္ဇိတ္ထ၊ ဂန္တွာန ကတိပါဟကံ။>
      text <တဒာ ဘီသနကေ ဃောရေ၊ ပတိတော မကရာကရေ။>
    text <၁၉၂>
      text <တဒာဟံ ဝါယမိတွာန၊ သန္တရိတွာ မဟောဒဓိံ။>
      text <သုပ္ပါဒပဋ္ဋနဝရံ၊ သမ္ပတ္တော မန္ဒဝေဓိတော။>
    text <၁၉၃>
      text <ဒာရုစီရံ နိဝါသေတွာ၊ ဂါမံ ပိဏ္ဍာယ ပါဝိသိံ။>
      text <တဒာဟ သော ဇနော တုဋ္ဌော၊ အရဟာယမိဓာဂတော။>
    text <၁၉၄>
      text <ဣမံ အန္နေန ပါနေန၊ ဝတ္ထေန သယနေန စ။>
      text <ဘေသဇ္ဇေန စ သက္ကတွာ၊ ဟေဿာမ သုခိတာ မယံ။>
    text <၁၉၅>
      text <ပစ္စယာနံ တဒာ လာဘီ၊ တေဟိ သက္ကတပူဇိတော။>
      text <အရဟာဟန္တိ သင်္ကပ္ပံ၊ ဥပ္ပါဒေသိံ အယောနိသော။>
    text <၁၉၆>
      text <တတော မေ စိတ္တမညာယ၊ စောဒယီ ပုဗ္ဗဒေဝတာ။>
      text <န တွံ ဥပါယမဂ္ဂညူ၊ ကုတော တွံ အရဟာ ဘဝေ။>
    text <၁၉၇>
      text <စောဒိတော တာယ သံဝိဂ္ဂေါ၊ တဒာဟံ ပရိပုစ္ဆိ တံ။>
      text <ကေ ဝါ ဧတေ ကုဟိံ လောကေ၊ အရဟန္တော နရုတ္တမာ။>
    text <၁၉၈>
      text <သာဝတ္ထိယံ ကောသလမန္ဒိရေ ဇိနော၊ ပဟူတပညော ဝရဘူရိမေဓသော။>
      text <သော သကျပုတ္တော အရဟာ အနာသဝေါ၊ ဒေသေတိ ဓမ္မံ အရဟတ္တပတ္တိယာ။>
    text <၁၉၉>
      text <တဒဿ သုတွာ ဝစနံ သုပီဏိတော၊ နိဓိံဝ လဒ္ဓါ ကပဏောတိ ဝိမှိတော။>
      text <ဥဒဂ္ဂစိတ္တော အရဟတ္တမုတ္တမံ၊ သုဒဿနံ ဒဋ္ဌုမနန္တဂေါစရံ။>
    text <၂၀၀>
      text <တဒာ တတော နိက္ခမိတွာန သတ္ထုနော၊ သဒာ ဇိနံ ပဿာမိ ဝိမလာနနံ။>
      text <ဥပေစ္စ ရမ္မံ ဝိဇိတဝှယံ ဝနံ၊ ဒိဇေ အပုစ္ဆိံ ကုဟိံ လောကနန္ဒနော။>
    text <၂၀၁>
      text <တတော အဝေါစုံ နရဒေဝဝန္ဒိတော၊ ပုရံ ပဝိဋ္ဌော အသနေသနာယ သော။>
      text <သသောဝ ခိပ္ပံ မုနိဒဿနုဿုကော၊ ဥပေစ္စ ဝန္ဒာဟိ တမဂ္ဂပုဂ္ဂလံ။>
    text <၂၀၂>
      text <တတောဟံ တုဝဋံ ဂန္တွာ၊ သာဝတ္ထိံ ပုရမုတ္တမံ။>
      text <ဝိစရန္တံ တမဒ္ဒက္ခိံ၊ ပိဏ္ဍတ္ထံ အပိဟာဂိဓံ။>
    text <၂၀၃>
      text <ပတ္တပါဏိံ အလောလက္ခံ၊ ပါစယန္တံ ပီတာကရံ။>
      text <သိရီနိလယသင်္ကာသံ၊ ရဝိဒိတ္တိဟရာနနံ။>
    text <၂၀၄>
      text <တံ သမေစ္စ နိပစ္စာဟံ၊ ဣဒံ ဝစနမဗြဝိံ။>
      text <ကုပထေ ဝိပ္ပနဋ္ဌဿ၊ သရဏံ ဟောဟိ ဂေါတမ။>
    text <၂၀၅>
      text <ပါဏသန္တာရဏတ္ထာယ၊ ပိဏ္ဍာယ ဝိစရာမဟံ။>
      text <န တေ ဓမ္မကထာကာလော၊ ဣစ္စာဟ မုနိသတ္တမော။>
    text <၂၀၆>
      text <တဒာ ပုနပ္ပုနံ ဗုဒ္ဓံ၊ အာယာစိံ ဓမ္မလာလသော။>
      text <ယော မေ ဓမ္မမဒေသေသိ၊ ဂမ္ဘီရံ သုညတံ ပဒံ။>
    text <၂၀၇>
      text <တဿ ဓမ္မံ သုဏိတွာန၊ ပါပုဏိံ အာသဝက္ခယံ။>
      text <ပရိက္ခီဏာယုကော သန္တော၊ အဟော သတ္ထာနုကမ္ပကော။>
    text <၂၀၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၀၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၁၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <၂၁၁>
      text <ဧဝံ ထေရော ဝိယာကာသိ၊ ဗာဟိယော ဒာရုစီရိယော။>
      text <သင်္ကာရကူဋေ ပတိတော၊ ဘူတာဝိဋ္ဌာယ ဂါဝိယာ။>
    text <၂၁၂>
      text <အတ္တနော ပုဗ္ဗစရိယံ၊ ကိတ္တယိတွာ မဟာမတိ။>
      text <ပရိနိဗ္ဗာယိ သော ထေရော၊ သာဝတ္ထိယံ ပုရုတ္တမေ။>
    text <၂၁၃>
      text <နဂရာ နိက္ခမန္တော တံ၊ ဒိသွာန ဣသိသတ္တမော။>
      text <ဒာရုစီရဓရံ ဓီရံ၊ ဗာဟိယံ ဗာဟိတာဂမံ။>
    text <၂၁၄>
      text <ဘူမိယံ ပတိတံ ဒန္တံ၊ ဣန္ဒကေတူဝ ပါတိတံ။>
      text <ဂတာယုံ သုက္ခကိလေသံ၊ ဇိနသာသနကာရကံ။>
    text <၂၁၅>
      text <တတော အာမန္တယီ သတ္ထာ၊ သာဝကေ သာသနေ ရတေ။>
      text <ဂဏှထ နေတွာ ဈာပေထ၊ တနုံ သဗြဟ္မစာရိနော။>
    text <၂၁၆>
      text <ထူပံ ကရောထ ပူဇေထ၊ နိဗ္ဗုတော သော မဟာမတိ။>
      text <ခိပ္ပါဘိညာနမေသဂ္ဂေါ၊ သာဝကော မေ ဝစောကရော။>
    text <၂၁၇>
      text <သဟဿမပိ စေ ဂါထာ၊ အနတ္ထပဒသဉှိတာ။>
      text <ဧကံ ဂါထာပဒံ သေယျော၊ ယံ သုတွာ ဥပသမ္မတိ။>
    text <၂၁၈>
      text <ယတ္ထ အာပေါ စ ပထဝီ၊ တေဇော ဝါယော န ဂါဓတိ။>
      text <န တတ္ထ သုက္ကာ ဇောတန္တိ၊ အာဒိစ္စော န ပကာသတိ။>
    text <၂၁၉>
      text <န တတ္ထ စန္ဒိမာ ဘာတိ၊ တမော တတ္ထ န ဝိဇ္ဇတိ။>
      text <ယဒာ စ အတ္တနာ ဝေဒိ၊ မုနိမောနေန ဗြာဟ္မဏော။>
    text <၂၂၀>
      text <အထ ရူပါ အရူပါ စ၊ သုခဒုက္ခါ ဝိမုစ္စတိ။>
      text <ဣစ္စေဝံ အဘဏီ နာထော၊ တိလောကသရဏော မုနိ။>
    stand <ဣတ္ထံ သုဒံ အာယသ္မာ ဗာဟိယော ထေရော ဣမာ ဂါထာယော>
    text <အဘာသိတ္ထာတိ။>
    stand <ဗာဟိယတ္ထေရဿာပဒာနံ ဆဋ္ဌံ။>
  text <၇။ မဟာကောဋ္ဌိကတ္ထေရအပဒာနံ>
    text <၂၂၁>
      text <ပဒုမုတ္တရော နာမ ဇိနော၊ သဗ္ဗလောကဝိဒူ မုနိ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ စက္ခုမာ။>
    text <၂၂၂>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၂၂၃>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၂၂၄>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၂၂၅>
      text <ရတနာနဋ္ဌပညာသံ၊ ဥဂ္ဂတော သော မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၂၂၆>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၂၂၇>
      text <တဒာဟံ ဟံသဝတိယံ၊ ဗြာဟ္မဏော ဝေဒပါရဂူ။>
      text <ဥပေစ္စ သဗ္ဗလောကဂ္ဂံ၊ အဿောသိံ ဓမ္မဒေသနံ။>
    text <၂၂၈>
      text <တဒာ သော သာဝကံ ဝီရော၊ ပဘိန္နမတိဂေါစရံ။>
      text <အတ္ထေ ဓမ္မေ နိရုတ္တေ စ၊ ပဋိဘာနေ စ ကောဝိဒံ။>
    text <၂၂၉>
      text <ဌပေသိ ဧတဒဂ္ဂမှိ၊ တံ သုတွာ မုဒိတော အဟံ။>
      text <သသာဝကံ ဇိနဝရံ၊ သတ္တာဟံ ဘောဇယိံ တဒာ။>
    text <၂၃၀>
      text <ဒုဿေဟစ္ဆာဒယိတွာန၊ သသိဿံ ဗုဒ္ဓိသာဂရံ။>
      text <နိပစ္စ ပါဒမူလမှိ၊ တံ ဌာနံ ပတ္ထယိံ အဟံ။>
    text <၂၃၁>
      text <တတော အဝေါစ လောကဂ္ဂေါ၊ ပဿထေတံ ဒိဇုတ္တမံ။>
      text <ဝိနတံ ပါဒမူလေ မေ၊ ကမလောဒရသပ္ပဘံ။>
    text <၂၃၂>
      text <ဗုဒ္ဓသေဋ္ဌဿ ဘိက္ခုဿ၊ ဌာနံ ပတ္ထယတေ အယံ။>
      text <တာယ သဒ္ဓါယ စာဂေန၊ သဒ္ဓမ္မဿဝနေန စ။>
    text <၂၃၃>
      text <သဗ္ဗတ္ထ သုခိတော ဟုတွာ၊ သံသရိတွာ ဘဝါဘဝေ။>
      text <အနာဂတမှိ အဒ္ဓါနေ၊ လစ္ဆသေ တံ မနောရထံ။>
    text <၂၃၄>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၃၅>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကောဋ္ဌိကော နာမ နာမေန၊ ဟေဿတိ သတ္ထု သာဝကော။>
    text <၂၃၆>
      text <တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တော ပရိစရိံ၊ သတော ပညာသမာဟိတော။>
    text <၂၃၇>
      text <တေန ကမ္မဝိပါကေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၃၈>
      text <သတာနံ တီဏိက္ခတ္တုဉ္စ၊ ဒေဝရဇ္ဇမကာရယိံ။>
      text <သတာနံ ပဉ္စက္ခတ္တုဉ္စ၊ စက္ကဝတ္တီ အဟောသဟံ။>
    text <၂၃၉>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
      text <သဗ္ဗတ္ထ သုခိတော အာသိံ၊ တဿ ကမ္မဿ ဝါဟသာ။>
    text <၂၄၀>
      text <ဒုဝေ ဘဝေ သံသရာမိ၊ ဒေဝတ္တေ အထ မာနုသေ။>
      text <အညံ ဂတိံ န ဂစ္ဆာမိ၊ သုစိဏ္ဏဿ ဣဒံ ဖလံ။>
    text <၂၄၁>
      text <ဒုဝေ ကုလေ ပဇာယာမိ၊ ခတ္တိယေ အထ ဗြာဟ္မဏေ။>
      text <နီစေ ကုလေ န ဇာယာမိ၊ သုစိဏ္ဏဿ ဣဒံ ဖလံ။>
    text <၂၄၂>
      text <ပစ္ဆိမေ ဘဝေ သမ္ပတ္တေ၊ ဗြဟ္မဗန္ဓု အဟောသဟံ။>
      text <သာဝတ္ထိယံ ဝိပ္ပကုလေ၊ ပစ္စာဇာတော မဟဒ္ဓနေ။>
    text <၂၄၃>
      text <မာတာ စန္ဒဝတီ နာမ၊ ပိတာ မေ အဿလာယနော။>
      text <ယဒာ မေ ပိတရံ ဗုဒ္ဓေါ၊ ဝိနယီ သဗ္ဗသုဒ္ဓိယာ။>
    text <၂၄၄>
      text <တဒာ ပသန္နော သုဂတေ၊ ပဗ္ဗဇိံ အနဂါရိယံ။>
      text <မောဂ္ဂလ္လာနော အာစရိယော၊ ဥပဇ္ဈာ သာရိသမ္ဘဝေါ။>
    text <၂၄၅>
      text <ကေသေသု ဆိဇ္ဇမာနေသု၊ ဒိဋ္ဌိ ဆိန္နာ သမူလိကာ။>
      text <နိဝါသေန္တော စ ကာသာဝံ၊ အရဟတ္တမပါပုဏိံ။>
    text <၂၄၆>
      text <အတ္ထဓမ္မနိရုတ္တီသု၊ ပဋိဘာနေ စ မေ မတိ။>
      text <ပဘိန္နာ တေန လောကဂ္ဂေါ၊ ဧတဒဂ္ဂေ ဌပေသိ မံ။>
    text <၂၄၇>
      text <အသန္ဒိဋ္ဌံ ဝိယာကာသိံ၊ ဥပတိဿေန ပုစ္ဆိတော။>
      text <ပဋိသမ္ဘိဒာသု တေနာဟံ၊ အဂ္ဂေါ သမ္ဗုဒ္ဓသာသနေ။>
    text <၂၄၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၄၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၅၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ မဟာကောဋ္ဌိကော ထေရော ဣမာ ဂါထာယော>
    text <အဘာသိတ္ထာတိ။>
    stand <မဟာကောဋ္ဌိကတ္ထေရဿာပဒာနံ သတ္တမံ။>
  text <၈။ ဥရုဝေဠကဿပတ္ထေရအပဒာနံ>
    text <၂၅၁>
      text <ပဒုမုတ္တရော နာမ ဇိနော၊ သဗ္ဗလောကဝိဒူ မုနိ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ စက္ခုမာ။>
    text <၂၅၂>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၂၅၃>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၂၅၄>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၂၅၅>
      text <ရတနာနဋ္ဌပညာသံ၊ ဥဂ္ဂတော သော မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၂၅၆>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၂၅၇>
      text <တဒာဟံ ဟံသဝတိယာ၊ ဗြာဟ္မဏော သာဓုသမ္မတော။>
      text <ဥပေစ္စ လောကပဇ္ဇောတံ၊ အဿောသိံ ဓမ္မဒေသနံ။>
    text <၂၅၈>
      text <တဒာ မဟာပရိသတိံ၊ မဟာပရိသသာဝကံ။>
      text <ဌပေန္တံ ဧတဒဂ္ဂမှိ၊ သုတွာန မုဒိတော အဟံ။>
    text <၂၅၉>
      text <မဟတာ ပရိဝါရေန၊ နိမန္တေတွာ မဟာဇိနံ။>
      text <ဗြာဟ္မဏာနံ သဟဿေန၊ သဟဒာနမဒာသဟံ။>
    text <၂၆၀>
      text <မဟာဒာနံ ဒဒိတွာန၊ အဘိဝါဒိယ နာယကံ။>
      text <ဧကမန္တံ ဌိတော ဟဋ္ဌော၊ ဣဒံ ဝစနမဗြဝိံ။>
    text <၂၆၁>
      text <တယိ သဒ္ဓါယ မေ ဝီရ၊ အဓိကာရဂုဏေန စ။>
      text <ပရိသာ မဟတီ ဟောတု၊ နိဗ္ဗတ္တဿ တဟိံ တဟိံ။>
    text <၂၆၂>
      text <တဒာ အဝေါစ ပရိသံ၊ ဂဇဂဇ္ဇိတသုဿရော။>
      text <ကရဝီကရုတော သတ္ထာ၊ ဧတံ ပဿထ ဗြာဟ္မဏံ။>
    text <၂၆၃>
      text <ဟေမဝဏ္ဏံ မဟာဗာဟုံ၊ ကမလာနနလောစနံ။>
      text <ဥဒဂ္ဂတနုဇံ ဟဋ္ဌံ၊ သဒ္ဓဝန္တံ ဂုဏေ မမ။>
    text <၂၆၄>
      text <ဧသ ပတ္ထယတေ ဌာနံ၊ သီဟဃောသဿ ဘိက္ခုနော။>
      text <အနာဂတမှိ အဒ္ဓါနေ၊ လစ္ဆသေ တံ မနောရထံ။>
    text <၂၆၅>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၂၆၆>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ကဿပေါ နာမ ဂေါတ္တေန၊ ဟေဿတိ သတ္ထု သာဝကော။>
    text <၂၆၇>
      text <ဣတော ဒွေနဝုတေ ကပ္ပေ၊ အဟု သတ္ထာ အနုတ္တရော။>
      text <အနူပမော အသဒိသော၊ ဖုဿော လောကဂ္ဂနာယကော။>
    text <၂၆၈>
      text <သော စ သဗ္ဗံ တမံ ဟန္တွာ၊ ဝိဇဋေတွာ မဟာဇဋံ။>
      text <ဝဿတေ အမတံ ဝုဋ္ဌိံ၊ တပ္ပယန္တော သဒေဝကံ။>
    text <၂၆၉>
      text <တဒာ ဟိ ဗာရာဏသိယံ၊ ရာဇာ ပစ္စာ အဟုမှသေ။>
      text <ဘာတရောမှ တယော သဗ္ဗေ၊ သံဝိသဋ္ဌာဝ ရာဇိနော။>
    text <၂၇၀>
      text <ဝီရင်္ဂရူပါ ဗလိနော၊ သင်္ဂါမေ အပရာဇိတာ။>
      text <တဒာ ကုပိတပစ္စန္တော၊ အမှေ အာဟ မဟီပတိ။>
    text <၂၇၁>
      text <ဧထ ဂန္တွာန ပစ္စန္တံ၊ သောဓေတွာ အဋ္ဋဝီဗလံ။>
      text <ခေမံ ဝိဇိရိတံ ကတွာ၊ ပုန ဒေထာတိ ဘာသထ။>
    text <၂၇၂>
      text <တတော မယံ အဝေါစုမှ၊ ယဒိ ဒေယျာသိ နာယကံ။>
      text <ဥပဋ္ဌာနာယ အမှာကံ၊ သာဓယိဿာမ ဝေါ တတော။>
    text <၂၇၃>
      text <တတော မယံ လဒ္ဓဝရာ၊ ဘူမိပါလေန ပေသိတာ။>
      text <နိက္ခိတ္တသတ္ထံ ပစ္စန္တံ၊ ကတွာ ပုနရုပစ္စ တံ။>
    text <၂၇၄>
      text <ယာစိတွာ သတ္ထုပဋ္ဌာနံ၊ ရာဇာနံ လောကနာယကံ။>
      text <မုနိဝီရံ လဘိတွာန၊ ယာဝဇီဝံ ယဇိမှ တံ။>
    text <၂၇၅>
      text <မဟဂ္ဃာနိ စ ဝတ္ထာနိ၊ ပဏီတာနိ ရသာနိ စ။>
      text <သေနာသနာနိ ရမ္မာနိ၊ ဘေသဇ္ဇာနိ ဟိတာနိ စ။>
    text <၂၇၆>
      text <ဒတွာ သသင်္ဃမုနိနော၊ ဓမ္မေနုပ္ပါဒိတာနိ နော။>
      text <သီလဝန္တော ကာရုဏိကာ၊ ဘာဝနာယုတ္တမာနသာ။>
    text <၂၇၇>
      text <သဒ္ဓါ ပရိစရိတွာန၊ မေတ္တစိတ္တေန နာယကံ။>
      text <နိဗ္ဗုတေ တမှိ လောကဂ္ဂေ၊ ပူဇံ ကတွာ ယထာဗလံ။>
    text <၂၇၈>
      text <တတော စုတာ သန္တုသိတံ၊ ဂတာ တတ္ထ မဟာသုခံ။>
      text <အနုဘူတာ မယံ သဗ္ဗေ၊ ဗုဒ္ဓပူဇာယိဒံ ဖလံ။>
    text <၂၇၉>
      text <မာယာကာရော ယထာ ရင်္ဂေ၊ ဒဿေသိ ဝိကတိံ ဗဟုံ။>
      text <တထာ ဘဝေ ဘမန္တောဟံ၊ ဝိဒေဟာဓိပတီ အဟုံ။>
    text <၂၈၀>
      text <ဂုဏာစေဠဿ ဝါကျေန၊ မိစ္ဆာဒိဋ္ဌိဂတာသယော။>
      text <နရကံ မဂ္ဂမာရူဠှော၊ ရုစာယ မမ ဓီတုယာ။>
    text <၂၈၁>
      text <ဩဝါဒံ နာဒိယိတွာန၊ ဗြဟ္မုနာ နာရဒေနဟံ။>
      text <ဗဟုဓာ သံသိတော သန္တော၊ ဒိဋ္ဌိံ ဟိတွာန ပါပိကံ။>
    text <၂၈၂>
      text <ပူရယိတွာ ဝိသေသေန၊ ဒသ ကမ္မပထာနိဟံ။>
      text <ဟိတွာန ဒေဟမဂမိံ၊ သဂ္ဂံ သဘဝနံ ယထာ။>
    text <၂၈၃>
      text <ပစ္ဆိမေ ဘဝေ သမ္ပတ္တေ၊ ဗြဟ္မဗန္ဓု အဟောသဟံ။>
      text <ဗာရာဏသိယံ ဖီတာယံ၊ ဇာတော ဝိပ္ပမဟာကုလေ။>
    text <၂၈၄>
      text <မစ္စုဗျာဓိဇရာ ဘီတော၊ ဩဂါဟေတွာ မဟာဝနံ။>
      text <နိဗ္ဗာနံ ပဒမေသန္တော၊ ဇဋိလေသု ပရိဗ္ဗဇိံ။>
    text <၂၈၅>
      text <တဒာ ဒွေ ဘာတရော မယှံ၊ ပဗ္ဗဇိံသု မယာ သဟ။>
      text <ဥရုဝေဠာယံ မာပေတွာ၊ အဿမံ နိဝသိံ အဟံ။>
    text <၂၈၆>
      text <ကဿပေါ နာမ ဂေါတ္တေန၊ ဥရုဝေဠနိဝါသိကော။>
      text <တတော မေ အာသိ ပညတ္တိ၊ ဥရုဝေဠကဿပေါ ဣတိ။>
    text <၂၈၇>
      text <နဒီသကာသေ ဘာတာ မေ၊ နဒီကဿပသဝှယော။>
      text <အာသီ သကာသနာမေန၊ ဂယာယံ ဂယာကဿပေါ။>
    text <၂၈၈>
      text <ဒွေ သတာနိ ကနိဋ္ဌဿ၊ တီဏိ မဇ္ဈဿ ဘာတုနော။>
      text <မမ ပဉ္စ သတာနူနာ၊ သိဿာ သဗ္ဗေ မမာနုဂါ။>
    text <၂၈၉>
      text <တဒာ ဥပေစ္စ မံ ဗုဒ္ဓေါ၊ ကတွာန ဝိဝိဓာနိ မေ။>
      text <ပါဋိဟီရာနိ လောကဂ္ဂေါ၊ ဝိနေသိ နရသာရထိ။>
    text <၂၉၀>
      text <သဟဿပရိဝါရေန၊ အဟောသိံ ဧဟိဘိက္ခုကော။>
      text <တေဟေဝ သဟ သဗ္ဗေဟိ၊ အရဟတ္တမပါပုဏိံ။>
    text <၂၉၁>
      text <တေ စေဝညေ စ ဗဟဝေါ၊ သိဿာ မံ ပရိဝါရယုံ။>
      text <သာသိတုဉ္စ သမတ္ထောဟံ၊ တတော မံ ဣသိသတ္တမော။>
    text <၂၉၂>
      text <မဟာပရိသဘာဝသ္မိံ၊ ဧတဒဂ္ဂေ ဌပေသိ မံ။>
      text <အဟော ဗုဒ္ဓေ ကတံ ကာရံ၊ သဖလံ မေ အဇာယထ။>
    text <၂၉၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၉၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၉၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ဥရုဝေဠကဿပေါ ထေရော ဣမာ ဂါထာယော>
    text <အဘာသိတ္ထာတိ။>
    stand <ဥရုဝေဠကဿပတ္ထေရဿာပဒာနံ အဋ္ဌမံ။>
  text <၉။ ရာဓတ္ထေရအပဒာနံ>
    text <၂၉၆>
      text <ပဒုမုတ္တရော နာမ ဇိနော၊ သဗ္ဗလောကဝိဒူ မုနိ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ စက္ခုမာ။>
    text <၂၉၇>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၂၉၈>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၂၉၉>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၃၀၀>
      text <ရတနာနဋ္ဌပညာသံ၊ ဥဂ္ဂတော သော မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၃၀၁>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၃၀၂>
      text <တဒာဟံ ဟံသဝတိယံ၊ ဗြာဟ္မဏော မန္တပါရဂူ။>
      text <ဥပေစ္စ တံ နရဝရံ၊ အဿောသိံ ဓမ္မဒေသနံ။>
    text <၃၀၃>
      text <ပညပေန္တံ မဟာဝီရံ၊ ပရိသာသု ဝိသာရဒံ။>
      text <ပဋိဘာနေယျကံ ဘိက္ခုံ၊ ဧတဒဂ္ဂေ ဝိနာယကံ။>
    text <၃၀၄>
      text <တဒာဟံ ကာရံ ကတွာန၊ သသင်္ဃေ လောကနာယကေ။>
      text <နိပစ္စ သိရသာ ပါဒေ၊ တံ ဌာနံ အဘိပတ္ထယိံ။>
    text <၃၀၅>
      text <တတော မံ ဘဂဝါ အာဟ၊ သိင်္ဂီနိက္ခသမပ္ပဘော။>
      text <သရေန ရဇနီယေန၊ ကိလေသမလဟာရိနာ။>
    text <၃၀၆>
      text <သုခီ ဘဝဿု ဒီဃာယု၊ သိဇ္ဈတု ပဏိဓီ တဝ။>
      text <သသင်္ဃေ မေ ကတံ ကာရံ၊ အတီဝ ဝိပုလံ တယာ။>
    text <၃၀၇>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၃၀၈>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ရာဓောတိ နာမဓေယျေန၊ ဟေဿတိ သတ္ထု သာဝကော။>
    text <၃၀၉>
      text <သ တေ ဟေတုဂုဏေ တုဋ္ဌော၊ သကျပုတ္တော နရာသဘော။>
      text <ပဋိဘာနေယျကာနဂ္ဂံ၊ ပညပေဿတိ နာယကော။>
    text <၃၁၀>
      text <တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တော ပရိစရိံ၊ သတော ပညာသမာဟိတော။>
    text <၃၁၁>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၃၁၂>
      text <သတာနံ တီဏိက္ခတ္တုဉ္စ၊ ဒေဝရဇ္ဇမကာရယိံ။>
      text <သတာနံ ပဉ္စက္ခတ္တုဉ္စ၊ စက္ကဝတ္တီ အဟောသဟံ။>
    text <၃၁၃>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
      text <သဗ္ဗတ္ထ သုခိတော အာသိံ၊ တဿ ကမ္မဿ ဝါဟသာ။>
    text <၃၁၄>
      text <ပစ္ဆိမေ ဘဝေ သမ္ပတ္တေ၊ ဂိရိဗ္ဗဇပုရုတ္တမေ။>
      text <ဇာတော ဝိပ္ပကုလေ နိဒ္ဓေ၊ ဝိကလစ္ဆာဒနာသနေ။>
    text <၃၁၅>
      text <ကဋစ္ဆုဘိက္ခံ ပါဒာသိံ၊ သာရိပုတ္တဿ တာဒိနော။>
      text <ယဒာ ဇိဏ္ဏော စ ဝုဒ္ဓေါ စ၊ တဒာရာမမုပါဂမိံ။>
    text <၃၁၆>
      text <ပဗ္ဗဇတိ န မံ ကောစိ၊ ဇိဏ္ဏဒုဗ္ဗလထာမကံ။>
      text <တေန ဒီနော ဝိဝဏ္ဏင်္ဂေါ၊ သောကော စာသိံ တဒာ အဟံ။>
    text <၃၁၇>
      text <ဒိသွာ မဟာကာရုဏိကော၊ မမမာဟ မဟာမုနိ။>
      text <ကိမတ္ထံ ပုတ္တသောကဋ္ဋော၊ ဗြူဟိ တေ စိတ္တဇံ ရုဇံ။>
    text <၃၁၈>
      text <ပဗ္ဗဇ္ဇံ န လဘေ ဝီရ၊ သွာက္ခါတေ တဝ သာသနေ။>
      text <တေန သောကေန ဒီနောသ္မိ၊ သရဏံ ဟောဟိ နာယက။>
    text <၃၁၉>
      text <တဒာ ဘိက္ခူ သမာနေတွာ၊ အပုစ္ဆိ မုနိသတ္တမော။>
      text <ဣမဿ အဓိကာရံ ယေ၊ သရန္တိ ဗျာဟရန္တု တေ။>
    text <၃၂၀>
      text <သာရိပုတ္တော တဒာဝေါစ၊ ကာရမဿ သရာမဟံ။>
      text <ကဋစ္ဆုဘိက္ခံ ဒာပေသိ၊ ပိဏ္ဍာယ စရတော မမ။>
    text <၃၂၁>
      text <သာဓု သာဓု ကတညူသိ၊ သာရိပုတ္တ ဣမံ တုဝံ။>
      text <ပဗ္ဗာဇေဟိ ဒိဇံ ဝုဍ္ဎံ၊ ဟေဿတာဇာနိယော အယံ။>
    text <၃၂၂>
      text <တတော အလတ္ထံ ပဗ္ဗဇ္ဇံ၊ ကမ္မဝါစောပသမ္ပဒံ။>
      text <န စိရေနေဝ ကာလေန၊ ပါပုဏိံ အာသဝက္ခယံ။>
    text <၃၂၃>
      text <သက္ကစ္စံ မုနိနော ဝါကျံ၊ သုဏာမိ မုဒိတော ယတော။>
      text <ပဋိဘာနေယျကာနဂ္ဂံ၊ တတော မံ ဌပယီ ဇိနော။>
    text <၃၂၄>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၂၅>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၂၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ရာဓော ထေရော ဣမာ ဂါထာယော>
    text <အဘာသိတ္ထာတိ။>
    stand <ရာဓတ္ထေရဿာပဒာနံ နဝမံ။>
  text <၁၀။ မောဃရာဇတ္ထေရအပဒာနံ>
    text <၃၂၇>
      text <ပဒုမုတ္တရော နာမ ဇိနော၊ သဗ္ဗလောကဝိဒူ မုနိ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ စက္ခုမာ။>
    text <၃၂၈>
      text <ဩဝါဒကော ဝိညာပကော၊ တာရကော သဗ္ဗပါဏိနံ။>
      text <ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။>
    text <၃၂၉>
      text <အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။>
      text <သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။>
    text <၃၃၀>
      text <ဧဝံ နိရာကုလံ အာသိ၊ သုညတံ တိတ္ထိယေဟိ စ။>
      text <ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။>
    text <၃၃၁>
      text <ရတနာနဋ္ဌပညာသံ၊ ဥဂ္ဂတော သော မဟာမုနိ။>
      text <ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။>
    text <၃၃၂>
      text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
      text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
    text <၃၃၃>
      text <တဒာဟံ ဟံသဝတိယံ၊ ကုလေ အညတရေ အဟုံ။>
      text <ပရကမ္မာယနေ ယုတ္တော၊ နတ္ထိ မေ ကိဉ္စိ သံဓနံ။>
    text <၃၃၄>
      text <ပဋိက္ကမနသာလာယံ၊ ဝသန္တော ကတဘူမိယံ။>
      text <အဂ္ဂိံ ဥဇ္ဇာလယိံ တတ္ထ၊ ဒဠှံ ကဏှာသိ သာ ဟီ။>
    text <၃၃၅>
      text <တဒာ ပရိသတိံ နာထော၊ စတုသစ္စပကာသကော။>
      text <သာဝကံ သမ္ပကိတ္တေသိ၊ လူခစီဝရဓာရကံ။>
    text <၃၃၆>
      text <တဿ တမှိ ဂုဏေ တုဋ္ဌော၊ ပဏိပစ္စ တထာဂတံ။>
      text <လူခစီဝရဓာရဂ္ဂံ၊ ပတ္ထယိံ ဌာနမုတ္တမံ။>
    text <၃၃၇>
      text <တဒာ အဝေါစ ဘဂဝါ၊ သာဝကေ ပဒုမုတ္တရော။>
      text <ပဿထေတံ ပုရိသကံ၊ ကုစေလံ တနုဒေဟကံ။>
    text <၃၃၈>
      text <ပီတိပ္ပသန္နဝဒနံ၊ သဒ္ဓါဓနသမနွိတံ။>
      text <ဥဒဂ္ဂတနုဇံ ဟဋ္ဌံ၊ အစလံ သာလပိဏ္ဍိတံ။>
    text <၃၃၉>
      text <ဧသော ပတ္ထေတိ တံ ဌာနံ၊ သစ္စသေနဿ ဘိက္ခုနော။>
      text <လူခစီဝရဓာရိဿ၊ တဿ ဝဏ္ဏသိတာသယော။>
    text <၃၄၀>
      text <တံ သုတွာ မုဒိတော ဟုတွာ၊ နိပစ္စ သိရသာ ဇိနံ။>
      text <ယာဝဇီဝံ သုဘံ ကမ္မံ၊ ကရိတွာ ဇိနသာသနေ။>
    text <၃၄၁>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသူပဂေါ အဟံ။>
    text <၃၄၂>
      text <ပဋိက္ကမနသာလာယံ၊ ဘူမိဒာဟကကမ္မုနာ။>
      text <သမသဟဿံ နိရယေ၊ အဒယှိံ ဝေဒနာဋ္ဋိတော။>
    text <၃၄၃>
      text <တေန ကမ္မာဝသေသေန၊ ပဉ္စ ဇာတိသတာနိဟံ။>
      text <မနုဿော ကုလဇော ဟုတွာ၊ ဇာတိယာ လက္ခဏင်္ကိတော။>
    text <၃၄၄>
      text <ပဉ္စ ဇာတိသတာနေဝ၊ ကုဋ္ဌရောဂသမပ္ပိတော။>
      text <မဟာဒုက္ခံ အနုဘဝိံ၊ တဿ ကမ္မဿ ဝါဟသာ။>
    text <၃၄၅>
      text <ဣမသ္မိံ ဘဒ္ဒကေ ကပ္ပေ၊ ဥပရိဋ္ဌံ ယသဿိနံ။>
      text <ပိဏ္ဍပါတေန တပ္ပေသိံ၊ ပသန္နမာနသော အဟံ။>
    text <၃၄၆>
      text <တေန ကမ္မဝိသေသေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၃၄၇>
      text <ပစ္ဆိမေ ဘဝေ သမ္ပတ္တေ၊ အဇာယိံ ခတ္တိယေ ကုလေ။>
      text <ပိတုနော အစ္စယေနာဟံ၊ မဟာရဇ္ဇသမပ္ပိတော။>
    text <၃၄၈>
      text <ကုဋ္ဌရောဂါဓိဘူတောဟံ၊ န ရတိံ န သုခံ လဘေ။>
      text <မောဃံ ရဇ္ဇံ သုခံ ယသ္မာ၊ မောဃရာဇာ တတော အဟံ။>
    text <၃၄၉>
      text <ကာယဿ ဒောသံ ဒိသွာန၊ ပဗ္ဗဇိံ အနဂါရိယံ။>
      text <ဗာဝရိဿ ဒိဇဂ္ဂဿ၊ သိဿတ္တံ အဇ္ဈုပါဂမိံ။>
    text <၃၅၀>
      text <မဟတာ ပရိဝါရေန၊ ဥပေစ္စ နရနာယကံ။>
      text <အပုစ္ဆိံ နိပုဏံ ပဉှံ၊ တံ ဝီရံ ဝါဒိသူဒနံ။>
    text <၃၅၁>
      text <အယံ လောကော ပရော လောကော၊ ဗြဟ္မလောကော သဒေဝကော။>
      text <ဒိဋ္ဌိံ နော နာဘိဇာနာမိ၊ ဂေါတမဿ ယသဿိနော။>
    text <၃၅၂>
      text <ဧဝါဘိက္ကန္တဒဿာဝိံ၊ အတ္ထိ ပဉှေန အာဂမံ။>
      text <ကထံ လောကံ အဝေက္ခန္တံ၊ မစ္စုရာဇာ န ပဿတိ။>
    text <၃၅၃>
      text <သုညတော လောကံ အဝေက္ခဿု၊ မောဃရာဇ သဒာ သတော။>
      text <အတ္တာနုဒိဋ္ဌိံ ဥဟစ္စ၊ ဧဝံ မစ္စုတရော သိယာ။>
    text <၃၅၄>
      text <ဧဝံ လောကံ အဝေက္ခန္တံ၊ မစ္စုရာဇာ န ပဿတိ။>
      text <ဣတိ မံ အဘဏိ ဗုဒ္ဓေါ၊ သဗ္ဗရောဂတိကိစ္ဆကော။>
    text <၃၅၅>
      text <သဟ ဂါထာဝသာနေန၊ ကေသမဿုဝိဝဇ္ဇိတော။>
      text <ကာသာဝဝတ္ထဝသနော၊ အာသိံ ဘိက္ခု တထာရဟာ။>
    text <၃၅၆>
      text <သင်္ဃိကေသု ဝိဟာရေသု၊ န ဝသိံ ရောဂပီဠိတော။>
      text <မာ ဝိဟာရော ပဒုဿီတိ၊ ဝါတရောဂေဟိ ပီဠိတော။>
    text <၃၅၇>
      text <သင်္ကာရကူဋာ အာဟိတွာ၊ သုသာနာ ရထိကာဟိ စ။>
      text <တတော သင်္ဃာဋိံ ကရိတွာ၊ ဓာရယိံ လူခစီဝရံ။>
    text <၃၅၈>
      text <မဟာဘိသက္ကော တသ္မိံ မေ၊ ဂုဏေ တုဋ္ဌော ဝိနာယကော။>
      text <လူခစီဝရဓာရီနံ၊ ဧတဒဂ္ဂေ ဌပေသိ မံ။>
    text <၃၅၉>
      text <ပုညပါပပရိက္ခီဏော၊ သဗ္ဗရောဂဝိဝဇ္ဇိတော။>
      text <သိခီဝ အနုပါဒာနော၊ နိဗ္ဗာယိဿမနာသဝေါ။>
    text <၃၆၀>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၆၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၆၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ကစ္စာနော ဝက္ကလီ ထေရော၊ မဟာကပ္ပိနသဝှယော။>
      text <ဒဗ္ဗော ကုမာရနာမော စ၊ ဗာဟိယော ကောဋ္ဌိကော ဝသီ။>
      text <ဥရုဝေဠကဿပေါ ရာဓော၊ မောဃရာဇာ စ ပဏ္ဍိတော။>
      text <တီဏိ ဂါထာသတာနေတ္ထ၊ ဗာသဋ္ဌိ စေဝ ပိဏ္ဍိတာ။>
    stand <ဣတ္ထံ သုဒံ အာယသ္မာ မောဃရာဇာ ထေရော ဣမာ ဂါထာယော>
    text <အဘာသိတ္ထာတိ။>
    stand <မောဃရာဇတ္ထေရဿာပဒာနံ ဒသမံ။>
    stand <ကစ္စာယနဝဂ္ဂေါ စတုပညာသမော။>
    text <တဿုဒ္ဒာနံ>
