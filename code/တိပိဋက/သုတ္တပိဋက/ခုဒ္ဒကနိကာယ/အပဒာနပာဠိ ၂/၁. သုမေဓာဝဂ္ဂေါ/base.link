text <၁။ သုမေဓာဝဂ္ဂေါ>
  text <၁။ သုမေဓာထေရီအပဒာနံ>
    text <အထ ထေရိကာပဒာနာနိ သုဏာထ>
    text <၁>
      text <ဘဂဝတိ ကောဏာဂမနေ၊ သင်္ဃာရာမမှိ နဝနိဝေသနမှိ။>
      text <သခိယော တိဿော ဇနိယော၊ ဝိဟာရဒာနံ အဒာသိမှ။>
    text <၂>
      text <ဒသက္ခတ္တုံ သတက္ခတ္တုံ၊ ဒသသတက္ခတ္တုံ သတာနဉ္စ သတက္ခတ္တုံ။>
      text <ဒေဝေသု ဥပပဇ္ဇိမှ၊ ကော ဝါဒော မာနုသေ ဘဝေ။>
    text <၃>
      text <ဒေဝေ မဟိဒ္ဓိကာ အဟုမှ၊ မာနုသကမှိ ကော ဝါဒော။>
      text <သတ္တရတနမဟေသီ၊ ဣတ္ထိရတနံ အဟံ ဘဝိံ။>
    text <၄>
      text <ဣဓ သဉ္စိတကုသလာ၊ သုသမိဒ္ဓကုလပ္ပဇာ။>
      text <ဓနဉ္ဇာနီ စ ခေမာ စ၊ အဟမ္ပိ စ တယော ဇနာ။>
    text <၅>
      text <အာရာမံ သုကတံ ကတွာ၊ သဗ္ဗာဝယဝမဏ္ဍိတံ။>
      text <ဗုဒ္ဓပ္ပမုခသင်္ဃဿ၊ နိယျာဒေတွာ သမောဒိတာ။>
    text <၆>
      text <ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။>
      text <ဒေဝေသု အဂ္ဂတံ ပတ္တာ၊ မနုဿေသု တထေဝ စ။>
    text <၇>
      text <ဣမသ္မိံယေဝ ကပ္ပမှိ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၈>
      text <ဥပဋ္ဌာကော မဟေသိဿ၊ တဒာ အာသိ နရိဿရော။>
      text <ကာသိရာဇာ ကိကီ နာမ၊ ဗာရာဏသိပုရုတ္တမေ။>
    text <၉>
      text <တဿာသုံ သတ္တ ဓီတရော၊ ရာဇကညာ သုခေဓိတာ။>
      text <ဗုဒ္ဓေါပဋ္ဌာနနိရတာ၊ ဗြဟ္မစရိယံ စရိံသု တာ။>
    text <၁၀>
      text <တာသံ သဟာယိကာ ဟုတွာ၊ သီလေသု သုသမာဟိတာ။>
      text <ဒတွာ ဒာနာနိ သက္ကစ္စံ၊ အဂါရေဝ ဝတံ စရိံ။>
    text <၁၁>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသူပဂါ အဟံ။>
    text <၁၂>
      text <တတော စုတာ ယာမမဂံ၊ တတောဟံ တုသိတံ ဂတာ။>
      text <တတော စ နိမ္မာနရတိံ၊ ဝသဝတ္တိပုရံ တတော။>
    text <၁၃>
      text <ယတ္ထ ယတ္ထူပပဇ္ဇာမိ၊ ပုညကမ္မသမောဟိတာ။>
      text <တတ္ထ တတ္ထေဝ ရာဇူနံ၊ မဟေသိတ္တမကာရယိံ။>
    text <၁၄>
      text <တတော စုတာ မနုဿတ္တေ၊ ရာဇူနံ စက္ကဝတ္တိနံ။>
      text <မဏ္ဍလီနဉ္စ ရာဇူနံ၊ မဟေသိတ္တမကာရယိံ။>
    text <၁၅>
      text <သမ္ပတ္တိမနုဘောတွာန၊ ဒေဝေသု မာနုသေသု စ။>
      text <သဗ္ဗတ္ထ သုခိတာ ဟုတွာ၊ နေကဇာတီသု သံသရိံ။>
    text <၁၆>
      text <သော ဟေတု စ သော ပဘဝေါ၊ တမ္မူလံ သာသနေ ခမံ။>
      text <ပဌမံ တံ သမောဓာနံ၊ တံ ဓမ္မရတာယ နိဗ္ဗာနံ။>
    text <၁၇>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂီဝ ဗန္ဓနံ ဆေတွာ၊ ဝိဟရာမိ အနာသဝါ။>
    text <၁၈>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၁၉>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ သုမေဓာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သုမေဓာထေရိယာပဒာနံ ပဌမံ။>
  text <၂။ မေခလာဒာယိကာထေရီအပဒာနံ>
    text <၂၀>
      text <သိဒ္ဓတ္ထဿ ဘဂဝတော၊ ထူပကာရာပိကာ အဟုံ။>
      text <မေခလိကာ မယာ ဒိန္နာ၊ နဝကမ္မာယ သတ္ထုနော။>
    text <၂၁>
      text <နိဋ္ဌိတေ စ မဟာထူပေ၊ မေခလံ ပုနဒာသဟံ။>
      text <လောကနာထဿ မုနိနော၊ ပသန္နာ သေဟိ ပါဏိဘိ။>
    text <၂၂>
      text <စတုန္နဝုတိတော ကပ္ပေ၊ ယံ မေခလမဒံ တဒာ။>
      text <ဒုဂ္ဂတိံ နာဘိဇာနာမိ၊ ထူပကာရဿိဒံ ဖလံ။>
    text <၂၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ မေခလာဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <မေခလာဒာယိကာထေရိယာပဒာနံ ဒုတိယံ။>
  text <၃။ မဏ္ဍပဒာယိကာထေရီအပဒာနံ>
    text <၂၆>
      text <ကောဏာဂမနဗုဒ္ဓဿ၊ မဏ္ဍပေါ ကာရိတော မယာ။>
      text <ဓုဝံ တိစီဝရံဒာသိံ၊ ဗုဒ္ဓဿ လောကဗန္ဓုနော။>
    text <၂၇>
      text <ယံ ယံ ဇနပဒံ ယာမိ၊ နိဂမေ ရာဇဓာနိယော။>
      text <သဗ္ဗတ္ထ ပူဇိတော ဟောမိ၊ ပုညကမ္မဿိဒံ ဖလံ။>
    text <၂၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၂၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ မဏ္ဍပဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <မဏ္ဍပဒာယိကာထေရိယာပဒာနံ တတိယံ။>
  text <၄။ သင်္ကမနတ္ထာထေရီအပဒာနံ>
    text <၃၁>
      text <ဝိပဿိဿ ဘဂဝတော၊ လောကဇေဋ္ဌဿ တာဒိနော။>
      text <ရထိယံ ပဋိပန္နဿ၊ တာရယန္တဿ ပါဏိနော။>
    text <၃၂>
      text <ဃရတော နိက္ခမိတွာန၊ အဝကုဇ္ဇာ နိပဇ္ဇဟံ။>
      text <အနုကမ္ပကော လောကနာထော၊ သိရသိ အက္ကမီ မမ။>
    text <၃၃>
      text <အက္ကမိတွာန သိရသိ၊ အဂမာ လောကနာယကော။>
      text <တေန စိတ္တပ္ပသာဒေန၊ တုသိတံ အဂမာသဟံ။>
    text <၃၄>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၃၅>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သင်္ကမနတ္ထာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သင်္ကမနတ္ထာထေရိယာပဒာနံ စတုတ္ထံ။>
  text <၅။ နဠမာလိကာထေရီအပဒာနံ>
    text <၃၇>
      text <စန္ဒဘာဂါနဒီတီရေ၊ အဟောသိံ ကိန္နရီ တဒာ။>
      text <အဒ္ဒသံ ဝိရဇံ ဗုဒ္ဓံ၊ သယမ္ဘုံ အပရာဇိတံ။>
    text <၃၈>
      text <ပသန္နစိတ္တာ သုမနာ၊ ဝေဒဇာတာ ကတဉ္ဇလီ။>
      text <နဠမာလံ ဂဟေတွာန၊ သယမ္ဘုံ အဘိပူဇယိံ။>
    text <၃၉>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ ကိန္နရီဒေဟံ၊ အဂစ္ဆိံ တိဒသံ ဂတိံ။>
    text <၄၀>
      text <ဆတ္တိံသဒေဝရာဇူနံ၊ မဟေသိတ္တမကာရယိံ။>
      text <ဒသန္နံ စက္ကဝတ္တီနံ၊ မဟေသိတ္တမကာရယိံ။>
      text <သံဝေဇေတွာန မေ စိတ္တံ၊ ပဗ္ဗဇိံ အနဂါရိယံ။>
    text <၄၁>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၄၂>
      text <စတုန္နဝုတိတော ကပ္ပေ၊ ယံ ပုပ္ဖမဘိပူဇယိံ။>
      text <ဒုဂ္ဂတိံ နာဘိဇာနာမိ၊ ပုပ္ဖပူဇာယိဒံ ဖလံ။>
    text <၄၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၄၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ နဠမာလိကာ ထေရီ ဣမာ ဂါထာယော အဘာသိတ္ထာတိ။>
    stand <နဠမာလိကာထေရိယာပဒာနံ ပဉ္စမံ။>
  text <၆။ ဧကပိဏ္ဍပါတဒာယိကာထေရီအပဒာနံ>
    text <၄၆>
      text <နဂရေ ဗန္ဓုမတိယာ၊ ဗန္ဓုမာ နာမ ခတ္တိယော။>
      text <တဿ ရညော အဟုံ ဘရိယာ၊ ဧကဇ္ဈံ စာရယာမဟံ။>
    text <၄၇>
      text <ရဟောဂတာ နိသီဒိတွာ၊ ဧဝံ စိန္တေသဟံ တဒာ။>
      text <အာဒာယ ဂမနီယဉှိ၊ ကုသလံ နတ္ထိ မေ ကတံ။>
    text <၄၈>
      text <မဟာဘိတာပံ ကဋုကံ၊ ဃောရရူပံ သုဒာရုဏံ။>
      text <နိရယံ နူန ဂစ္ဆာမိ၊ ဧတ္ထ မေ နတ္ထိ သံသယော။>
    text <၄၉>
      text <ရာဇာနံ ဥပသင်္ကမ္မ၊ ဣဒံ ဝစနမဗြဝိံ။>
      text <ဧကံ မေ သမဏံ ဒေဟိ၊ ဘောဇယိဿာမိ ခတ္တိယ။>
    text <၅၀>
      text <အဒာသိ မေ မဟာရာဇာ၊ သမဏံ ဘာဝိတိန္ဒြိယံ။>
      text <တဿ ပတ္တံ ဂဟေတွာန၊ ပရမန္နေန ပူရယိံ။>
    text <၅၁>
      text <ပူရယိတွာ ပရမန္နံ၊ ဂန္ဓာလေပံ အကာသဟံ။>
      text <ဇာလေန ပိဒဟိတွာန၊ ဝတ္ထယုဂေန ဆာဒယိံ။>
    text <၅၂>
      text <အာရမ္မဏံ မမံ ဧတံ၊ သရာမိ ယာဝဇီဝိဟံ။>
      text <တတ္ထ စိတ္တံ ပသာဒေတွာ၊ တာဝတိံသမဂစ္ဆဟံ။>
    text <၅၃>
      text <တိံသာနံ ဒေဝရာဇူနံ၊ မဟေသိတ္တမကာရယိံ။>
      text <မနသာ ပတ္ထိတံ မယှံ၊ နိဗ္ဗတ္တတိ ယထိစ္ဆိတံ။>
    text <၅၄>
      text <ဝီသာနံ စက္ကဝတ္တီနံ၊ မဟေသိတ္တမကာရယိံ။>
      text <ဩစိတတ္တာဝ ဟုတွာန၊ သံသရာမိ ဘဝေသွဟံ။>
    text <၅၅>
      text <သဗ္ဗဗန္ဓနမုတ္တာဟံ၊ အပေတာ မေ ဥပါဒိကာ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၅၆>
      text <ဧကနဝုတိတော ကပ္ပေ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ပိဏ္ဍပါတဿိဒံ ဖလံ။>
    text <၅၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၅၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၅၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ဧကပိဏ္ဍပါတဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဧကပိဏ္ဍပါတဒာယိကာထေရိယာပဒာနံ ဆဋ္ဌံ။>
  text <၇။ ကဋစ္ဆုဘိက္ခါဒာယိကာထေရီအပဒာနံ>
    text <၆၀>
      text <ပိဏ္ဍစာရံ စရန္တဿ၊ တိဿနာမဿ သတ္ထုနော။>
      text <ကဋစ္ဆုဘိက္ခံ ပဂ္ဂယှ၊ ဗုဒ္ဓသေဋ္ဌဿ ဒာသဟံ။>
    text <၆၁>
      text <ပဋိဂ္ဂဟေတွာ သမ္ဗုဒ္ဓေါ၊ တိဿော လောကဂ္ဂနာယကော။>
      text <ဝီထိယာ သဏ္ဌိတော သတ္ထာ၊ အကာ မေ အနုမောဒနံ။>
    text <၆၂>
      text <ကဋစ္ဆုဘိက္ခံ ဒတွာန၊ တာဝတိံသံ ဂမိဿသိ။>
      text <ဆတ္တိံသဒေဝရာဇူနံ၊ မဟေသိတ္တံ ကရိဿသိ။>
    text <၆၃>
      text <ပညာသံ စက္ကဝတ္တီနံ၊ မဟေသိတ္တံ ကရိဿသိ။>
      text <မနသာ ပတ္ထိတံ သဗ္ဗံ၊ ပဋိလစ္ဆသိ သဗ္ဗဒာ။>
    text <၆၄>
      text <သမ္ပတ္တိံ အနုဘောတွာန၊ ပဗ္ဗဇိဿသိကိဉ္စနာ။>
      text <သဗ္ဗာသဝေ ပရိညာယ၊ နိဗ္ဗာယိဿသိနာသဝါ။>
    text <၆၅>
      text <ဣဒံ ဝတွာန သမ္ဗုဒ္ဓေါ၊ တိဿော လောကဂ္ဂနာယကော။>
      text <နဘံ အဗ္ဘုဂ္ဂမီ ဝီရော၊ ဟံသရာဇာဝ အမ္ဗရေ။>
    text <၆၆>
      text <သုဒိန္နံ မေ ဒာနဝရံ၊ သုယိဋ္ဌာ ယာဂသမ္ပဒာ။>
      text <ကဋစ္ဆုဘိက္ခံ ဒတွာန၊ ပတ္တာဟံ အစလံ ပဒံ။>
    text <၆၇>
      text <ဒွေနဝုတေ ဣတော ကပ္ပေ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ဘိက္ခါဒာနဿိဒံ ဖလံ။>
    text <၆၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၆၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၇၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ကဋစ္ဆုဘိက္ခါဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ကဋစ္ဆုဘိက္ခါဒာယိကာထေရိယာပဒာနံ သတ္တမံ။>
  text <၈။ သတ္တုပ္ပလမာလိကာထေရီအပဒာနံ>
    text <၇၁>
      text <နဂရေ အရုဏဝတိယာ၊ အရုဏော နာမ တ္တိယော။>
      text <တဿ ရညော အဟုံ ဘရိယာ၊ ဝါရိတံ ဝါရယာမဟံ။>
    text <၇၂>
      text <သတ္တမာလံ ဂဟေတွာန၊ ဥပ္ပလာ ဒေဝဂန္ဓိကာ။>
      text <နိသဇ္ဇ ပါသာဒဝရေ၊ ဧဝံ စိန္တေသိ တာဝဒေ။>
    text <၇၃>
      text <ကိံ မေ ဣမာဟိ မာလာဟိ၊ သိရသာရောပိတာဟိ မေ။>
      text <ဝရံ မေ ဗုဒ္ဓသေဋ္ဌဿ၊ ဉာဏမှိ အဘိရောပိတံ။>
    text <၇၄>
      text <သမ္ဗုဒ္ဓံ ပဋိမာနေန္တီ၊ ဒွာရာသန္နေ နိသီဒဟံ။>
      text <ယဒာ ဧဟိတိ သမ္ဗုဒ္ဓေါ၊ ပူဇယိဿံ မဟာမုနိံ။>
    text <၇၅>
      text <ကကုဓော ဝိလသန္တောဝ၊ မိဂရာဇာဝ ကေသရီ။>
      text <ဘိက္ခုသင်္ဃေန သဟိတော၊ အာဂစ္ဆိ ဝီထိယာ ဇိနော။>
    text <၇၆>
      text <ဗုဒ္ဓဿ ရံသိံ ဒိသွာန၊ ဟဋ္ဌာ သံဝိဂ္ဂမာနသာ။>
      text <ဒွာရံ အဝါပုရိတွာန၊ ဗုဒ္ဓသေဋ္ဌမပူဇယိံ။>
    text <၇၇>
      text <သတ္တ ဥပ္ပလပုပ္ဖာနိ၊ ပရိကိဏ္ဏာနိ အမ္ဗရေ။>
      text <ဆဒိံ ကရောန္တော ဗုဒ္ဓဿ၊ မတ္ထကေ ဓာရယန္တိ တေ။>
    text <၇၈>
      text <ဥဒဂ္ဂစိတ္တာ သုမနာ၊ ဝေဒဇာတာ ကတဉ္ဇလီ။>
      text <တတ္ထ စိတ္တံ ပသာဒေတွာ၊ တာဝတိံသမဂစ္ဆဟံ။>
    text <၇၉>
      text <မဟာနေလဿ ဆာဒနံ၊ ဓာရေန္တိ မမ မုဒ္ဓနိ။>
      text <ဒိဗ္ဗဂန္ဓံ ပဝါယာမိ၊ သတ္တုပ္ပလဿိဒံ ဖလံ။>
    text <၈၀>
      text <ကဒာစိ နီယမာနာယ၊ ဉာတိသင်္ဃေန မေ တဒာ။>
      text <ယာဝတာ ပရိသာ မယှံ၊ မဟာနေလံ ဓရီယတိ။>
    text <၈၁>
      text <သတ္တတိ ဒေဝရာဇူနံ၊ မဟေသိတ္တမကာရယိံ။>
      text <သဗ္ဗတ္ထ ဣဿရာ ဟုတွာ၊ သံသရာမိ ဘဝါဘဝေ။>
    text <၈၂>
      text <တေသဋ္ဌိ စက္ကဝတ္တီနံ၊ မဟေသိတ္တမကာရယိံ။>
      text <သဗ္ဗေ မမနုဝတ္တန္တိ၊ အာဒေယျဝစနာ အဟုံ။>
    text <၈၃>
      text <ဥပ္ပလဿေဝ မေ ဝဏ္ဏော၊ ဂန္ဓော စေဝ ပဝါယတိ။>
      text <ဒုဗ္ဗဏ္ဏိယံ န ဇာနာမိ၊ ဗုဒ္ဓပူဇာယိဒံ ဖလံ။>
    text <၈၄>
      text <ဣဒ္ဓိပါဒေသု ကုသလာ၊ ဗောဇ္ဈင်္ဂဘာဝနာ ရတာ။>
      text <အဘိညာပါရမိပ္ပတ္တာ၊ ဗုဒ္ဓပူဇာယိဒံ ဖလံ။>
    text <၈၅>
      text <သတိပဋ္ဌာနကုသလာ၊ သမာဓိဈာနဂေါစရာ။>
      text <သမ္မပ္ပဓာနမနုယုတ္တာ၊ ဗုဒ္ဓပူဇာယိဒံ ဖလံ။>
    text <၈၆>
      text <ဝီရိယံ မေ ဓုရဓောရယှံ၊ ယောဂက္ခေမာဓိဝါဟနံ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၈၇>
      text <ဧကတိံသေ ဣတော ကပ္ပေ၊ ယံ ပုပ္ဖမဘိပူဇယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၈၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၈၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၉၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ သတ္တုပ္ပလမာလိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <သတ္တုပ္ပလမာလိကာထေရိယာပဒာနံ အဋ္ဌမံ။>
  text <၉။ ပဉ္စဒီပိကာထေရီအပဒာနံ>
    text <၉၁>
      text <နဂရေ ဟံသဝတိယာ၊ စာရိကီ အာသဟံ တဒာ။>
      text <အာရာမေန စ အာရာမံ၊ စရာမိ ကုသလတ္ထိကာ။>
    text <၉၂>
      text <ကာဠပက္ခမှိ ဒိဝသေ၊ အဒ္ဒသံ ဗောဓိမုတ္တမံ။>
      text <တတ္ထ စိတ္တံ ပသာဒေတွာ၊ ဗောဓိမူလေ နိသီဒဟံ။>
    text <၉၃>
      text <ဂရုစိတ္တံ ဥပဋ္ဌေတွာ၊ သိရေ ကတွာန အဉ္ဇလိံ။>
      text <သောမနဿံ ပဝေဒေတွာ၊ ဧဝံ စိန္တေသိ တာဝဒေ။>
    text <၉၄>
      text <ယဒိ ဗုဒ္ဓေါ အမိတဂုဏော၊ အသမပ္ပဋိပုဂ္ဂလော။>
      text <ဒဿေတု ပါဋိဟီရံ မေ၊ ဗောဓိ ဩဘာသတု အယံ။>
    text <၉၅>
      text <သဟ အာဝဇ္ဇိတေ မယှံ၊ ဗောဓိ ပဇ္ဇလိ တာဝဒေ။>
      text <သဗ္ဗသောဏ္ဏမယာ အာသိ၊ ဒိသာ သဗ္ဗာ ဝိရောစတိ။>
    text <၉၆>
      text <သတ္တရတ္တိန္ဒိဝံ တတ္ထ၊ ဗောဓိမူလေ နိသီဒဟံ။>
      text <သတ္တမေ ဒိဝသေ ပတ္တေ၊ ဒီပပူဇံ အကာသဟံ။>
    text <၉၇>
      text <အာသနံ ပရိဝါရေတွာ၊ ပဉ္စဒီပါနိ ပဇ္ဇလုံ။>
      text <ယာဝ ဥဒေတိ သူရိယော၊ ဒီပါ မေ ပဇ္ဇလုံ တဒာ။>
    text <၉၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၉၉>
      text <တတ္ထ မေ သုကတံ ဗျမှံ၊ ပဉ္စဒီပါတိ ဝုစ္စတိ။>
      text <သဋ္ဌိယောဇနမုဗ္ဗေဓံ၊ တိံသယောဇနဝိတ္ထတံ။>
    text <၁၀၀>
      text <အသင်္ခိယာနိ ဒီပါနိ၊ ပရိဝါရေ ဇလန္တိ မေ။>
      text <ယာဝတာ ဒေဝဘဝနံ၊ ဒီပါလောကေန ဇောတတိ။>
    text <၁၀၁>
      text <ပရမ္မုခါ နိသီဒိတွာ၊ ယဒိ ဣစ္ဆာမိ ပဿိတုံ။>
      text <ဥဒ္ဓံ အဓော စ တိရိယံ၊ သဗ္ဗံ ပဿာမိ စက္ခုနာ။>
    text <၁၀၂>
      text <ယာဝတာ အဘိကင်္ခါမိ၊ ဒဋ္ဌုံ သုဂတဒုဂ္ဂတေ။>
      text <တတ္ထ အာဝရဏံ နတ္ထိ၊ ရုက္ခေသု ပဗ္ဗတေသု ဝါ။>
    text <၁၀၃>
      text <အသီတိ ဒေဝရာဇူနံ၊ မဟေသိတ္တမကာရယိံ။>
      text <သတာနံ စက္ကဝတ္တီနံ၊ မဟေသိတ္တမကာရယိံ။>
    text <၁၀၄>
      text <ယံ ယံ ယောနုပပဇ္ဇာမိ၊ ဒေဝတ္တံ အထ မာနုသံ။>
      text <ဒီပသတသဟဿာနိ၊ ပရိဝါရေ ဇလန္တိ မေ။>
    text <၁၀၅>
      text <ဒေဝလောကာ စဝိတွာန၊ ဥပ္ပဇ္ဇိံ မာတုကုစ္ဆိယံ။>
      text <မာတုကုစ္ဆိဂတာ သန္တီ၊ အက္ခိ မေ န နိမီလတိ။>
    text <၁၀၆>
      text <ဒီပသတသဟဿာနိ၊ ပုညကမ္မသမင်္ဂိတာ။>
      text <ဇလန္တိ သူတိကာဂေဟေ၊ ပဉ္စဒီပါနိဒံ ဖလံ။>
    text <၁၀၇>
      text <ပစ္ဆိမေ ဘဝေ သမ္ပတ္တေ၊ မာနသံ ဝိနိဝတ္တယိံ။>
      text <အဇရာမတံ သီတိဘာဝံ၊ နိဗ္ဗာနံ ဖဿယိံ အဟံ။>
    text <၁၀၈>
      text <ဇာတိယာ သတ္တဝဿာဟံ၊ အရဟတ္တမပါပုဏိံ။>
      text <ဥပသမ္ပါဒယီ ဗုဒ္ဓေါ၊ ဂုဏမညာယ ဂေါတမော။>
    text <၁၀၉>
      text <မဏ္ဍပေ ရုက္ခမူလေ ဝါ၊ ပါသာဒေသု ဂုဟာသု ဝါ။>
      text <သုညာဂါရေ ဝသန္တိယာ၊ ပဉ္စဒီပါ ဇလန္တိ မေ။>
    text <၁၁၀>
      text <ဒိဗ္ဗစက္ခု ဝိသုဒ္ဓံ မေ၊ သမာဓိကုသလာ အဟံ။>
      text <အဘိညာပါရမိပ္ပတ္တာ၊ ပဉ္စဒီပါနိဒံ ဖလံ။>
    text <၁၁၁>
      text <သဗ္ဗဝေါသိတဝေါသာနာ၊ ကတကိစ္စာ အနာသဝါ။>
      text <ပဉ္စဒီပါ မဟာဝီရ၊ ပါဒေ ဝန္ဒာမိ စက္ခုမ။>
    text <၁၁၂>
      text <သတသဟဿိတော ကပ္ပေ၊ ယံ ဒီပမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ပဉ္စဒီပါနိဒံ ဖလံ။>
    text <၁၁၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၁၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၁၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ ပဉ္စဒီပိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ပဉ္စဒီပိကာထေရိယာပဒာနံ နဝမံ။>
  text <၁၀။ ဥဒကဒာယိကာထေရီအပဒာနံ>
    text <၁၁၆>
      text <နဂရေ ဗန္ဓုမတိယာ၊ အဟောသိံ ဥဒဟာရိကာ။>
      text <ဥဒဟာရေန ဇီဝါမိ၊ တေန ပေါသေမိ ဒာရကေ။>
    text <၁၁၇>
      text <ဒေယျဓမ္မော စ မေ နတ္ထိ၊ ပုညက္ခေတ္တေ အနုတ္တရေ။>
      text <ကောဋ္ဌကံ ဥပသင်္ကမ္မ၊ ဥဒကံ ပဋ္ဌပေသဟံ။>
    text <၁၁၈>
      text <တေန ကမ္မေန သုကတေန၊ တာဝတိံသမဂစ္ဆဟံ။>
      text <တတ္ထ မေ သုကတံ ဗျမှံ၊ ဥဒဟာရေန နိမ္မိတံ။>
    text <၁၁၉>
      text <အစ္ဆရာနံ သဟဿဿ၊ အဟဉှိ ပဝရာ တဒာ။>
      text <ဒသဋ္ဌာနေဟိ တာ သဗ္ဗာ၊ အဘိဘောမိ သဒာ အဟံ။>
    text <၁၂၀>
      text <ပညာသံ ဒေဝရာဇူနံ၊ မဟေသိတ္တမကာရယိံ။>
      text <ဝီသတိစက္ကဝတ္တီနံ၊ မဟေသိတ္တမကာရယိံ။>
    text <၁၂၁>
      text <ဒုဝေ ဘဝေ သံသရာမိ၊ ဒေဝတ္တေ အထ မာနုသေ။>
      text <ဒုဂ္ဂတိံ နာဘိဇာနာမိ၊ ဒကဒာနဿိဒံ ဖလံ။>
    text <၁၂၂>
      text <ပဗ္ဗတဂ္ဂေ ဒုမဂ္ဂေ ဝါ၊ အန္တလိက္ခေ စ ဘူမိယံ။>
      text <ယဒာ ဥဒကမိစ္ဆာမိ၊ ခိပ္ပံ ပဋိလဘာမဟံ။>
    text <၁၂၃>
      text <အဝုဋ္ဌိကာ ဒိသာ နတ္ထိ၊ သန္တတ္တာ ကုထိတာပိ စ။>
      text <မမ သင်္ကပ္ပမညာယ၊ မဟာမေဃော ပဝဿတိ။>
    text <၁၂၄>
      text <ကဒာစိ နီယမာနာယ၊ ဉာတိသင်္ဃေန မေ တဒာ။>
      text <ယဒာ ဣစ္ဆာမဟံ ဝဿံ၊ မဟာမေဃော အဇာယထ။>
    text <၁၂၅>
      text <ဥဏှံ ဝါ ပရိဠာဟော ဝါ၊ သရီရေ မေ န ဝိဇ္ဇတိ။>
      text <ကာယေ စ မေ ရဇော နတ္ထိ၊ ဒကဒာနဿိဒံ ဖလံ။>
    text <၁၂၆>
      text <ဝိသုဒ္ဓမနသာ အဇ္ဇ၊ အပေတမနပါပိကာ။>
      text <သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၁၂၇>
      text <ဧကနဝုတိတော ကပ္ပေ၊ ယံ ဒကံ အဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ဒကဒာနဿိဒံ ဖလံ။>
    text <၁၂၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝါ။>
    text <၁၂၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၃၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <သုမေဓာ မေခလာဒာယီ၊ မဏ္ဍပံ သင်္ကမံ ဒဒာ။>
      text <နဠမာလီ ပိဏ္ဍဒဒာ၊ ကဋစ္ဆု ဥပ္ပလပ္ပဒာ။>
      text <ဒီပဒာ ဒကဒာ စေဝ၊ ဂါထာယော ဂဏိတာ ဣဟ။>
      text <ဧကဂါထာသတဉ္စေဝ၊ တိံသတိ စ တဒုတ္တရိ။>
    text <ဣတ္ထံ သုဒံ ဥဒကဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။>
    stand <ဥဒကဒာယိကာထေရိယာပဒာနံ ဒသမံ။>
    stand <သုမေဓာဝဂ္ဂေါ ပဌမော။>
    text <တဿုဒ္ဒာနံ>
