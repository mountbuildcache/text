text <၅၅။ ဘဒ္ဒိယဝဂ္ဂေါ>
  text <၁။ လကုဏ္ဍဘဒ္ဒိယတ္ထေရအပဒာနံ>
    text <၁>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၂>
      text <တဒာဟံ ဟံသဝတိယံ၊ သေဋ္ဌိပုတ္တော မဟဒ္ဓနော။>
      text <ဇင်္ဃာဝိဟာရံ ဝိစရံ၊ သင်္ဃာရာမံ အဂစ္ဆဟံ။>
    text <၃>
      text <တဒာ သော လောကပဇ္ဇောတော၊ ဓမ္မံ ဒေသေသိ နာယကော။>
      text <မဉ္ဇုဿရာနံ ပဝရံ၊ သာဝကံ အဘိကိတ္တယိ။>
    text <၄>
      text <တံ သုတွာ မုဒိတော ဟုတွာ၊ ကာရံ ကတွာ မဟေသိနော။>
      text <ဝန္ဒိတွာ သတ္ထုနော ပါဒေ၊ တံ ဌာနမဘိပတ္ထယိံ။>
    text <၅>
      text <တဒာ ဗုဒ္ဓေါ ဝိယာကာသိ၊ သင်္ဃမဇ္ဈေ ဝိနာယကော။>
      text <အနာဂတမှိ အဒ္ဓါနေ၊ လစ္ဆသေ တံ မနောရထံ။>
    text <၆>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၇>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ဘဒ္ဒိယော နာမ နာမေန၊ ဟေဿတိ သတ္ထု သာဝကော။>
    text <၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၉>
      text <ဒွေနဝုတေ ဣတော ကပ္ပေ၊ ဖုဿော ဥပ္ပဇ္ဇိ နာယကော။>
      text <ဒုရာသဒော ဒုပ္ပသဟော၊ သဗ္ဗလောကုတ္တမော ဇိနော။>
    text <၁၀>
      text <စရဏေန စ သမ္ပန္နော၊ ဗြဟာ ဥဇု ပတာပဝါ။>
      text <ဟိတေသီ သဗ္ဗသတ္တာနံ၊ ဗဟုံ မောစေသိ ဗန္ဓနာ။>
    text <၁၁>
      text <နန္ဒာရာမဝနေ တဿ၊ အဟောသိံ ဖုဿကောကိလော။>
      text <ဂန္ဓကုဋိသမာသန္နေ၊ အမ္ဗရုက္ခေ ဝသာမဟံ။>
    text <၁၂>
      text <တဒာ ပိဏ္ဍာယ ဂစ္ဆန္တံ၊ ဒက္ခိဏေယျံ ဇိနုတ္တမံ။>
      text <ဒိသွာ စိတ္တံ ပသာဒေတွာ၊ မဉ္ဇုနာဘိနိကူဇဟံ။>
    text <၁၃>
      text <ရာဇုယျာနံ တဒာ ဂန္တွာ၊ သုပက္ကံ ကနကတ္တစံ။>
      text <အမ္ဗပိဏ္ဍံ ဂဟေတွာန၊ သမ္ဗုဒ္ဓဿောပနာမယိံ။>
    text <၁၄>
      text <တဒာ မေ စိတ္တမညာယ၊ မဟာကာရုဏိကော ဇိနော။>
      text <ဥပဋ္ဌာကဿ ဟတ္ထတော၊ ပတ္တံ ပဂ္ဂဏှိ နာယကော။>
    text <၁၅>
      text <အဒာသိံ ဟဋ္ဌစိတ္တောဟံ၊ အမ္ဗပိဏ္ဍံ မဟာမုနေ။>
      text <ပတ္တေ ပက္ခိပ္ပ ပက္ခေဟိ၊ ပဉ္ဇလိံ ကတွာန မဉ္ဇုနာ။>
    text <၁၆>
      text <သရေန ရဇနီယေန၊ သဝနီယေန ဝဂ္ဂုနာ။>
      text <ဝဿန္တော ဗုဒ္ဓပူဇတ္ထံ၊ နီဠံ ဂန္တွာ နိပဇ္ဇဟံ။>
    text <၁၇>
      text <တဒာ မုဒိတစိတ္တံ မံ၊ ဗုဒ္ဓပေမဂတာသယံ။>
      text <သကုဏဂ္ဃိ ဥပါဂန္တွာ၊ ဃာတယီ ဒုဋ္ဌမာနသော။>
    text <၁၈>
      text <တတော စုတောဟံ တုသိတေ၊ အနုဘောတွာ မဟာသုခံ။>
      text <မနုဿယောနိမာဂစ္ဆိံ၊ တဿ ကမ္မဿ ဝါဟသာ။>
    text <၁၉>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၂၀>
      text <သာသနံ ဇောတယိတွာ သော၊ အဘိဘုယျ ကုတိတ္ထိယေ။>
      text <ဝိနယိတွာန ဝေနေယျေ၊ နိဗ္ဗုတော သော သသာဝကော။>
    text <၂၁>
      text <နိဗ္ဗုတေ တမှိ လောကဂ္ဂေ၊ ပသန္နာ ဇနတာ ဗဟူ။>
      text <ပူဇနတ္ထာယ ဗုဒ္ဓဿ၊ ထူပံ ကုဗ္ဗန္တိ သတ္ထုနော။>
    text <၂၂>
      text <သတ္တယောဇနိကံ ထူပံ၊ သတ္တရတနဘူသိတံ။>
      text <ကရိဿာမ မဟေသိဿ၊ ဣစ္စေဝံ မန္တယန္တိ တေ။>
    text <၂၃>
      text <ကိကိနော ကာသိရာဇဿ၊ တဒာ သေနာယ နာယကော။>
      text <ဟုတွာဟံ အပ္ပမာဏဿ၊ ပမာဏံ စေတိယေ ဝဒိံ။>
    text <၂၄>
      text <တဒာ တေ မမ ဝါကျေန၊ စေတိယံ ယောဇနုဂ္ဂတံ။>
      text <အကံသု နရဝီရဿ၊ နာနာရတနဘူသိတံ။>
    text <၂၅>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၆>
      text <ပစ္ဆိမေ စ ဘဝေ ဒာနိ၊ ဇာတော သေဋ္ဌိကုလေ အဟံ။>
      text <သာဝတ္ထိယံ ပုရဝရေ၊ ဣဒ္ဓေ ဖီတေ မဟဒ္ဓနေ။>
    text <၂၇>
      text <ပုရပ္ပဝေသေ သုဂတံ၊ ဒိသွာ ဝိမှိတမာနသော။>
      text <ပဗ္ဗဇိတွာန န စိရံ၊ အရဟတ္တမပါပုဏိံ။>
    text <၂၈>
      text <စေတိယဿ ပမာဏံ ယံ၊ အကရိံ တေန ကမ္မုနာ။>
      text <လကုဏ္ဍကသရီရောဟံ၊ ဇာတော ပရိဘဝါရဟော။>
    text <၂၉>
      text <သရေန မဓုရေနာဟံ၊ ပူဇိတွာ ဣသိသတ္တမံ။>
      text <မဉ္ဇုဿရာနံ ဘိက္ခူနံ၊ အဂ္ဂတ္တမနုပါပုဏိံ။>
    text <၃၀>
      text <ဖလဒာနေန ဗုဒ္ဓဿ၊ ဂုဏာနုဿရဏေန စ။>
      text <သာမညဖလသမ္ပန္နော၊ ဝိဟရာမိ အနာသဝေါ။>
    text <၃၁>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၃၂>
      text <သွာဂတံ ဝတ မေ အာသိ၊ ဗုဒ္ဓသေဋ္ဌဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၃၃>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ လကုဏ္ဍဘဒ္ဒိယော ထေရော ဣမာ ဂါထာယော>
    text <အဘာသိတ္ထာတိ။>
    stand <လကုဏ္ဍဘဒ္ဒိယတ္ထေရဿာပဒာနံ ပဌမံ။>
  text <၂။ ကင်္ခါရေဝတတ္ထေရအပဒာနံ>
    text <၃၄>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၃၅>
      text <သီဟဟနု ဗြဟ္မဂိရော၊ ဟံသဒုန္ဒုဘိနိဿနော။>
      text <နာဂဝိက္ကန္တဂမနော၊ စန္ဒသူရာဒိကပ္ပဘော။>
    text <၃၆>
      text <မဟာမတီ မဟာဝီရော၊ မဟာဈာယီ မဟာဗလော။>
      text <မဟာကာရုဏိကော နာထော၊ မဟာတမပနူဒနော။>
    text <၃၇>
      text <သ ကဒာစိ တိလောကဂ္ဂေါ၊ ဝေနေယျံ ဝိနယံ ဗဟုံ။>
      text <ဓမ္မံ ဒေသေသိ သမ္ဗုဒ္ဓေါ၊ သတ္တာသယဝိဒူ မုနိ။>
    text <၃၈>
      text <ဈာယိံ ဈာနရတံ ဝီရံ၊ ဥပသန္တံ အနာဝိလံ။>
      text <ဝဏ္ဏယန္တော ပရိသတိံ၊ တောသေသိ ဇနတံ ဇိနော။>
    text <၃၉>
      text <တဒာဟံ ဟံသဝတိယံ၊ ဗြာဟ္မဏော ဝေဒပါရဂူ။>
      text <ဓမ္မံ သုတွာန မုဒိတော၊ တံ ဌာနမဘိပတ္ထယိံ။>
    text <၄၀>
      text <တဒာ ဇိနော ဝိယာကာသိ၊ သင်္ဃမဇ္ဈေ ဝိနာယကော။>
      text <မုဒိတော ဟောဟိ တွံ ဗြဟ္မေ၊ လစ္ဆသေ တံ မနောရထံ။>
    text <၄၁>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၄၂>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ရေဝတော နာမ နာမေန၊ ဟေဿတိ သတ္ထု သာဝကော။>
    text <၄၃>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၄၄>
      text <ပစ္ဆိမေ စ ဘဝေ ဒာနိ၊ ဇာတောဟံ ကောလိယေ ပုရေ။>
      text <ခတ္တိယေ ကုလသမ္ပန္နေ၊ ဣဒ္ဓေ ဖီတေ မဟဒ္ဓနေ။>
    text <၄၅>
      text <ယဒာ ကပိလဝတ္ထုသ္မိံ၊ ဗုဒ္ဓေါ ဓမ္မမဒေသယိ။>
      text <တဒာ ပသန္နော သုဂတေ၊ ပဗ္ဗဇိံ အနဂါရိယံ။>
    text <၄၆>
      text <ကင်္ခါ မေ ဗဟုလာ အာသိ၊ ကပ္ပါကပ္ပေ တဟိံ တဟိံ။>
      text <သဗ္ဗံ တံ ဝိနယီ ဗုဒ္ဓေါ၊ ဒေသေတွာ ဓမ္မမုတ္တမံ။>
    text <၄၇>
      text <တတောဟံ တိဏ္ဏသံသာရော၊ သဒာ ဈာနသုခေ ရတော။>
      text <ဝိဟရာမိ တဒာ ဗုဒ္ဓေါ၊ မံ ဒိသွာ ဧတဒဗြဝိ။>
    text <၄၈>
      text <ယာ ကာစိ ကင်္ခါ ဣဓ ဝါ ဟုရံ ဝါ၊ သကဝေဒိယာ ဝါ ပရဝေဒိယာ ဝါ။>
      text <ယေ ဈာယိနော တာ ပဇဟန္တိ သဗ္ဗာ၊ အာတာပိနော ဗြဟ္မစရိယံ စရန္တာ။>
    text <၄၉>
      text <သတသဟဿေ ကတံ ကမ္မံ၊ ဖလံ ဒဿေသိ မေ ဣဓ။>
      text <သုမုတ္တော သရဝေဂေါဝ ကိလေသေ ဈာပယိံ မမ။>
    text <၅၀>
      text <တတော ဈာနရတံ ဒိသွာ၊ ဗုဒ္ဓေါ လောကန္တဂူ မုနိ။>
      text <ဈာယီနံ ဘိက္ခူနံ အဂ္ဂေါ၊ ပညာပေတိ မဟာမတိ။>
    text <၅၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၅၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၅၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ကင်္ခါရေဝတော ထေရော ဣမာ ဂါထာယော>
    text <အဘာသိတ္ထာတိ။>
    stand <ကင်္ခါရေဝတတ္ထေရဿာပဒာနံ ဒုတိယံ။>
  text <၃။ သီဝလိတ္ထေရအပဒာနံ>
    text <၅၄>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၅၅>
      text <သီလံ တဿ အသင်္ခေယျံ၊ သမာဓိ ဝဇိရူပမော။>
      text <အသင်္ခေယျံ ဉာဏဝရံ၊ ဝိမုတ္တိ စ အနောပမာ။>
    text <၅၆>
      text <မနုဇာမရနာဂါနံ၊ ဗြဟ္မာနဉ္စ သမာဂမေ။>
      text <သမဏဗြာဟ္မဏာကိဏ္ဏေ၊ ဓမ္မံ ဒေသေသိ နာယကော။>
    text <၅၇>
      text <သသာဝကံ မဟာလာဘိံ၊ ပုညဝန္တံ ဇုတိန္ဓရံ။>
      text <ဌပေသိ ဧတဒဂ္ဂမှိ၊ ပရိသာသု ဝိသာရဒော။>
    text <၅၈>
      text <တဒာဟံ ခတ္တိယော အာသိံ၊ နဂရေ ဟံသသဝှယေ။>
      text <သုတွာ ဇိနဿ တံ ဝါကျံ၊ သာဝကဿ ဂုဏံ ဗဟုံ။>
    text <၅၉>
      text <နိမန္တယိတွာ သတ္တာဟံ၊ ဘောဇယိတွာ သသာဝကံ။>
      text <မဟာဒာနံ ဒဒိတွာန၊ တံ ဌာနမဘိပတ္ထယိံ။>
    text <၆၀>
      text <တဒာ မံ ဝိနတံ ပါဒေ၊ ဒိသွာန ပုရိသာသဘော။>
      text <သရေန မဟတာ ဝီရော၊ ဣဒံ ဝစနမဗြဝိ။>
    text <၆၁>
      text <တတော ဇိနဿ ဝစနံ၊ သောတုကာမာ မဟာဇနာ။>
      text <ဒေဝဒာနဝဂန္ဓဗ္ဗာ၊ ဗြဟ္မာနော စ မဟိဒ္ဓိကာ။>
    text <၆၂>
      text <သမဏဗြာဟ္မဏာ စေဝ၊ နမဿိံသု ကတဉ္ဇလီ။>
      text <နမော တေ ပုရိသာဇည၊ နမော တေ ပုရိသုတ္တမ။>
    text <၆၃>
      text <ခတ္တိယေန မဟာဒာနံ၊ ဒိန္နံ သတ္တာဟိကမ္ပိ ဝေါ။>
      text <သောတုကာမာ ဖလံ တဿ၊ ဗျာကရောဟိ မဟာမုနေ။>
    text <၆၄>
      text <တတော အဝေါစ ဘဂဝါ၊ သုဏာထ မမ ဘာသိတံ။>
      text <အပ္ပမေယျမှိ ဗုဒ္ဓမှိ၊ သသင်္ဃမှိ ပတိဋ္ဌိတာ။>
    text <၆၅>
      text <ဒက္ခိဏာ တာယ ကော ဝတ္တာ၊ အပ္ပမေယျဖလာ ဟိ သာ။>
      text <အပိ စေ သ မဟာဘောဂေါ၊ ဌာနံ ပတ္ထေတိ ဥတ္တမံ။>
    text <၆၆>
      text <လာဘီ ဝိပုလလာဘာနံ၊ ယထာ ဘိက္ခု သုဒဿနော။>
      text <တထာဟမ္ပိ ဘဝေယျန္တိ၊ လစ္ဆသေ တံ အနာဂတေ။>
    text <၆၇>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၆၈>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သီဝလိ နာမ နာမေန၊ ဟေဿတိ သတ္ထု သာဝကော။>
    text <၆၉>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသူပဂေါ အဟံ။>
    text <၇၀>
      text <ဧကနဝုတိတော ကပ္ပေ၊ ဝိပဿီ လောကနာယကော။>
      text <ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။>
    text <၇၁>
      text <တဒာဟံ ဗန္ဓုမတိယံ၊ ကုလဿညတရဿ စ။>
      text <ဒယိတော ပဿိတော စေဝ၊ အာသိံ ကမ္မန္တဝါဝဋော။>
    text <၇၂>
      text <တဒာ အညတရော ပူဂေါ၊ ဝိပဿိဿ မဟေသိနော။>
      text <ပရိဝေသံ အကာရယိ၊ မဟန္တမတိဝိဿုတံ။>
    text <၇၃>
      text <နိဋ္ဌိတေ စ မဟာဒာနေ၊ ဒဒုံ ခဇ္ဇကသဉှိတံ။>
      text <နဝံ ဒဓိံ မဓုဉ္စေဝ၊ ဝိစိနံ နေဝ အဒ္ဒသုံ။>
    text <၇၄>
      text <တဒာဟံ တံ ဂဟေတွာန၊ နဝံ ဒဓိံ မဓုမ္ပိ စ။>
      text <ကမ္မဿာမိဃရံ ဂစ္ဆိံ၊ တမေသန္တာ မမဒ္ဒသုံ။>
    text <၇၅>
      text <သဟဿမပိ ဒတွာန၊ နာလဘိံသု စ တံ ဒွယံ။>
      text <တတောဟံ ဧဝံ စိန္တေသိံ၊ နေတံ ဟေဿတိ ဩရကံ။>
    text <၇၆>
      text <ယထာ ဣမေ ဇနာ သဗ္ဗေ၊ သက္ကရောန္တိ တထာဂတံ။>
      text <အဟမ္ပိ ကာရံ ကဿာမိ၊ သသင်္ဃေ လောကနာယကေ။>
    text <၇၇>
      text <တဒာဟမေဝံ စိန္တေတွာ၊ ဒဓိံ မဓုဉ္စ ဧကတော။>
      text <မဒ္ဒိတွာ လောကနာထဿ၊ သသင်္ဃဿ အဒာသဟံ။>
    text <၇၈>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၇၉>
      text <ပုနာဟံ ဗာရာဏသိယံ၊ ရာဇာ ဟုတွာ မဟာယသော။>
      text <သတ္တုကဿ တဒာ ဒုဋ္ဌော၊ ဒွာရရောဓမကာရယိံ။>
    text <၈၀>
      text <တဒာ တပဿိနော ရုဒ္ဓါ၊ ဧကာဟံ ရက္ခိတာ အဟုံ။>
      text <တတော တဿ ဝိပါကေန၊ ပါပတိံ နိရယံ ဘုသံ။>
    text <၈၁>
      text <ပစ္ဆိမေ စ ဘဝေ ဒာနိ၊ ဇာတောဟံ ကောလိယေ ပုရေ။>
      text <သုပ္ပဝါသာ စ မေ မာတာ၊ မဟာလိ လိစ္ဆဝီ ပိတာ။>
    text <၈၂>
      text <ခတ္တိယေ ပုညကမ္မေန၊ ဒွာရရောဓဿ ဝါဟသာ။>
      text <သတ္တ ဝဿာနိ နိဝသိံ၊ မာတုကုစ္ဆိမှိ ဒုက္ခိတော။>
    text <၈၃>
      text <သတ္တာဟံ ဒွာရမူဠှောဟံ၊ မဟာဒုက္ခသမပ္ပိတော။>
      text <မာတာ မေ ဆန္ဒဒာနေန၊ ဧဝံ အာသိ သုဒုက္ခိတာ။>
    text <၈၄>
      text <သုဝတ္ထိတောဟံ နိက္ခန္တော၊ ဗုဒ္ဓေန အနုကမ္ပိတော။>
      text <နိက္ခန္တဒိဝသေယေဝ၊ ပဗ္ဗဇိံ အနဂါရိယံ။>
    text <၈၅>
      text <ဥပဇ္ဈာ သာရိပုတ္တော မေ၊ မောဂ္ဂလ္လာနော မဟိဒ္ဓိကော။>
      text <ကေသေ ဩရောပယန္တော မေ၊ အနုသာသိ မဟာမတိ။>
    text <၈၆>
      text <ကေသေသု ဆိဇ္ဇမာနေသု၊ အရဟတ္တမပါပုဏိံ။>
      text <ဒေဝါ နာဂါ မနုဿာ စ၊ ပစ္စယေ ဥပနေန္တိ မေ။>
    text <၈၇>
      text <ပဒုမုတ္တရနာထဉ္စ၊ ဝိပဿိဉ္စ ဝိနာယကံ။>
      text <ယံ ပူဇယိံ ပမုဒိတော၊ ပစ္စယေဟိ ဝိသေသတော။>
    text <၈၈>
      text <တတော တေသံ ဝိသေသေန၊ ကမ္မာနံ ဝိပုလုတ္တမံ။>
      text <လာဘံ လဘာမိ သဗ္ဗတ္ထ၊ ဝနေ ဂါမေ ဇလေ ထလေ။>
    text <၈၉>
      text <ရေဝတံ ဒဿနတ္ထာယ၊ ယဒာ ယာတိ ဝိနာယကော။>
      text <တိံသဘိက္ခုသဟဿေဟိ၊ သဟ လောကဂ္ဂနာယကော။>
    text <၉၀>
      text <တဒာ ဒေဝေါပဏီတေဟိ၊ မမတ္ထာယ မဟာမတိ။>
      text <ပစ္စယေဟိ မဟာဝီရော၊ သသင်္ဃော လောကနာယကော။>
    text <၉၁>
      text <ဥပဋ္ဌိတော မယာ ဗုဒ္ဓေါ၊ ဂန္တွာ ရေဝတမဒ္ဒသ။>
      text <တတော ဇေတဝနံ ဂန္တွာ၊ ဧတဒဂ္ဂေ ဌပေသိ မံ။>
    text <၉၂>
      text <လာဘီနံ သီဝလိ အဂ္ဂေါ၊ မမ သိဿေသု ဘိက္ခဝေါ။>
      text <သဗ္ဗလောကဟိတော သတ္ထာ၊ ကိတ္တယီ ပရိသာသု မံ။>
    text <၉၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၉၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၉၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ သီဝလိထေရော ဣမာ ဂါထာယော>
    text <အဘာသိတ္ထာတိ။>
    stand <သီဝလိတ္ထေရဿာပဒာနံ တတိယံ။>
  text <၄။ ဝင်္ဂီသတ္ထေရအပဒာနံ>
    text <၉၆>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၉၇>
      text <ယထာပိ သာဂရေ ဦမိ၊ ဂဂနေ ဝိယ တာရကာ။>
      text <ဧဝံ ပါဝစနံ တဿ၊ အရဟန္တေဟိ စိတ္တိတံ။>
    text <၉၈>
      text <သဒေဝါသုရနာဂေဟိ၊ မနုဇေဟိ ပုရက္ခတော။>
      text <သမဏဗြာဟ္မဏာကိဏ္ဏေ၊ ဇနမဇ္ဈေ ဇိနုတ္တမော။>
    text <၉၉>
      text <ပဘာဟိ အနုရဉ္ဇန္တော၊ လောကေ လောကန္တဂူ ဇိနော။>
      text <ဝစနေန ဝိဗောဓေန္တော၊ ဝေနေယျပဒုမာနိ သော။>
    text <၁၀၀>
      text <ဝေသာရဇ္ဇေဟိ သမ္ပန္နော၊ စတူဟိ ပုရိသုတ္တမော။>
      text <ပဟီနဘယသာရဇ္ဇော၊ ခေမပ္ပတ္တော ဝိသာရဒော။>
    text <၁၀၁>
      text <အာသဘံ ပဝရံ ဌာနံ၊ ဗုဒ္ဓဘူမိဉ္စ ကေဝလံ။>
      text <ပဋိဇာနာတိ လောကဂ္ဂေါ၊ နတ္ထိ သဉ္စောဒကော ကွစိ။>
    text <၁၀၂>
      text <သီဟနာဒမသမ္ဘီတံ၊ နဒတော တဿ တာဒိနော။>
      text <ဒေဝေါ နရော ဝါ ဗြဟ္မာ ဝါ၊ ပဋိဝတ္တာ န ဝိဇ္ဇတိ။>
    text <၁၀၃>
      text <ဒေသေန္တော ပဝရံ ဓမ္မံ၊ သန္တာရေန္တော သဒေဝကံ။>
      text <ဓမ္မစက္ကံ ပဝတ္တေတိ၊ ပရိသာသု ဝိသာရဒော။>
    text <၁၀၄>
      text <ပဋိဘာနဝတံ အဂ္ဂံ၊ သာဝကံ သာဓုသမ္မတံ။>
      text <ဂုဏံ ဗဟုံ ပကိတ္တေတွာ၊ ဧတဒဂ္ဂေ ဌပေသိ တံ။>
    text <၁၀၅>
      text <တဒာဟံ ဟံသဝတိယံ၊ ဗြာဟ္မဏော သာဓုသမ္မတော။>
      text <သဗ္ဗဝေဒဝိဒူ ဇာတော၊ ဝါဂီသော ဝါဒိသူဒနော။>
    text <၁၀၆>
      text <ဥပေစ္စ တံ မဟာဝီရံ၊ သုတွာဟံ ဓမ္မဒေသနံ။>
      text <ပီတိဝရံ ပဋိလဘိံ၊ သာဝကဿ ဂုဏေ ရတော။>
    text <၁၀၇>
      text <နိမန္တေတွာဝ သုဂတံ၊ သသင်္ဃံ လောကနန္ဒနံ။>
      text <သတ္တာဟံ ဘောဇယိတွာဟံ၊ ဒုဿေဟစ္ဆာဒယိံ တဒာ။>
    text <၁၀၈>
      text <နိပစ္စ သိရသာ ပါဒေ၊ ကတောကာသော ကတဉ္ဇလီ။>
      text <ဧကမန္တံ ဌိတော ဟဋ္ဌော၊ သန္ထဝိံ ဇိနမုတ္တမံ။>
    text <၁၀၉>
      text <နမော တေ ဝါဒိမဒ္ဒန၊ နမော တေ ဣသိသတ္တမ။>
      text <နမော တေ သဗ္ဗလောကဂ္ဂ၊ နမော တေ အဘယင်္ကရ။>
    text <၁၁၀>
      text <နမော တေ မာရမထန၊ နမော တေ ဒိဋ္ဌိသူဒန။>
      text <နမော တေ သန္တိသုခဒ၊ နမော တေ သရဏင်္ကရ။>
    text <၁၁၁>
      text <အနာထာနံ ဘဝံ နာထော၊ ဘီတာနံ အဘယပ္ပဒော။>
      text <ဝိဿာမဘူမိ သန္တာနံ၊ သရဏံ သရဏေသိနံ။>
    text <၁၁၂>
      text <ဧဝမာဒီဟိ သမ္ဗုဒ္ဓံ၊ သန္ထဝိတွာ မဟာဂုဏံ။>
      text <အဝေါစံ ဝါဒိသူဒဿ၊ ဂတိံ ပပ္ပေါမိ ဘိက္ခုနော။>
    text <၁၁၃>
      text <တဒာ အဝေါစ ဘဂဝါ၊ အနန္တပဋိဘာနဝါ။>
      text <ယော သော ဗုဒ္ဓံ အဘောဇေသိ၊ သတ္တာဟံ သဟသာဝကံ။>
    text <၁၁၄>
      text <ဂုဏဉ္စ မေ ပကိတ္တေသိ၊ ပသန္နော သေဟိ ပါဏိဘိ။>
      text <ဧသော ပတ္ထယတေ ဌာနံ၊ ဝါဒိသူဒဿ ဘိက္ခုနော။>
    text <၁၁၅>
      text <အနာဂတမှိ အဒ္ဓါနေ၊ လစ္ဆသေ တံ မနောရထံ။>
      text <ဒေဝမာနုသသမ္ပတ္တိံ၊ အနုဘောတွာ အနပ္ပကံ။>
    text <၁၁၆>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၁၇>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ဝင်္ဂီသော နာမ နာမေန၊ ဟေဿတိ သတ္ထု သာဝကော။>
    text <၁၁၈>
      text <တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။>
      text <ပစ္စယေဟိ ဥပဋ္ဌာသိံ၊ မေတ္တစိတ္တော တထာဂတံ။>
    text <၁၁၉>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တုသိတံ အဂမာသဟံ။>
    text <၁၂၀>
      text <ပစ္ဆိမေ စ ဘဝေ ဒာနိ၊ ဇာတော ဝိပ္ပကုလေ အဟံ။>
      text <ပစ္စာဇာတော ယဒာ အာသိံ၊ ဇာတိယာ သတ္တဝဿိကော။>
    text <၁၂၁>
      text <သဗ္ဗဝေဒဝိဒူ ဇာတော၊ ဝါဒသတ္ထဝိသာရဒော။>
      text <ဝါဒိဿရော စိတ္တကထီ၊ ပရဝါဒပ္ပမဒ္ဒနော။>
    text <၁၂၂>
      text <ဝင်္ဂေ ဇာတောတိ ဝင်္ဂီသော၊ ဝစနေ ဣဿရောတိ ဝါ။>
      text <ဝင်္ဂီသော ဣတိ မေ နာမံ၊ အဘဝီ လောကသမ္မတံ။>
    text <၁၂၃>
      text <ယဒာဟံ ဝိညုတံ ပတ္တော၊ ဌိတော ပဌမယောဗ္ဗနေ။>
      text <တဒာ ရာဇဂဟေ ရမ္မေ၊ သာရိပုတ္တမဟဒ္ဒသံ။>
    stand <ပဉ္စဝီသတိမံ ဘာဏဝါရံ။>
    text <၁၂၄>
      text <ပိဏ္ဍာယ ဝိစရန္တံ တံ၊ ပတ္တပါဏိံ သုသံဝုတံ။>
      text <အလောလက္ခိံ မိတဘာဏိံ၊ ယုဂမတ္တံ နိဒက္ခိတံ။>
    text <၁၂၅>
      text <တံ ဒိသွာ ဝိမှိတော ဟုတွာ၊ အဝေါစံ မမနုစ္ဆဝံ။>
      text <ကဏိကာရံဝ နိစိတံ၊ စိတ္တံ ဂါထာပဒံ အဟံ။>
    text <၁၂၆>
      text <အာစိက္ခိ သော မေ သတ္ထာရံ၊ သမ္ဗုဒ္ဓံ လောကနာယကံ။>
      text <တဒာ သော ပဏ္ဍိတော ဝီရော၊ ဥတ္တရိံ သမဝေါစ မေ။>
    text <၁၂၇>
      text <ဝိရာဂသံဟိတံ ဝါကျံ၊ ကတွာ ဒုဒ္ဒသမုတ္တမံ။>
      text <ဝိစိတ္တပဋိဘာနေဟိ၊ တောသိတော တေန တာဒိနာ။>
    text <၁၂၈>
      text <နိပစ္စ သိရသာ ပါဒေ၊ ပဗ္ဗာဇေဟီတိ မံ ဗြဝိ။>
      text <တတော မံ သ မဟာပညော၊ ဗုဒ္ဓသေဋ္ဌမုပါနယိ။>
    text <၁၂၉>
      text <နိပစ္စ သိရသာ ပါဒေ၊ နိသီဒိံ သတ္ထု သန္တိကေ။>
      text <မမာဟ ဝဒတံ သေဋ္ဌော၊ ကစ္စိ ဝင်္ဂီသ ဇာနာသိ။>
    text <၁၃၀>
      text <ကိဉ္စိ သိပ္ပန္တိ တဿာဟံ၊ ဇာနာမီတိ စ အဗြဝိံ။>
      text <မတသီသံ ဝနစ္ဆုဒ္ဓံ၊ အပိ ဗာရသဝဿိကံ။>
      text <တဝ ဝိဇ္ဇာဝိသေသေန၊ သစေ သက္ကောသိ ဝါစယ။>
    text <၁၃၁>
      text <အာမောတိ မေ ပဋိညာတေ၊ တီဏိ သီသာနိ ဒဿယိ။>
      text <နိရယနရဒေဝေသု၊ ဥပပန္နေ အဝါစယိံ။>
    text <၁၃၂>
      text <တဒာ ခီဏာသဝဿေဝ၊ သီသံ ဒဿေသိ နာယကော။>
      text <တတောဟံ ဝိဟတာရဗ္ဘော၊ ပဗ္ဗဇ္ဇံ သမယာစိသံ။>
    text <၁၃၃>
      text <ပဗ္ဗဇိတွာန သုဂတံ၊ သန္ထဝါမိ တဟိံ တဟိံ။>
      text <တတော မံ ကဗ္ဗဝိတ္တောသိ၊ ဥဇ္ဈာယန္တိဟ ဘိက္ခဝေါ။>
    text <၁၃၄>
      text <တတော ဝီမံသနတ္ထံ မေ၊ အာဟ ဗုဒ္ဓေါ ဝိနာယကော။>
      text <တက္ကိကာ ပနိမာ ဂါထာ၊ ဌာနသော ပဋိဘန္တိ တံ။>
    text <၁၃၅>
      text <န ကဗ္ဗဝိတ္တောဟံ ဝီရ၊ ဌာနသော ပဋိဘန္တိ မံ။>
      text <တေန ဟိ ဒာနိ ဝင်္ဂီသ၊ ဌာနသော သန္ထဝါဟိ မံ။>
    text <၁၃၆>
      text <တဒာဟံ သန္ထဝိံ ဝီရံ၊ ဂါထာဟိ ဣသိသတ္တမံ။>
      text <ဌာနသော မေ တဒာ တုဋ္ဌော၊ ဇိနော အဂ္ဂေ ဌပေသိ မံ။>
    text <၁၃၇>
      text <ပဋိဘာနေန စိတ္တေန၊ အညေသမတိမညဟံ။>
      text <ပေသလေ တေန သံဝိဂ္ဂေါ၊ အရဟတ္တမပါပုဏိံ။>
    text <၁၃၈>
      text <ပဋိဘာနဝတံ အဂ္ဂေါ၊ အညော ကောစိ န ဝိဇ္ဇတိ။>
      text <ယထာယံ ဘိက္ခု ဝင်္ဂီသော၊ ဧဝံ ဓာရေထ ဘိက္ခဝေါ။>
    text <၁၃၉>
      text <သတသဟဿေ ကတံ ကမ္မံ၊ ဖလံ ဒဿေသိ မေ ဣဓ။>
      text <သုမုတ္တော သရဝေဂေါဝ ကိလေသေ ဈာပယိံ မမ။>
    text <၁၄၀>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၄၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၄၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ဝင်္ဂီသော ထေရော ဣမာ ဂါထာယော>
    text <အဘာသိတ္ထာတိ။>
    stand <ဝင်္ဂီသတ္ထေရဿာပဒာနံ စတုတ္ထံ။>
  text <၅။ နန္ဒကတ္ထေရအပဒာနံ>
    text <၁၄၃>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၄၄>
      text <ဟိတာယ သဗ္ဗသတ္တာနံ၊ သုခါယ ဝဒတံ ဝရော။>
      text <အတ္ထာယ ပုရိသာဇညော၊ ပဋိပန္နော သဒေဝကေ။>
    text <၁၄၅>
      text <ယသဂ္ဂပတ္တော သိရိမာ၊ ကိတ္တိဝဏ္ဏဘတော ဇိနော။>
      text <ပူဇိတော သဗ္ဗလောကဿ၊ ဒိသာ သဗ္ဗာသု ဝိဿုတော။>
    text <၁၄၆>
      text <ဥတ္တိဏ္ဏဝိစိကိစ္ဆော သော၊ ဝီတိဝတ္တကထံကထော။>
      text <ပရိပုဏ္ဏမနသင်္ကပ္ပေါ၊ ပတ္တော သမ္ဗောဓိမုတ္တမံ။>
    text <၁၄၇>
      text <အနုပ္ပန္နဿ မဂ္ဂဿ၊ ဥပ္ပါဒေတာ နရုတ္တမော။>
      text <အနက္ခါတဉ္စ အက္ခါသိ၊ အသဉ္ဇာတဉ္စ သဉ္ဇနီ။>
    text <၁၄၈>
      text <မဂ္ဂညူ မဂ္ဂဝိဒူ စ၊ မဂ္ဂက္ခါယီ နရာသဘော။>
      text <မဂ္ဂဿ ကုသလော သတ္ထာ၊ သာရထီနံ ဝရုတ္တမော။>
    text <၁၄၉>
      text <တဒာ မဟာကာရုဏိကော၊ ဓမ္မံ ဒေသေသိ နာယကော။>
      text <နိမုဂ္ဂေ ကာမပင်္ကမှိ၊ သမုဒ္ဓရတိ ပါဏိနေ။>
    text <၁၅၀>
      text <ဘိက္ခုနီနံ ဩဝဒနေ၊ သာဝကံ သေဋ္ဌသမ္မတံ။>
      text <ဝဏ္ဏယံ ဧတဒဂ္ဂမှိ၊ ပညပေသိ မဟာမုနိ။>
    text <၁၅၁>
      text <တံ သုတွာဟံ ပမုဒိတော၊ နိမန္တေတွာ တထာဂတံ။>
      text <ဘောဇယိတွာ သသင်္ဃံ တံ၊ ပတ္ထယိံ ဌာနမုတ္တမံ။>
    text <၁၅၂>
      text <တဒာ ပမုဒိတော နာထော၊ မံ အဝေါစ မဟာဣသိ။>
      text <သုခီ ဘဝဿု ဒီဃာဝု၊ လစ္ဆသေ တံ မနောရထံ။>
    text <၁၅၃>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၅၄>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <နန္ဒကော နာမ နာမေန၊ ဟေဿတိ သတ္ထု သာဝကော။>
    text <၁၅၅>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသူပဂေါ အဟံ။>
    text <၁၅၆>
      text <ပစ္ဆိမေ စ ဘဝေ ဒာနိ၊ ဇာတော သေဋ္ဌိကုလေ အဟံ။>
      text <သာဝတ္ထိယံ ပုရေ ဝရေ၊ ဣဒ္ဓေ ဖီတေ မဟဒ္ဓနေ။>
    text <၁၅၇>
      text <ပုရပ္ပဝေသေ သုဂတံ၊ ဒိသွာ ဝိမှိတမာနသော။>
      text <ဇေတာရာမပဋိဂ္ဂါဟေ၊ ပဗ္ဗဇိံ အနဂါရိယံ။>
    text <၁၅၈>
      text <နစိရေနေဝ ကာလေန၊ အရဟတ္တမပါပုဏိံ။>
      text <တတောဟံ တိဏ္ဏသံသာရော၊ သာသိတော သဗ္ဗဒဿိနာ။>
    text <၁၅၉>
      text <ဘိက္ခုနီနံ ဓမ္မကထံ၊ ပဋိပုစ္ဆာကရိံ အဟံ။>
      text <သာသိတာ တာ မယာ သဗ္ဗာ၊ အဘဝိံသု အနာသဝါ။>
    text <၁၆၀>
      text <သတာနိ ပဉ္စနူနာနိ၊ တဒာ တုဋ္ဌော မဟာဟိတော။>
      text <ဘိက္ခုနီနံ ဩဝဒတံ၊ အဂ္ဂဋ္ဌာနေ ဌပေသိ မံ။>
    text <၁၆၁>
      text <သတသဟဿေ ကတံ ကမ္မံ၊ ဖလံ ဒဿေသိ မေ ဣဓ။>
      text <သုမုတ္တော သရဝေဂေါဝ၊ ကိလေသေ ဈာပယိံ မမ။>
    text <၁၆၂>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၆၃>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၆၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ နန္ဒကော ထေရော ဣမာ ဂါထာယော>
    text <အဘာသိတ္ထာတိ။>
    stand <နန္ဒကတ္ထေရဿာပဒာနံ ပဉ္စမံ။>
  text <၆။ ကာဠုဒာယိတ္ထေရအပဒာနံ>
    text <၁၆၅>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၆၆>
      text <နာယကာနံ ဝရော သတ္ထာ၊ ဂုဏာဂုဏဝိဒူ ဇိနော။>
      text <ကတညူ ကတဝေဒီ စ၊ တိတ္ထေ ယောဇေတိ ပါဏိနေ။>
    text <၁၆၇>
      text <သဗ္ဗညုတေန ဉာဏေန၊ တုလယိတွာ ဒယာသယော။>
      text <ဒေသေတိ ပဝရံ ဓမ္မံ၊ အနန္တဂုဏသဉ္စယော။>
    text <၁၆၈>
      text <သ ကဒာစိ မဟာဝီရော၊ အနန္တဇိနသံသရိ။>
      text <ဒေသေတိ မဓုရံ ဓမ္မံ၊ စတုသစ္စူပသဉှိတံ။>
    text <၁၆၉>
      text <သုတွာန တံ ဓမ္မဝရံ၊ အာဒိမဇ္ဈန္တသောဘဏံ။>
      text <ပါဏသတသဟဿာနံ၊ ဓမ္မာဘိသမယော အဟု။>
    text <၁၇၀>
      text <နိန္နာဒိတာ တဒာ ဘူမိ၊ ဂဇ္ဇိံသု စ ပယောဓရာ။>
      text <သာဓုကာရံ ပဝတ္တိံသု၊ ဒေဝဗြဟ္မနရာသုရာ။>
    text <၁၇၁>
      text <အဟော ကာရုဏိကော သတ္ထာ၊ အဟော သဒ္ဓမ္မဒေသနာ။>
      text <အဟော ဘဝသမုဒ္ဒမှိ၊ နိမုဂ္ဂေ ဥဒ္ဓရီ ဇိနော။>
    text <၁၇၂>
      text <ဧဝံ ပဝေဒဇာတေသု၊ သနရာမရဗြဟ္မသု။>
      text <ကုလပ္ပသာဒကာနဂ္ဂံ၊ သာဝကံ ဝဏ္ဏယီ ဇိနော။>
    text <၁၇၃>
      text <တဒာဟံ ဟံသဝတိယံ၊ ဇာတောမစ္စကုလေ အဟုံ။>
      text <ပါသာဒိကော ဒဿနိယော၊ ပဟူတဓနဓညဝါ။>
    text <၁၇၄>
      text <ဟံသာရာမမုပေစ္စာဟံ၊ ဝန္ဒိတွာ တံ တထာဂတံ။>
      text <သုဏိတွာ မဓုရံ ဓမ္မံ၊ ကာရံ ကတွာ စ တာဒိနော။>
    text <၁၇၅>
      text <နိပစ္စ ပါဒမူလေဟံ၊ ဣမံ ဝစနမဗြဝိံ။>
      text <ကုလပ္ပသာဒကာနဂ္ဂေါ၊ ယော တယာ သန္ထုတော မုနေ။>
    text <၁၇၆>
      text <တာဒိသော ဟောမဟံ ဝီရ၊ ဗုဒ္ဓသေဋ္ဌဿ သာသနေ။>
      text <တဒာ မဟာကာရုဏိကော၊ သိဉ္စန္တော ဝါ မတေန မံ။>
    text <၁၇၇>
      text <အာဟ မံ ပုတ္တ ဥတ္တိဋ္ဌ၊ လစ္ဆသေ တံ မနောရထံ။>
      text <ကထံ နာမ ဇိနေ ကာရံ၊ ကတွာန ဝိဖလော သိယာ။>
    text <၁၇၈>
      text <သတသဟဿိတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၇၉>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <ဥဒာယိ နာမ နာမေန၊ ဟေဿတိ သတ္ထု သာဝကော။>
    text <၁၈၀>
      text <တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။>
      text <မေတ္တစိတ္တော ပရိစရိံ၊ ပစ္စယေဟိ ဝိနာယကံ။>
    text <၁၈၁>
      text <တေန ကမ္မဝိပါကေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၁၈၂>
      text <ပစ္ဆိမေ စ ဘဝေ ဒာနိ၊ ရမ္မေ ကပိလဝတ္ထဝေ။>
      text <ဇာတော မဟာမစ္စကုလေ၊ သုဒ္ဓေါဒနမဟီပတေ။>
    text <၁၈၃>
      text <တဒာ အဇာယိ သိဒ္ဓတ္ထော၊ ရမ္မေ လုမ္ဗိနိကာနနေ။>
      text <ဟိတာယ သဗ္ဗလောကဿ၊ သုခါယ စ နရာသဘော။>
    text <၁၈၄>
      text <တဒဟေဝ အဟံ ဇာတော၊ သဟ တေနေဝ ဝဍ္ဎိတော။>
      text <ပိယော သဟာယော ဒယိတော၊ ဝိယတ္တော နီတိကောဝိဒော။>
    text <၁၈၅>
      text <ဧကူနတိံသော ဝယသာ၊ နိက္ခမိတွာ အဂါရတော။>
      text <ဆဗ္ဗဿံ ဝီတိနာမေတွာ၊ အာသိ ဗုဒ္ဓေါ ဝိနာယကော။>
    text <၁၈၆>
      text <ဇေတွာ သသေနကံ မာရံ၊ ခေပယိတွာန အာသဝေ။>
      text <ဘဝဏ္ဏဝံ တရိတွာန၊ ဗုဒ္ဓေါ အာသိ သဒေဝကေ။>
    text <၁၈၇>
      text <ဣသိဝှယံ ဂမိတွာန၊ ဝိနေတွာ ပဉ္စဝဂ္ဂိယေ။>
      text <တတော ဝိနေသိ ဘဂဝါ၊ ဂန္တွာ ဂန္တွာ တဟိံ တဟိံ။>
    text <၁၈၈>
      text <ဝေနေယျေ ဝိနယန္တော သော၊ သင်္ဂဏှန္တော သဒေဝကံ။>
      text <ဥပေစ္စ မဂဓေ ဂိရိံ၊ ဝိဟရိတ္ထ တဒာ ဇိနော။>
    text <၁၈၉>
      text <တဒာ သုဒ္ဓေါဒနေနာဟံ၊ ဘူမိပါလေန ပေသိတော။>
      text <ဂန္တွာ ဒိသွာ ဒသဗလံ၊ ပဗ္ဗဇိတွာရဟာ အဟုံ။>
    text <၁၉၀>
      text <တဒာ မဟေသိံ ယာစိတွာ၊ ပါပယိံ ကပိလဝှယံ။>
      text <တတော ပုရာဟံ ဂန္တွာန၊ ပသာဒေသိံ မဟာကုလံ။>
    text <၁၉၁>
      text <ဇိနော တသ္မိံ ဂုဏေ တုဋ္ဌော၊ မံ မဟာပရိသာယ သော။>
      text <ကုလပ္ပသာဒကာနဂ္ဂံ၊ ပညာပေသိ ဝိနာယကော။>
    text <၁၉၂>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၉၃>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၉၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ကာဠုဒာယိထေရော ဣမာ ဂါထာယော>
    text <အဘာသိတ္ထာတိ။>
    stand <ကာဠုဒာယိတ္ထေရဿာပဒာနံ ဆဋ္ဌံ။>
  text <၇။ အဘယတ္ထေရအပဒာနံ>
    text <၁၉၅>
      text <ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။>
      text <ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။>
    text <၁၉၆>
      text <သရဏဂမနေ ကိဉ္စိ၊ နိဝေသေသိ တထာဂတော။>
      text <ကိဉ္စိ သီလေ နိဝေသေသိ၊ ဒသကမ္မပထုတ္တမေ။>
    text <၁၉၇>
      text <ဒေတိ ကဿစိ သော ဝီရော၊ သာမညဖလမုတ္တမံ။>
      text <သမာပတ္တီ တထာ အဋ္ဌ၊ တိဿော ဝိဇ္ဇာ ပဝစ္ဆတိ။>
    text <၁၉၈>
      text <ဆဠဘိညာသု ယောဇေသိ၊ ကိဉ္စိ သတ္တံ နရုတ္တမော။>
      text <ဒေတိ ကဿစိ နာထော သော၊ စတဿော ပဋိသမ္ဘိဒာ။>
    text <၁၉၉>
      text <ဗောဓနေယျံ ပဇံ ဒိသွာ၊ အသင်္ခေယျမ္ပိ ယောဇနံ။>
      text <ခဏေန ဥပဂန္တွာန၊ ဝိနေတိ နရသာရထိ။>
    text <၂၀၀>
      text <တဒာဟံ ဟံသဝတိယံ၊ အဟောသိံ ဗြာဟ္မဏတြဇော။>
      text <ပါရဂူ သဗ္ဗဝေဒာနံ၊ ဝေယျာကရဏသမ္မတော။>
    text <၂၀၁>
      text <နိရုတ္တိယာ စ ကုသလော၊ နိဃဏ္ဍုမှိ ဝိသာရဒော။>
      text <ပဒကော ကေဋုဘဝိဒူ၊ ဆန္ဒောဝိစိတိကောဝိဒော။>
    text <၂၀၂>
      text <ဇင်္ဃာဝိဟာရံ ဝိစရံ၊ ဟံသာရာမမုပေစ္စဟံ။>
      text <အဒ္ဒသံ ဝရဒံ သေဋ္ဌံ၊ မဟာဇနပုရက္ခတံ။>
    text <၂၀၃>
      text <ဒေသေန္တံ ဝိရဇံ ဓမ္မံ၊ ပစ္စနီကမတီ အဟံ။>
      text <ဥပေတွာ တဿ ကလျာဏံ၊ သုတွာန ဝိမလံ အဟံ။>
    text <၂၀၄>
      text <ဗျာဟတံ ပုနရုတ္တံ ဝါ၊ အပတ္ထံ ဝါ နိရတ္ထကံ။>
      text <နာဒ္ဒသံ တဿ မုနိနော၊ တတော ပဗ္ဗဇိတော အဟံ။>
    text <၂၀၅>
      text <နစိရေနေဝ ကာလေန၊ သဗ္ဗသတ္တဝိသာရဒော။>
      text <နိပုဏော ဗုဒ္ဓဝစနေ၊ အဟောသိံ ဂုဏိသမ္မတော။>
    text <၂၀၆>
      text <တဒာ စတဿော ဂါထာယော၊ ဂန္ထယိတွာ သုဗျဉ္ဇနာ။>
      text <သန္ထဝိတွာ တိလောကဂ္ဂံ၊ ဒေသယိဿံ ဒိနေ ဒိနေ။>
    text <၂၀၇>
      text <ဝိရတ္တောသိ မဟာဝီရော၊ သံသာရေ သဘယေ ဝသံ။>
      text <ကရုဏာယ န နိဗ္ဗာယိ၊ တတော ကာရုဏိကော မုနိ။>
    text <၂၀၈>
      text <ပုထုဇ္ဇနော ဝယော သန္တော၊ န ကိလေသဝသော အဟု။>
      text <သမ္ပဇာနော သတိယုတ္တော၊ တသ္မာ ဧသော အစိန္တိယော။>
    text <၂၀၉>
      text <ဒုဗ္ဗလာနိ ကိလေသာနိ၊ ယဿာသယဂတာနိ မေ။>
      text <ဉာဏဂ္ဂိပရိဒဍ္ဎာနိ၊ န ခီယိံသု တမဗ္ဘုတံ။>
    text <၂၁၀>
      text <ယော သဗ္ဗလောကဿ ဂရု၊ လောကော ယဿ တထာ ဂရု။>
      text <တထာပိ လောကာစရိယော၊ လောကော တဿာနုဝတ္တကော။>
    text <၂၁၁>
      text <ဧဝမာဒီဟိ သမ္ဗုဒ္ဓံ၊ ကိတ္တယံ ဓမ္မဒေသနံ။>
      text <ယာဝဇီဝံ ကရိတွာန၊ ဂတော သဂ္ဂံ တတော စုတော။>
    text <၂၁၂>
      text <သတသဟဿိတော ကပ္ပေ၊ ယံ ဗုဒ္ဓမဘိကိတ္တယိံ။>
      text <ဒုဂ္ဂတိံ နာဘိဇာနာမိ၊ ကိတ္တနာယ ဣဒံ ဖလံ။>
    text <၂၁၃>
      text <ဒေဝလောကေ မဟာရဇ္ဇံ၊ ပါဒေသိံ ကဉ္စနဂ္ဃိယံ။>
      text <စက္ကဝတ္တီ မဟာရဇ္ဇံ၊ ဗဟုသောနုဘဝိံ အဟံ။>
    text <၂၁၄>
      text <ဒုဝေ ဘဝေ ပဇာယာမိ၊ ဒေဝတ္တေ အထ မာနုသေ။>
      text <အညံ ဂတိံ န ဇာနာမိ၊ ကိတ္တနာယ ဣဒံ ဖလံ။>
    text <၂၁၅>
      text <ဒုဝေ ကုလေ ပဇာယာမိ၊ ခတ္တိယေ အထ ဗြာဟ္မဏေ။>
      text <နီစေ ကုလေ န ဇာယာမိ၊ ကိတ္တနာယ ဣဒံ ဖလံ။>
    text <၂၁၆>
      text <ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။>
      text <ရညောဟံ ဗိမ္ဗိသာရဿ၊ ပုတ္တော နာမေန စာဘယော။>
    text <၂၁၇>
      text <ပါပမိတ္တဝသံ ဂန္တွာ၊ နိဂဏ္ဌေန ဝိမောဟိတော။>
      text <ပေသိတော နာဋပုတ္တေန၊ ဗုဒ္ဓသေဋ္ဌမုပေစ္စဟံ။>
    text <၂၁၈>
      text <ပုစ္ဆိတွာ နိပုဏံ ပဉှံ၊ သုတွာ ဗျာကရဏုတ္တမံ။>
      text <ပဗ္ဗဇိတွာန နစိရံ၊ အရဟတ္တမပါပုဏိံ။>
    text <၂၁၉>
      text <ကိတ္တယိတွာ ဇိနဝရံ၊ ကိတ္တိတော ဟောမိ သဗ္ဗဒာ။>
      text <သုဂန္ဓဒေဟဝဒနော၊ အာသိံ သုခသမပ္ပိတော။>
    text <၂၂၀>
      text <တိက္ခဟာသလဟုပညော၊ မဟာပညော တထေဝဟံ။>
      text <ဝိစိတ္တပဋိဘာနော စ၊ တဿ ကမ္မဿ ဝါဟသာ။>
    text <၂၂၁>
      text <အဘိတ္ထဝိတွာ ပဒုမုတ္တရာဟံ၊ ပသန္နစိတ္တော အသမံ သယမ္ဘုံ။>
      text <န ဂစ္ဆိ ကပ္ပါနိ အပါယဘူမိံ၊ သတံ သဟဿာနိ ဗလေန တဿ။>
    text <၂၂၂>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၂၃>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၂၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ အဘယော ထေရော ဣမာ ဂါထာယော>
    text <အဘာသိတ္ထာတိ။>
    stand <အဘယတ္ထေရဿာပဒာနံ သတ္တမံ။>
  text <၈။ လောမသကင်္ဂိယတ္ထေရအပဒာနံ>
    text <၂၂၅>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၂၂၆>
      text <တဒာဟံ စန္ဒနော စေဝ၊ ပဗ္ဗဇိတွာန သာသနေ။>
      text <အာပါဏကောဋိကံ ဓမ္မံ၊ ပူရယိတွာန သာသနေ။>
    text <၂၂၇>
      text <တတော စုတာ သန္တုသိတံ၊ ဥပပန္နာ ဥဘော မယံ။>
      text <တတ္ထ ဒိဗ္ဗေဟိ နစ္စေဟိ၊ ဂီတေဟိ ဝါဒိတေဟိ စ။>
    text <၂၂၈>
      text <ရူပါဒိဒသဟင်္ဂေဟိ၊ အဘိဘောတွာန သေသကေ။>
      text <ယာဝတာယုံ ဝသိတွာန၊ အနုဘောတွာ မဟာသုခံ။>
    text <၂၂၉>
      text <တတော စဝိတွာ တိဒသံ၊ စန္ဒနော ဥပပဇ္ဇထ။>
      text <အဟံ ကပိလဝတ္ထုသ္မိံ၊ အဇာယိံ သာကိယတြဇော။>
    text <၂၃၀>
      text <ယဒာ ဥဒာယိတ္ထေရေန၊ အဇ္ဈိဋ္ဌော လောကနာယကော။>
      text <အနုကမ္ပိယ သကျာနံ၊ ဥပေသိ ကပိလဝှယံ။>
    text <၂၃၁>
      text <တဒာတိမာနိနော သကျာ၊ န ဗုဒ္ဓဿ ဂုဏညုနော။>
      text <ပဏမန္တိ န သမ္ဗုဒ္ဓံ၊ ဇာတိထဒ္ဓါ အနာဒရာ။>
    text <၂၃၂>
      text <တေသံ သင်္ကပ္ပမညာယ၊ အာကာသေ စင်္ကမီ ဇိနော။>
      text <ပဇ္ဇုန္နော ဝိယ ဝဿိတ္ထ၊ ပဇ္ဇလိတ္ထ ယထာ သိခီ။>
    text <၂၃၃>
      text <ဒဿေတွာ ရူပမတုလံ၊ ပုန အန္တရဓာယထ။>
      text <ဧကောပိ ဟုတွာ ဗဟုဓာ၊ အဟောသိ ပုနရေကကော။>
    text <၂၃၄>
      text <အန္ဓကာရံ ပကာသဉ္စ၊ ဒဿယိတွာ အနေကဓာ။>
      text <ပါဋိဟေရံ ကရိတွာန၊ ဝိနယီ ဉာတကေ မုနိ။>
    text <၂၃၅>
      text <စာတုဒ္ဒီပေါ မဟာမေဃော၊ တာဝဒေဝ ပဝဿထ။>
      text <တဒာ ဟိ ဇာတကံ ဗုဒ္ဓေါ၊ ဝေဿန္တရမဒေသယိ။>
    text <၂၃၆>
      text <တဒာ တေ ခတ္တိယာ သဗ္ဗေ၊ နိဟန္တွာ ဇာတိဇံ မဒံ။>
      text <ဥပေသုံ သရဏံ ဗုဒ္ဓံ၊ အာဟ သုဒ္ဓေါဒနော တဒာ။>
    text <၂၃၇>
      text <ဣဒံ တတိယံ တဝ ဘူရိပည၊ ပါဒာနိ ဝန္ဒာမိ သမန္တစက္ခု။>
      text <ယဒာဘိဇာတော ပထဝီ ပကမ္ပယီ၊ ယဒာ စ တံ နဇ္ဇဟိ ဇမ္ဗုဆာယာ။>
    text <၂၃၈>
      text <တဒာ ဗုဒ္ဓါနုဘာဝံ တံ၊ ဒိသွာ ဝိမှိတမာနသော။>
      text <ပဗ္ဗဇိတွာန တတ္ထေဝ၊ နိဝသိံ မာတုပူဇကော။>
    text <၂၃၉>
      text <စန္ဒနော ဒေဝပုတ္တော မံ၊ ဥပဂန္တွာနုပုစ္ဆထ။>
      text <ဘဒ္ဒေကရတ္တဿ တဒာ၊ သင်္ခေပဝိတ္ထာရံ နယံ။>
    text <၂၄၀>
      text <စောဒိတောဟံ တဒာ တေန၊ ဥပေစ္စ နရနာယကံ။>
      text <ဘဒ္ဒေကရတ္တံ သုတွာန၊ သံဝိဂ္ဂေါ ဝနမာမကော။>
    text <၂၄၁>
      text <တဒာ မာတရမပုစ္ဆိံ၊ ဝနေ ဝစ္ဆာမိ ဧကကော။>
      text <သုခုမာလောတိ မေ မာတာ၊ ဝါရယီ တံ တဒာ ဝစံ။>
    text <၂၄၂>
      text <ကာသံ ကုသံ ပေါဋကိလံ၊ ဥသီရံ မုဉ္ဇပဗ္ဗဇံ။>
      text <ဥရသာ ပနုဒိဿာမိ၊ ဝိဝေကမနုဗြူဟယံ။>
    text <၂၄၃>
      text <တဒာ ဝနံ ပဝိဋ္ဌောဟံ၊ သရိတွာ ဇိနသာသနံ။>
      text <ဘဒ္ဒေကရတ္တဩဝါဒံ၊ အရဟတ္တမပါပုဏိံ။>
    text <၂၄၄>
      text <အတီတံ နာနွာဂမေယျ၊ နပ္ပဋိကင်္ခေ အနာဂတံ။>
      text <ယဒတီတံ ပဟီနံ တံ၊ အပ္ပတ္တဉ္စ အနာဂတံ။>
    text <၂၄၅>
      text <ပစ္စုပ္ပန္နဉ္စ ယော ဓမ္မံ၊ တတ္ထ တတ္ထ ဝိပဿတိ။>
      text <အသံဟီရံ အသံကုပ္ပံ၊ တံ ဝိဒွာ မနုဗြူဟယေ။>
    text <၂၄၆>
      text <အဇ္ဇေဝ ကိစ္စမာတပ္ပံ၊ ကော ဇညာ မရဏံ သုဝေ။>
      text <န ဟိ နော သင်္ဂရံ တေန၊ မဟာသေနေန မစ္စုနာ။>
    text <၂၄၇>
      text <ဧဝံဝိဟာရိံ အာတာပိံ၊ အဟောရတ္တမတန္ဒိတံ။>
      text <တံ ဝေ ဘဒ္ဒေကရတ္တောတိ၊ သန္တော အာစိက္ခတေ မုနိ။>
    text <၂၄၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၄၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၅၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ လောမသကင်္ဂိယော ထေရော ဣမာ ဂါထာယော>
    text <အဘာသိတ္ထာတိ။>
    stand <လောမသကင်္ဂိယတ္ထေရဿာပဒာနံ အဋ္ဌမံ။>
  text <၉။ ဝနဝစ္ဆတ္ထေရအပဒာနံ>
    text <၂၅၁>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၂၅၂>
      text <တဒာဟံ ပဗ္ဗဇိတွာန၊ တဿ ဗုဒ္ဓဿ သာသနေ။>
      text <ယာဝဇီဝံ စရိတွာန၊ ဗြဟ္မစာရံ တတော စုတော။>
    text <၂၅၃>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၅၄>
      text <တတော စုတော အရညမှိ၊ ကပေါတော အာသဟံ တဟိံ။>
      text <ဝသတေ ဂုဏသမ္ပန္နော၊ ဘိက္ခု ဈာနရတော သဒာ။>
    text <၂၅၅>
      text <မေတ္တစိတ္တော ကာရုဏိကော၊ သဒာ ပမုဒိတာနနော။>
      text <ဥပေက္ခကော မဟာဝီရော၊ အပ္ပမညာသု ကောဝိဒော။>
    text <၂၅၆>
      text <ဝိနီဝရဏသင်္ကပ္ပေ၊ သဗ္ဗသတ္တဟိတာသယေ။>
      text <ဝိသဋ္ဌော နစိရေနာသိံ၊ တသ္မိံ သုဂတသာဝကေ။>
    text <၂၅၇>
      text <ဥပေစ္စ ပါဒမူလမှိ၊ နိသိန္နဿ တဒာဿမေ။>
      text <ကဒာစိ သာမိသံ ဒေတိ၊ ဓမ္မံ ဒေသေသိ စေကဒာ။>
    text <၂၅၈>
      text <တဒာ ဝိပုလပေမေန၊ ဥပါသိတွာ ဇိနတြဇံ။>
      text <တတော စုတော ဂတော သဂ္ဂံ၊ ပဝါသော သဃရံ ယထာ။>
    text <၂၅၉>
      text <သဂ္ဂါ စုတော မနုဿေသု၊ နိဗ္ဗတ္တော ပုညကမ္မုနာ။>
      text <အဂါရံ ဆဍ္ဍယိတွာန၊ ပဗ္ဗဇိံ ဗဟုသော အဟံ။>
    text <၂၆၀>
      text <သမဏော တာပသော ဝိပ္ပေါ၊ ပရိဗ္ဗဇော တထေဝဟံ။>
      text <ဟုတွာ ဝသိံ အရညမှိ၊ အနေကသတသော အဟံ။>
    text <၂၆၁>
      text <ပစ္ဆိမေ စ ဘဝေ ဒာနိ၊ ရမ္မေ ကပိလဝတ္ထဝေ။>
      text <ဝစ္ဆဂေါတ္တော ဒိဇော တဿ၊ ဇာယာယ အဟမောက္ကမိံ။>
    text <၂၆၂>
      text <မာတု မေ ဒောဟဠော အာသိ၊ တိရောကုစ္ဆိဂတဿ မေ။>
      text <ဇာယမာနသမီပမှိ၊ ဝနဝါသာယ နိစ္ဆယော။>
    text <၂၆၃>
      text <တတော မေ အဇနီ မာတာ၊ ရမဏီယေ ဝနန္တရေ။>
      text <ဂဗ္ဘတော နိက္ခမန္တံ မံ၊ ကာသာယေန ပဋိဂ္ဂဟုံ။>
    text <၂၆၄>
      text <တတော ကုမာရော သိဒ္ဓတ္ထော၊ ဇာတော သကျကုလဒ္ဓဇော။>
      text <တဿ မိတ္တော ပိယော အာသိံ၊ သံဝိသဋ္ဌော သုမာနိယော။>
    text <၂၆၅>
      text <သတ္တသာရေဘိနိက္ခန္တေ၊ ဩဟာယ ဝိပုလံ ယသံ။>
      text <အဟမ္ပိ ပဗ္ဗဇိတွာန၊ ဟိမဝန္တမုပါဂမိံ။>
    text <၂၆၆>
      text <ဝနာလယံ ဘာဝနီယံ၊ ကဿပံ ဓုတဝါဒိကံ။>
      text <ဒိသွာ သုတွာ ဇိနုပ္ပါဒံ၊ ဥပေသိံ နရသာရထိံ။>
    text <၂၆၇>
      text <သော မေ ဓမ္မမဒေသေသိ၊ သဗ္ဗတ္ထံ သမ္ပကာသယံ။>
      text <တတောဟံ ပဗ္ဗဇိတွာန၊ ဝနမေဝ ပုနာဂမံ။>
    text <၂၆၈>
      text <တတ္ထာပ္ပမတ္တော ဝိဟရံ၊ ဆဠဘိညာ အဖဿယိံ။>
      text <အဟော သုလဒ္ဓလာဘောမှိ၊ သုမိတ္တေနာနုကမ္ပိတော။>
    text <၂၆၉>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၇၀>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၇၁>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ ဝနဝစ္ဆော ထေရော ဣမာ ဂါထာယော>
    text <အဘာသိတ္ထာတိ။>
    stand <ဝနဝစ္ဆတ္ထေရဿာပဒာနံ နဝမံ။>
  text <၁၀။ စူဠသုဂန္ဓတ္ထေရအပဒာနံ>
    text <၂၇၂>
      text <ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။>
      text <ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။>
    text <၂၇၃>
      text <အနုဗျဉ္ဇနသမ္ပန္နော၊ ဗာတ္တိံသဝရလက္ခဏော။>
      text <ဗျာမပ္ပဘာပရိဝုတော၊ ရံသိဇာလသမောတ္ထဋော။>
    text <၂၇၄>
      text <အဿာသေတာ ယထာ စန္ဒော၊ သူရိယောဝ ပဘင်္ကရော။>
      text <နိဗ္ဗာပေတာ ယထာ မေဃော၊ သာဂရောဝ ဂုဏာကရော။>
    text <၂၇၅>
      text <ဓရဏီရိဝ သီလေန၊ ဟိမဝါဝ သမာဓိနာ။>
      text <အာကာသော ဝိယ ပညာယ၊ အသင်္ဂေါ အနိလော ယထာ။>
    text <၂၇၆>
      text <တဒာဟံ ဗာရာဏသိယံ၊ ဥပပန္နော မဟာကုလေ။>
      text <ပဟူတဓနဓညသ္မိံ၊ နာနာရတနသဉ္စယေ။>
    text <၂၇၇>
      text <မဟတာ ပရိဝါရေန၊ နိသိန္နံ လောကနာယကံ။>
      text <ဥပေစ္စ ဓမ္မမဿောသိံ၊ အမတံဝ မနောဟရံ။>
    text <၂၇၈>
      text <ဒွတ္တိံသလက္ခဏဓရော၊ သနက္ခတ္တောဝ စန္ဒိမာ။>
      text <အနုဗျဉ္ဇနသမ္ပန္နော၊ သာလရာဇာဝ ဖုလ္လိတော။>
    text <၂၇၉>
      text <ရံသိဇာလပရိက္ခိတ္တော၊ ဒိတ္တောဝ ကနကာစလော။>
      text <ဗျာမပ္ပဘာပရိဝုတော၊ သတရံသီ ဒိဝါကရော။>
    text <၂၈၀>
      text <သောဏ္ဏာနနော ဇိနဝရော၊ သမဏီဝ သိလုစ္စယော။>
      text <ကရုဏာပုဏ္ဏဟဒယော၊ ဂုဏေန ဝိယ သာဂရော။>
    text <၂၈၁>
      text <လောကဝိဿုတကိတ္တိ စ၊ သိနေရူဝ နဂုတ္တမော။>
      text <ယသသာ ဝိတ္ထတော ဝီရော၊ အာကာသသဒိသော မုနိ။>
    text <၂၈၂>
      text <အသင်္ဂစိတ္တော သဗ္ဗတ္ထ၊ အနိလော ဝိယ နာယကော။>
      text <ပတိဋ္ဌာ သဗ္ဗဘူတာနံ၊ မဟီဝ မုနိသတ္တမော။>
    text <၂၈၃>
      text <အနုပလိတ္တော လောကေန၊ တောယေန ပဒုမံ ယထာ။>
      text <ကုဝါဒဂစ္ဆဒဟနော၊ အဂ္ဂိခန္ဓောဝ သောဘသိ။>
    text <၂၈၄>
      text <အဂဓော ဝိယ သဗ္ဗတ္ထ၊ ကိလေသဝိသနာသကော။>
      text <ဂန္ဓမာဒနသေလောဝ၊ ဂုဏဂန္ဓဝိဘူသိတော။>
    text <၂၈၅>
      text <ဂုဏာနံ အာကရော ဝီရော၊ ရတနာနံဝ သာဂရော။>
      text <သိန္ဓူဝ ဝနရာဇီနံ၊ ကိလေသမလဟာရကော။>
    text <၂၈၆>
      text <ဝိဇယီဝ မဟာယောဓော၊ မာရသေနာဝမဒ္ဒနော။>
      text <စက္ကဝတ္တီဝ သော ရာဇာ၊ ဗောဇ္ဈင်္ဂရတနိဿရော။>
    text <၂၈၇>
      text <မဟာဘိသက္ကသင်္ကာသော၊ ဒောသဗျာဓိတိကိစ္ဆကော။>
      text <သလ္လကတ္တော ယထာ ဝေဇ္ဇော၊ ဒိဋ္ဌိဂဏ္ဍဝိဖာလကော။>
    text <၂၈၈>
      text <သော တဒာ လောကပဇ္ဇောတော၊ သနရာမရသက္ကတော။>
      text <ပရိသာသု နရာဒိစ္စော၊ ဓမ္မံ ဒေသယတေ ဇိနော။>
    text <၂၈၉>
      text <ဒာနံ ဒတွာ မဟာဘောဂေါ၊ သီလေန သုဂတူပဂေါ။>
      text <ဘာဝနာယ စ နိဗ္ဗာတိ၊ ဣစ္စေဝမနုသာသထ။>
    text <၂၉၀>
      text <ဒေသနံ တံ မဟဿာဒံ၊ အာဒိမဇ္ဈန္တသောဘဏံ။>
      text <သုဏန္တိ ပရိသာ သဗ္ဗာ၊ အမတံဝ မဟာရသံ။>
    text <၂၉၁>
      text <သုတွာ သုမဓုရံ ဓမ္မံ၊ ပသန္နော ဇိနသာသနေ။>
      text <သုဂတံ သရဏံ ဂန္တွာ၊ ယာဝဇီဝံ နမဿဟံ။>
    text <၂၉၂>
      text <မုနိနော ဂန္ဓကုဋိယာ၊ ဩပုဉ္ဇေသိံ တဒာ မဟိံ။>
      text <စတုဇ္ဇာတေန ဂန္ဓေန၊ မာသေ အဋ္ဌ ဒိနေသွဟံ။>
    text <၂၉၃>
      text <ပဏိဓာယ သုဂန္ဓတ္တံ၊ သရီရဝိဿဂန္ဓိနော။>
      text <တဒာ ဇိနော ဝိယာကာသိ၊ သုဂန္ဓတနုလာဘိတံ။>
    text <၂၉၄>
      text <ယော ယံ ဂန္ဓကုဋိဘူမိံ၊ ဂန္ဓေနောပုဉ္ဇတေ သကိံ။>
      text <တေန ကမ္မဝိပါကေန၊ ဥပပန္နော တဟိံ တဟိံ။>
    text <၂၉၅>
      text <သုဂန္ဓဒေဟော သဗ္ဗတ္ထ၊ ဘဝိဿတိ အယံ နရော။>
      text <ဂုဏဂန္ဓယုတ္တော ဟုတွာ၊ နိဗ္ဗာယိဿတိနာသဝေါ။>
    text <၂၉၆>
      text <တေန ကမ္မေန သုကတေန၊ စေတနာပဏိဓီဟိ စ။>
      text <ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။>
    text <၂၉၇>
      text <ပစ္ဆိမေ စ ဘဝေ ဒာနိ၊ ဇာတော ဝိပ္ပကုလေ အဟံ။>
      text <ဂဗ္ဘံ မေ ဝသတော မာတာ၊ ဒေဟေနာသိ သုဂန္ဓိတာ။>
    text <၂၉၈>
      text <ယဒာ စ မာတုကုစ္ဆိမှာ၊ နိက္ခမာမိ တဒာ ပုရီ။>
      text <သာဝတ္ထိသဗ္ဗဂန္ဓေဟိ၊ ဝါသိတာ ဝိယ ဝါယထ။>
    text <၂၉၉>
      text <ပုပ္ဖဝဿဉ္စ သုရဘိ၊ ဒိဗ္ဗဂန္ဓံ မနောရမံ။>
      text <ဓူပါနိ စ မဟဂ္ဃာနိ၊ ဥပဝါယိံသု တာဝဒေ။>
    text <၃၀၀>
      text <ဒေဝါ စ သဗ္ဗဂန္ဓေဟိ၊ ဓူပပုပ္ဖေဟိ တံ ဃရံ။>
      text <ဝါသယိံသု သုဂန္ဓေန၊ ယသ္မိံ ဇာတော အဟံ ဃရေ။>
    text <၃၀၁>
      text <ယဒာ စ တရုဏော ဘဒ္ဒော၊ ပဌမေ ယောဗ္ဗနေ ဌိတော။>
      text <တဒာ သေလံ သပရိသံ၊ ဝိနေတွာ နရသာရထိ။>
    text <၃၀၂>
      text <တေဟိ သဗ္ဗေဟိ ပရိဝုတော၊ သာဝတ္ထိပုရမာဂတော။>
      text <တဒာ ဗုဒ္ဓါနုဘာဝံ တံ၊ ဒိသွာ ပဗ္ဗဇိတော အဟံ။>
    text <၃၀၃>
      text <သီလံ သမာဓိပညဉ္စ၊ ဝိမုတ္တိဉ္စ အနုတ္တရံ။>
      text <ဘာဝေတွာ စတုရော ဓမ္မေ၊ ပါပုဏိံ အာသဝက္ခယံ။>
    text <၃၀၄>
      text <ယဒာ ပဗ္ဗဇိတော စာဟံ၊ ယဒာ စ အရဟာ အဟုံ။>
      text <နိဗ္ဗာယိဿံ ယဒာ စာဟံ၊ ဂန္ဓဝဿော တဒာ အဟု။>
    text <၃၀၅>
      text <သရီရဂန္ဓော စ သဒာတိသေတိ မေ၊ မဟာရဟံ စန္ဒနစမ္ပကုပ္ပလံ။>
      text <တထေဝ ဂန္ဓေ ဣတရေ စ သဗ္ဗသော၊ ပသယှ ဝါယာမိ တတော တဟိံ တဟိံ။>
    text <၃၀၆>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၀၇>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၀၈>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ဣတ္ထံ သုဒံ အာယသ္မာ စူဠသုဂန္ဓော ထေရော ဣမာ ဂါထာယော အဘာသိတ္ထာတိ။>
      text <ဘဒ္ဒိယော ရေဝတော ထေရော၊ မဟာလာဘီ စ သီဝလီ။>
      text <ဝင်္ဂီသော နန္ဒကော စေဝ၊ ကာဠုဒာယီ တထာဘယော။>
      text <လောမသော ဝနဝစ္ဆော စ၊ သုဂန္ဓော စေဝ ဒသမော။>
      text <တီဏိ ဂါထာသတာ တတ္ထ၊ သောဠသာ စ တဒုတ္တရိ။>
      text <ကဏိကာရဝှယော ဝဂ္ဂေါ၊ ဖလဒော တိဏဒာယကော။>
      text <ကစ္စာနော ဘဒ္ဒိယော ဝဂ္ဂေါ၊ ဂါထာယော ဂဏိတာ စိမာ။>
      text <နဝဂါထာသတာနီဟ၊ စတုရာသီတိယေဝ စ။>
      text <သပညာသံ ပဉ္စသတံ၊ အပဒာနာ ပကာသိတာ။>
      text <သဟ ဥဒာနဂါထာဟိ၊ ဆသဟဿာနိ ဟောန္တိမာ။>
      text <ဒွေသတာနိ စ ဂါထာနံ၊ အဋ္ဌာရသ တဒုတ္တရိ။>
    stand <စူဠသုဂန္ဓတ္ထေရဿာပဒာနံ ဒသမံ။>
    stand <ဘဒ္ဒိယဝဂ္ဂေါ ပဉ္စပညာသမော။>
    text <တဿုဒ္ဒာနံ>
    text <အထ ဝဂ္ဂုဒ္ဒာနံ>
