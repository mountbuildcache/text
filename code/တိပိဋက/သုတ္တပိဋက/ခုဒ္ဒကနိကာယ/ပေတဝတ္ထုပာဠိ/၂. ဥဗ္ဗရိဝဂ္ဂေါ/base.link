text <၂။ ဥဗ္ဗရိဝဂ္ဂေါ>
  text <၁။ သံသာရမောစကပေတိဝတ္ထု>
    text <၉၅>
      text <နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။>
      text <ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။>
    text <၉၆>
      text <အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၉၇>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတာတိ။>
    text <၉၈>
      text <အနုကမ္ပကာ မယှံ နာဟေသုံ ဘန္တေ၊ ပိတာ စ မာတာ အထဝါပိ ဉာတကာ။>
      text <ယေ မံ နိယောဇေယျုံ ဒဒာဟိ ဒာနံ၊ ပသန္နစိတ္တာ သမဏဗြာဟ္မဏာနံ။>
    text <၉၉>
      text <ဣတော အဟံ ဝဿသတာနိ ပဉ္စ၊ ယံ ဧဝရူပါ ဝိစရာမိ နဂ္ဂါ။>
      text <ခုဒာယ တဏှာယ စ ခဇ္ဇမာနာ၊ ပါပဿ ကမ္မဿ ဖလံ မမေဒံ။>
    text <၁၀၀>
      text <ဝန္ဒာမိ တံ အယျ ပသန္နစိတ္တာ၊ အနုကမ္ပ မံ ဝီရ မဟာနုဘာဝ။>
      text <ဒတွာ စ မေ အာဒိသ ယံ ဟိ ကိဉ္စိ၊ မောစေဟိ မံ ဒုဂ္ဂတိယာ ဘဒန္တေတိ။>
    text <၁၀၁>
      text <သာဓူတိ သော ပဋိဿုတွာ၊ သာရိပုတ္တောနုကမ္ပကော။>
      text <ဘိက္ခူနံ အာလောပံ ဒတွာ၊ ပါဏိမတ္တဉ္စ စောဠကံ။>
      text <ထာလကဿ စ ပါနီယံ၊ တဿာ ဒက္ခိဏမာဒိသိ။>
    text <၁၀၂>
      text <သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။>
      text <ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။>
    text <၁၀၃>
      text <တတော သုဒ္ဓါ သုစိဝသနာ၊ ကာသိကုတ္တမဓာရိနီ။>
      text <ဝိစိတ္တဝတ္ထာဘရဏာ၊ သာရိပုတ္တံ ဥပသင်္ကမိ။>
    text <၁၀၄>
      text <အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။>
      text <ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။>
    text <၁၀၅>
      text <ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။>
      text <ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။>
    text <၁၀၆>
      text <ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။>
      text <ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။>
    text <၁၀၇>
      text <ဥပ္ပဏ္ဍုကိံ ကိသံ ဆာတံ၊ နဂ္ဂံ သမ္ပတိတစ္ဆဝိံ။>
      text <မုနိ ကာရုဏိကော လောကေ၊ တံ မံ အဒ္ဒက္ခိ ဒုဂ္ဂတံ။>
    text <၁၀၈>
      text <ဘိက္ခူနံ အာလောပံ ဒတွာ၊ ပါဏိမတ္တဉ္စ စောဠကံ။>
      text <ထာလကဿ စ ပါနီယံ၊ မမ ဒက္ခိဏမာဒိသိ။>
    text <၁၀၉>
      text <အာလောပဿ ဖလံ ပဿ၊ ဘတ္တံ ဝဿသတံ ဒသ။>
      text <ဘုဉ္ဇာမိ ကာမကာမိနီ၊ အနေကရသဗျဉ္ဇနံ။>
    text <၁၁၀>
      text <ပါဏိမတ္တဿ စောဠဿ၊ ဝိပါကံ ပဿ ယာဒိသံ။>
      text <ယာဝတာ နန္ဒရာဇဿ၊ ဝိဇိတသ္မိံ ပဋိစ္ဆဒာ။>
    text <၁၁၁>
      text <တတော ဗဟုတရာ ဘန္တေ၊ ဝတ္ထာနစ္ဆာဒနာနိ မေ။>
      text <ကောသေယျကမ္ဗလီယာနိ၊ ခေါမကပ္ပါသိကာနိ စ။>
    text <၁၁၂>
      text <ဝိပုလာ စ မဟဂ္ဃာ စ၊ တေပါကာသေဝလမ္ဗရေ။>
      text <သာဟံ တံ ပရိဒဟာမိ၊ ယံ ယံ ဟိ မနသော ပိယံ။>
    text <၁၁၃>
      text <ထာလကဿ စ ပါနီယံ၊ ဝိပါကံ ပဿ ယာဒိသံ။>
      text <ဂမ္ဘီရာ စတုရဿာ စ၊ ပေါက္ခရညော သုနိမ္မိတာ။>
    text <၁၁၄>
      text <သေတောဒကာ သုပ္ပတိတ္ထာ၊ သီတာ အပ္ပဋိဂန္ဓိယာ။>
      text <ပဒုမုပ္ပလသဉ္ဆန္နာ၊ ဝါရိကိဉ္ဇက္ခပူရိတာ။>
    text <၁၁၅>
      text <သာဟံ ရမာမိ ကီဠာမိ၊ မောဒာမိ အကုတောဘယာ။>
      text <မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။>
    stand <သံသာရမောစကပေတိဝတ္ထု ပဌမံ။>
  text <၂။ သာရိပုတ္တတ္ထေရမာတုပေတိဝတ္ထု>
    text <၁၁၆>
      text <နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။>
      text <ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသိ။>
    text <၁၁၇>
      text <အဟံ တေ သကိယာ မာတာ၊ ပုဗ္ဗေ အညာသု ဇာတီသု။>
      text <ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။>
    text <၁၁၈>
      text <ဆဍ္ဍိတံ ခိပိတံ ခေဠံ၊ သိင်္ဃာဏိကံ သိလေသုမံ။>
      text <ဝသဉ္စ ဍယှမာနာနံ၊ ဝိဇာတာနဉ္စ လောဟိတံ။>
    text <၁၁၉>
      text <ဝဏိကာနဉ္စ ယံ ဃာန-သီသစ္ဆိန္နာန လောဟိတံ။>
      text <ခုဒာပရေတာ ဘုဉ္ဇာမိ၊ ဣတ္ထိပုရိသနိဿိတံ။>
    text <၁၂၀>
      text <ပုဗ္ဗလောဟိတံ ဘက္ခါမိ၊ ပသူနံ မာနုသာန စ။>
      text <အလေဏာ အနဂါရာ စ၊ နီလမဉ္စပရာယဏာ။>
    text <၁၂၁>
      text <ဒေဟိ ပုတ္တက မေ ဒာနံ၊ ဒတွာ အနွာဒိသာဟိ မေ။>
      text <အပ္ပေဝ နာမ မုစ္စေယျံ၊ ပုဗ္ဗလောဟိတဘောဇနာတိ။>
    text <၁၂၂>
      text <မာတုယာ ဝစနံ သုတွာ၊ ဥပတိဿောနုကမ္ပကော။>
      text <အာမန္တယိ မောဂ္ဂလ္လာနံ၊ အနုရုဒ္ဓဉ္စ ကပ္ပိနံ။>
    text <၁၂၃>
      text <စတဿော ကုဋိယော ကတွာ၊ သင်္ဃေ စာတုဒ္ဒိသေ အဒာ။>
      text <ကုဋိယော အန္နပါနဉ္စ၊ မာတု ဒက္ခိဏမာဒိသီ။>
    text <၁၂၄>
      text <သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။>
      text <ဘောဇနံ ပါနီယံ ဝတ္ထံ၊ ဒက္ခိဏာယ ဣဒံ ဖလံ။>
    text <၁၂၅>
      text <တတော သုဒ္ဓါ သုစိဝသနာ၊ ကာသိကုတ္တမဓာရိနီ။>
      text <ဝိစိတ္တဝတ္ထာဘရဏာ၊ ကောလိတံ ဥပသင်္ကမိ။>
    text <၁၂၆>
      text <အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။>
      text <ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။>
    text <၁၂၇>
      text <ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။>
      text <ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။>
    text <၁၂၈>
      text <ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။>
      text <ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။>
    text <၁၂၉>
      text <သာရိပုတ္တဿာဟံ မာတာ၊ ပုဗ္ဗေ အညာသု ဇာတီသု။>
      text <ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။>
    text <၁၃၀>
      text <ဆဍ္ဍိတံ ခိပိတံ ခေဠံ၊ သိင်္ဃာဏိကံ သိလေသုမံ။>
      text <ဝသဉ္စ ဍယှမာနာနံ၊ ဝိဇာတာနဉ္စ လောဟိတံ။>
    text <၁၃၁>
      text <ဝဏိကာနဉ္စ ယံ ဃာန-သီသစ္ဆိန္နာန လောဟိတံ။>
      text <ခုဒာပရေတာ ဘုဉ္ဇာမိ၊ ဣတ္ထိပုရိသနိဿိတံ။>
    text <၁၃၂>
      text <ပုဗ္ဗလောဟိတံ ဘက္ခိဿံ၊ ပသူနံ မာနုသာန စ။>
      text <အလေဏာ အနဂါရာ စ၊ နီလမဉ္စပရာယဏာ။>
    text <၁၃၃>
      text <သာရိပုတ္တဿ ဒာနေန၊ မောဒာမိ အကုတောဘယာ။>
      text <မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။>
    stand <သာရိပုတ္တတ္ထေရဿ မာတုပေတိဝတ္ထု ဒုတိယံ။>
  text <၃။ မတ္တာပေတိဝတ္ထု>
    text <၁၃၄>
      text <နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။>
      text <ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။>
    text <၁၃၅>
      text <အဟံ မတ္တာ တုဝံ တိဿာ၊ သပတ္တီ တေ ပုရေ အဟုံ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၁၃၆>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတာတိ။>
    text <၁၃၇>
      text <စဏ္ဍီ စ ဖရုသာ စာသိံ၊ ဣဿုကီ မစ္ဆရီ သဌာ။>
      text <တာဟံ ဒုရုတ္တံ ဝတွာန၊ ပေတလောကံ ဣတော ဂတာတိ။>
    text <၁၃၈>
      text <သဗ္ဗံ အဟမ္ပိ ဇာနာမိ၊ ယထာ တွံ စဏ္ဍိကာ အဟု။>
      text <အညဉ္စ ခေါ တံ ပုစ္ဆာမိ၊ ကေနာသိ ပံသုကုန္ထိတာတိ။>
    text <၁၃၉>
      text <သီသံနှာတာ တုဝံ အာသိ၊ သုစိဝတ္ထာ အလင်္ကတာ။>
      text <အဟဉ္စ ခေါ အဓိမတ္တံ၊ သမလင်္ကတတရာ တယာ။>
    text <၁၄၀>
      text <တဿာ မေ ပေက္ခမာနာယ၊ သာမိကေန သမန္တယိ။>
      text <တတော မေ ဣဿာ ဝိပုလာ၊ ကောဓော မေ သမဇာယထ။>
    text <၁၄၁>
      text <တတော ပံသုံ ဂဟေတွာန၊ ပံသုနာ တံ ဟိ ဩကိရိံ။>
      text <တဿ ကမ္မဝိပါကေန၊ တေနမှိ ပံသုကုန္ထိတာတိ။>
    text <၁၄၂>
      text <သစ္စံ အဟမ္ပိ ဇာနာမိ၊ ပံသုနာ မံ တွမောကိရိ။>
      text <အညဉ္စ ခေါ တံ ပုစ္ဆာမိ၊ ကေန ခဇ္ဇသိ ကစ္ဆုယာတိ။>
    text <၁၄၃>
      text <ဘေသဇ္ဇဟာရီ ဥဘယော၊ ဝနန္တံ အဂမိမှသေ။>
      text <တွဉ္စ ဘေသဇ္ဇမာဟရိ၊ အဟဉ္စ ကပိကစ္ဆုနော။>
    text <၁၄၄>
      text <တဿာ တျာဇာနမာနာယ၊ သေယျံ တျာဟံ သမောကိရိံ။>
      text <တဿ ကမ္မဝိပါကေန၊ တေန ခဇ္ဇာမိ ကစ္ဆုယာတိ။>
    text <၁၄၅>
      text <သစ္စံ အဟမ္ပိ ဇာနာမိ၊ သေယျံ မေ တွံ သမောကိရိ။>
      text <အညဉ္စ ခေါ တံ ပုစ္ဆာမိ၊ ကေနာသိ နဂ္ဂိယာ တုဝန္တိ။>
    text <၁၄၆>
      text <သဟာယာနံ သမယော အာသိ၊ ဉာတီနံ သမိတီ အဟု။>
      text <တွဉ္စ အာမန္တိတာ အာသိ၊ သသာမိနီ နော စ ခေါ အဟံ။>
    text <၁၄၇>
      text <တဿာ တျာဇာနမာနာယ၊ ဒုဿံ တျာဟံ အပါနုဒိံ။>
      text <တဿ ကမ္မဝိပါကေန၊ တေနမှိ နဂ္ဂိယာ အဟန္တိ။>
    text <၁၄၈>
      text <သစ္စံ အဟမ္ပိ ဇာနာမိ၊ ဒုဿံ မေ တွံ အပါနုဒိ။>
      text <အညဉ္စ ခေါ တံ ပုစ္ဆာမိ၊ ကေနာသိ ဂူထဂန္ဓိနီတိ။>
    text <၁၄၉>
      text <တဝ ဂန္ဓဉ္စ မာလဉ္စ၊ ပစ္စဂ္ဃဉ္စ ဝိလေပနံ။>
      text <ဂူထကူပေ အဓာရေသိံ၊ တံ ပါပံ ပကတံ မယာ။>
      text <တဿ ကမ္မဝိပါကေန၊ တေနမှိ ဂူထဂန္ဓိနီတိ။>
    text <၁၅၀>
      text <သစ္စံ အဟမ္ပိ ဇာနာမိ၊ တံ ပါပံ ပကတံ တယာ။>
      text <အညဉ္စ ခေါ တံ ပုစ္ဆာမိ၊ ကေနာသိ ဒုဂ္ဂတာ တုဝန္တိ။>
    text <၁၅၁>
      text <ဥဘိန္နံ သမကံ အာသိ၊ ယံ ဂေဟေ ဝိဇ္ဇတေ ဓနံ။>
      text <သန္တေသု ဒေယျဓမ္မေသု၊ ဒီပံ နာကာသိမတ္တနော။>
      text <တဿ ကမ္မဝိပါကေန၊ တေနမှိ ဒုဂ္ဂတာ အဟံ။>
    text <၁၅၂>
      text <တဒေဝ မံ တွံ အဝစ၊ ပါပကမ္မံ နိသေဝသိ။>
      text <န ဟိ ပါပေဟိ ကမ္မေဟိ၊ သုလဘာ ဟောတိ သုဂ္ဂတီတိ။>
    text <၁၅၃>
      text <ဝါမတော မံ တွံ ပစ္စေသိ၊ အထောပိ မံ ဥသူယသိ။>
      text <ပဿ ပါပါနံ ကမ္မာနံ၊ ဝိပါကော ဟောတိ ယာဒိသော။>
    text <၁၅၄>
      text <တေ ဃရာ တာ စ ဒာသိယော၊ တာနေဝါဘရဏာနိမေ။>
      text <တေ အညေ ပရိစာရေန္တိ၊ န ဘောဂါ ဟောန္တိ သဿတာ။>
    text <၁၅၅>
      text <ဣဒာနိ ဘူတဿ ပိတာ၊ အာပဏာ ဂေဟမေဟိတိ။>
      text <အပ္ပေဝ တေ ဒဒေ ကိဉ္စိ၊ မာ သု တာဝ ဣတော အဂါတိ။>
    text <၁၅၆>
      text <နဂ္ဂါ ဒုဗ္ဗဏ္ဏရူပါမှိ၊ ကိသာ ဓမနိသန္ထတာ။>
      text <ကောပီနမေတံ ဣတ္ထီနံ၊ မာ မံ ဘူတပိတာဒ္ဒသာတိ။>
    text <၁၅၇>
      text <ဟန္ဒ ကိံ ဝါ တျာဟံ ဒမ္မိ၊ ကိံ ဝါ တေဓ ကရောမဟံ။>
      text <ယေန တွံ သုခိတာ အဿ၊ သဗ္ဗကာမသမိဒ္ဓိနီတိ။>
    text <၁၅၈>
      text <စတ္တာရော ဘိက္ခူ သင်္ဃတော၊ စတ္တာရော ပန ပုဂ္ဂလာ။>
      text <အဋ္ဌ ဘိက္ခူ ဘောဇယိတွာ၊ မမ ဒက္ခိဏမာဒိသ။>
      text <တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။>
    text <၁၅၉>
      text <သာဓူတိ သာ ပဋိဿုတွာ၊ ဘောဇယိတွာဋ္ဌ ဘိက္ခဝေါ။>
      text <ဝတ္ထေဟစ္ဆာဒယိတွာန၊ တဿာ ဒက္ခိဏမာဒိသီ။>
    text <၁၆၀>
      text <သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။>
      text <ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။>
    text <၁၆၁>
      text <တတော သုဒ္ဓါ သုစိဝသနာ၊ ကာသိကုတ္တမဓာရိနီ။>
      text <ဝိစိတ္တဝတ္ထာဘရဏာ၊ သပတ္တိံ ဥပသင်္ကမိ။>
    text <၁၆၂>
      text <အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။>
      text <ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။>
    text <၁၆၃>
      text <ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။>
      text <ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။>
    text <၁၆၄>
      text <ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။>
      text <ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။>
    text <၁၆၅>
      text <အဟံ မတ္တာ တုဝံ တိဿာ၊ သပတ္တီ တေ ပုရေ အဟုံ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၁၆၆>
      text <တဝ ဒိန္နေန ဒာနေန၊ မောဒာမိ အကုတောဘယာ။>
      text <စီရံ ဇီဝါဟိ ဘဂိနိ၊ သဟ သဗ္ဗေဟိ ဉာတိဘိ။>
      text <အသောကံ ဝိရဇံ ဌာနံ၊ အာဝါသံ ဝသဝတ္တိနံ။>
    text <၁၆၇>
      text <ဣဓ ဓမ္မံ စရိတွာန၊ ဒာနံ ဒတွာန သောဘနေ။>
      text <ဝိနေယျ မစ္ဆေရမလံ သမူလံ၊ အနိန္ဒိတာ သဂ္ဂမုပေဟိ ဌာနန္တိ။>
    stand <မတ္တာပေတိဝတ္ထု တတိယံ။>
  text <၄။ နန္ဒာပေတိဝတ္ထု>
    text <၁၆၈>
      text <ကာဠီ ဒုဗ္ဗဏ္ဏရူပါသိ၊ ဖရုသာ ဘီရုဒဿနာ။>
      text <ပိင်္ဂလာသိ ကဠာရာသိ၊ န တံ မညာမိ မာနုသိန္တိ။>
    text <၁၆၉>
      text <အဟံ နန္ဒာ နန္ဒိသေန၊ ဘရိယာ တေ ပုရေ အဟုံ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၁၇၀>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတာတိ။>
    text <၁၇၁>
      text <စဏ္ဍီ စ ဖရုသာ စာသိံ၊ တယိ စာပိ အဂါရဝါ။>
      text <တာဟံ ဒုရုတ္တံ ဝတွာန၊ ပေတလောကံ ဣတော ဂတာတိ။>
    text <၁၇၂>
      text <ဟန္ဒုတ္တရီယံ ဒဒာမိ တေ၊ ဣမံ ဒုဿံ နိဝါသယ။>
      text <ဣမံ ဒုဿံ နိဝါသေတွာ၊ ဧဟိ နေဿာမိ တံ ဃရံ။>
    text <၁၇၃>
      text <ဝတ္ထဉ္စ အန္နပါနဉ္စ၊ လစ္ဆသိ တွံ ဃရံ ဂတာ။>
      text <ပုတ္တေ စ တေ ပဿိဿသိ၊ သုဏိသာယော စ ဒက္ခသီတိ။>
    text <၁၇၄>
      text <ဟတ္ထေန ဟတ္ထေ တေ ဒိန္နံ၊ န မယှံ ဥပကပ္ပတိ။>
      text <ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။>
    text <၁၇၅>
      text <တပ္ပေဟိ အန္နပါနေန၊ မမ ဒက္ခိဏမာဒိသ။>
      text <တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။>
    text <၁၇၆>
      text <သာဓူတိ သော ပဋိဿုတွာ၊ ဒာနံ ဝိပုလမာကိရိ။>
      text <အန္နံ ပါနံ ခါဒနီယံ၊ ဝတ္ထသေနာသနာနိ စ။>
      text <ဆတ္တံ ဂန္ဓဉ္စ မာလဉ္စ၊ ဝိဝိဓာ စ ဥပါဟနာ။>
    text <၁၇၇>
      text <ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။>
      text <တပ္ပေတွာ အန္နပါနေန၊ တဿာ ဒက္ခိဏမာဒိသီ။>
    text <၁၇၈>
      text <သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။>
      text <ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။>
    text <၁၇၉>
      text <တတော သုဒ္ဓါ သုစိဝသနာ၊ ကာသိကုတ္တမဓာရိနီ။>
      text <ဝိစိတ္တဝတ္ထာဘရဏာ၊ သာမိကံ ဥပသင်္ကမိ။>
    text <၁၈၀>
      text <အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။>
      text <ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။>
    text <၁၈၁>
      text <ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။>
      text <ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။>
    text <၁၈၂>
      text <ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။>
      text <ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။>
    text <၁၈၃>
      text <အဟံ နန္ဒာ နန္ဒိသေန၊ ဘရိယာ တေ ပုရေ အဟုံ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၁၈၄>
      text <တဝ ဒိန္နေန ဒာနေန၊ မောဒာမိ အကုတောဘယာ။>
      text <စိရံ ဇီဝ ဂဟပတိ၊ သဟ သဗ္ဗေဟိ ဉာတိဘိ။>
      text <အသောကံ ဝိရဇံ ခေမံ၊ အာဝါသံ ဝသဝတ္တိနံ။>
    text <၁၈၅>
      text <ဣဓ ဓမ္မံ စရိတွာန၊ ဒာနံ ဒတွာ ဂဟပတိ။>
      text <ဝိနေယျ မစ္ဆေရမလံ သမူလံ၊ အနိန္ဒိတော သဂ္ဂမုပေဟိ ဌာနန္တိ။>
    stand <နန္ဒာပေတိဝတ္ထု စတုတ္ထံ။>
  text <၅။ မဋ္ဌကုဏ္ဍလီပေတဝတ္ထု>
    text <၁၈၆>
      text <အလင်္ကတော မဋ္ဌကုဏ္ဍလီ၊ မာလဓာရီ ဟရိစန္ဒနုဿဒော။>
      text <ဗာဟာ ပဂ္ဂယှ ကန္ဒသိ၊ ဝနမဇ္ဈေ ကိံ ဒုက္ခိတော တုဝန္တိ။>
    text <၁၈၇>
      text <သောဝဏ္ဏမယော ပဘဿရော၊ ဥပ္ပန္နော ရထပဉ္ဇရော မမ။>
      text <တဿ စက္ကယုဂံ န ဝိန္ဒာမိ၊ တေန ဒုက္ခေန ဇဟာမိ ဇီဝိတန္တိ။>
    text <၁၈၈>
      text <သောဝဏ္ဏမယံ မဏိမယံ၊ လောဟိတကမယံ အထ ရူပိယမယံ။>
      text <အာစိက္ခ မေ ဘဒ္ဒမာဏဝ၊ စက္ကယုဂံ ပဋိပါဒယာမိ တေတိ။>
    text <၁၈၉>
      text <သော မာဏဝေါ တဿ ပါဝဒိ၊ စန္ဒသူရိယာ ဥဘယေတ္ထ ဒိဿရေ။>
      text <သောဝဏ္ဏမယော ရထော မမ၊ တေန စက္ကယုဂေန သောဘတီတိ။>
    text <၁၉၀>
      text <ဗာလော ခေါ တွံ အသိ မာဏဝ၊ ယော တွံ ပတ္ထယသေ အပတ္ထိယံ။>
      text <မညာမိ တုဝံ မရိဿသိ၊ န ဟိ တွံ လစ္ဆသိ စန္ဒသူရိယေတိ။>
    text <၁၉၁>
      text <ဂမနာဂမနမ္ပိ ဒိဿတိ၊ ဝဏ္ဏဓာတု ဥဘယတ္ထ ဝီထိယာ။>
      text <ပေတော ကာလကတော န ဒိဿတိ၊ ကော နိဓ ကန္ဒတံ ဗာလျတရောတိ။>
    text <၁၉၂>
      text <သစ္စံ ခေါ ဝဒေသိ မာဏဝ၊ အဟမေဝ ကန္ဒတံ ဗာလျတရော။>
      text <စန္ဒံ ဝိယ ဒာရကော ရုဒံ၊ ပေတံ ကာလကတာဘိပတ္ထယိန္တိ။>
    text <၁၉၃>
      text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
      text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
    text <၁၉၄>
      text <အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။>
      text <ယော မေ သောကပရေတဿ၊ ပုတ္တသောကံ အပါနုဒိ။>
    text <၁၉၅>
      text <သွာဟံ အဗ္ဗူဠှသလ္လောသ္မိ၊ သီတိဘူတောသ္မိ နိဗ္ဗုတော။>
      text <န သောစာမိ န ရောဒာမိ၊ တဝ သုတွာန မာဏဝါတိ။>
    text <၁၉၆>
      text <ဒေဝတာ နုသိ ဂန္ဓဗ္ဗော၊ အဒု သက္ကော ပုရိန္ဒဒော။>
      text <ကော ဝါ တွံ ကဿ ဝါ ပုတ္တော၊ ကထံ ဇာနေမု တံ မယန္တိ။>
    text <၁၉၇>
      text <ယဉ္စ ကန္ဒသိ ယဉ္စ ရောဒသိ၊ ပုတ္တံ အာဠာဟနေ သယံ ဒဟိတွာ။>
      text <သွာဟံ ကုသလံ ကရိတွာ ကမ္မံ၊ တိဒသာနံ သဟဗျတံ ဂတောတိ။>
    text <၁၉၈>
      text <အပ္ပံ ဝါ ဗဟုံ ဝါ နာဒ္ဒသာမ၊ ဒာနံ ဒဒန္တဿ သကေ အဂါရေ။>
      text <ဥပေါသထကမ္မံ ဝါ တာဒိသံ၊ ကေန ကမ္မေန ဂတောသိ ဒေဝလောကန္တိ။>
    text <၁၉၉>
      text <အာဗာဓိကောဟံ ဒုက္ခိတော ဂိလာနော၊ အာတုရရူပေါမှိ သကေ နိဝေသနေ။>
      text <ဗုဒ္ဓံ ဝိဂတရဇံ ဝိတိဏ္ဏကင်္ခံ၊ အဒ္ဒက္ခိံ သုဂတံ အနောမပညံ။>
    text <၂၀၀>
      text <သွာဟံ မုဒိတမနော ပသန္နစိတ္တော၊ အဉ္ဇလိံ အကရိံ တထာဂတဿ။>
      text <တာဟံ ကုသလံ ကရိတွာန ကမ္မံ၊ တိဒသာနံ သဟဗျတံ ဂတောတိ။>
    text <၂၀၁>
      text <အစ္ဆရိယံ ဝတ အဗ္ဘုတံ ဝတ၊ အဉ္ဇလိကမ္မဿ အယမီဒိသော ဝိပါကော။>
      text <အဟမ္ပိ မုဒိတမနော ပသန္နစိတ္တော၊ အဇ္ဇေဝ ဗုဒ္ဓံ သရဏံ ဝဇာမီတိ။>
    text <၂၀၂>
      text <အဇ္ဇေဝ ဗုဒ္ဓံ သရဏံ ဝဇာဟိ၊ ဓမ္မဉ္စ သင်္ဃဉ္စ ပသန္နစိတ္တော။>
      text <တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယဿု။>
    text <၂၀၃>
      text <ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။>
      text <အမဇ္ဇပေါ မာ စ မုသာ ဘဏာဟိ၊ သကေန ဒာရေန စ ဟောဟိ တုဋ္ဌောတိ။>
    text <၂၀၄>
      text <အတ္ထကာမောသိ မေ ယက္ခ၊ ဟိတကာမောသိ ဒေဝတေ။>
      text <ကရောမိ တုယှံ ဝစနံ၊ တွံသိ အာစရိယော မမာတိ။>
    text <၂၀၅>
      text <ဥပေမိ သရဏံ ဗုဒ္ဓံ၊ ဓမ္မဉ္စာပိ အနုတ္တရံ။>
      text <သင်္ဃဉ္စ နရဒေဝဿ၊ ဂစ္ဆာမိ သရဏံ အဟံ။>
    text <၂၀၆>
      text <ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။>
      text <အမဇ္ဇပေါ နော စ မုသာ ဘဏာမိ။ သကေန ဒာရေန စ ဟောမိ တုဋ္ဌောတိ။>
    stand <မဋ္ဌကုဏ္ဍလီပေတဝတ္ထု ပဉ္စမံ။>
  text <၆။ ကဏှပေတဝတ္ထု>
    text <၂၀၇>
      text <ဥဋ္ဌေဟိ ကဏှ ကိံ သေသိ၊ ကော အတ္ထော သုပနေန တေ။>
      text <ယော စ တုယှံ သကော ဘာတာ၊ ဟဒယံ စက္ခု စ ဒက္ခိဏံ။>
      text <တဿ ဝါတာ ဗလီယန္တိ၊ သသံ ဇပ္ပတိ ကေသဝါတိ။>
    text <၂၀၈>
      text <တဿ တံ ဝစနံ သုတွာ၊ ရောဟိဏေယျဿ ကေသဝေါ။>
      text <တရမာနရူပေါ ဝုဋ္ဌာသိ၊ ဘာတုသောကေန အဋ္ဋိတော။>
    text <၂၀၉>
      text <ကိံ နု ဥမ္မတ္တရူပေါဝ၊ ကေဝလံ ဒွာရကံ ဣမံ။>
      text <သသော သသောတိ လပသိ၊ ကီဒိသံ သသမိစ္ဆသိ။>
    text <၂၁၀>
      text <သောဝဏ္ဏမယံ မဏိမယံ၊ လောဟမယံ အထ ရူပိယမယံ။>
      text <သင်္ခသိလာပဝါဠမယံ၊ ကာရယိဿာမိ တေ သသံ။>
    text <၂၁၁>
      text <သန္တိ အညေပိ သသကာ၊ အရညဝနဂေါစရာ။>
      text <တေပိ တေ အာနယိဿာမိ၊ ကီဒိသံ သသမိစ္ဆသီတိ။>
    text <၂၁၂>
      text <နာဟမေတေ သသေ ဣစ္ဆေ၊ ယေ သသာ ပထဝိဿိတာ။>
      text <စန္ဒတော သသမိစ္ဆာမိ၊ တံ မေ ဩဟရ ကေသဝါတိ။>
    text <၂၁၃>
      text <သော နူန မဓုရံ ဉာတိ၊ ဇီဝိတံ ဝိဇဟိဿသိ။>
      text <အပတ္ထိယံ ပတ္ထယသိ၊ စန္ဒတော သသမိစ္ဆသီတိ။>
    text <၂၁၄>
      text <ဧဝံ စေ ကဏှ ဇာနာသိ၊ ယထညမနုသာသသိ။>
      text <ကသ္မာ ပုရေ မတံ ပုတ္တံ၊ အဇ္ဇာပိ မနုသောစသိ။>
    text <၂၁၅>
      text <န ယံ လဗ္ဘာ မနုဿေန၊ အမနုဿေန ဝါ ပန။>
      text <ဇာတော မေ မာ မရိ ပုတ္တော၊ ကုတော လဗ္ဘာ အလဗ္ဘိယံ။>
    text <၂၁၆>
      text <န မန္တာ မူလဘေသဇ္ဇာ၊ ဩသဓေဟိ ဓနေန ဝါ။>
      text <သက္ကာ အာနယိတုံ ကဏှ၊ ယံ ပေတမနုသောစသိ။>
    text <၂၁၇>
      text <မဟဒ္ဓနာ မဟာဘောဂါ၊ ရဋ္ဌဝန္တောပိ ခတ္တိယာ။>
      text <ပဟူတဓနဓညာသေ၊ တေပိ နော အဇရာမရာ။>
    text <၂၁၈>
      text <ခတ္တိယာ ဗြာဟ္မဏာ ဝေဿာ၊ သုဒ္ဒာ စဏ္ဍာလပုက္ကုသာ။>
      text <ဧတေ စညေ စ ဇာတိယာ၊ တေပိ နော အဇရာမရာ။>
    text <၂၁၉>
      text <ယေ မန္တံ ပရိဝတ္တေန္တိ၊ ဆဠင်္ဂံ ဗြဟ္မစိန္တိတံ။>
      text <ဧတေ စညေ စ ဝိဇ္ဇာယ၊ တေပိ နော အဇရာမရာ။>
    text <၂၂၀>
      text <ဣသယော ဝါပိ ယေ သန္တာ၊ သညတတ္တာ တပဿိနော။>
      text <သရီရံ တေပိ ကာလေန၊ ဝိဇဟန္တိ တပဿိနော။>
    text <၂၂၁>
      text <ဘာဝိတတ္တာ အရဟန္တော၊ ကတကိစ္စာ အနာသဝါ။>
      text <နိက္ခိပန္တိ ဣမံ ဒေဟံ၊ ပုညပါပပရိက္ခယာတိ။>
    text <၂၂၂>
      text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
      text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
    text <၂၂၃>
      text <အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။>
      text <ယော မေ သောကပရေတဿ၊ ပုတ္တသောကံ အပါနုဒိ။>
    text <၂၂၄>
      text <သွာဟံ အဗ္ဗူဠှသလ္လောသ္မိ၊ သီတိဘူတောသ္မိ နိဗ္ဗုတော။>
      text <န သောစာမိ န ရောဒာမိ၊ တဝ သုတွာန ဘာတိက။>
    text <၂၂၅>
      text <ဧဝံ ကရောန္တိ သပ္ပညာ၊ ယေ ဟောန္တိ အနုကမ္ပကာ။>
      text <နိဝတ္တယန္တိ သောကမှာ၊ ဃဋော ဇေဋ္ဌံဝ ဘာတရံ။>
    text <၂၂၆>
      text <ယဿ ဧတာဒိသာ ဟောန္တိ၊ အမစ္စာ ပရိစာရကာ။>
      text <သုဘာသိတေန အနွေန္တိ၊ ဃဋော ဇေဋ္ဌံဝ ဘာတရန္တိ။>
    stand <ကဏှပေတဝတ္ထု ဆဋ္ဌံ။>
  text <၇။ ဓနပါလသေဋ္ဌိပေတဝတ္ထု>
    text <၂၂၇>
      text <နဂ္ဂေါ ဒုဗ္ဗဏ္ဏရူပေါသိ၊ ကိသော ဓမနိသန္ထတော။>
      text <ဥပ္ဖာသုလိကော ကိသိကော၊ ကော နု တွမသိ မာရိသ။>
    text <၂၂၈>
      text <အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။>
      text <ပါပကမ္မံ ကရိတွာန၊ ပေတလောကံ ဣတော ဂတော။>
    text <၂၂၉>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတော။>
    text <၂၃၀>
      text <နဂရံ အတ္ထိ ပဏ္ဏာနံ၊ ဧရကစ္ဆန္တိ ဝိဿုတံ။>
      text <တတ္ထ သေဋ္ဌိ ပုရေ အာသိံ၊ ဓနပါလောတိ မံ ဝိဒူ။>
    text <၂၃၁>
      text <အသီတိ သကဋဝါဟာနံ၊ ဟိရညဿ အဟောသိ မေ။>
      text <ပဟူတံ မေ ဇာတရူပံ၊ မုတ္တာ ဝေဠုရိယာ ဗဟူ။>
    text <၂၃၂>
      text <တာဝ မဟဒ္ဓနဿာပိ၊ န မေ ဒာတုံ ပိယံ အဟု။>
      text <ပိဒဟိတွာ ဒွာရံ ဘုဉ္ဇိံ၊ မာ မံ ယာစနကာဒ္ဒသုံ။>
    text <၂၃၃>
      text <အဿဒ္ဓေါ မစ္ဆရီ စာသိံ၊ ကဒရိယော ပရိဘာသကော။>
      text <ဒဒန္တာနံ ကရောန္တာနံ၊ ဝါရယိဿံ ဗဟု ဇနေ။>
    text <၂၃၄>
      text <ဝိပါကော နတ္ထိ ဒာနဿ၊ သံယမဿ ကုတော ဖလံ။>
      text <ပေါက္ခရညောဒပါနာနိ၊ အာရာမာနိ စ ရောပိတေ။>
      text <ပပါယော စ ဝိနာသေသိံ၊ ဒုဂ္ဂေ သင်္ကမနာနိ စ။>
    text <၂၃၅>
      text <သွာဟံ အကတကလျာဏော၊ ကတပါပေါ တတော စုတော။>
      text <ဥပပန္နော ပေတ္တိဝိသယံ၊ ခုပ္ပိပါသသမပ္ပိတော။>
    text <၂၃၆>
      text <ပဉ္စပဏ္ဏာသဝဿာနိ၊ ယတော ကာလင်္ကတော အဟံ။>
      text <နာဘိဇာနာမိ ဘုတ္တံ ဝါ၊ ပီတံ ဝါ ပန ပါနိယံ။>
    text <၂၃၇>
      text <ယော သံယမော သော ဝိနာသော၊ယော ဝိနာသော သော သံယမော။>
      text <ပေတာ ဟိ ကိရ ဇာနန္တိ၊ ယော သံယမော သော ဝိနာသော။>
    text <၂၃၈>
      text <အဟံ ပုရေ သံယမိဿံ၊ နာဒာသိံ ဗဟုကေ ဓနေ။>
      text <သန္တေသု ဒေယျဓမ္မေသု၊ ဒီပံ နာကာသိမတ္တနော။>
      text <သွာဟံ ပစ္ဆာနုတပ္ပါမိ၊ အတ္တကမ္မဖလူပဂေါ။>
    text <၂၃၉>
      text <ဥဒ္ဓံ စတူဟိ မာသေဟိ၊ ကာလံကိရိယာ ဘဝိဿတိ။>
      text <ဧကန္တကဋုကံ ဃောရံ၊ နိရယံ ပပတိဿဟံ။>
    text <၂၄၀>
      text <စတုက္ကဏ္ဏံ စတုဒွာရံ၊ ဝိဘတ္တံ ဘာဂသော မိတံ။>
      text <အယောပါကာရပရိယန္တံ၊ အယသာ ပဋိကုဇ္ဇိတံ။>
    text <၂၄၁>
      text <တဿ အယောမယာ ဘူမိ၊ ဇလိတာ တေဇသာ ယုတာ။>
      text <သမန္တာ ယောဇနသတံ၊ ဖရိတွာ တိဋ္ဌတိ သဗ္ဗဒာ။>
    text <၂၄၂>
      text <တတ္ထာဟံ ဒီဃမဒ္ဓါနံ၊ ဒုက္ခံ ဝေဒိဿ ဝေဒနံ။>
      text <ဖလံ ပါပဿ ကမ္မဿ၊ တသ္မာ သောစာမဟံ ဘုသံ။>
    text <၂၄၃>
      text <တံ ဝေါ ဝဒာမိ ဘဒ္ဒံ ဝေါ၊ ယာဝန္တေတ္ထ သမာဂတာ။>
      text <မာကတ္ထ ပါပကံ ကမ္မံ၊ အာဝိ ဝါ ယဒိ ဝါ ရဟော။>
    text <၂၄၄>
      text <သစေ တံ ပါပကံ ကမ္မံ၊ ကရိဿထ ကရောထ ဝါ။>
      text <န ဝေါ ဒုက္ခါ ပမုတျတ္ထိ၊ ဥပ္ပစ္စာပိ ပလာယတံ။>
    text <၂၄၅>
      text <မတ္တေယျာ ဟောထ ပေတ္တေယျာ၊ ကုလေ ဇေဋ္ဌာပစာယိကာ။>
      text <သာမညာ ဟောထ ဗြဟ္မညာ၊ ဧဝံ သဂ္ဂံ ဂမိဿထာတိ။>
    stand <ဓနပါလသေဋ္ဌိပေတဝတ္ထု သတ္တမံ။>
  text <၈။ စူဠသေဋ္ဌိပေတဝတ္ထု>
    text <၂၄၆>
      text <နဂ္ဂေါ ကိသော ပဗ္ဗဇိတောသိ ဘန္တေ၊ ရတ္တိံ ကုဟိံ ဂစ္ဆသိ ကိဿ ဟေတု။>
      text <အာစိက္ခ မေ တံ အပိ သက္ကုဏေမု၊ သဗ္ဗေန ဝိတ္တံ ပဋိပါဒယေ တုဝန္တိ။>
    text <၂၄၇>
      text <ဗာရာဏသီ နဂရံ ဒူရဃုဋ္ဌံ၊ တတ္ထာဟံ ဂဟပတိ အဍ္ဎကော အဟု ဒီနော။>
      text <အဒာတာ ဂေဓိတမနော အာမိသသ္မိံ၊ ဒုဿီလျေန ယမဝိသယမှိ ပတ္တော။>
    text <၂၄၈>
      text <သော သူစိကာယ ကိလမိတော တေဟိ၊>
      text <တေနေဝ ဉာတီသု ယာမိ အာမိသကိဉ္စိက္ခဟေတု။>
      text <အဒာနသီလာ န စ သဒ္ဒဟန္တိ၊>
      text <ဒာနဖလံ ဟောတိ ပရမှိ လောကေ။>
    text <၂၄၉>
      text <ဓီတာ စ မယှံ လပတေ အဘိက္ခဏံ၊ ဒဿာမိ ဒာနံ ပိတူနံ ပိတာမဟာနံ။>
      text <တမုပက္ခဋံ ပရိဝိသယန္တိ ဗြာဟ္မဏာ၊ ယာမိ အဟံ အန္ဓကဝိန္ဒံ ဘောတ္တုန္တိ။>
    text <၂၅၀>
      text <တမဝေါစ ရာဇာ အနုဘဝိယာန တမ္ပိ၊>
      text <ဧယျာသိ ခိပ္ပံ အဟမပိ ကဿံ ပူဇံ။>
      text <အာစိက္ခ မေ တံ ယဒိ အတ္ထိ ဟေတု၊>
      text <သဒ္ဓါယိတံ ဟေတုဝစော သုဏောမာတိ။>
    text <၂၅၁>
      text <တထာတိ ဝတွာ အဂမာသိ တတ္ထ၊ ဘုဉ္ဇိံသု ဘတ္တံ န စ ဒက္ခိဏာရဟာ။>
      text <ပစ္စာဂမိ ရာဇဂဟံ ပုနာပရံ၊ ပါတုရဟောသိ ပုရတော ဇနာဓိပဿ။>
    text <၂၅၂>
      text <ဒိသွာန ပေတံ ပုနဒေဝ အာဂတံ၊ ရာဇာ အဝေါစ အဟမပိ ကိံ ဒဒာမိ။>
      text <အာစိက္ခ မေ တံ ယဒိ အတ္ထိ ဟေတု၊ ယေန တုဝံ စိရတရံ ပီဏိတော သိယာတိ။>
    text <၂၅၃>
      text <ဗုဒ္ဓဉ္စ သင်္ဃံ ပရိဝိသိယာန ရာဇ၊ အန္နေန ပါနေန စ စီဝရေန။>
      text <တံ ဒက္ခိဏံ အာဒိသ မေ ဟိတာယ၊ ဧဝံ အဟံ စိရတရံ ပီဏိတော သိယာတိ။>
    text <၂၅၄>
      text <တတော စ ရာဇာ နိပတိတွာ တာဝဒေ၊ ဒာနံ သဟတ္ထာ အတုလံ ဒဒိတွာ သင်္ဃေ။>
      text <အာရောစေသိ ပကတံ တထာဂတဿ၊ တဿ စ ပေတဿ ဒက္ခိဏံ အာဒိသိတ္ထ။>
    text <၂၅၅>
      text <သော ပူဇိတော အတိဝိယ သောဘမာနော၊ ပါတုရဟောသိ ပုရတော ဇနာဓိပဿ။>
      text <ယက္ခေါဟမသ္မိ ပရမိဒ္ဓိပတ္တော၊ န မယှမတ္ထိ သမာ သဒိသာ မာနုသာ။>
    text <၂၅၆>
      text <ပဿာနုဘာဝံ အပရိမိတံ မမယိဒံ၊ တယာနုဒိဋ္ဌံ အတုလံ ဒတွာ သင်္ဃေ။>
      text <သန္တပ္ပိတော သတတံ သဒာ ဗဟူဟိ၊ ယာမိ အဟံ သုခိတော မနုဿဒေဝါတိ။>
    stand <စူဠသေဋ္ဌိပေတဝတ္ထု အဋ္ဌမံ နိဋ္ဌိတံ။>
    stand <ဘာဏဝါရံ ပဌမံ နိဋ္ဌိတံ။>
  text <၉။ အင်္ကုရပေတဝတ္ထု>
    text <၂၅၇>
      text <ယဿ အတ္ထာယ ဂစ္ဆာမ၊ ကမ္ဗောဇံ ဓနဟာရကာ။>
      text <အယံ ကာမဒဒော ယက္ခေါ၊ ဣမံ ယက္ခံ နယာမသေ။>
    text <၂၅၈>
      text <ဣမံ ယက္ခံ ဂဟေတွာန၊ သာဓုကေန ပသယှ ဝါ။>
      text <ယာနံ အာရောပယိတွာန၊ ခိပ္ပံ ဂစ္ဆာမ ဒွာရကန္တိ။>
    text <၂၅၉>
      text <ယဿ ရုက္ခဿ ဆာယာယ၊ နိသီဒေယျ သယေယျ ဝါ။>
      text <န တဿ သာခံ ဘဉ္ဇေယျ၊ မိတ္တဒုဗ္ဘော ဟိ ပါပကောတိ။>
    text <၂၆၀>
      text <ယဿ ရုက္ခဿ ဆာယာယ၊ နိသီဒေယျ သယေယျ ဝါ။>
      text <ခန္ဓမ္ပိ တဿ ဆိန္ဒေယျ၊ အတ္ထော စေ တာဒိသော သိယာတိ။>
    text <၂၆၁>
      text <ယဿ ရုက္ခဿ ဆာယာယ၊ နိသီဒေယျ သယေယျ ဝါ။>
      text <န တဿ ပတ္တံ ဘိန္ဒေယျ၊ မိတ္တဒုဗ္ဘော ဟိ ပါပကောတိ။>
    text <၂၆၂>
      text <ယဿ ရုက္ခဿ ဆာယာယ၊ နိသီဒေယျ သယေယျ ဝါ။>
      text <သမူလမ္ပိ တံ အဗ္ဗုဟေ၊ အတ္ထော စေ တာဒိသော သိယာတိ။>
    text <၂၆၃>
      text <ယဿေကရတ္တိမ္ပိ ဃရေ ဝသေယျ၊ ယတ္ထန္နပါနံ ပုရိသော လဘေထ။>
      text <န တဿ ပါပံ မနသာပိ စိန္တယေ၊ ကတညုတာ သပ္ပုရိသေဟိ ဝဏ္ဏိတာ။>
    text <၂၆၄>
      text <ယဿေကရတ္တိမ္ပိ ဃရေ ဝသေယျ၊ အန္နေန ပါနေန ဥပဋ္ဌိတော သိယာ။>
      text <န တဿ ပါပံ မနသာပိ စိန္တယေ၊ အဒုဗ္ဘပါဏီ ဒဟတေ မိတ္တဒုဗ္ဘိံ။>
    text <၂၆၅>
      text <ယော ပုဗ္ဗေ ကတကလျာဏော၊ ပစ္ဆာ ပါပေန ဟိံသတိ။>
      text <အလ္လပါဏိဟတော ပေါသော၊ န သော ဘဒြာနိ ပဿတီတိ။>
    text <၂၆၆>
      text <နာဟံ ဒေဝေန ဝါ မနုဿေန ဝါ၊ ဣဿရိယေန ဝါဟံ သုပ္ပသယှော။>
      text <ယက္ခေါဟမသ္မိ ပရမိဒ္ဓိပတ္တော၊ ဒူရင်္ဂမော ဝဏ္ဏဗလူပပန္နောတိ။>
    text <၂၆၇>
      text <ပါဏိ တေ သဗ္ဗသော ဝဏ္ဏော၊ ပဉ္စဓာရော မဓုဿဝေါ။>
      text <နာနာရသာ ပဂ္ဃရန္တိ၊ မညေဟံ တံ ပုရိန္ဒဒန္တိ။>
    text <၂၆၈>
      text <နာမှိ ဒေဝေါ န ဂန္ဓဗ္ဗော၊ နာပိ သက္ကော ပုရိန္ဒဒော။>
      text <ပေတံ မံ အင်္ကုရ ဇာနာဟိ၊ ရောရုဝမှာ ဣဓာဂတန္တိ။>
    text <၂၆၉>
      text <ကိံသီလော ကိံသမာစာရော၊ ရောရုဝသ္မိံ ပုရေ တုဝံ။>
      text <ကေန တေ ဗြဟ္မစရိယေန၊ ပုညံ ပါဏိမှိ ဣဇ္ဈတီတိ။>
    text <၂၇၀>
      text <တုန္နဝါယော ပုရေ အာသိံ၊ ရောရုဝသ္မိံ တဒာ အဟံ။>
      text <သုကိစ္ဆဝုတ္တိ ကပဏော၊ န မေ ဝိဇ္ဇတိ ဒာတဝေ။>
    text <၂၇၁>
      text <နိဝေသနဉ္စ မေ အာသိ၊ အသယှဿ ဥပန္တိကေ။>
      text <သဒ္ဓဿ ဒာနပတိနော၊ ကတပုညဿ လဇ္ဇိနော။>
    text <၂၇၂>
      text <တတ္ထ ယာစနကာ ယန္တိ၊ နာနာဂေါတ္တာ ဝနိဗ္ဗကာ။>
      text <တေ စ မံ တတ္ထ ပုစ္ဆန္တိ၊ အသယှဿ နိဝေသနံ။>
    text <၂၇၃>
      text <ကတ္ထ ဂစ္ဆာမ ဘဒ္ဒံ ဝေါ၊ ကတ္ထ ဒာနံ ပဒီယတိ။>
      text <တေသာဟံ ပုဋ္ဌော အက္ခါမိ၊ အသယှဿ နိဝေသနံ။>
    text <၂၇၄>
      text <ပဂ္ဂယှ ဒက္ခိဏံ ဗာဟုံ၊ ဧတ္ထ ဂစ္ဆထ ဘဒ္ဒံ ဝေါ။>
      text <ဧတ္ထ ဒာနံ ပဒီယတိ၊ အသယှဿ နိဝေသနေ။>
    text <၂၇၅>
      text <တေန ပါဏိ ကာမဒဒော၊ တေန ပါဏိ မဓုဿဝေါ။>
      text <တေန မေ ဗြဟ္မစရိယေန၊ ပုညံ ပါဏိမှိ ဣဇ္ဈတီတိ။>
    text <၂၇၆>
      text <န ကိရ တွံ အဒာ ဒာနံ၊ သကပါဏီဟိ ကဿစိ။>
      text <ပရဿ ဒာနံ အနုမောဒမာနော၊ ပါဏိံ ပဂ္ဂယှ ပါဝဒိ။>
    text <၂၇၇>
      text <တေန ပါဏိ ကာမဒဒော၊ တေန ပါဏိ မဓုဿဝေါ။>
      text <တေန တေ ဗြဟ္မစရိယေန၊ ပုညံ ပါဏိမှိ ဣဇ္ဈတိ။>
    text <၂၇၈>
      text <ယော သော ဒာနမဒာ ဘန္တေ၊ ပသန္နော သကပါဏိဘိ။>
      text <သော ဟိတွာ မာနုသံ ဒေဟံ၊ ကိံ နု သော ဒိသတံ ဂတောတိ။>
    text <၂၇၉>
      text <နာဟံ ပဇာနာမိ အသယှသာဟိနော၊ အင်္ဂီရသဿ ဂတိံ အာဂတိံ ဝါ။>
      text <သုတဉ္စ မေ ဝေဿဝဏဿ သန္တိကေ၊ သက္ကဿ သဟဗျတံ ဂတော အသယှောတိ။>
    text <၂၈၀>
      text <အလမေဝ ကာတုံ ကလျာဏံ၊ ဒာနံ ဒာတုံ ယထာရဟံ။>
      text <ပါဏိံ ကာမဒဒံ ဒိသွာ၊ ကော ပုညံ န ကရိဿတိ။>
    text <၂၈၁>
      text <သော ဟိ နူန ဣတော ဂန္တွာ၊ အနုပ္ပတွာန ဒွာရကံ။>
      text <ဒာနံ ပဋ္ဌပယိဿာမိ၊ ယံ မမဿ သုခါဝဟံ။>
    text <၂၈၂>
      text <ဒဿာမန္နဉ္စ ပါနဉ္စ၊ ဝတ္ထသေနာသနာနိ စ။>
      text <ပပဉ္စ ဥဒပါနဉ္စ၊ ဒုဂ္ဂေ သင်္ကမနာနိ စာတိ။>
    text <၂၈၃>
      text <ကေန တေ အင်္ဂုလီ ကုဏာ၊ မုခဉ္စ ကုဏလီကတံ။>
      text <အက္ခီနိ စ ပဂ္ဃရန္တိ၊ ကိံ ပါပံ ပကတံ တယာတိ။>
    text <၂၈၄>
      text <အင်္ဂီရသဿ ဂဟပတိနော၊ သဒ္ဓဿ ဃရမေသိနော။>
      text <တဿာဟံ ဒာနဝိဿဂ္ဂေ၊ ဒာနေ အဓိကတော အဟုံ။>
    text <၂၈၅>
      text <တတ္ထ ယာစနကေ ဒိသွာ၊ အာဂတေ ဘောဇနတ္ထိကေ။>
      text <ဧကမန္တံ အပက္ကမ္မ၊ အကာသိံ ကုဏလိံ မုခံ။>
    text <၂၈၆>
      text <တေန မေ အင်္ဂုလီ ကုဏာ၊ မုခဉ္စ ကုဏလီကတံ။>
      text <အက္ခီနိ မေ ပဂ္ဃရန္တိ၊ တံ ပါပံ ပကတံ မယာတိ။>
    text <၂၈၇>
      text <ဓမ္မေန တေ ကာပုရိသ၊ မုခဉ္စ ကုဏလီကတံ။>
      text <အက္ခီနိ စ ပဂ္ဃရန္တိ၊ ယံ တံ ပရဿ ဒာနဿ။>
      text <အကာသိ ကုဏလိံ မုခံ။>
    text <၂၈၈>
      text <ကထံ ဟိ ဒာနံ ဒဒမာနော၊ ကရေယျ ပရပတ္တိယံ။>
      text <အန္နံ ပါနံ ခါဒနီယံ၊ ဝတ္ထသေနာသနာနိ စ။>
    text <၂၈၉>
      text <သော ဟိ နူန ဣတော ဂန္တွာ၊ အနုပ္ပတွာန ဒွာရကံ။>
      text <ဒာနံ ပဋ္ဌပယိဿာမိ၊ ယံ မမဿ သုခါဝဟံ။>
    text <၂၉၀>
      text <ဒဿာမန္နဉ္စ ပါနဉ္စ၊ ဝတ္ထသေနာသနာနိ စ။>
      text <ပပဉ္စ ဥဒပါနဉ္စ၊ ဒုဂ္ဂေ သင်္ကမနာနိ စာတိ။>
    text <၂၉၁>
      text <တတော ဟိ သော နိဝတ္တိတွာ၊ အနုပ္ပတွာန ဒွာရကံ။>
      text <ဒာနံ ပဋ္ဌပယိ အင်္ကုရော၊ ယံတုမဿ သုခါဝဟံ။>
    text <၂၉၂>
      text <အဒာ အန္နဉ္စ ပါနဉ္စ၊ ဝတ္ထသေနာသနာနိ စ။>
      text <ပပဉ္စ ဥဒပါနဉ္စ၊ ဝိပ္ပသန္နေန စေတသာ။>
    text <၂၉၃>
      text <ကော ဆာတော ကော စ တသိတော၊ ကော ဝတ္ထံ ပရိဒဟိဿတိ။>
      text <ကဿ သန္တာနိ ယောဂ္ဂါနိ၊ ဣတော ယောဇေန္တု ဝါဟနံ။>
    text <၂၉၄>
      text <ကော ဆတ္တိစ္ဆတိ ဂန္ဓဉ္စ၊ ကော မာလံ ကော ဥပါဟနံ။>
      text <ဣတိဿု တတ္ထ ဃောသေန္တိ၊ ကပ္ပကာ သူဒမာဂဓာ။>
      text <သဒာ သာယဉ္စ ပါတော စ၊ အင်္ကုရဿ နိဝေသနေ။>
    text <၂၉၅>
      text <သုခံ သုပတိ အင်္ကုရော၊ ဣတိ ဇာနာတိ မံ ဇနော။>
      text <ဒုက္ခံ သုပါမိ သိန္ဓက၊ ယံ န ပဿာမိ ယာစကေ။>
    text <၂၉၆>
      text <သုခံ သုပတိ အင်္ကုရော၊ ဣတိ ဇာနာတိ မံ ဇနော။>
      text <ဒုက္ခံ သိန္ဓက သုပါမိ၊ အပ္ပကေ သု ဝနိဗ္ဗကေတိ။>
    text <၂၉၇>
      text <သက္ကော စေ တေ ဝရံ ဒဇ္ဇာ၊ တာဝတိံသာနမိဿရော။>
      text <ကိဿ သဗ္ဗဿ လောကဿ၊ ဝရမာနော ဝရံ ဝရေတိ။>
    text <၂၉၈>
      text <သက္ကော စေ မေ ဝရံ ဒဇ္ဇာ၊ တာဝတိံသာနမိဿရော။>
      text <ကာလုဋ္ဌိတဿ မေ သတော၊ သုရိယုဂ္ဂမနံ ပတိ။>
      text <ဒိဗ္ဗာ ဘက္ခါ ပါတုဘဝေယျုံ၊ သီလဝန္တော စ ယာစကာ။>
    text <၂၉၉>
      text <ဒဒတော မေ န ခီယေထ၊ ဒတွာ နာနုတပေယျဟံ။>
      text <ဒဒံ စိတ္တံ ပသာဒေယျံ၊ ဧတံ သက္ကံ ဝရံ ဝရေတိ။>
    text <၃၀၀>
      text <န သဗ္ဗဝိတ္တာနိ ပရေ ပဝေစ္ဆေ၊ ဒဒေယျ ဒာနဉ္စ ဓနဉ္စ ရက္ခေ။>
      text <တသ္မာ ဟိ ဒာနာ ဓနမေဝ သေယျော၊ အတိပ္ပဒာနေန ကုလာ န ဟောန္တိ။>
    text <၃၀၁>
      text <အဒာနမတိဒာနဉ္စ၊ နပ္ပသံသန္တိ ပဏ္ဍိတာ။>
      text <တသ္မာ ဟိ ဒာနာ ဓနမေဝ သေယျော၊ သမေန ဝတ္တေယျ သ ဓီရဓမ္မောတိ။>
    text <၃၀၂>
      text <အဟော ဝတ ရေ အဟမေဝ ဒဇ္ဇံ၊ သန္တော စ မံ သပ္ပုရိသာ ဘဇေယျုံ။>
      text <မေဃောဝ နိန္နာနိ ပရိပူရယန္တော၊ သန္တပ္ပယေ သဗ္ဗဝနိဗ္ဗကာနံ။>
    text <၃၀၃>
      text <ယဿ ယာစနကေ ဒိသွာ၊ မုခဝဏ္ဏော ပသီဒတိ။>
      text <ဒတွာ အတ္တမနော ဟောတိ၊ တံ ဃရံ ဝသတော သုခံ။>
    text <၃၀၄>
      text <ယဿ ယာစနကေ ဒိသွာ၊ မုခဝဏ္ဏော ပသီဒတိ။>
      text <ဒတွာ အတ္တမနော ဟောတိ၊ ဧသာ ယညဿ သမ္ပဒာ။>
    text <၃၀၅>
      text <ပုဗ္ဗေဝ ဒာနာ သုမနော၊ ဒဒံ စိတ္တံ ပသာဒယေ။>
      text <ဒတွာ အတ္တမနော ဟောတိ၊ ဧသာ ယညဿ သမ္ပဒာတိ။>
    text <၃၀၆>
      text <သဋ္ဌိ ဝါဟသဟဿာနိ၊ အင်္ကုရဿ နိဝေသနေ။>
      text <ဘောဇနံ ဒီယတေ နိစ္စံ၊ ပုညပေက္ခဿ ဇန္တုနော။>
    text <၃၀၇>
      text <တိသဟဿာနိ သူဒာနိ ဟိ၊ အာမုတ္တမဏိကုဏ္ဍလာ။>
      text <အင်္ကုရံ ဥပဇီဝန္တိ၊ ဒာနေ ယညဿ ဝါဝဋာ။>
    text <၃၀၈>
      text <သဋ္ဌိ ပုရိသသဟဿာနိ၊ အာမုတ္တမဏိကုဏ္ဍလာ။>
      text <အင်္ကုရဿ မဟာဒာနေ၊ ကဋ္ဌံ ဖာလေန္တိ မာဏဝါ။>
    text <၃၀၉>
      text <သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။>
      text <အင်္ကုရဿ မဟာဒာနေ၊ ဝိဓာ ပိဏ္ဍေန္တိ နာရိယော။>
    text <၃၁၀>
      text <သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။>
      text <အင်္ကုရဿ မဟာဒာနေ၊ ဒဗ္ဗိဂါဟာ ဥပဋ္ဌိတာ။>
    text <၃၁၁>
      text <ဗဟုံ ဗဟူနံ ပါဒာသိ၊ စိရံ ပါဒာသိ ခတ္တိယော။>
      text <သက္ကစ္စဉ္စ သဟတ္ထာ စ၊ စိတ္တီကတွာ ပုနပ္ပုနံ။>
    text <၃၁၂>
      text <ဗဟူ မာသေ စ ပက္ခေ စ၊ ဥတုသံဝစ္ဆရာနိ စ။>
      text <မဟာဒာနံ ပဝတ္တေသိ၊ အင်္ကုရော ဒီဃမန္တရံ။>
    text <၃၁၃>
      text <ဧဝံ ဒတွာ ယဇိတွာ စ၊ အင်္ကုရော ဒီဃမန္တရံ။>
      text <သော ဟိတွာ မာနုသံ ဒေဟံ၊ တာဝတိံသူပဂေါ အဟု။>
    text <၃၁၄>
      text <ကဋစ္ဆုဘိက္ခံ ဒတွာန၊ အနုရုဒ္ဓဿ ဣန္ဒကော။>
      text <သော ဟိတွာ မာနုသံ ဒေဟံ၊ တာဝတိံသူပဂေါ အဟု။>
    text <၃၁၅>
      text <ဒသဟိ ဌာနေဟိ အင်္ကုရံ၊ ဣန္ဒကော အတိရောစတိ။>
      text <ရူပေ သဒ္ဒေ ရသေ ဂန္ဓေ၊ ဖောဋ္ဌဗ္ဗေ စ မနောရမေ။>
    text <၃၁၆>
      text <အာယုနာ ယသသာ စေဝ၊ ဝဏ္ဏေန စ သုခေန စ။>
      text <အာဓိပစ္စေန အင်္ကုရံ၊ ဣန္ဒကော အတိရောစတိ။>
    text <၃၁၇>
      text <တာဝတိံသေ ယဒာ ဗုဒ္ဓေါ၊ သိလာယံ ပဏ္ဍုကမ္ဗလေ။>
      text <ပါရိစ္ဆတ္တကမူလမှိ၊ ဝိဟာသိ ပုရိသုတ္တမော။>
    text <၃၁၈>
      text <ဒသသု လောကဓာတူသု၊ သန္နိပတိတွာန ဒေဝတာ။>
      text <ပယိရုပါသန္တိ သမ္ဗုဒ္ဓံ၊ ဝသန္တံ နဂမုဒ္ဓနိ။>
    text <၃၁၉>
      text <န ကောစိ ဒေဝေါ ဝဏ္ဏေန၊ သမ္ဗုဒ္ဓံ အတိရောစတိ။>
      text <သဗ္ဗေ ဒေဝေ အတိက္ကမ္မ၊ သမ္ဗုဒ္ဓေါဝ ဝိရောစတိ။>
    text <၃၂၀>
      text <ယောဇနာနိ ဒသ ဒွေ စ၊ အင်္ကုရောယံ တဒာ အဟု။>
      text <အဝိဒူရေဝ ဗုဒ္ဓဿ၊ ဣန္ဒကော အတိရောစတိ။>
    text <၃၂၁>
      text <ဩလောကေတွာန သမ္ဗုဒ္ဓေါ၊ အင်္ကုရဉ္စာပိ ဣန္ဒကံ။>
      text <ဒက္ခိဏေယျံ သမ္ဘာဝေန္တော၊ ဣဒံ ဝစနမဗြဝိ။>
    text <၃၂၂>
      text <မဟာဒာနံ တယာ ဒိန္နံ၊ အင်္ကုရ ဒီဃမန္တရံ။>
      text <အတိဒူရေ နိသိန္နောသိ၊ အာဂစ္ဆ မမ သန္တိကေတိ။>
    text <၃၂၃>
      text <စောဒိတော ဘာဝိတတ္တေန၊ အင်္ကုရော ဣဒမဗြဝိ။>
      text <ကိံ မယှံ တေန ဒာနေန၊ ဒက္ခိဏေယျေန သုညတံ။>
    text <၃၂၄>
      text <အယံ သော ဣန္ဒကော ယက္ခေါ၊ ဒဇ္ဇာ ဒာနံ ပရိတ္တကံ။>
      text <အတိရောစတိ အမှေဟိ၊ စန္ဒော တာရဂဏေ ယထာတိ။>
    text <၃၂၅>
      text <ဥဇ္ဇင်္ဂလေ ယထာ ခေတ္တေ၊ ဗီဇံ ဗဟုမ္ပိ ရောပိတံ။>
      text <န ဝိပုလဖလံ ဟောတိ၊ နပိ တောသေတိ ကဿကံ။>
    text <၃၂၆>
      text <တထေဝ ဒာနံ ဗဟုကံ၊ ဒုဿီလေသု ပတိဋ္ဌိတံ။>
      text <န ဝိပုလဖလံ ဟောတိ၊ နပိ တောသေတိ ဒာယကံ။>
    text <၃၂၇>
      text <ယထာပိ ဘဒ္ဒကေ ခေတ္တေ၊ ဗီဇံ အပ္ပမ္ပိ ရောပိတံ။>
      text <သမ္မာ ဓာရံ ပဝေစ္ဆန္တေ၊ ဖလံ တောသေတိ ကဿကံ။>
    text <၃၂၈>
      text <တထေဝ သီလဝန္တေသု၊ ဂုဏဝန္တေသု တာဒိသု။>
      text <အပ္ပကမ္ပိ ကတံ ကာရံ၊ ပုညံ ဟောတိ မဟပ္ဖလန္တိ။>
    text <၃၂၉>
      text <ဝိစေယျ ဒာနံ ဒာတဗ္ဗံ၊ ယတ္ထ ဒိန္နံ မဟပ္ဖလံ။>
      text <ဝိစေယျ ဒာနံ ဒတွာန၊ သဂ္ဂံ ဂစ္ဆန္တိ ဒာယကာ။>
    text <၃၃၀>
      text <ဝိစေယျ ဒာနံ သုဂတပ္ပသတ္ထံ၊ ယေ ဒက္ခိဏေယျာ ဣဓ ဇီဝလောကေ။>
      text <ဧတေသု ဒိန္နာနိ မဟပ္ဖလာနိ၊ ဗီဇာနိ ဝုတ္တာနိ ယထာ သုခေတ္တေတိ။>
    stand <အင်္ကုရပေတဝတ္ထု နဝမံ။>
  text <၁၀။ ဥတ္တရမာတုပေတိဝတ္ထု>
    text <၃၃၁>
      text <ဒိဝါဝိဟာရဂတံ ဘိက္ခုံ၊ ဂင်္ဂါတီရေ နိသိန္နကံ။>
      text <တံ ပေတီ ဥပသင်္ကမ္မ၊ ဒုဗ္ဗဏ္ဏာ ဘီရုဒဿနာ။>
    text <၃၃၂>
      text <ကေသာ စဿာ အတိဒီဃာ၊ ယာဝဘူမာဝလမ္ဗရေ။>
      text <ကေသေဟိ သာ ပဋိစ္ဆန္နာ၊ သမဏံ ဧတဒဗြဝိ။>
    text <၃၃၃>
      text <ပဉ္စပဏ္ဏာသဝဿာနိ၊ ယတော ကာလင်္ကတာ အဟံ။>
      text <နာဘိဇာနာမိ ဘုတ္တံ ဝါ၊ ပီတံ ဝါ ပန ပါနိယံ။>
      text <ဒေဟိ တွံ ပါနိယံ ဘန္တေ၊ တသိတာ ပါနိယာယ မေတိ။>
    text <၃၃၄>
      text <အယံ သီတောဒိကာ ဂင်္ဂါ၊ ဟိမဝန္တတော သန္ဒတိ။>
      text <ပိဝ ဧတ္တော ဂဟေတွာန၊ ကိံ မံ ယာစသိ ပါနိယန္တိ။>
    text <၃၃၅>
      text <သစာဟံ ဘန္တေ ဂင်္ဂါယ၊ သယံ ဂဏှာမိ ပါနိယံ။>
      text <လောဟိတံ မေ ပရိဝတ္တတိ၊ တသ္မာ ယာစာမိ ပါနိယန္တိ။>
    text <၃၃၆>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဂင်္ဂါ တေ ဟောတိ လောဟိတန္တိ။>
    text <၃၃၇>
      text <ပုတ္တော မေ ဥတ္တရော နာမ၊ သဒ္ဓေါ အာသိ ဥပါသကော။>
      text <သော စ မယှံ အကာမာယ၊ သမဏာနံ ပဝေစ္ဆတိ။>
    text <၃၃၈>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <တမဟံ ပရိဘာသာမိ၊ မစ္ဆေရေန ဥပဒ္ဒုတာ။>
    text <၃၃၉>
      text <ယံ တွံ မယှံ အကာမာယ၊ သမဏာနံ ပဝေစ္ဆသိ။>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
    text <၃၄၀>
      text <ဧတံ တေ ပရလောကသ္မိံ၊ လောဟိတံ ဟောတု ဥတ္တရ။>
      text <တဿ ကမ္မဿ ဝိပါကေန၊ ဂင်္ဂါ မေ ဟောတိ လောဟိတန္တိ။>
    stand <ဥတ္တရမာတုပေတိဝတ္ထု ဒသမံ။>
  text <၁၁။ သုတ္တပေတဝတ္ထု>
    text <၃၄၁>
      text <အဟံ ပုရေ ပဗ္ဗဇိတဿ ဘိက္ခုနော၊ သုတ္တံ အဒာသိံ ဥပသင်္ကမ္မ ယာစိတာ။>
      text <တဿ ဝိပါကော ဝိပုလဖလူပလဗ္ဘတိ၊ ဗဟုကာ စ မေ ဥပ္ပဇ္ဇရေ ဝတ္ထကောဋိယော။>
    text <၃၄၂>
      text <ပုပ္ဖာဘိကိဏ္ဏံ ရမိတံ ဝိမာနံ၊ အနေကစိတ္တံ နရနာရိသေဝိတံ။>
      text <သာဟံ ဘုဉ္ဇာမိ စ ပါရုပါမိ စ၊ ပဟူတဝိတ္တာ န စ တာဝ ခီယတိ။>
    text <၃၄၃>
      text <တဿေဝ ကမ္မဿ ဝိပါကမနွယာ၊ သုခဉ္စ သာတဉ္စ ဣဓူပလဗ္ဘတိ။>
      text <သာဟံ ဂန္တွာ ပုနဒေဝ မာနုသံ၊ ကာဟာမိ ပုညာနိ နယယျပုတ္တ မန္တိ။>
    text <၃၄၄>
      text <သတ္တ တုဝံ ဝဿသတာ ဣဓာဂတာ၊>
      text <ဇိဏ္ဏာ စ ဝုဍ္ဎာ စ တဟိံ ဘဝိဿသိ။>
      text <သဗ္ဗေဝ တေ ကာလကတာ စ ဉာတကာ၊>
      text <ကိံ တတ္ထ ဂန္တွာန ဣတော ကရိဿသီတိ။>
    text <၃၄၅>
      text <သတ္တေဝ ဝဿာနိ ဣဓာဂတာယ မေ၊ ဒိဗ္ဗဉ္စ သုခဉ္စ သမပ္ပိတာယ။>
      text <သာဟံ ဂန္တွာန ပုနဒေဝ မာနုသံ၊ ကာဟာမိ ပုညာနိ နယယျပုတ္တ မန္တိ။>
    text <၃၄၆>
      text <သော တံ ဂဟေတွာန ပသယှ ဗာဟာယံ၊ ပစ္စာနယိတွာန ထေရိံ သုဒုဗ္ဗလံ။>
      text <ဝဇ္ဇေသိ အညမ္ပိ ဇနံ ဣဓာဂတံ၊ ကရောထ ပုညာနိ သုခူပလဗ္ဘတိ။>
    text <၃၄၇>
      text <ဒိဋ္ဌာ မယာ အကတေန သာဓုနာ၊ ပေတာ ဝိဟညန္တိ တထေဝ မနုဿာ။>
      text <ကမ္မဉ္စ ကတွာ သုခဝေဒနီယံ၊ ဒေဝါ မနုဿာ စ သုခေ ဌိတာ ပဇာတိ။>
    stand <သုတ္တပေတဝတ္ထု ဧကာဒသမံ။>
  text <၁၂။ ကဏ္ဏမုဏ္ဍပေတိဝတ္ထု>
    text <၃၄၈>
      text <သောဏ္ဏသောပါနဖလကာ၊ သောဏ္ဏဝါလုကသန္ထတာ။>
      text <တတ္ထ သောဂန္ဓိယာ ဝဂ္ဂူ၊ သုစိဂန္ဓာ မနောရမာ။>
    text <၃၄၉>
      text <နာနာရုက္ခေဟိ သဉ္ဆန္နာ၊ နာနာဂန္ဓသမေရိတာ။>
      text <နာနာပဒုမသဉ္ဆန္နာ၊ ပုဏ္ဍရီကသမောတတာ။>
    text <၃၅၀>
      text <သုရဘိံ သမ္ပဝါယန္တိ၊ မနုညာ မာလုတေရိတာ။>
      text <ဟံသကောဉ္စာဘိရုဒာ စ၊ စက္ကဝက္ကာဘိကူဇိတာ။>
    text <၃၅၁>
      text <နာနာဒိဇဂဏာကိဏ္ဏာ၊ နာနာသရဂဏာယုတာ။>
      text <နာနာဖလဓရာ ရုက္ခါ၊ နာနာပုပ္ဖဓရာ ဝနာ။>
    text <၃၅၂>
      text <န မနုဿေသု ဤဒိသံ၊ နဂရံ ယာဒိသံ ဣဒံ။>
      text <ပါသာဒာ ဗဟုကာ တုယှံ၊ သောဝဏ္ဏရူပိယာမယာ။>
      text <ဒဒ္ဒလ္လမာနာ အာဘေန္တိ၊ သမန္တာ စတုရော ဒိသာ။>
    text <၃၅၃>
      text <ပဉ္စ ဒာသိသတာ တုယှံ၊ ယာ တေမာ ပရိစာရိကာ။>
      text <တာ ကမ္ဗုကာယူရဓရာ၊ ကဉ္စနာဝေဠဘူသိတာ။>
    text <၃၅၄>
      text <ပလ္လင်္ကာ ဗဟုကာ တုယှံ၊ သောဝဏ္ဏရူပိယာမယာ။>
      text <ကဒလိမိဂသဉ္ဆန္နာ၊ သဇ္ဇာ ဂေါနကသန္ထတာ။>
    text <၃၅၅>
      text <ယတ္ထ တွံ ဝါသူပဂတာ၊ သဗ္ဗကာမသမိဒ္ဓိနီ။>
      text <သမ္ပတ္တာယဍ္ဎရတ္တာယ၊ တတော ဥဋ္ဌာယ ဂစ္ဆသိ။>
    text <၃၅၆>
      text <ဥယျာနဘူမိံ ဂန္တွာန၊ ပေါက္ခရညာ သမန္တတော။>
      text <တဿာ တီရေ တုဝံ ဌာသိ၊ ဟရိတေ သဒ္ဒလေ သုဘေ။>
    text <၃၅၇>
      text <တတော တေ ကဏ္ဏမုဏ္ဍော သုနခေါ၊ အင်္ဂမင်္ဂါနိ ခါဒတိ။>
      text <ယဒာ စ ခါယိတာ အာသိ၊ အဋ္ဌိသင်္ခလိကာ ကတာ။>
      text <ဩဂါဟသိ ပေါက္ခရဏိံ၊ ဟောတိ ကာယော ယထာ ပုရေ။>
    text <၃၅၈>
      text <တတော တွံ အင်္ဂပစ္စင်္ဂီ၊ သုစာရု ပိယဒဿနာ။>
      text <ဝတ္ထေန ပါရုပိတွာန၊ အာယာသိ မမ သန္တိကံ။>
    text <၃၅၉>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ကဏ္ဏမုဏ္ဍော သုနခေါ တဝအင်္ဂမင်္ဂါနိ ခါဒတီတိ။>
    text <၃၆၀>
      text <ကိမိလာယံ ဂဟပတိ၊ သဒ္ဓေါ အာသိ ဥပါသကော။>
      text <တဿာဟံ ဘရိယာ အာသိံ၊ ဒုဿီလာ အတိစာရိနီ။>
    text <၃၆၁>
      text <သော မံ အတိစရမာနာယ၊ သာမိကော ဧတဒဗြဝိ။>
      text <နေတံ ဆန္နံ ပတိရူပံ၊ ယံ တွံ အတိစရာသိ မံ။>
    text <၃၆၂>
      text <သာဟံ ဃောရဉ္စ သပထံ၊ မုသာဝါဒဉ္စ ဘာသိသံ။>
      text <နာဟံ တံ အတိစရာမိ၊ ကာယေန ဥဒ စေတသာ။>
    text <၃၆၃>
      text <သစာဟံ တံ အတိစရာမိ၊ ကာယေန ဥဒ စေတသာ။>
      text <ကဏ္ဏမုဏ္ဍော ယံ သုနခေါ၊ အင်္ဂမင်္ဂါနိ ခါဒတု။>
    text <၃၆၄>
      text <တဿ ကမ္မဿ ဝိပါကံ၊ မုသာဝါဒဿ စူဘယံ။>
      text <သတ္တေဝ ဝဿသတာနိ၊ အနုဘူတံ ယတော ဟိ မေ။>
      text <ကဏ္ဏမုဏ္ဍော စ သုနခေါ၊ အင်္ဂမင်္ဂါနိ ခါဒတိ။>
    text <၃၆၅>
      text <တွဉ္စ ဒေဝ ဗဟုကာရော၊ အတ္ထာယ မေ ဣဓာဂတော။>
      text <သုမုတ္တာဟံ ကဏ္ဏမုဏ္ဍဿ၊ အသောကာ အကုတောဘယာ။>
    text <၃၆၆>
      text <တာဟံ ဒေဝ နမဿာမိ၊ ယာစာမိ ပဉ္ဇလီကတာ။>
      text <ဘုဉ္ဇ အမာနုသေ ကာမေ၊ ရမ ဒေဝ မယာ သဟာတိ။>
    text <၃၆၇>
      text <ဘုတ္တာ အမာနုသာ ကာမာ၊ ရမိတောမှိ တယာ သဟ။>
      text <တာဟံ သုဘဂေ ယာစာမိ၊ ခိပ္ပံ ပဋိနယာဟိ မန္တိ။>
    stand <ကဏ္ဏမုဏ္ဍပေတိဝတ္ထု ဒွာဒသမံ။>
  text <၁၃။ ဥဗ္ဗရိပေတဝတ္ထု>
    text <၃၆၈>
      text <အဟု ရာဇာ ဗြဟ္မဒတ္တော၊ ပဉ္စာလာနံ ရထေသဘော။>
      text <အဟောရတ္တာနမစ္စယာ၊ ရာဇာ ကာလမကြုဗ္ဗထ။>
    text <၃၆၉>
      text <တဿ အာဠာဟနံ ဂန္တွာ၊ ဘရိယာ ကန္ဒတိ ဥဗ္ဗရီ။>
      text <ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။>
    text <၃၇၀>
      text <ဣသိ စ တတ္ထ အာဂစ္ဆိ၊ သမ္ပန္နစရဏော မုနိ။>
      text <သော စ တတ္ထ အပုစ္ဆိတ္ထ၊ ယေ တတ္ထ သုသမာဂတာ။>
    text <၃၇၁>
      text <ကဿ ဣဒံ အာဠာဟနံ၊ နာနာဂန္ဓသမေရိတံ။>
      text <ကဿာယံ ကန္ဒတိ ဘရိယာ၊ ဣတော ဒူရဂတံ ပတိံ။>
      text <ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။>
    text <၃၇၂>
      text <တေ စ တတ္ထ ဝိယာကံသု၊ ယေ တတ္ထ သုသမာဂတာ။>
      text <ဗြဟ္မဒတ္တဿ ဘဒန္တေ၊ ဗြဟ္မဒတ္တဿ မာရိသ။>
    text <၃၇၃>
      text <တဿ ဣဒံ အာဠာဟနံ၊ နာနာဂန္ဓသမေရိတံ။>
      text <တဿာယံ ကန္ဒတိ ဘရိယာ၊ ဣတော ဒူရဂတံ ပတိံ။>
      text <ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။>
    text <၃၇၄>
      text <ဆဠာသီတိသဟဿာနိ၊ ဗြဟ္မဒတ္တဿနာမကာ။>
      text <ဣမသ္မိံ အာဠာဟနေ ဒဍ္ဎာ၊ တေသံ ကမနုသောစသီတိ။>
    text <၃၇၅>
      text <ယော ရာဇာ စူဠနီပုတ္တော၊ ပဉ္စာလာနံ ရထေသဘော။>
      text <တံ ဘန္တေ အနုသောစာမိ၊ ဘတ္တာရံ သဗ္ဗကာမဒန္တိ။>
    text <၃၇၆>
      text <သဗ္ဗေ ဝါဟေသုံ ရာဇာနော၊ ဗြဟ္မဒတ္တဿနာမကာ။>
      text <သဗ္ဗေဝစူဠနီပုတ္တာ၊ ပဉ္စာလာနံ ရထေသဘာ။>
    text <၃၇၇>
      text <သဗ္ဗေသံ အနုပုဗ္ဗေန၊ မဟေသိတ္တမကာရယိ။>
      text <ကသ္မာ ပုရိမကေ ဟိတွာ၊ ပစ္ဆိမံ အနုသောစသီတိ။>
    text <၃၇၈>
      text <အာတုမေ ဣတ္ထိဘူတာယ၊ ဒီဃရတ္တာယ မာရိသ။>
      text <ယဿာ မေ ဣတ္ထိဘူတာယ၊ သံသာရေ ဗဟုဘာသသီတိ။>
    text <၃၇၉>
      text <အဟု ဣတ္ထီ အဟု ပုရိသော၊ ပသုယောနိမ္ပိ အာဂမာ။>
      text <ဧဝမေတံ အတီတာနံ၊ ပရိယန္တော န ဒိဿတီတိ။>
    text <၃၈၀>
      text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
      text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
    text <၃၈၁>
      text <အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။>
      text <ယော မေ သောကပရေတာယ၊ ပတိသောကံ အပါနုဒိ။>
    text <၃၈၂>
      text <သာဟံ အဗ္ဗူဠှသလ္လာသ္မိ၊ သီတိဘူတာသ္မိ နိဗ္ဗုတာ။>
      text <န သောစာမိ န ရောဒာမိ၊ တဝ သုတွာ မဟာမုနီတိ။>
    text <၃၈၃>
      text <တဿ တံ ဝစနံ သုတွာ၊ သမဏဿ သုဘာသိတံ။>
      text <ပတ္တစီဝရမာဒာယ၊ ပဗ္ဗဇိ အနဂါရိယံ။>
    text <၃၈၄>
      text <သာ စ ပဗ္ဗဇိတာ သန္တာ၊ အဂါရသ္မာ အနဂါရိယံ။>
      text <မေတ္တာစိတ္တံ အဘာဝေသိ၊ ဗြဟ္မလောကူပပတ္တိယာ။>
    text <၃၈၅>
      text <ဂါမာ ဂါမံ ဝိစရန္တီ၊ နိဂမေ ရာဇဓာနိယော။>
      text <ဥရုဝေလာ နာမ သော ဂါမော၊ ယတ္ထ ကာလမကြုဗ္ဗထ။>
    text <၃၈၆>
      text <မေတ္တာစိတ္တံ အာဘာဝေတွာ၊ ဗြဟ္မလောကူပပတ္တိယာ။>
      text <ဣတ္ထိစိတ္တံ ဝိရာဇေတွာ၊ ဗြဟ္မလောကူပဂါ အဟူတိ။>
      text <မောစကံ မာတာ မတ္တာ စ၊ နန္ဒာ ကုဏ္ဍလီနာ ဃဋော။>
      text <ဒွေ သေဋ္ဌီ တုန္နဝါယော စ၊ ဥတ္တရ သုတ္တကဏ္ဏ ဥဗ္ဗရီတိ။>
    stand <ဥဗ္ဗရိပေတဝတ္ထု တေရသမံ။>
    stand <ဥဗ္ဗရိဝဂ္ဂေါ ဒုတိယော နိဋ္ဌိတော။>
    text <တဿုဒ္ဒာနံ>
