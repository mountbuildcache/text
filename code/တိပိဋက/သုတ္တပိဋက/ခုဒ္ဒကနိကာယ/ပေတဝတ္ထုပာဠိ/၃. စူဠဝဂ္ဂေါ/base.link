text <၃။ စူဠဝဂ္ဂေါ>
  text <၁။ အဘိဇ္ဇမာနပေတဝတ္ထု>
    text <၃၈၇>
      text <အဘိဇ္ဇမာနေ ဝါရိမှိ၊ ဂင်္ဂါယ ဣဓ ဂစ္ဆသိ။>
      text <နဂ္ဂေါ ပုဗ္ဗဒ္ဓပေတောဝ မာလဓာရီ အလင်္ကတော။>
      text <ကုဟိံ ဂမိဿသိ ပေတ၊ ကတ္ထ ဝါသော ဘဝိဿတီတိ။>
    text <၃၈၈>
      text <စုန္ဒဋ္ဌိလံ ဂမိဿာမိ၊ ပေတော သော ဣတိ ဘာသတိ။>
      text <အန္တရေ ဝါသဘဂါမံ၊ ဗာရာဏသိံ စ သန္တိကေ။>
    text <၃၈၉>
      text <တဉ္စ ဒိသွာ မဟာမတ္တော၊ ကောလိယော ဣတိ ဝိဿုတော။>
      text <သတ္တုံ ဘတ္တဉ္စ ပေတဿ၊ ပီတကဉ္စ ယုဂံ အဒာ။>
    text <၃၉၀>
      text <နာဝါယ တိဋ္ဌမာနာယ၊ ကပ္ပကဿ အဒာပယိ။>
      text <ကပ္ပကဿ ပဒိန္နမှိ၊ ဌာနေ ပေတဿ ဒိဿထ။>
    text <၃၉၁>
      text <တတော သုဝတ္ထဝသနော၊ မာလဓာရီ အလင်္ကတော။>
      text <ဌာနေ ဌိတဿ ပေတဿ၊ ဒက္ခိဏာ ဥပကပ္ပထ။>
      text <တသ္မာ ဒဇ္ဇေထ ပေတာနံ၊ အနုကမ္ပါယ ပုနပ္ပုနံ။>
    text <၃၉၂>
      text <သာတုန္နဝသနာ ဧကေ၊ အညေ ကေသနိဝါသနာ။>
      text <ပေတာ ဘတ္တာယ ဂစ္ဆန္တိ၊ ပက္ကမန္တိ ဒိသောဒိသံ။>
    text <၃၉၃>
      text <ဒူရေ ဧကေ ပဓာဝိတွာ၊ အလဒ္ဓါဝ နိဝတ္တရေ။>
      text <ဆာတာ ပမုစ္ဆိတာ ဘန္တာ၊ ဘူမိယံ ပဋိသုမ္ဘိတာ။>
    text <၃၉၄>
      text <တေ စ တတ္ထ ပပတိတာ၊ ဘူမိယံ ပဋိသုမ္ဘိတာ။>
      text <ပုဗ္ဗေ အကတကလျာဏာ၊ အဂ္ဂိဒဍ္ဎာဝ အာတပေ။>
    text <၃၉၅>
      text <မယံ ပုဗ္ဗေ ပါပဓမ္မာ၊ ဃရဏီ ကုလမာတရော။>
      text <သန္တေသု ဒေယျဓမ္မေသု၊ ဒီပံ နာကမှ အတ္တနော။>
    text <၃၉၆>
      text <ပဟူတံ အန္နပါနမ္ပိ၊ အပိဿု အဝကိရီယတိ။>
      text <သမ္မဂ္ဂတေ ပဗ္ဗဇိတေ၊ န စ ကိဉ္စိ အဒမှသေ။>
    text <၃၉၇>
      text <အကမ္မကာမာ အလသာ၊ သာဒုကာမာ မဟဂ္ဃသာ။>
      text <အာလောပပိဏ္ဍဒာတာရော၊ ပဋိဂ္ဂဟေ ပရိဘာသိမှသေ။>
    text <၃၉၈>
      text <တေ ဃရာ တာ စ ဒာသိယော၊ တာနေဝါဘရဏာနိ နော။>
      text <တေ အညေ ပရိစာရေန္တိ၊ မယံ ဒုက္ခဿ ဘာဂိနော။>
    text <၃၉၉>
      text <ဝေဏီ ဝါ အဝညာ ဟောန္တိ၊ ရထကာရီ စ ဒုဗ္ဘိကာ။>
      text <စဏ္ဍာလီ ကပဏာ ဟောန္တိ၊ ကပ္ပကာ စ ပုနပ္ပုနံ။>
    text <၄၀၀>
      text <ယာနိ ယာနိ နိဟီနာနိ၊ ကုလာနိ ကပဏာနိ စ။>
      text <တေသု တေသွေဝ ဇာယန္တိ၊ ဧသာ မစ္ဆရိနော ဂတိ။>
    text <၄၀၁>
      text <ပုဗ္ဗေ စ ကတကလျာဏာ၊ ဒာယကာ ဝီတမစ္ဆရာ။>
      text <သဂ္ဂံ တေ ပရိပူရေန္တိ၊ ဩဘာသေန္တိ စ နန္ဒနံ။>
    text <၄၀၂>
      text <ဝေဇယန္တေ စ ပါသာဒေ၊ ရမိတွာ ကာမကာမိနော။>
      text <ဥစ္စာကုလေသု ဇာယန္တိ၊ သဘောဂေသု တတော စုတာ။>
    text <၄၀၃>
      text <ကူဋာဂါရေ စ ပါသာဒေ၊ ပလ္လင်္ကေ ဂေါနကတ္ထတေ။>
      text <ဗီဇိတင်္ဂါ မောရဟတ္ထေဟိ၊ ကုလေ ဇာတာ ယသဿိနော။>
    text <၄၀၄>
      text <အင်္ကတော အင်္ကံ ဂစ္ဆန္တိ၊ မာလဓာရီ အလင်္ကတာ။>
      text <ဓာတိယော ဥပတိဋ္ဌန္တိ၊ သာယံ ပါတံ သုခေသိနော။>
    text <၄၀၅>
      text <နယိဒံ အကတပုညာနံ၊ ကတပုညာနမေဝိဒံ။>
      text <အသောကံ နန္ဒနံ ရမ္မံ၊ တိဒသာနံ မဟာဝနံ။>
    text <၄၀၆>
      text <သုခံ အကတပုညာနံ၊ ဣဓ နတ္ထိ ပရတ္ထ စ။>
      text <သုခဉ္စ ကတပုညာနံ၊ ဣဓ စေဝ ပရတ္ထ စ။>
    text <၄၀၇>
      text <တေသံ သဟဗျကာမာနံ၊ ကတ္တဗ္ဗံ ကုသလံ ဗဟုံ။>
      text <ကတပုညာ ဟိ မောဒန္တိ၊ သဂ္ဂေ ဘောဂသမင်္ဂိနောတိ။>
    stand <အဘိဇ္ဇမာနပေတဝတ္ထု ပဌမံ။>
  text <၂။ သာဏဝါသီထေရပေတဝတ္ထု>
    text <၄၀၈>
      text <ကုဏ္ဍိနာဂရိယော ထေရော၊ သာဏဝါသိ နိဝါသိကော။>
      text <ပေါဋ္ဌပါဒောတိ နာမေန၊ သမဏော ဘာဝိတိန္ဒြိယော။>
    text <၄၀၉>
      text <တဿ မာတာ ပိတာ ဘာတာ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၄၁၀>
      text <တေ ဒုဂ္ဂတာ သူစိကဋ္ဋာ၊ ကိလန္တာ နဂ္ဂိနော ကိသာ။>
      text <ဥတ္တသန္တာ မဟတ္တာသာ၊ န ဒဿေန္တိ ကုရူရိနော။>
    text <၄၁၁>
      text <တဿ ဘာတာ ဝိတရိတွာ၊ နဂ္ဂေါ ဧကပထေကကော။>
      text <စတုကုဏ္ဍိကော ဘဝိတွာန၊ ထေရဿ ဒဿယီတုမံ။>
    text <၄၁၂>
      text <ထေရော စာမနသိကတွာ၊ တုဏှီဘူတော အတိက္ကမိ။>
      text <သော စ ဝိညာပယီ ထေရံ၊ ဘာတာ ပေတဂတော အဟံ။>
    text <၄၁၃>
      text <မာတာ ပိတာ စ တေ ဘန္တေ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၄၁၄>
      text <တေ ဒုဂ္ဂတာ သူစိကဋ္ဋာ၊ ကိလန္တာ နဂ္ဂိနော ကိသာ။>
      text <ဥတ္တသန္တာ မဟတ္တာသာ၊ န ဒဿေန္တိ ကုရူရိနော။>
    text <၄၁၅>
      text <အနုကမ္ပဿု ကာရုဏိကော၊ ဒတွာ အနွာဒိသာဟိ နော။>
      text <တဝ ဒိန္နေန ဒာနေန၊ ယာပေဿန္တိ ကုရူရိနောတိ။>
    text <၄၁၆>
      text <ထေရော စရိတွာ ပိဏ္ဍာယ၊ ဘိက္ခူ အညေ စ ဒွာဒသ။>
      text <ဧကဇ္ဈံ သန္နိပတိံသု၊ ဘတ္တဝိဿဂ္ဂကာရဏာ။>
    text <၄၁၇>
      text <ထေရော သဗ္ဗေဝ တေ အာဟ၊ ယထာလဒ္ဓံ ဒဒာထ မေ။>
      text <သင်္ဃဘတ္တံ ကရိဿာမိ၊ အနုကမ္ပါယ ဉာတိနံ။>
    text <၄၁၈>
      text <နိယျာဒယိံသု ထေရဿ၊ ထေရော သင်္ဃံ နိမန္တယိ။>
      text <ဒတွာ အနွာဒိသိ ထေရော၊ မာတု ပိတု စ ဘာတုနော။>
      text <ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။>
    text <၄၁၉>
      text <သမနန္တရာနုဒ္ဒိဋ္ဌေ၊ ဘောဇနံ ဥဒပဇ္ဇထ။>
      text <သုစိံ ပဏီတံ သမ္ပန္နံ၊ အနေကရသဗျဉ္ဇနံ။>
    text <၄၂၀>
      text <တတော ဥဒ္ဒဿယီ ဘာတာ၊ ဝဏ္ဏဝါ ဗလဝါ သုခီ။>
      text <ပဟူတံ ဘောဇနံ ဘန္တေ၊ ပဿ နဂ္ဂါမှသေ မယံ။>
      text <တထာ ဘန္တေ ပရက္ကမ၊ ယထာ ဝတ္ထံ လဘာမသေတိ။>
    text <၄၂၁>
      text <ထေရော သင်္ကာရကူဋမှာ၊ ဥစ္စိနိတွာန နန္တကေ။>
      text <ပိလောတိကံ ပဋံ ကတွာ၊ သင်္ဃေ စာတုဒ္ဒိသေ အဒာ။>
    text <၄၂၂>
      text <ဒတွာ အနွာဒိသီ ထေရော၊ မာတု ပိတု စ ဘာတုနော။>
      text <ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။>
    text <၄၂၃>
      text <သမနန္တရာနုဒ္ဒိဋ္ဌေ၊ ဝတ္ထာနိ ဥဒပဇ္ဇိသုံ။>
      text <တတော သုဝတ္ထဝသနော၊ ထေရဿ ဒဿယီတုမံ။>
    text <၄၂၄>
      text <ယာဝတာ နန္ဒရာဇဿ၊ ဝိဇိတသ္မိံ ပဋိစ္ဆဒာ။>
      text <တတော ဗဟုတရာ ဘန္တေ၊ ဝတ္ထာနစ္ဆာဒနာနိ နော။>
    text <၄၂၅>
      text <ကောသေယျကမ္ဗလီယာနိ၊ ခေါမ ကပ္ပါသိကာနိ စ။>
      text <ဝိပုလာ စ မဟဂ္ဃာ စ၊ တေပါကာသေဝလမ္ဗရေ။>
    text <၄၂၆>
      text <တေ မယံ ပရိဒဟာမ၊ ယံ ယံ ဟိ မနသော ပိယံ။>
      text <တထာ ဘန္တေ ပရက္ကမ၊ ယထာ ဂေဟံ လဘာမသေတိ။>
    text <၄၂၇>
      text <ထေရော ပဏ္ဏကုဋိံ ကတွာ၊ သင်္ဃေ စာတုဒ္ဒိသေ အဒာ။>
      text <ဒတွာ အနွာဒိသီ ထေရော၊ မာတု ပိတု စ ဘာတုနော။>
      text <ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။>
    text <၄၂၈>
      text <သမနန္တရာနုဒ္ဒိဋ္ဌေ၊ ဃရာနိ ဥဒပဇ္ဇိသုံ။>
      text <ကူဋာဂါရနိဝေသနာ၊ ဝိဘတ္တာ ဘာဂသော မိတာ။>
    text <၄၂၉>
      text <န မနုဿေသု ဤဒိသာ၊ ယာဒိသာ နော ဃရာ ဣဓ။>
      text <အပိ ဒိဗ္ဗေသု ယာဒိသာ၊ တာဒိသာ နော ဃရာ ဣဓ။>
    text <၄၃၀>
      text <ဒဒ္ဒလ္လမာနာ အာဘေန္တိ၊ သမန္တာ စတုရော ဒိသာ။>
      text <တထာ ဘန္တေ ပရက္ကမ၊ ယထာ ပါနီယံ လဘာမသေတိ။>
    text <၄၃၁>
      text <ထေရော ကရဏံ ပူရေတွာ၊ သင်္ဃေ စာတုဒ္ဒိသေ အဒာ။>
      text <ဒတွာ အနွာဒိသီ ထေရော၊ မာတု ပိတု စ ဘာတုနော။>
      text <ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။>
    text <၄၃၂>
      text <သမနန္တရာနုဒ္ဒိဋ္ဌေ၊ ပါနီယံ ဥဒပဇ္ဇထ။>
      text <ဂမ္ဘီရာ စတုရဿာ စ၊ ပေါက္ခရညော သုနိမ္မိတာ။>
    text <၄၃၃>
      text <သီတောဒိကာ သုပ္ပတိတ္ထာ၊ သီတာ အပ္ပဋိဂန္ဓိယာ။>
      text <ပဒုမုပ္ပလသဉ္ဆန္နာ၊ ဝါရိကိဉ္ဇက္ခပူရိတာ။>
    text <၄၃၄>
      text <တတ္ထ နှတွာ ပိဝိတွာ စ၊ ထေရဿ ပဋိဒဿယုံ။>
      text <ပဟူတံ ပါနီယံ ဘန္တေ၊ ပါဒာ ဒုက္ခါ ဖလန္တိ နော။>
    text <၄၃၅>
      text <အာဟိဏ္ဍမာနာ ခဉ္ဇာမ၊ သက္ခရေ ကုသကဏ္ဋကေ။>
      text <တထာ ဘန္တေ ပရက္ကမ၊ ယထာ ယာနံ လဘာမသေတိ။>
    text <၄၃၆>
      text <ထေရော သိပါဋိကံ လဒ္ဓါ၊ သင်္ဃေ စာတုဒ္ဒိသေ အဒာ။>
      text <ဒတွာ အနွာဒိသီ ထေရော၊ မာတု ပိတု စ ဘာတုနော။>
      text <ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။>
    text <၄၃၇>
      text <သမနန္တရာနုဒ္ဒိဋ္ဌေ၊ ပေတာ ရထေန မာဂမုံ။>
      text <အနုကမ္ပိတမှ ဘဒန္တေ၊ ဘတ္တေနစ္ဆာဒနေန စ။>
    text <၄၃၈>
      text <ဃရေန ပါနီယဒာနေန၊ ယာနဒာနေန စူဘယံ။>
      text <မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။>
    stand <သာဏဝါသီထေရပေတဝတ္ထု ဒုတိယံ။>
  text <၃။ ရထကာရပေတိဝတ္ထု>
    text <၄၃၉>
      text <ဝေဠုရိယထမ္ဘံ ရုစိရံ ပဘဿရံ၊ ဝိမာနမာရုယှ အနေကစိတ္တံ။>
      text <တတ္ထစ္ဆသိ ဒေဝိ မဟာနုဘာဝေ၊ ပထဒ္ဓနိ ပန္နရသေဝ စန္ဒော။>
    text <၄၄၀>
      text <ဝဏ္ဏော စ တေ ကနကဿ သန္နိဘော၊ ဥတ္တတ္တရူပေါ ဘုသ ဒဿနေယျော။>
      text <ပလ္လင်္ကသေဋ္ဌေ အတုလေ နိသိန္နာ၊ ဧကာ တုဝံ နတ္ထိ စ တုယှ သာမိကော။>
    text <၄၄၁>
      text <ဣမာ စ တေ ပေါက္ခရဏီ သမန္တာ၊ ပဟူတမလျာ ဗဟုပုဏ္ဍရီကာ။>
      text <သုဝဏ္ဏစုဏ္ဏေဟိ သမန္တမောတ္ထတာ၊ န တတ္ထ ပင်္ကော ပဏကော စ ဝိဇ္ဇတိ။>
    text <၄၄၂>
      text <ဟံသာ စိမေ ဒဿနီယာ မနောရမာ၊ ဥဒကသ္မိမနုပရိယန္တိ သဗ္ဗဒာ။>
      text <သမယျ ဝဂ္ဂူပနဒန္တိ သဗ္ဗေ၊ ဗိန္ဒုဿရာ ဒုန္ဒုဘီနံဝ ဃောသော။>
    text <၄၄၃>
      text <ဒဒ္ဒလ္လမာနာ ယသသာ ယသဿိနီ၊ နာဝါယ စ တွံ အဝလမ္ဗ တိဋ္ဌသိ။>
      text <အာဠာရပမှေ ဟသိတေ ပိယံဝဒေ၊ သဗ္ဗင်္ဂကလျာဏိ ဘုသံ ဝိရောစသိ။>
    text <၄၄၄>
      text <ဣဒံ ဝိမာနံ ဝိရဇံ သမေ ဌိတံ၊ ဥယျာနဝန္တံ ရတိနန္ဒိဝဍ္ဎနံ။>
      text <ဣစ္ဆာမဟံ နာရိ အနောမဒဿနေ၊ တယာ သဟ နန္ဒနေ ဣဓ မောဒိတုန္တိ။>
    text <၄၄၅>
      text <ကရောဟိ ကမ္မံ ဣဓ ဝေဒနီယံ၊ စိတ္တဉ္စ တေ ဣဓ နိဟိတံ ဘဝတု။>
      text <ကတွာန ကမ္မံ ဣဓ ဝေဒနီယံ၊ ဧဝံ မမံ လစ္ဆသိ ကာမကာမိနိန္တိ။>
    text <၄၄၆>
      text <သာဓူတိ သော တဿာ ပဋိဿုဏိတွာ၊ အကာသိ ကမ္မံ တဟိံ ဝေဒနီယံ။>
      text <ကတွာန ကမ္မံ တဟိံ ဝေဒနီယံ၊ ဥပပဇ္ဇိ သော မာဏဝေါ တဿာ သဟဗျတန္တိ။>
    stand <ရထကာရပေတိဝတ္ထု တတိယံ။>
    stand <ဘာဏဝါရံ ဒုတိယံ နိဋ္ဌိတံ။>
  text <၄။ ဘုသပေတဝတ္ထု>
    text <၄၄၇>
      text <ဘုသာနိ ဧကော သာလိံ ပုနာပရော၊ အယဉ္စ နာရီ သကမံသလောဟိတံ။>
      text <တုဝဉ္စ ဂူထံ အသုစိံ အကန္တံ၊ ပရိဘုဉ္ဇသိ ကိဿ အယံ ဝိပါကောတိ။>
    text <၄၄၈>
      text <အယံ ပုရေ မာတရံ ဟိံသတိ၊ အယံ ပန ကူဋဝါဏိဇော။>
      text <အယံ မံသာနိ ခါဒိတွာ၊ မုသာဝါဒေန ဝဉ္စေတိ။>
    text <၄၄၉>
      text <အဟံ မနုဿေသု မနုဿဘူတာ၊ အဂါရိနီ သဗ္ဗကုလဿ ဣဿရာ။>
      text <သန္တေသု ပရိဂုဟာမိ၊ မာ စ ကိဉ္စိ ဣတော အဒံ။>
    text <၄၅၀>
      text <မုသာဝါဒေန ဆာဒေမိ၊ နတ္ထိ ဧတံ မမ ဂေဟေ။>
      text <သစေ သန္တံ နိဂုဟာမိ၊ ဂူထော မေ ဟောတု ဘောဇနံ။>
    text <၄၅၁>
      text <တဿ ကမ္မဿ ဝိပါကေန၊ မုသာဝါဒဿ စူဘယံ။>
      text <သုဂန္ဓံ သာလိနော ဘတ္တံ၊ ဂူထံ မေ ပရိဝတ္တတိ။>
    text <၄၅၂>
      text <အဝဉ္ဈာနိ စ ကမ္မာနိ၊ န ဟိ ကမ္မံ ဝိနဿတိ။>
      text <ဒုဂ္ဂန္ဓံ ကိမိနံ မီဠံ၊ ဘုဉ္ဇာမိ စ ပိဝါမိ စာတိ။>
    stand <ဘုသပေတဝတ္ထု စတုတ္ထံ။>
  text <၅။ ကုမာရပေတဝတ္ထု>
    text <၄၅၃>
      text <အစ္ဆေရရူပံ သုဂတဿ ဉာဏံ၊ သတ္ထာ ယထာ ပုဂ္ဂလံ ဗျာကာသိ။>
      text <ဥဿန္နပုညာပိ ဘဝန္တိ ဟေကေ၊ ပရိတ္တပုညာပိ ဘဝန္တိ ဟေကေ။>
    text <၄၅၄>
      text <အယံ ကုမာရော သီဝထိကာယ ဆဍ္ဍိတော၊ အင်္ဂုဋ္ဌသ္နေဟေန ယာပေတိ ရတ္တိံ။>
      text <န ယက္ခဘူတာ န သရီသပါ ဝါ၊ ဝိဟေဌယေယျုံ ကတပုညံ ကုမာရံ။>
    text <၄၅၅>
      text <သုနခါပိမဿ ပလိဟိံသု ပါဒေ၊ ဓင်္ကာ သိင်္ဂါလာ ပရိဝတ္တယန္တိ။>
      text <ဂဗ္ဘာသယံ ပက္ခိဂဏာ ဟရန္တိ၊ ကာကာ ပန အက္ခိမလံ ဟရန္တိ။>
    text <၄၅၆>
      text <နယိမဿ ရက္ခံ ဝိဒဟိံသု ကေစိ၊ န ဩသဓံ သာသပဓူပနံ ဝါ။>
      text <နက္ခတ္တယောဂမ္ပိ န အဂ္ဂဟေသုံ၊ န သဗ္ဗဓညာနိပိ အာကိရိံသု။>
    text <၄၅၇>
      text <ဧတာဒိသံ ဥတ္တမကိစ္ဆပတ္တံ၊ ရတ္တာဘတံ သီဝထိကာယ ဆဍ္ဍိတံ။>
      text <နောနီတပိဏ္ဍံဝ ပဝေဓမာနံ၊ သသံသယံ ဇီဝိတသာဝသေသံ။>
    text <၄၅၈>
      text <တမဒ္ဒသာ ဒေဝမနုဿပူဇိတော၊ ဒိသွာ စ တံ ဗျာကရိ ဘူရိပညော။>
      text <အယံ ကုမာရော နဂရဿိမဿ၊ အဂ္ဂကုလိကော ဘဝိဿတိ ဘောဂတော စ။>
    text <၄၅၉>
      text <ကိဿ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။>
      text <ဧတာဒိသံ ဗျသနံ ပါပုဏိတွာ၊ တံ တာဒိသံ ပစ္စနုဘောဿတိဒ္ဓိန္တိ။>
    text <၄၆၀>
      text <ဗုဒ္ဓပမုခဿ ဘိက္ခုသင်္ဃဿ၊ ပူဇံ အကာသိ ဇနတာ ဥဠာရံ။>
      text <တတြဿ စိတ္တဿဟု အညထတ္တံ၊ ဝါစံ အဘာသိ ဖရုသံ အသဗ္ဘံ။>
    text <၄၆၁>
      text <သော တံ ဝိတက္ကံ ပဝိနောဒယိတွာ၊ ပီတိံ ပသာဒံ ပဋိလဒ္ဓါ ပစ္ဆာ။>
      text <တထာဂတံ ဇေတဝနေ ဝသန္တံ၊ ယာဂုယာ ဥပဋ္ဌာသိ သတ္တရတ္တံ။>
    text <၄၆၂>
      text <တဿ ဝတံ တံ ပန ဗြဟ္မစရိယံ၊ တဿ သုစိဏ္ဏဿ အယံ ဝိပါကော။>
      text <ဧတာဒိသံ ဗျသနံ ပါပုဏိတွာ၊ တံ တာဒိသံ ပစ္စနုဘောဿတိဒ္ဓိံ။>
    text <၄၆၃>
      text <ဌတွာန သော ဝဿသတံ ဣဓေဝ၊ သဗ္ဗေဟိ ကာမေဟိ သမင်္ဂိဘူတော။>
      text <ကာယဿ ဘေဒာ အဘိသမ္ပရာယံ၊ သဟဗျတံ ဂစ္ဆတိ ဝါသဝဿာတိ။>
    stand <ကုမာရပေတဝတ္ထု ပဉ္စမံ။>
  text <၆။ သေရိဏီပေတဝတ္ထု>
    text <၄၆၄>
      text <နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။>
      text <ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။>
    text <၄၆၅>
      text <အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၄၆၆>
      text <ကိံ နု ကာယေန ဝါစာယ၊ မနသာ ကုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတာတိ။>
    text <၄၆၇>
      text <အနာဝဋေသု တိတ္ထေသု၊ ဝိစိနိံ အဍ္ဎမာသကံ။>
      text <သန္တေသု ဒေယျဓမ္မေသု၊ ဒီပံ နာကာသိမတ္တနော။>
    text <၄၆၈>
      text <နဒိံ ဥပေမိ တသိတာ၊ ရိတ္တကာ ပရိဝတ္တတိ။>
      text <ဆာယံ ဥပေမိ ဥဏှေသု၊ အာတပေါ ပရိဝတ္တတိ။>
    text <၄၆၉>
      text <အဂ္ဂိဝဏ္ဏော စ မေ ဝါတော၊ ဍဟန္တော ဥပဝါယတိ။>
      text <ဧတဉ္စ ဘန္တေ အရဟာမိ၊ အညဉ္စ ပါပကံ တတော။>
    text <၄၇၀>
      text <ဂန္တွာန ဟတ္ထိနိံ ပုရံ၊ ဝဇ္ဇေသိ မယှ မာတရံ။>
      text <ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၄၇၁>
      text <အတ္ထိ မေ ဧတ္ထ နိက္ခိတ္တံ၊ အနက္ခါတဉ္စ တံ မယာ။>
      text <စတ္တာရိသတသဟဿာနိ၊ ပလ္လင်္ကဿ စ ဟေဋ္ဌတော။>
    text <၄၇၂>
      text <တတော မေ ဒာနံ ဒဒတု၊ တဿာ စ ဟောတု ဇီဝိကာ။>
      text <ဒာနံ ဒတွာ စ မေ မာတာ၊ ဒက္ခိဏံ အနုဒိစ္ဆတု။>
      text <တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။>
    text <၄၇၃>
      text <သာဓူတိ သော ပဋိဿုတွာ၊ ဂန္တွာန ဟတ္ထိနိံ ပုရံ။>
      text <ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <အဝေါစ တဿာ မာတရံ>
    text <၄၇၄>
      text <သာ မံ တတ္ထ သမာဒပေသိ၊ ဝဇ္ဇေသိ မယှ မာတရံ။>
      text <ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာ။>
    text <၄၇၅>
      text <အတ္ထိ စ မေ ဧတ္ထ နိက္ခိတ္တံ၊ အနက္ခါတဉ္စ တံ မယာ။>
      text <စတ္တာရိသတသဟဿာနိ၊ ပလ္လင်္ကဿ စ ဟေဋ္ဌတော။>
    text <၄၇၆>
      text <တတော မေ ဒာနံ ဒဒတု၊ တဿာ စ ဟောတု ဇီဝိကာ။>
      text <ဒာနံ ဒတွာ စ မေ မာတာ၊ ဒက္ခိဏံ အနုဒိစ္ဆတု။>
      text <တဒာ သာ သုခိတာ ဟေဿံ၊ သဗ္ဗကာမသမိဒ္ဓိနီတိ။>
    text <၄၇၇>
      text <တတော ဟိ သာ ဒာနမဒာ၊ တဿာ ဒက္ခိဏမာဒိသီ။>
      text <ပေတီ စ သုခိတာ အာသိ၊ တဿာ စာသိ သုဇီဝိကာတိ။>
    stand <သေရိဏီပေတဝတ္ထု ဆဋ္ဌံ။>
  text <၇။ မိဂလုဒ္ဒကပေတဝတ္ထု>
    text <၄၇၈>
      text <နရနာရိပုရက္ခတော ယုဝါ၊ ရဇနီယေဟိ ကာမဂုဏေဟိ သောဘသိ။>
      text <ဒိဝသံ အနုဘောသိ ကာရဏံ၊ ကိမကာသိ ပုရိမာယ ဇာတိယာတိ။>
    text <၄၇၉>
      text <အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။>
      text <မိဂလုဒ္ဒော ပုရေ အာသိံ၊ လောဟိတပါဏိ ဒာရုဏော။>
    text <၄၈၀>
      text <အဝိရောဓကရေသု ပါဏိသု၊ ပုထုသတ္တေသု ပဒုဋ္ဌမာနသော။>
      text <ဝိစရိံ အတိဒာရုဏော သဒာ၊ ပရဟိံသာယ ရတော အသညတော။>
    text <၄၈၁>
      text <တဿ မေ သဟာယော သုဟဒယော၊ သဒ္ဓေါ အာသိ ဥပါသကော။>
      text <သောပိ မံ အနုကမ္ပန္တော၊ နိဝါရေသိ ပုနပ္ပုနံ။>
    text <၄၈၂>
      text <မာကာသိ ပါပကံ ကမ္မံ၊ မာ တာတ ဒုဂ္ဂတိံ အဂါ။>
      text <သစေ ဣစ္ဆသိ ပေစ္စ သုခံ၊ ဝိရမ ပါဏဝဓာ အသံယမာ။>
    text <၄၈၃>
      text <တဿာဟံ ဝစနံ သုတွာ၊ သုခကာမဿ ဟိတာနုကမ္ပိနော။>
      text <နာကာသိံ သကလာနုသာသနိံ၊ စိရပါပါဘိရတော အဗုဒ္ဓိမာ။>
    text <၄၈၄>
      text <သော မံ ပုန ဘူရိသုမေဓသော၊ အနုကမ္ပါယ သံယမေ နိဝေသယိ။>
      text <သစေ ဒိဝါ ဟနသိ ပါဏိနော၊ အထ တေ ရတ္တိံ ဘဝတု သံယမော။>
    text <၄၈၅>
      text <သွာဟံ ဒိဝါ ဟနိတွာ ပါဏိနော၊ ဝိရတော ရတ္တိမဟောသိ သညတော။>
      text <ရတ္တာဟံ ပရိစာရေမိ၊ ဒိဝါ ခဇ္ဇာမိ ဒုဂ္ဂတော။>
    text <၄၈၆>
      text <တဿ ကမ္မဿ ကုသလဿ၊ အနုဘောမိ ရတ္တိံ အမာနုသိံ။>
      text <ဒိဝါ ပဋိဟတာဝ ကုက္ကုရာ၊ ဥပဓာဝန္တိ သမန္တာ ခါဒိတုံ။>
    text <၄၈၇>
      text <ယေ စ တေ သတတာနုယောဂိနော၊ ဓုဝံ ပယုတ္တာ သုဂတဿ သာသနေ။>
      text <မညာမိ တေ အမတမေဝ ကေဝလံ၊ အဓိဂစ္ဆန္တိ ပဒံ အသင်္ခတန္တိ။>
    stand <မိဂလုဒ္ဒကပေတဝတ္ထု သတ္တမံ။>
  text <၈။ ဒုတိယမိဂလုဒ္ဒကပေတဝတ္ထု>
    text <၄၈၈>
      text <ကူဋာဂါရေ စ ပါသာဒေ၊ ပလ္လင်္ကေ ဂေါနကတ္ထတေ။>
      text <ပဉ္စင်္ဂိကေန တုရိယေန၊ ရမသိ သုပ္ပဝါဒိတေ။>
    text <၄၈၉>
      text <တတော ရတျာ ဝိဝသာနေ၊ သူရိယုဂ္ဂမနံ ပတိ။>
      text <အပဝိဒ္ဓေါ သုသာနသ္မိံ၊ ဗဟုဒုက္ခံ နိဂစ္ဆသိ။>
    text <၄၉၀>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသိ။>
    text <၄၉၁>
      text <အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။>
      text <မိဂလုဒ္ဒော ပုရေ အာသိံ၊ လုဒ္ဒော စာသိမသညတော။>
    text <၄၉၂>
      text <တဿ မေ သဟာယော သုဟဒယော၊ သဒ္ဓေါ အာသိ ဥပါသကော။>
      text <တဿ ကုလုပကော ဘိက္ခု၊ အာသိ ဂေါတမသာဝကော။>
      text <သောပိ မံ အနုကမ္ပန္တော၊ နိဝါရေသိ ပုနပ္ပုနံ။>
    text <၄၉၃>
      text <မာကာသိ ပါပကံ ကမ္မံ၊ မာ တာတ ဒုဂ္ဂတိံ အဂါ။>
      text <သစေ ဣစ္ဆသိ ပေစ္စ သုခံ၊ ဝိရမ ပါဏဝဓာ အသံယမာ။>
    text <၄၉၄>
      text <တဿာဟံ ဝစနံ သုတွာ၊ သုခကာမဿ ဟိတာနုကမ္ပိနော။>
      text <နာကာသိံ သကလာနုသာသနိံ၊ စိရပါပါဘိရတော အဗုဒ္ဓိမာ။>
    text <၄၉၅>
      text <သော မံ ပုန ဘူရိသုမေဓသော၊ အနုကမ္ပါယ သံယမေ နိဝေသယိ။>
      text <သစေ ဒိဝါ ဟနသိ ပါဏိနော၊ အထ တေ ရတ္တိံ ဘဝတု သံယမော။>
    text <၄၉၆>
      text <သွာဟံ ဒိဝါ ဟနိတွာ ပါဏိနော၊ ဝိရတော ရတ္တိမဟောသိ သညတော။>
      text <ရတ္တာဟံ ပရိစာရေမိ၊ ဒိဝါ ခဇ္ဇာမိ ဒုဂ္ဂတော။>
    text <၄၉၇>
      text <တဿ ကမ္မဿ ကုသလဿ၊ အနုဘောမိ ရတ္တိံ အမာနုသိံ။>
      text <ဒိဝါ ပဋိဟတာဝ ကုက္ကုရာ၊ ဥပဓာဝန္တိ သမန္တာ ခါဒိတုံ။>
    text <၄၉၈>
      text <ယေ စ တေ သတတာနုယောဂိနော၊ ဓုဝံ ပယုတ္တာ သုဂတဿ သာသနေ။>
      text <မညာမိ တေ အမတမေဝ ကေဝလံ၊ အဓိဂစ္ဆန္တိ ပဒံ အသင်္ခတန္တိ။>
    stand <ဒုတိယမိဂလုဒ္ဒကပေတဝတ္ထု အဋ္ဌမံ။>
  text <၉။ ကူဋဝိနိစ္ဆယိကပေတဝတ္ထု>
    text <၄၉၉>
      text <မာလီ ကိရိဋီ ကာယူရီ၊ ဂတ္တာ တေ စန္ဒနုဿဒာ။>
      text <ပသန္နမုခဝဏ္ဏောသိ၊ သူရိယဝဏ္ဏောဝ သောဘသိ။>
    text <၅၀၀>
      text <အမာနုသာ ပါရိသဇ္ဇာ၊ ယေ တေမေ ပရိစာရကာ။>
      text <ဒသ ကညာသဟဿာနိ၊ ယာ တေမာ ပရိစာရိကာ။>
      text <တာ ကမ္ဗုကာယူရဓရာ၊ ကဉ္စနာဝေဠဘူသိတာ။>
    text <၅၀၁>
      text <မဟာနုဘာဝေါသိ တုဝံ၊ လောမဟံသနရူပဝါ။>
      text <ပိဋ္ဌိမံသာနိ အတ္တနော၊ သာမံ ဥက္ကစ္စ ခါဒသိ။>
    text <၅၀၂>
      text <ကိံ နု ကာယေန ဝါစာယ၊ မနသာ ဒုက္ကုဋံ ကတံ။>
      text <ကိဿ ကမ္မဝိပါကေန၊ ပိဋ္ဌိမံသာနိ အတ္တနော။>
      text <သာမံ ဥက္ကစ္စ ခါဒသီတိ။>
    text <၅၀၃>
      text <အတ္တနောဟံ အနတ္ထာယ၊ ဇီဝလောကေ အစာရိသံ။>
      text <ပေသုညမုသာဝါဒေန၊ နိကတိဝဉ္စနာယ စ။>
    text <၅၀၄>
      text <တတ္ထာဟံ ပရိသံ ဂန္တွာ၊ သစ္စကာလေ ဥပဋ္ဌိတေ။>
      text <အတ္ထံ ဓမ္မံ နိရာကတွာ၊ အဓမ္မမနုဝတ္တိသံ။>
    text <၅၀၅>
      text <ဧဝံ သော ခါဒတတ္တာနံ၊ ယော ဟောတိ ပိဋ္ဌိမံသိကော။>
      text <ယထာဟံ အဇ္ဇ ခါဒာမိ၊ ပိဋ္ဌိမံသာနိ အတ္တနော။>
    text <၅၀၆>
      text <တယိဒံ တယာ နာရဒ သာမံ ဒိဋ္ဌံ၊ အနုကမ္ပကာ ယေ ကုသလာ ဝဒေယျုံ။>
      text <မာ ပေသုဏံ မာ စ မုသာ အဘာဏိ၊ မာ ခေါသိ ပိဋ္ဌိမံသိကော တုဝန္တိ။>
    stand <ကူဋဝိနိစ္ဆယိကပေတဝတ္ထု နဝမံ။>
  text <၁၀။ ဓာတုဝိဝဏ္ဏပေတဝတ္ထု>
    text <၅၀၇>
      text <အန္တလိက္ခသ္မိံ တိဋ္ဌန္တော၊ ဒုဂ္ဂန္ဓော ပူတိ ဝါယသိ။>
      text <မုခဉ္စ တေ ကိမယော ပူတိဂန္ဓံ၊ ခါဒန္တိ ကိံ ကမ္မမကာသိ ပုဗ္ဗေ။>
    text <၅၀၈>
      text <တတော သတ္ထံ ဂဟေတွာန၊ ဩက္ကန္တန္တိ ပုနပ္ပုနံ။>
      text <ခါရေန ပရိပ္ဖောသိတွာ၊ ဩက္ကန္တန္တိ ပုနပ္ပုနံ။>
    text <၅၀၉>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။>
    text <၅၁၀>
      text <အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။>
      text <ဣဿရော ဓနဓညဿ၊ သုပဟူတဿ မာရိသ။>
    text <၅၁၁>
      text <တဿာယံ မေ ဘရိယာ စ၊ ဓီတာ စ သုဏိသာ စ မေ။>
      text <တာ မာလံ ဥပ္ပလဉ္စာပိ၊ ပစ္စဂ္ဃဉ္စ ဝိလေပနံ။>
      text <ထူပံ ဟရန္တိယော ဝါရေသိံ၊ တံ ပါပံ ပကတံ မယာ။>
    text <၅၁၂>
      text <ဆဠာသီတိသဟဿာနိ၊ မယံ ပစ္စတ္တဝေဒနာ။>
      text <ထူပပူဇံ ဝိဝဏ္ဏေတွာ၊ ပစ္စာမ နိရယေ ဘုသံ။>
    text <၅၁၃>
      text <ယေ စ ခေါ ထူပပူဇာယ၊ ဝတ္တန္တေ အရဟတော မဟေ။>
      text <အာဒီနဝံ ပကာသေန္တိ၊ ဝိဝေစယေထ နေ တတော။>
    text <၅၁၄>
      text <ဣမာ စ ပဿ အာယန္တိယော၊ မာလဓာရီ အလင်္ကတာ။>
      text <မာလာဝိပါကံနုဘောန္တိယော၊ သမိဒ္ဓါ စ တာ ယသဿိနိယော။>
    text <၅၁၅>
      text <တဉ္စ ဒိသွာန အစ္ဆေရံ၊ အဗ္ဘုတံ လောမဟံသနံ။>
      text <နမော ကရောန္တိ သပ္ပညာ၊ ဝန္ဒန္တိ တံ မဟာမုနိံ။>
    text <၅၁၆>
      text <သောဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။>
      text <ထူပပူဇံ ကရိဿာမိ၊ အပ္ပမတ္တော ပုနပ္ပုနန္တိ။>
      text <အဘိဇ္ဇမာနော ကုဏ္ဍိယော၊ ရထကာရီ ဘုသေန စ။>
      text <ကုမာရော ဂဏိကာ စေဝ၊ ဒွေ လုဒ္ဒာ ပိဋ္ဌိပူဇနာ။>
      text <ဝဂ္ဂေါ တေန ပဝုစ္စတီတိ။>
    stand <ဓာတုဝိဝဏ္ဏပေတဝတ္ထု ဒသမံ။ စူဠဝဂ္ဂေါ တတိယော နိဋ္ဌိတော။>
    text <တဿုဒ္ဒာနံ>
