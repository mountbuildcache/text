text <၄။ မဟာဝဂ္ဂေါ>
  text <၁။ အမ္ဗသက္ကရပေတဝတ္ထု>
    text <၅၁၇>
      text <ဝေသာလီ နာမ နဂရတ္ထိ ဝဇ္ဇီနံ၊ တတ္ထ အဟု လိစ္ဆဝိ အမ္ဗသက္ကရော။>
      text <ဒိသွာန ပေတံ နဂရဿ ဗာဟိရံ၊ တတ္ထေဝ ပုစ္ဆိတ္ထ တံ ကာရဏတ္ထိကော။>
    text <၅၁၈>
      text <သေယျာ နိသဇ္ဇာ နယိမဿ အတ္ထိ၊ အဘိက္ကမော နတ္ထိ ပဋိက္ကမော စ။>
      text <အသိတပီတခါယိတဝတ္ထဘောဂါ၊ ပရိစာရိကာ သာပိ ဣမဿ နတ္ထိ။>
    text <၅၁၉>
      text <ယေ ဉာတကာ ဒိဋ္ဌသုတာ သုဟဇ္ဇာ၊ အနုကမ္ပကာ ယဿ အဟေသုံ ပုဗ္ဗေ။>
      text <ဒဋ္ဌုမ္ပိ တေ ဒာနိ န တံ လဘန္တိ၊ ဝိရာဇိတတ္တော ဟိ ဇနေန တေန။>
    text <၅၂၀>
      text <န ဩဂ္ဂတတ္တဿ ဘဝန္တိ မိတ္တာ၊ ဇဟန္တိ မိတ္တာ ဝိကလံ ဝိဒိတွာ။>
      text <အတ္ထဉ္စ ဒိသွာ ပရိဝါရယန္တိ၊ ဗဟူ မိတ္တာ ဥဂ္ဂတတ္တဿ ဟောန္တိ။>
    text <၅၂၁>
      text <နိဟီနတ္တော သဗ္ဗဘောဂေဟိ ကိစ္ဆော၊ သမ္မက္ခိတော သမ္ပရိဘိန္နဂတ္တော။>
      text <ဥဿာဝဗိန္ဒူဝ ပလိမ္ပမာနော၊ အဇ္ဇ သုဝေ ဇီဝိတဿူပရောဓော။>
    text <၅၂၂>
      text <ဧတာဒိသံ ဥတ္တမကိစ္ဆပ္ပတ္တံ၊ ဥတ္တာသိတံ ပုစိမန္ဒဿ သူလေ။>
      text <အထ တွံ ကေန ဝဏ္ဏေန ဝဒေသိ ယက္ခ၊ ဇီဝ ဘော ဇီဝိတမေဝ သေယျောတိ။>
    text <၅၂၃>
      text <သာလောဟိတော ဧသ အဟောသိ မယှံ၊ အဟံ သရာမိ ပုရိမာယ ဇာတိယာ။>
      text <ဒိသွာ စ မေ ကာရုညမဟောသိ ရာဇ၊ မာ ပါပဓမ္မော နိရယံ ပတာယံ။>
    text <၅၂၄>
      text <ဣတော စုတော လိစ္ဆဝိ ဧသ ပေါသော၊ သတ္တုဿဒံ နိရယံ ဃောရရူပံ။>
      text <ဥပပဇ္ဇတိ ဒုက္ကဋကမ္မကာရီ၊ မဟာဘိတာပံ ကဋုကံ ဘယာနကံ။>
    text <၅၂၅>
      text <အနေကဘာဂေန ဂုဏေန သေယျော၊ အယမေဝ သူလော နိရယေန တေန။>
      text <ဧကန္တဒုက္ခံ ကဋုကံ ဘယာနကံ၊ ဧကန္တတိဗ္ဗံ နိရယံ ပတာယံ။>
    text <၅၂၆>
      text <ဣဒဉ္စ သုတွာ ဝစနံ မမေသော၊ ဒုက္ခူပနီတော ဝိဇဟေယျ ပါဏံ။>
      text <တသ္မာ အဟံ သန္တိကေ န ဘဏာမိ၊ မာ မေ ကတော ဇီဝိတဿူပရောဓော။>
    text <၅၂၇>
      text <အညာတော ဧသော ပုရိသဿ အတ္ထော၊ အညမ္ပိ ဣစ္ဆာမသေ ပုစ္ဆိတုံ တုဝံ။>
      text <ဩကာသကမ္မံ သစေ နော ကရောသိ၊ ပုစ္ဆာမ တံ နော န စ ကုဇ္ဈိတဗ္ဗန္တိ။>
    text <၅၂၈>
      text <အဒ္ဓါ ပဋိညာ မေ တဒာ အဟု၊ နာစိက္ခနာ အပ္ပသန္နဿ ဟောတိ။>
      text <အကာမာ သဒ္ဓေယျဝစောတိ ကတွာ၊ ပုစ္ဆဿု မံ ကာမံ ယထာ ဝိသယှန္တိ။>
    text <၅၂၉>
      text <ယံ ကိဉ္စဟံ စက္ခုနာ ပဿိဿာမိ၊ သဗ္ဗမ္ပိ တာဟံ အဘိသဒ္ဒဟေယျံ။>
      text <ဒိသွာဝ တံ နောပိ စေ သဒ္ဒဟေယျံ၊ ကရေယျာသိ မေ ယက္ခ နိယဿကမ္မန္တိ။>
    text <၅၃၀>
      text <သစ္စပ္ပဋိညာ တဝ မေသာ ဟောတု၊ သုတွာန ဓမ္မံ လဘ သုပ္ပသာဒံ။>
      text <အညတ္ထိကော နော စ ပဒုဋ္ဌစိတ္တော၊ ယံ တေ သုတံ အသုတဉ္စာပိ ဓမ္မံ။>
      text <သဗ္ဗမ္ပိ အက္ခိဿံ ယထာ ပဇာနန္တိ။>
    text <၅၃၁>
      text <သေတေန အဿေန အလင်္ကတေန၊ ဥပယာသိ သူလာဝုတကဿ သန္တိကေ။>
      text <ယာနံ ဣဒံ အဗ္ဘုတံ ဒဿနေယျံ၊ ကိဿေတံ ကမ္မဿ အယံ ဝိပါကောတိ။>
    text <၅၃၂>
      text <ဝေသာလိယာ နဂရဿ မဇ္ဈေ၊ စိက္ခလ္လမဂ္ဂေ နရကံ အဟောသိ။>
      text <ဂေါသီသမေကာဟံ ပသန္နစိတ္တော၊ သေတံ ဂဟေတွာ နရကသ္မိံ နိက္ခိပိံ။>
    text <၅၃၃>
      text <ဧတသ္မိံ ပါဒာနိ ပတိဋ္ဌပေတွာ၊ မယဉ္စ အညေ စ အတိက္ကမိမှာ။>
      text <ယာနံ ဣဒံ အဗ္ဘုတံ ဒဿနေယျံ၊ တဿေဝ ကမ္မဿ အယံ ဝိပါကောတိ။>
    text <၅၃၄>
      text <ဝဏ္ဏော စ တေ သဗ္ဗဒိသာ ပဘာသတိ၊ ဂန္ဓော စ တေ သဗ္ဗဒိသာ ပဝါယတိ။>
      text <ယက္ခိဒ္ဓိပတ္တောသိ မဟာနုဘာဝေါ၊ နဂ္ဂေါ စာသိ ကိဿ အယံ ဝိပါကောတိ။>
    text <၅၃၅>
      text <အက္ကောဓနော နိစ္စပသန္နစိတ္တော၊ သဏှာဟိ ဝါစာဟိ ဇနံ ဥပေမိ။>
      text <တဿေဝ ကမ္မဿ အယံ ဝိပါကော၊ ဒိဗ္ဗော မေ ဝဏ္ဏော သတတံ ပဘာသတိ။>
    text <၅၃၆>
      text <ယသဉ္စ ကိတ္တိဉ္စ ဓမ္မေ ဌိတာနံ၊ ဒိသွာန မန္တေမိ ပသန္နစိတ္တော။>
      text <တဿေဝ ကမ္မဿ အယံ ဝိပါကော၊ ဒိဗ္ဗော မေ ဂန္ဓော သတတံ ပဝါယတိ။>
    text <၅၃၇>
      text <သဟာယာနံ တိတ္ထသ္မိံ နှာယန္တာနံ၊ ထလေ ဂဟေတွာ နိဒဟိဿ ဒုဿံ။>
      text <ခိဍ္ဍတ္ထိကော နော စ ပဒုဋ္ဌစိတ္တော၊ တေနမှိ နဂ္ဂေါ ကသိရာ စ ဝုတ္တီတိ။>
    text <၅၃၈>
      text <ယော ကီဠမာနော ပကရောတိ ပါပံ၊ တဿေဒိသံ ကမ္မဝိပါကမာဟု။>
      text <အကီဠမာနော ပန ယော ကရောတိ၊ ကိံ တဿ ကမ္မဿ ဝိပါကမာဟူတိ။>
    text <၅၃၉>
      text <ယေ ဒုဋ္ဌသင်္ကပ္ပမနာ မနုဿာ၊ ကာယေန ဝါစာယ စ သင်္ကိလိဋ္ဌာ။>
      text <ကာယဿ ဘေဒာ အဘိသမ္ပရာယံ၊ အသံသယံ တေ နိရယံ ဥပေန္တိ။>
    text <၅၄၀>
      text <အပရေ ပန သုဂတိမာသမာနာ၊ ဒာနေ ရတာ သင်္ဂဟိတတ္တဘာဝါ။>
      text <ကာယဿ ဘေဒာ အဘိသမ္ပရာယံ၊ အသံသယံ တေ သုဂတိံ ဥပေန္တီတိ။>
    text <၅၄၁>
      text <တံ ကိန္တိ ဇာနေယျမဟံ အဝေစ္စ၊ ကလျာဏပါပဿ အယံ ဝိပါကော။>
      text <ကိံ ဝါဟံ ဒိသွာ အဘိသဒ္ဒဟေယျံ၊ ကော ဝါပိ မံ သဒ္ဒဟာပေယျ ဧတန္တိ။>
    text <၅၄၂>
      text <ဒိသွာ စ သုတွာ အဘိသဒ္ဒဟဿု၊ ကလျာဏပါပဿ အယံ ဝိပါကော။>
      text <ကလျာဏပါပေ ဥဘယေ အသန္တေ၊ သိယာ နု သတ္တာ သုဂတာ ဒုဂ္ဂတာ ဝါ။>
    text <၅၄၃>
      text <နော စေတ္ထ ကမ္မာနိ ကရေယျုံ မစ္စာ၊ ကလျာဏပါပါနိ မနုဿလောကေ။>
      text <နာဟေသုံ သတ္တာ သုဂတာ ဒုဂ္ဂတာ ဝါ၊ ဟီနာ ပဏီတာ စ မနုဿလောကေ။>
    text <၅၄၄>
      text <ယသ္မာ စ ကမ္မာနိ ကရောန္တိ မစ္စာ၊ ကလျာဏပါပါနိ မနုဿလောကေ။>
      text <တသ္မာ ဟိ သတ္တာ သုဂတာ ဒုဂ္ဂတာ ဝါ၊ ဟီနာ ပဏီတာ စ မနုဿလောကေ။>
    text <၅၄၅>
      text <ဒွယဇ္ဇ ကမ္မာနံ ဝိပါကမာဟု၊ သုခဿ ဒုက္ခဿ စ ဝေဒနီယံ။>
      text <တာ ဒေဝတာယော ပရိစာရယန္တိ၊ ပစ္စန္တိ ဗာလာ ဒွယတံ အပဿိနော။>
    text <၅၄၆>
      text <န မတ္ထိ ကမ္မာနိ သယံကတာနိ၊ ဒတွာပိ မေ နတ္ထိ ယော အာဒိသေယျ။>
      text <အစ္ဆာဒနံ သယနမထန္နပါနံ၊ တေနမှိ နဂ္ဂေါ ကသိရာ စ ဝုတ္တီတိ။>
    text <၅၄၇>
      text <သိယာ နု ခေါ ကာရဏံ ကိဉ္စိ ယက္ခ၊ အစ္ဆာဒနံ ယေန တုဝံ လဘေထ။>
      text <အာစိက္ခ မေ တွံ ယဒတ္ထိ ဟေတု၊ သဒ္ဓါယိကံ ဟေတုဝစော သုဏောမာတိ။>
    text <၅၄၈>
      text <ကပ္ပိတကော နာမ ဣဓတ္ထိ ဘိက္ခု၊ ဈာယီ သုသီလော အရဟာ ဝိမုတ္တော။>
      text <ဂုတ္တိန္ဒြိယော သံဝုတပါတိမောက္ခေါ၊ သီတိဘူတော ဥတ္တမဒိဋ္ဌိပတ္တော။>
    text <၅၄၉>
      text <သခိလော ဝဒညူ သုဝစော သုမုခေါ၊ သွာဂမော သုပ္ပဋိမုတ္တကော စ။>
      text <ပုညဿ ခေတ္တံ အရဏဝိဟာရီ၊ ဒေဝမနုဿာနဉ္စ ဒက္ခိဏေယျော။>
    text <၅၅၀>
      text <သန္တော ဝိဓူမော အနီဃော နိရာသော၊ မုတ္တော ဝိသလ္လော အမမော အဝင်္ကော။>
      text <နိရူပဓီ သဗ္ဗပပဉ္စခီဏော၊ တိဿော ဝိဇ္ဇာ အနုပ္ပတ္တော ဇုတိမာ။>
    text <၅၅၁>
      text <အပ္ပညာတော ဒိသွာပိ န စ သုဇာနော၊ မုနီတိ နံ ဝဇ္ဇိသု ဝေါဟရန္တိ။>
      text <ဇာနန္တိ တံ ယက္ခဘူတာ အနေဇံ၊ ကလျာဏဓမ္မံ ဝိစရန္တံ လောကေ။>
    text <၅၅၂>
      text <တဿ တုဝံ ဧကယုဂံ ဒုဝေ ဝါ၊ မမုဒ္ဒိသိတွာန သစေ ဒဒေထ။>
      text <ပဋိဂ္ဂဟီတာနိ စ တာနိ အဿု၊ မမဉ္စ ပဿေထ သန္နဒ္ဓဒုဿန္တိ။>
    text <၅၅၃>
      text <ကသ္မိံ ပဒေသေ သမဏံ ဝသန္တံ၊ ဂန္တွာန ပဿေမု မယံ ဣဒာနိ။>
      text <ယော မဇ္ဇ ကင်္ခံ ဝိစိကိစ္ဆိတဉ္စ၊ ဒိဋ္ဌီဝိသူကာနိ ဝိနောဒယေယျာတိ။>
    text <၅၅၄>
      text <ဧသော နိသိန္နော ကပိနစ္စနာယံ၊ ပရိဝါရိတော ဒေဝတာဟိ ဗဟူဟိ။>
      text <ဓမ္မိံ ကထံ ဘာသတိ သစ္စနာမော၊ သကသ္မိမာစေရကေ အပ္ပမတ္တောတိ။>
    text <၅၅၅>
      text <တထာဟံ ကဿာမိ ဂန္တွာ ဣဒာနိ၊ အစ္ဆာဒယိဿံ သမဏံ ယုဂေန။>
      text <ပဋိဂ္ဂဟိတာနိ စ တာနိ အဿု၊ တုဝဉ္စ ပဿေမု သန္နဒ္ဓဒုဿန္တိ။>
    text <၅၅၆>
      text <မာ အက္ခဏေ ပဗ္ဗဇိတံ ဥပါဂမိ၊ သာဓု ဝေါ လိစ္ဆဝိ နေသ ဓမ္မော။>
      text <တတော စ ကာလေ ဥပသင်္ကမိတွာ၊ တတ္ထေဝ ပဿာဟိ ရဟော နိသိန္နန္တိ။>
    text <၅၅၇>
      text <တထာတိ ဝတွာ အဂမာသိ တတ္ထ၊ ပရိဝါရိတော ဒာသဂဏေန လိစ္ဆဝိ။>
      text <သော တံ နဂရံ ဥပသင်္ကမိတွာ၊ ဝါသူပဂစ္ဆိတ္ထ သကေ နိဝေသနေ။>
    text <၅၅၈>
      text <တတော စ ကာလေ ဂိဟိကိစ္စာနိ ကတွာ၊ နှတွာ ပိဝိတွာ စ ခဏံ လဘိတွာ။>
      text <ဝိစေယျ ပေဠာတော စ ယုဂါနိ အဋ္ဌ၊ ဂါဟာပယီ ဒာသဂဏေန လိစ္ဆဝိ။>
    text <၅၅၉>
      text <သော တံ ပဒေသံ ဥပသင်္ကမိတွာ၊ တံ အဒ္ဒသ သမဏံ သန္တစိတ္တံ။>
      text <ပဋိက္ကန္တံ ဂေါစရတော နိဝတ္တံ၊ သီတိဘူတံ ရုက္ခမူလေ နိသိန္နံ။>
    text <၅၆၀>
      text <တမေနမဝေါစ ဥပသင်္ကမိတွာ၊ အပ္ပါဗာဓံ ဖာသုဝိဟာရဉ္စ ပုစ္ဆိ။>
      text <ဝေသာလိယံ လိစ္ဆဝိဟံ ဘဒန္တေ၊ ဇာနန္တိ မံ လိစ္ဆဝိ အမ္ဗသက္ကရော။>
    text <၅၆၁>
      text <ဣမာနိ မေ အဋ္ဌ ယုဂါ သုဘာနိ၊ ပဋိဂဏှ ဘန္တေ ပဒဒာမိ တုယှံ။>
      text <တေနေဝ အတ္ထေန ဣဓာဂတောသ္မိ၊ ယထာ အဟံ အတ္တမနော ဘဝေယျန္တိ။>
    text <၅၆၂>
      text <ဒူရတောဝ သမဏဗြာဟ္မဏာ စ၊ နိဝေသနံ တေ ပရိဝဇ္ဇယန္တိ။>
      text <ပတ္တာနိ ဘိဇ္ဇန္တိ စ တေ နိဝေသနေ၊ သင်္ဃာဋိယော စာပိ ဝိဒာလယန္တိ။>
    text <၅၆၃>
      text <အထာပရေ ပါဒကုဌာရိကာဟိ၊ အဝံသိရာ သမဏာ ပါတယန္တိ။>
      text <ဧတာဒိသံ ပဗ္ဗဇိတာ ဝိဟေသံ၊ တယာ ကတံ သမဏာ ပါပုဏန္တိ။>
    text <၅၆၄>
      text <တိဏေန တေလမ္ပိ န တွံ အဒာသိ၊ မူဠှဿ မဂ္ဂမ္ပိ န ပါဝဒာသိ။>
      text <အန္ဓဿ ဒဏ္ဍံ သယမာဒိယာသိ၊ ဧတာဒိသော ကဒရိယော အသံဝုတော တုဝံ။>
      text <အထ တွံ ကေန ဝဏ္ဏေန ကိမေဝ ဒိသွာ၊>
      text <အမှေဟိ သဟ သံဝိဘာဂံ ကရောသီတိ။>
    text <၅၆၅>
      text <ပစ္စေမိ ဘန္တေ ယံ တွံ ဝဒေသိ၊ ဝိဟေသယိံ သမဏေ ဗြာဟ္မဏေ စ။>
      text <ခိဍ္ဍတ္ထိကော နော စ ပဒုဋ္ဌစိတ္တော၊ ဧတမ္ပိ မေ ဒုက္ကဋမေဝ ဘန္တေ။>
    text <၅၆၆>
      text <ခိဍ္ဍာယ ယက္ခေါ ပသဝိတွာ ပါပံ၊ ဝေဒေတိ ဒုက္ခံ အသမတ္တဘောဂီ။>
      text <ဒဟရော ယုဝါ နဂ္ဂနိယဿ ဘာဂီ၊ ကိံ သု တတော ဒုက္ခတရဿ ဟောတိ။>
    text <၅၆၇>
      text <တံ ဒိသွာ သံဝေဂမလတ္ထံ ဘန္တေ၊ တပ္ပစ္စယာ ဝါပိ ဒဒာမိ ဒာနံ။>
      text <ပဋိဂဏှ ဘန္တေ ဝတ္ထယုဂါနိ အဋ္ဌ၊ ယက္ခဿိမာ ဂစ္ဆန္တု ဒက္ခိဏာယောတိ။>
    text <၅၆၈>
      text <အဒ္ဓါ ဟိ ဒာနံ ဗဟုဓာ ပသတ္ထံ၊ ဒဒတော စ တေ အက္ခယဓမ္မမတ္ထု။>
      text <ပဋိဂဏှာမိ တေ ဝတ္ထယုဂါနိ အဋ္ဌ၊ ယက္ခဿိမာ ဂစ္ဆန္တု ဒက္ခိဏာယောတိ။>
    text <၅၆၉>
      text <တတော ဟိ သော အာစမယိတွာ လိစ္ဆဝိ၊ ထေရဿ ဒတွာန ယုဂါနိ အဋ္ဌ။>
      text <ပဋိဂ္ဂဟိတာနိ စ တာနိ အဿု၊ ယက္ခဉ္စ ပဿေထ သန္နဒ္ဓဒုဿံ။>
    text <၅၇၀>
      text <တမဒ္ဒသာ စန္ဒနသာရလိတ္တံ၊ အာဇညမာရူဠှမုဠာရဝဏ္ဏံ။>
      text <အလင်္ကတံ သာဓုနိဝတ္ထဒုဿံ၊ ပရိဝါရိတံ ယက္ခမဟိဒ္ဓိပတ္တံ။>
    text <၅၇၁>
      text <သော တံ ဒိသွာ အတ္တမနာ ဥဒဂ္ဂေါ၊ ပဟဋ္ဌစိတ္တော စ သုဘဂ္ဂရူပေါ။>
      text <ကမ္မဉ္စ ဒိသွာန မဟာဝိပါကံ၊ သန္ဒိဋ္ဌိကံ စက္ခုနာ သစ္ဆိကတွာ။>
    text <၅၇၂>
      text <တမေနမဝေါစ ဥပသင်္ကမိတွာ၊ ဒဿာမိ ဒာနံ သမဏဗြာဟ္မဏာနံ။>
      text <န စာပိ မေ ကိဉ္စိ အဒေယျမတ္ထိ၊ တုဝဉ္စ မေ ယက္ခ ဗဟူပကာရောတိ။>
    text <၅၇၃>
      text <တုဝဉ္စ မေ လိစ္ဆဝိ ဧကဒေသံ၊ အဒာသိ ဒာနာနိ အမောဃမေတံ။>
      text <သွာဟံ ကရိဿာမိ တယာဝ သက္ခိံ၊ အမာနုသော မာနုသကေန သဒ္ဓိန္တိ။>
    text <၅၇၄>
      text <ဂတီ စ ဗန္ဓူ စ ပရာယဏဉ္စ၊ မိတ္တော မမာသိ အထ ဒေဝတာ မေ။>
      text <ယာစာမိ တံ ပဉ္ဇလိကော ဘဝိတွာ၊ ဣစ္ဆာမိ တံ ယက္ခ ပုနာပိ ဒဋ္ဌုန္တိ။>
    text <၅၇၅>
      text <သစေ တုဝံ အဿဒ္ဓေါ ဘဝိဿသိ၊ ကဒရိယရူပေါ ဝိပ္ပဋိပန္နစိတ္တော။>
      text <တွံ နေဝ မံ လစ္ဆသိ ဒဿနာယ၊ ဒိသွာ စ တံ နောပိ စ အာလပိဿံ။>
    text <၅၇၆>
      text <သစေ ပန တွံ ဘဝိဿသိ ဓမ္မဂါရဝေါ၊ ဒာနေ ရတော သင်္ဂဟိတတ္တဘာဝေါ။>
      text <ဩပါနဘူတော သမဏဗြာဟ္မဏာနံ၊ ဧဝံ မမံ လစ္ဆသိ ဒဿနာယ။>
    text <၅၇၇>
      text <ဒိသွာ စ တံ အာလပိဿံ ဘဒန္တေ၊ ဣမဉ္စ သူလတော လဟုံ ပမုဉ္စ။>
      text <ယတော နိဒာနံ အကရိမှ သက္ခိံ၊ မညာမိ သူလာဝုတကဿ ကာရဏာ။>
    text <၅၇၈>
      text <တေ အညမညံ အကရိမှ သက္ခိံ၊ အယဉ္စ သူလတော လဟုံ ပမုတ္တော။>
      text <သက္ကစ္စ ဓမ္မာနိ သမာစရန္တော၊ မုစ္စေယျ သော နိရယာ စ တမှာ။>
      text <ကမ္မံ သိယာ အညတြ ဝေဒနီယံ။>
    text <၅၇၉>
      text <ကပ္ပိတကဉ္စ ဥပသင်္ကမိတွာ၊ တေနေဝ သဟ သံဝိဘဇိတွာ ကာလေ။>
      text <သယံ မုခေနူပနိသဇ္ဇ ပုစ္ဆ၊ သော တေ အက္ခိဿတိ ဧတမတ္ထံ။>
    text <၅၈၀>
      text <တမေဝ ဘိက္ခုံ ဥပသင်္ကမိတွာ၊ ပုစ္ဆဿု အညတ္ထိကော နော စ ပဒုဋ္ဌစိတ္တော။>
      text <သော တေ သုတံ အသုတဉ္စာပိ ဓမ္မံ၊>
      text <သဗ္ဗမ္ပိ အက္ခိဿတိ ယထာ ပဇာနန္တိ။>
    text <၅၈၁>
      text <သော တတ္ထ ရဟဿံ သမုလ္လပိတွာ၊ သက္ခိံ ကရိတွာန အမာနုသေန။>
      text <ပက္ကာမိ သော လိစ္ဆဝီနံ သကာသံ၊ အထ ဗြဝိ ပရိသံ သန္နိသိန္နံ။>
    text <၅၈၂>
      text <သုဏန္တု ဘောန္တော မမ ဧကဝါကျံ၊ ဝရံ ဝရိဿံ လဘိဿာမိ အတ္ထံ။>
      text <သူလာဝုတော ပုရိသော လုဒ္ဒကမ္မော၊ ပဏီဟိတဒဏ္ဍော အနုသတ္တရူပေါ။>
    text <၅၈၃>
      text <ဧတ္တာဝတာ ဝီသတိရတ္တိမတ္တာ၊ ယတော အာဝုတော နေဝ ဇီဝတိ န မတော။>
      text <တာဟံ မောစယိဿာမိ ဒာနိ၊ ယထာမတိံ အနုဇာနာတု သင်္ဃောတိ။>
    text <၅၈၄>
      text <ဧတဉ္စ အညဉ္စ လဟုံ ပမုဉ္စ၊ ကော တံ ဝဒေထ တထာ ကရောန္တံ။>
      text <ယထာ ပဇာနာသိ တထာ ကရောဟိ၊ ယထာမတိံ အနုဇာနာတိ သင်္ဃောတိ။>
    text <၅၈၅>
      text <သော တံ ပဒေသံ ဥပသင်္ကမိတွာ၊ သူလာဝုတံ မောစယိ ခိပ္ပမေဝ။>
      text <မာ ဘာယိ သမ္မာတိ စ တံ အဝေါစ၊ တိကိစ္ဆကာနဉ္စ ဥပဋ္ဌပေသိ။>
    text <၅၈၆>
      text <ကပ္ပိတကဉ္စ ဥပသင်္ကမိတွာ၊ တေနေဝ သဟ သံဝိဘဇိတွာ ကာလေ။>
      text <သယံ မုခေနူပနိသဇ္ဇ လိစ္ဆဝိ၊ တထေဝ ပုစ္ဆိတ္ထ နံ ကာရဏတ္ထိကော။>
    text <၅၈၇>
      text <သူလာဝုတော ပုရိသော လုဒ္ဒကမ္မော၊ ပဏီတဒဏ္ဍော အနုသတ္တရူပေါ။>
      text <ဧတ္တာဝတာ ဝီသတိရတ္တိမတ္တာ၊ ယတော အာဝုတော နေဝ ဇီဝတိ န မတော။>
    text <၅၈၈>
      text <သော မောစိတော ဂန္တွာ မယာ ဣဒာနိ၊ ဧတဿ ယက္ခဿ ဝစော ဟိ ဘန္တေ။>
      text <သိယာ နု ခေါ ကာရဏံ ကိဉ္စိဒေဝ၊ ယေန သော နိရယံ နော ဝဇေယျ။>
    text <၅၈၉>
      text <အာစိက္ခ ဘန္တေ ယဒိ အတ္ထိ ဟေတု၊ သဒ္ဓါယိကံ ဟေတုဝစော သုဏောမ။>
      text <န တေသံ ကမ္မာနံ ဝိနာသမတ္ထိ၊ အဝေဒယိတွာ ဣဓ ဗျန္တိဘာဝေါတိ။>
    text <၅၉၀>
      text <သစေ သ ဓမ္မာနိ သမာစရေယျ၊ သက္ကစ္စ ရတ္တိန္ဒိဝမပ္ပမတ္တော။>
      text <မုစ္စေယျ သော နိရယာ စ တမှာ၊ ကမ္မံ သိယာ အညတြ ဝေဒနီယန္တိ။>
    text <၅၉၁>
      text <အညာတော ဧသော ပုရိသဿ အတ္ထော၊ မမမ္ပိ ဒာနိ အနုကမ္ပ ဘန္တေ။>
      text <အနုသာသ မံ ဩဝဒ ဘူရိပည၊ ယထာ အဟံ နော နိရယံ ဝဇေယျန္တိ။>
    text <၅၉၂>
      text <အဇ္ဇေဝ ဗုဒ္ဓံ သရဏံ ဥပေဟိ၊ ဓမ္မဉ္စ သင်္ဃဉ္စ ပသန္နစိတ္တော။>
      text <တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယဿု။>
    text <၅၉၃>
      text <ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။>
      text <အမဇ္ဇပေါ မာ စ မုသာ အဘာဏီ၊ သကေန ဒာရေန စ ဟောဟိ တုဋ္ဌော။>
      text <ဣမဉ္စ အရိယံ အဋ္ဌင်္ဂဝရေနုပေတံ၊ သမာဒိယာဟိ ကုသလံ သုခုဒြယံ။>
    text <၅၉၄>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <အန္နံ ပါနံ ခါဒနီယံ၊ ဝတ္ထသေနာသနာနိ စ။>
      text <ဒဒာဟိ ဥဇုဘူတေသု၊ ဝိပ္ပသန္နေန စေတသာ။>
    text <၅၉၅>
      text <ဘိက္ခူပိ သီလသမ္ပန္နေ၊ ဝီတရာဂေ ဗဟုဿုတေ။>
      text <တပ္ပေဟိ အန္နပါနေန၊ သဒာ ပုညံ ပဝဍ္ဎတိ။>
    text <၅၉၆>
      text <ဧဝဉ္စ ဓမ္မာနိ သမာစရန္တော၊ သက္ကစ္စ ရတ္တိန္ဒိဝမပ္ပမတ္တော။>
      text <မုဉ္စ တုဝံ နိရယာ စ တမှာ၊ ကမ္မံ သိယာ အညတြ ဝေဒနီယန္တိ။>
    text <၅၉၇>
      text <အဇ္ဇေဝ ဗုဒ္ဓံ သရဏံ ဥပေမိ၊ ဓမ္မဉ္စ သင်္ဃဉ္စ ပသန္နစိတ္တော။>
      text <တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယာမိ။>
    text <၅၉၈>
      text <ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။>
      text <အမဇ္ဇပေါ နော စ မုသာ ဘဏာမိ၊ သကေန ဒာရေန စ ဟောမိ တုဋ္ဌော။>
      text <ဣမဉ္စ အရိယံ အဋ္ဌင်္ဂဝရေနုပေတံ၊ သမာဒိယာမိ ကုသလံ သုခုဒြယံ။>
    text <၅၉၉>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <အန္နံ ပါနံ ခါဒနီယံ၊ ဝတ္ထသေနာသနာနိ စ။>
    text <၆၀၀>
      text <ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။>
      text <ဒဒာမိ န ဝိကမ္ပါမိ၊ ဗုဒ္ဓါနံ သာသနေ ရတောတိ။>
    text <၆၀၁>
      text <ဧတာဒိသာ လိစ္ဆဝိ အမ္ဗသက္ကရော၊ ဝေသာလိယံ အညတရော ဥပါသကော။>
      text <သဒ္ဓေါ မုဒူ ကာရကရော စ ဘိက္ခု၊ သင်္ဃဉ္စ သက္ကစ္စ တဒာ ဥပဋ္ဌဟိ။>
    text <၆၀၂>
      text <သူလာဝုတော စ အရောဂေါ ဟုတွာ၊ သေရီ သုခီ ပဗ္ဗဇ္ဇံ ဥပါဂမိ။>
      text <ဘိက္ခုဉ္စ အာဂမ္မ ကပ္ပိတကုတ္တမံ၊ ဥဘောပိ သာမညဖလာနိ အဇ္ဈဂုံ။>
    text <၆၀၃>
      text <ဧတာဒိသာ သပ္ပုရိသာန သေဝနာ၊ မဟပ္ဖလာ ဟောတိ သတံ ဝိဇာနတံ။>
      text <သူလာဝုတော အဂ္ဂဖလံ အဖဿယိ၊ ဖလံ ကနိဋ္ဌံ ပန အမ္ဗသက္ကရောတိ။>
    stand <အမ္ဗသက္ကရပေတဝတ္ထု ပဌမံ။>
  text <၂။ သေရီသကပေတဝတ္ထု>
    text <၆၀၄>
      text <သုဏောထ ယက္ခဿ ဝါဏိဇာန စ၊ သမာဂမော ယတ္ထ တဒာ အဟောသိ။>
      text <ယထာ ကထံ ဣတရိတရေန စာပိ၊ သုဘာသိတံ တဉ္စ သုဏာထ သဗ္ဗေ။>
    text <၆၀၅>
      text <ယော သော အဟု ရာဇာ ပါယာသိ နာမ၊ ဘုမ္မာနံ သဟဗျဂတော ယသဿီ။>
      text <သော မောဒမာနောဝ သကေ ဝိမာနေ၊ အမာနုသော မာနုသေ အဇ္ဈဘာသီတိ။>
    text <၆၀၆>
      text <ဝင်္ကေ အရညေ အမနုဿဋ္ဌာနေ၊ ကန္တာရေ အပ္ပေါဒကေ အပ္ပဘက္ခေ။>
      text <သုဒုဂ္ဂမေ ဝဏ္ဏုပထဿ မဇ္ဈေ၊ ဝင်္ကံဘယာ နဋ္ဌမနာ မနုဿာ။>
    text <၆၀၇>
      text <နယိဓ ဖလာ မူလမယာ စ သန္တိ၊ ဥပါဒာနံ နတ္ထိ ကုတောဓ ဘက္ခေါ။>
      text <အညတြ ပံသူဟိ စ ဝါလုကာဟိ စ၊ တတာဟိ ဥဏှာဟိ စ ဒာရုဏာဟိ စ။>
    text <၆၀၈>
      text <ဥဇ္ဇင်္ဂလံ တတ္တမိဝံ ကပါလံ၊ အနာယသံ ပရလောကေန တုလျံ။>
      text <လုဒ္ဒာနမာဝါသမိဒံ ပုရာဏံ၊ ဘူမိပ္ပဒေသော အဘိသတ္တရူပေါ။>
    text <၆၀၉>
      text <အထ တုမှေ ကေန ဝဏ္ဏေန၊ ကိမာသမာနာ ဣမံ ပဒေသံ ဟိ။>
      text <အနုပဝိဋ္ဌာ သဟသာ သမစ္စ၊ လောဘာ ဘယာ အထ ဝါ သမ္ပမူဠှာတိ။>
    text <၆၁၀>
      text <မဂဓေသု အင်္ဂေသု စ သတ္ထဝါဟာ၊ အာရောပယိတွာ ပဏိယံ ပုထုတ္တံ။>
      text <တေ ယာမသေ သိန္ဓုသောဝီရဘူမိံ၊ ဓနတ္ထိကာ ဥဒ္ဒယံ ပတ္ထယာနာ။>
    text <၆၁၁>
      text <ဒိဝါ ပိပါသံ နဓိဝါသယန္တာ၊ ယောဂ္ဂါနုကမ္ပဉ္စ သမေက္ခမာနာ။>
      text <ဧတေန ဝေဂေန အာယာမ သဗ္ဗေ၊ ရတ္တိံ မဂ္ဂံ ပဋိပန္နာ ဝိကာလေ။>
    text <၆၁၂>
      text <တေ ဒုပ္ပယာတာ အပရဒ္ဓမဂ္ဂါ၊ အန္ဓာကုလာ ဝိပ္ပနဋ္ဌာ အရညေ။>
      text <သုဒုဂ္ဂမေ ဝဏ္ဏုပထဿ မဇ္ဈေ၊ ဒိသံ န ဇာနာမ ပမူဠှစိတ္တာ။>
    text <၆၁၃>
      text <ဣဒဉ္စ ဒိသွာန အဒိဋ္ဌပုဗ္ဗံ၊ ဝိမာနသေဋ္ဌဉ္စ တဝဉ္စ ယက္ခ။>
      text <တတုတ္တရိံ ဇီဝိတမာသမာနာ၊ ဒိသွာ ပတီတာ သုမနာ ဥဒဂ္ဂါတိ။>
    text <၆၁၄>
      text <ပါရံ သမုဒ္ဒဿ ဣမဉ္စ ဝဏ္ဏုံ၊ ဝေတ္တာစရံ သင်္ကုပထဉ္စ မဂ္ဂံ။>
      text <နဒိယော ပန ပဗ္ဗတာနဉ္စ ဒုဂ္ဂါ၊ ပုထုဒ္ဒိသာ ဂစ္ဆထ ဘောဂဟေတု။>
    text <၆၁၅>
      text <ပက္ခန္ဒိယာန ဝိဇိတံ ပရေသံ၊ ဝေရဇ္ဇကေ မာနုသေ ပေက္ခမာနာ။>
      text <ယံ ဝေါ သုတံ ဝါ အထ ဝါပိ ဒိဋ္ဌံ၊ အစ္ဆေရကံ တံ ဝေါ သုဏောမ တာတာတိ။>
    text <၆၁၆>
      text <ဣတောပိ အစ္ဆေရတရံ ကုမာရ၊ န နော သုတံ ဝါ အထ ဝါပိ ဒိဋ္ဌံ။>
      text <အတီတမာနုဿကမေဝ သဗ္ဗံ၊ ဒိသွာ န တပ္ပါမ အနောမဝဏ္ဏံ။>
    text <၆၁၇>
      text <ဝေဟာယသံ ပေါက္ခရညော သဝန္တိ၊ ပဟူတမလျာ ဗဟုပုဏ္ဍရီကာ။>
      text <ဒုမာ စိမေ နိစ္စဖလူပပန္နာ၊ အတီဝ ဂန္ဓာ သုရဘိံ ပဝါယန္တိ။>
    text <၆၁၈>
      text <ဝေဠူရိယထမ္ဘာ သတမုဿိတာသေ၊ သိလာပဝါဠဿ စ အာယတံသာ။>
      text <မသာရဂလ္လာ သဟလောဟိတင်္ဂါ၊ ထမ္ဘာ ဣမေ ဇောတိရသာမယာသေ။>
    text <၆၁၉>
      text <သဟဿထမ္ဘံ အတုလာနုဘာဝံ၊ တေသူပရိ သာဓုမိဒံ ဝိမာနံ။>
      text <ရတနန္တရံ ကဉ္စနဝေဒိမိဿံ၊ တပနီယပဋ္ဋေဟိ စ သာဓုဆန္နံ။>
    text <၆၂၀>
      text <ဇမ္ဗောနဒုတ္တတ္တမိဒံ သုမဋ္ဌော၊ ပါသာဒသောပါဏဖလူပပန္နော။>
      text <ဒဠှော စ ဝဂ္ဂု စ သုသင်္ဂတော စ၊ အတီဝ နိဇ္ဈာနခမော မနုညော။>
    text <၆၂၁>
      text <ရတနန္တရသ္မိံ ဗဟုအန္နပါနံ၊ ပရိဝါရိတော အစ္ဆရာသင်္ဂဏေန။>
      text <မုရဇအာလမ္ဗရတူရိယဃုဋ္ဌော၊ အဘိဝန္ဒိတောသိ ထုတိဝန္ဒနာယ။>
    text <၆၂၂>
      text <သော မောဒသိ နာရိဂဏပ္ပဗောဓနော၊ ဝိမာနပါသာဒဝရေ မနောရမေ။>
      text <အစိန္တိယော သဗ္ဗဂုဏူပပန္နော၊ ရာဇာ ယထာ ဝေဿဝဏော နဠိနျာ။>
    text <၆၂၃>
      text <ဒေဝေါ နု အာသိ ဥဒဝါသိ ယက္ခေါ၊ ဥဒာဟု ဒေဝိန္ဒော မနုဿဘူတော။>
      text <ပုစ္ဆန္တိ တံ ဝါဏိဇာ သတ္ထဝါဟာ၊ အာစိက္ခ ကော နာမ တုဝံသိ ယက္ခေါတိ။>
    text <၆၂၄>
      text <သေရီသကော နာမ အဟမှိ ယက္ခေါ၊ ကန္တာရိယော ဝဏ္ဏုပထမှိ ဂုတ္တော။>
      text <ဣမံ ပဒေသံ အဘိပါလယာမိ၊ ဝစနကရော ဝေဿဝဏဿ ရညောတိ။>
    text <၆၂၅>
      text <အဓိစ္စလဒ္ဓံ ပရိဏာမဇံ တေ၊ သယံ ကတံ ဥဒာဟု ဒေဝေဟိ ဒိန္နံ။>
      text <ပုစ္ဆန္တိ တံ ဝါဏိဇာ သတ္ထဝါဟာ၊ ကထံ တယာ လဒ္ဓမိဒံ မနုညန္တိ။>
    text <၆၂၆>
      text <နာဓိစ္စလဒ္ဓံ န ပရိဏာမဇံ မေ၊ န သယံ ကတံ န ဟိ ဒေဝေဟိ ဒိန္နံ။>
      text <သကေဟိ ကမ္မေဟိ အပါပကေဟိ၊ ပုညေဟိ မေ လဒ္ဓမိဒံ မနုညန္တိ။>
    text <၆၂၇>
      text <ကိံ တေ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။>
      text <ပုစ္ဆန္တိ တံ ဝါဏိဇာ သတ္ထဝါဟာ၊ ကထံ တယာ လဒ္ဓမိဒံ ဝိမာနန္တိ။>
    text <၆၂၈>
      text <မမံ ပါယာသီတိ အဟု သမညာ၊ ရဇ္ဇံ ယဒာ ကာရယိံ ကောသလာနံ။>
      text <နတ္ထိကဒိဋ္ဌိ ကဒရိယော ပါပဓမ္မော၊ ဥစ္ဆေဒဝါဒီ စ တဒာ အဟောသိံ။>
    text <၆၂၉>
      text <သမဏော စ ခေါ အာသိ ကုမာရကဿပေါ၊ ဗဟုဿုတော စိတ္တကထီ ဥဠာရော။>
      text <သော မေ တဒာ ဓမ္မကထံ အဘာသိ၊ ဒိဋ္ဌိဝိသူကာနိ ဝိနောဒယီ မေ။>
    text <၆၃၀>
      text <တာဟံ တဿ ဓမ္မကထံ သုဏိတွာ၊ ဥပါသကတ္တံ ပဋိဒေဝယိဿံ။>
      text <ပါဏာတိပါတာ ဝိရတော အဟောသိံ၊ လောကေ အဒိန္နံ ပရိဝဇ္ဇယိဿံ။>
      text <အမဇ္ဇပေါ နော စ မုသာ အဘာဏိံ၊ သကေန ဒာရေန စ အဟောသိ တုဋ္ဌော။>
    text <၆၃၁>
      text <တံ မေ ဝတံ တံ ပန ဗြဟ္မစရိယံ၊ တဿ သုစိဏ္ဏဿ အယံ ဝိပါကော။>
      text <တေဟေဝ ကမ္မေဟိ အပါပကေဟိ၊ ပုညေဟိ မေ လဒ္ဓမိဒံ ဝိမာနန္တိ။>
    text <၆၃၂>
      text <သစ္စံ ကိရာဟံသု နရာ သပညာ၊ အနညထာ ဝစနံ ပဏ္ဍိတာနံ။>
      text <ယဟိံ ယဟိံ ဂစ္ဆတိ ပုညကမ္မော၊ တဟိံ တဟိံ မောဒတိ ကာမကာမီ။>
    text <၆၃၃>
      text <ယဟိံ ယဟိံ သောကပရိဒ္ဒဝေါ စ၊ ဝဓော စ ဗန္ဓော စ ပရိက္ကိလေသော။>
      text <တဟိံ တဟိံ ဂစ္ဆတိ ပါပကမ္မော၊ န မုစ္စတိ ဒုဂ္ဂတိယာ ကဒာစီတိ။>
    text <၆၃၄>
      text <သမ္မူဠှရူပေါဝ ဇနော အဟောသိ၊ အသ္မိံ မုဟုတ္တေ ကလလီကတောဝ။>
      text <ဇနဿိမဿ တုယှဉ္စ ကုမာရ၊ အပ္ပစ္စယော ကေန နု ခေါ အဟောသီတိ။>
    text <၆၃၅>
      text <ဣမေ စ သိရီသဝနာ တာတာ၊ ဒိဗ္ဗာ ဂန္ဓာ သုရဘီ သမ္ပဝန္တိ။>
      text <တေ သမ္ပဝါယန္တိ ဣမံ ဝိမာနံ၊ ဒိဝါ စ ရတ္တော စ တမံ နိဟန္တွာ။>
    text <၆၃၆>
      text <ဣမေသဉ္စ ခေါ ဝဿသတစ္စယေန၊ သိပါဋိကာ ဖလတိ ဧကမေကာ။>
      text <မာနုဿကံ ဝဿသတံ အတီတံ၊ ယဒဂ္ဂေ ကာယမှိ ဣဓူပပန္နော။>
    text <၆၃၇>
      text <ဒိသွာနဟံ ဝဿသတာနိ ပဉ္စ၊ အသ္မိံ ဝိမာနေ ဌတွာန တာတာ။>
      text <အာယုက္ခယာ ပုညက္ခယာ စဝိဿံ၊ တေနေဝ သောကေန ပမုစ္ဆိတောသ္မီတိ။>
    text <၆၃၈>
      text <ကထံ နု သောစေယျ တထာဝိဓော သော၊ လဒ္ဓါ ဝိမာနံ အတုလံ စိရာယ။>
      text <ယေ စာပိ ခေါ ဣတ္တရမုပပန္နာ၊ တေ နူန သောစေယျုံ ပရိတ္တပုညာတိ။>
    text <၆၃၉>
      text <အနုစ္ဆဝိံ ဩဝဒိယဉ္စ မေ တံ၊ ယံ မံ တုမှေ ပေယျဝါစံ ဝဒေထ။>
      text <တုမှေ စ ခေါ တာတာ မယာနုဂုတ္တာ၊ ယေနိစ္ဆကံ တေန ပလေထ သောတ္ထိန္တိ။>
    text <၆၄၀>
      text <ဂန္တွာ မယံ သိန္ဓုသောဝီရဘူမိံ၊ ဓန္နတ္ထိကာ ဥဒ္ဒယံ ပတ္ထယာနာ။>
      text <ယထာပယောဂါ ပရိပုဏ္ဏစာဂါ၊ ကာဟာမ သေရီသမဟံ ဥဠာရန္တိ။>
    text <၆၄၁>
      text <မာ စေဝ သေရီသမဟံ အကတ္ထ၊ သဗ္ဗဉ္စ ဝေါ ဘဝိဿတိ ယံ ဝဒေထ။>
      text <ပါပါနိ ကမ္မာနိ ဝိဝဇ္ဇယာထ၊ ဓမ္မာနုယောဂဉ္စ အဓိဋ္ဌဟာထ။>
    text <၆၄၂>
      text <ဥပါသကော အတ္ထိ ဣမမှိ သင်္ဃေ၊ ဗဟုဿုတော သီလဝတူပပန္နော။>
      text <သဒ္ဓေါ စ စာဂီ စ သုပေသလော စ၊ ဝိစက္ခဏော သန္တုသိတော မုတီမာ။>
    text <၆၄၃>
      text <သဉ္ဇာနမာနော န မုသာ ဘဏေယျ၊ ပရူပဃာတာယ စ စေတယေယျ။>
      text <ဝေဘူတိကံ ပေသုဏံ နော ကရေယျ၊ သဏှဉ္စ ဝါစံ သခိလံ ဘဏေယျ။>
    text <၆၄၄>
      text <သဂါရဝေါ သပ္ပဋိဿော ဝိနီတော၊ အပါပကော အဓိသီလေ ဝိသုဒ္ဓေါ။>
      text <သော မာတရံ ပိတရဉ္စာပိ ဇန္တု၊ ဓမ္မေန ပေါသေတိ အရိယဝုတ္တိ။>
    text <၆၄၅>
      text <မညေ သော မာတာပိတူနံ ကာရဏာ၊ ဘောဂါနိ ပရိယေသတိ န အတ္တဟေတု။>
      text <မာတာပိတူနဉ္စ ယော အစ္စယေန၊ နေက္ခမ္မပေါဏော စရိဿတိ ဗြဟ္မစရိယံ။>
    text <၆၄၆>
      text <ဥဇူ အဝင်္ကော အသဌော အမာယော၊ န လေသကပ္ပေန စ ဝေါဟရေယျ။>
      text <သော တာဒိသော သုကတကမ္မကာရီ၊ ဓမ္မေ ဌိတော ကိန္တိ လဘေထ ဒုက္ခံ။>
    text <၆၄၇>
      text <တံ ကာရဏာ ပါတုကတောမှိ အတ္တနာ၊ တသ္မာ ဓမ္မံ ပဿထ ဝါဏိဇာသေ။>
      text <အညတြ တေနိဟ ဘသ္မီ ဘဝေထ၊ အန္ဓာကုလာ ဝိပ္ပနဋ္ဌာ အရညေ။>
      text <တံ ခိပ္ပမာနေန လဟုံ ပရေန၊ သုခေါ ဟဝေ သပ္ပုရိသေန သင်္ဂမောတိ။>
    text <၆၄၈>
      text <ကိံ နာမ သော ကိဉ္စ ကရောတိ ကမ္မံ၊ ကိံ နာမဓေယျံ ကိံ ပန တဿ ဂေါတ္တံ။>
      text <မယမ္ပိ နံ ဒဋ္ဌုကာမမှ ယက္ခ၊ ယဿာနုကမ္ပါယ ဣဓာဂတောသိ။>
      text <လာဘာ ဟိ တဿ ယဿ တုဝံ ပိဟေသီတိ။>
    text <၆၄၉>
      text <ယော ကပ္ပကော သမ္ဘဝနာမဓေယျော၊ ဥပါသကော ကောစ္ဆဖလူပဇီဝီ။>
      text <ဇာနာထ နံ တုမှာကံ ပေသိယော သော၊ မာ ခေါ နံ ဟီဠိတ္ထ သုပေသလော သောတိ။>
    text <၆၅၀>
      text <ဇာနာမသေ ယံ တွံ ပဝဒေသိ ယက္ခ၊ န ခေါ နံ ဇာနာမ သ ဧဒိသောတိ။>
      text <မယမ္ပိ နံ ပူဇယိဿာမ ယက္ခ၊ သုတွာန တုယှံ ဝစနံ ဥဠာရန္တိ။>
    text <၆၅၁>
      text <ယေ ကေစိ ဣမသ္မိံ သတ္ထေ မနုဿာ၊ ဒဟရာ မဟန္တာ အထဝါပိ မဇ္ဈိမာ။>
      text <သဗ္ဗေဝ တေ အာလမ္ဗန္တု ဝိမာနံ၊ ပဿန္တု ပုညာနံ ဖလံ ကဒရိယာတိ။>
    text <၆၅၂>
      text <တေ တတ္ထ သဗ္ဗေဝ အဟံ ပုရေတိ၊ တံ ကပ္ပကံ တတ္ထ ပုရက္ခတွာ။>
      text <သဗ္ဗေဝ တေ အာလမ္ဗိံသု ဝိမာနံ၊ မသက္ကသာရံ ဝိယ ဝါသဝဿ။>
    text <၆၅၃>
      text <တေ တတ္ထ သဗ္ဗေဝ အဟံ ပုရေတိ၊ ဥပါသကတ္တံ ပဋိဝေဒယိံသု။>
      text <ပါဏာတိပါတာ ပဋိဝိရတာ အဟေသုံ၊ လောကေ အဒိန္နံ ပရိဝဇ္ဇယိံသု။>
      text <အမဇ္ဇပါ နော စ မုသာ ဘဏိံသု၊ သကေန ဒာရေန စ အဟေသုံ တုဋ္ဌာ။>
    text <၆၅၄>
      text <တေ တတ္ထ သဗ္ဗေဝ အဟံ ပုရေတိ၊ ဥပါသကတ္တံ ပဋိဝေဒယိတွာ။>
      text <ပက္ကာမိ သတ္ထော အနုမောဒမာနော၊ ယက္ခိဒ္ဓိယာ အနုမတော ပုနပ္ပုနံ။>
    text <၆၅၅>
      text <ဂန္တွာန တေ သိန္ဓုသောဝီရဘူမိံ၊ ဓနတ္ထိကာ ဥဒ္ဒယံ ပတ္ထယာနာ။>
      text <ယထာပယောဂါ ပရိပုဏ္ဏလာဘာ၊ ပစ္စာဂမုံ ပါဋလိပုတ္တမက္ခတံ။>
    text <၆၅၆>
      text <ဂန္တွာန တေ သင်္ဃရံ သောတ္ထိဝန္တော၊ ပုတ္တေဟိ ဒာရေဟိ သမင်္ဂိဘူတာ။>
      text <အာနန္ဒီ ဝိတ္တာ သုမနာ ပတီတာ၊ အကံသု သေရီသမဟံ ဥဠာရံ။>
      text <သေရီသကံ တေ ပရိဝေဏံ မာပယိံသု။>
    text <၆၅၇>
      text <ဧတာဒိသာ သပ္ပုရိသာန သေဝနာ၊ မဟတ္ထိကာ ဓမ္မဂုဏာန သေဝနာ။>
      text <ဧကဿ အတ္ထာယ ဥပါသကဿ၊ သဗ္ဗေဝ သတ္တာ သုခိတာ အဟေသုန္တိ။>
    stand <သေရီသကပေတဝတ္ထု ဒုတိယံ။>
    stand <ဘာဏဝါရံ တတိယံ နိဋ္ဌိတံ။>
  text <၃။ နန္ဒကပေတဝတ္ထု>
    text <၆၅၈>
      text <ရာဇာ ပိင်္ဂလကော နာမ၊ သုရဋ္ဌာနံ အဓိပတိ အဟု။>
      text <မောရိယာနံ ဥပဋ္ဌာနံ ဂန္တွာ၊ သုရဋ္ဌံ ပုနရာဂမာ။>
    text <၆၅၉>
      text <ဥဏှေ မဇ္ဈနှိကေ ကာလေ၊ ရာဇာ ပင်္ကံ ဥပါဂမိ။>
      text <အဒ္ဒသ မဂ္ဂံ ရမဏီယံ၊ ပေတာနံ တံ ဝဏ္ဏုပထံ။>
    text <၆၆၀>
      text <သာရထိံ အာမန္တယီ ရာဇာ>
      text <အယံ မဂ္ဂေါ ရမဏီယော၊ ခေမော သောဝတ္ထိကော သိဝေါ။>
      text <ဣမိနာ သာရထိ ယာမ၊ သုရဋ္ဌာနံ သန္တိကေ ဣတော။>
    text <၆၆၁>
      text <တေန ပါယာသိ သောရဋ္ဌော၊ သေနာယ စတုရင်္ဂိနိယာ။>
      text <ဥဗ္ဗိဂ္ဂရူပေါ ပုရိသော၊ သောရဋ္ဌံ ဧတဒဗြဝိ။>
    text <၆၆၂>
      text <ကုမ္မဂ္ဂံ ပဋိပန္နမှာ၊ ဘိံသနံ လောမဟံသနံ။>
      text <ပုရတော ဒိဿတိ မဂ္ဂေါ၊ ပစ္ဆတော စ န ဒိဿတိ။>
    text <၆၆၃>
      text <ကုမ္မဂ္ဂံ ပဋိပန္နမှာ၊ ယမပုရိသာန သန္တိကေ။>
      text <အမာနုသော ဝါယတိ ဂန္ဓော၊ ဃောသော သုယျတိ ဒာရုဏော။>
    text <၆၆၄>
      text <သံဝိဂ္ဂေါ ရာဇာ သောရဋ္ဌော၊ သာရထိံ ဧတဒဗြဝိ။>
      text <ကုမ္မဂ္ဂံ ပဋိပန္နမှာ၊ ဘိံသနံ လောမဟံသနံ။>
      text <ပုရတော ဒိဿတိ မဂ္ဂေါ၊ ပစ္ဆတော စ န ဒိဿတိ။>
    text <၆၆၅>
      text <ကုမ္မဂ္ဂံ ပဋိပန္နမှာ၊ ယမပုရိသာန သန္တိကေ။>
      text <အမာနုသော ဝါယတိ ဂန္ဓော၊ ဃောသော သုယျတိ ဒာရုဏော။>
    text <၆၆၆>
      text <ဟတ္ထိက္ခန္ဓံ သမာရုယှ၊ ဩလောကေန္တော စတုဒ္ဒိသံ။>
      text <အဒ္ဒသ နိဂြောဓံ ရမဏီယံ၊ ပါဒပံ ဆာယာသမ္ပန္နံ။>
      text <နီလဗ္ဘဝဏ္ဏသဒိသံ၊ မေဃဝဏ္ဏသိရီနိဘံ။>
    text <၆၆၇>
      text <သာရထိံ အာမန္တယီ ရာဇာ၊ ကိံ ဧသော ဒိဿတိ ဗြဟာ။>
      text <နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။>
    text <၆၆၈>
      text <နိဂြောဓော သော မဟာရာဇ၊ ပါဒပေါ ဆာယာသမ္ပန္နော။>
      text <နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။>
    text <၆၆၉>
      text <တေန ပါယာသိ သောရဋ္ဌော၊ ယေန သော ဒိဿတေ ဗြဟာ။>
      text <နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။>
    text <၆၇၀>
      text <ဟတ္ထိက္ခန္ဓတော ဩရုယှ၊ ရာဇာ ရုက္ခံ ဥပါဂမိ။>
      text <နိသီဒိ ရုက္ခမူလသ္မိံ၊ သာမစ္စော သပရိဇ္ဇနော။>
      text <ပူရံ ပါနီယသရကံ၊ ပူဝေ ဝိတ္တေ စ အဒ္ဒသ။>
    text <၆၇၁>
      text <ပုရိသော စ ဒေဝဝဏ္ဏီ၊ သဗ္ဗာဘရဏဘူသိတော။>
      text <ဥပသင်္ကမိတွာ ရာဇာနံ၊ သောရဋ္ဌံ ဧတဒဗြဝိ။>
    text <၆၇၂>
      text <သွာဂတံ တေ မဟာရာဇ၊ အထော တေ အဒုရာဂတံ။>
      text <ပိဝတု ဒေဝေါ ပါနီယံ၊ ပူဝေ ခါဒ အရိန္ဒမ။>
    text <၆၇၃>
      text <ပိဝိတွာ ရာဇာ ပါနီယံ၊ သာမစ္စော သပရိဇ္ဇနော။>
      text <ပူဝေ ခါဒိတွာ ပိတွာ စ၊ သောရဋ္ဌော ဧတဒဗြဝိ။>
    text <၆၇၄>
      text <ဒေဝတာ နုသိ ဂန္ဓဗ္ဗော၊ အဒု သက္ကော ပုရိန္ဒဒော။>
      text <အဇာနန္တာ တံ ပုစ္ဆာမ၊ ကထံ ဇာနေမု တံ မယန္တိ။>
    text <၆၇၅>
      text <နာမှိ ဒေဝေါ န ဂန္ဓဗ္ဗော၊ နာပိ သက္ကော ပုရိန္ဒဒော။>
      text <ပေတော အဟံ မဟာရာဇ၊ သုရဋ္ဌာ ဣဓ မာဂတောတိ။>
    text <၆၇၆>
      text <ကိံသီလော ကိံသမာစာရော၊ သုရဋ္ဌသ္မိံ ပုရေ တုဝံ။>
      text <ကေန တေ ဗြဟ္မစရိယေန၊ အာနုဘာဝေါ အယံ တဝါတိ။>
    text <၆၇၇>
      text <တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။>
      text <အမစ္စာ ပါရိသဇ္ဇာ စ၊ ဗြာဟ္မဏော စ ပုရောဟိတော။>
    text <၆၇၈>
      text <သုရဋ္ဌသ္မိံ အဟံ ဒေဝ၊ ပုရိသော ပါပစေတသော။>
      text <မိစ္ဆာဒိဋ္ဌိ စ ဒုဿီလော၊ ကဒရိယော ပရိဘာသကော။>
    text <၆၇၉>
      text <ဒဒန္တာနံ ကရောန္တာနံ၊ ဝါရယိဿံ ဗဟုဇ္ဇနံ။>
      text <အညေသံ ဒဒမာနာနံ၊ အန္တရာယကရော အဟံ။>
    text <၆၈၀>
      text <ဝိပါကော နတ္ထိ ဒာနဿ၊ သံယမဿ ကုတော ဖလံ။>
      text <နတ္ထိ အာစရိယော နာမ၊ အဒန္တံ ကော ဒမေဿတိ။>
    text <၆၈၁>
      text <သမတုလျာနိ ဘူတာနိ၊ ကုတော ဇေဋ္ဌာပစာယိကော။>
      text <နတ္ထိ ဗလံ ဝီရိယံ ဝါ၊ ကုတော ဥဋ္ဌာနပေါရိသံ။>
    text <၆၈၂>
      text <နတ္ထိ ဒာနဖလံ နာမ၊ န ဝိသောဓေတိ ဝေရိနံ။>
      text <လဒ္ဓေယျံ လဘတေ မစ္စော၊ နိယတိပရိဏာမဇံ။>
    text <၆၈၃>
      text <နတ္ထိ မာတာ ပိတာ ဘာတာ၊ လောကော နတ္ထိ ဣတော ပရံ။>
      text <နတ္ထိ ဒိန္နံ နတ္ထိ ဟုတံ၊ သုနိဟိတံ န ဝိဇ္ဇတိ။>
    text <၆၈၄>
      text <ယောပိ ဟနေယျ ပုရိသံ၊ ပရဿ ဆိန္ဒတေ သိရံ။>
      text <န ကောစိ ကဉ္စိ ဟနတိ၊ သတ္တန္နံ ဝိဝရမန္တရေ။>
    text <၆၈၅>
      text <အစ္ဆေဇ္ဇာဘေဇ္ဇော ဟိ ဇီဝေါ၊ အဋ္ဌံသော ဂုဠပရိမဏ္ဍလော။>
      text <ယောဇနာနံ သတံ ပဉ္စ၊ ကော ဇီဝံ ဆေတ္တုမရဟတိ။>
    text <၆၈၆>
      text <ယထာ သုတ္တဂုဠေ ခိတ္တေ၊ နိဗ္ဗေဌေန္တံ ပလာယတိ။>
      text <ဧဝမေဝ စ သော ဇီဝေါ၊ နိဗ္ဗေဌေန္တော ပလာယတိ။>
    text <၆၈၇>
      text <ယထာ ဂါမတော နိက္ခမ္မ၊ အညံ ဂါမံ ပဝိသတိ။>
      text <ဧဝမေဝ စ သော ဇီဝေါ၊ အညံ ဗောန္ဒိံ ပဝိသတိ။>
    text <၆၈၈>
      text <ယထာ ဂေဟတော နိက္ခမ္မ၊ အညံ ဂေဟံ ပဝိသတိ။>
      text <ဧဝမေဝ စ သော ဇီဝေါ၊ အညံ ဗောန္ဒိံ ပဝိသတိ။>
    text <၆၈၉>
      text <စုလ္လာသီတိ မဟာကပ္ပိနော၊ သတသဟဿာနိ ဟိ။>
      text <ယေ ဗာလာ ယေ စ ပဏ္ဍိတာ၊ သံသာရံ ခေပယိတွာန။>
      text <ဒုက္ခဿန္တံ ကရိဿရေ။>
    text <၆၉၀>
      text <မိတာနိ သုခဒုက္ခါနိ၊ ဒောဏေဟိ ပိဋကေဟိ စ။>
      text <ဇိနော သဗ္ဗံ ပဇာနာတိ၊ သမ္မူဠှာ ဣတရာ ပဇာ။>
    text <၆၉၁>
      text <ဧဝံဒိဋ္ဌိ ပုရေ အာသိံ၊ သမ္မူဠှော မောဟပါရုတော။>
      text <မိစ္ဆာဒိဋ္ဌိ စ ဒုဿီလော၊ ကဒရိယော ပရိဘာသကော။>
    text <၆၉၂>
      text <ဩရံ မေ ဆဟိ မာသေဟိ၊ ကာလင်္ကိရိယာ ဘဝိဿတိ။>
      text <ဧကန္တကဋုကံ ဃောရံ၊ နိရယံ ပပတိဿဟံ။>
    text <၆၉၃>
      text <စတုက္ကဏ္ဏံ စတုဒွာရံ၊ ဝိဘတ္တံ ဘာဂသော မိတံ။>
      text <အယောပါကာရပရိယန္တံ၊ အယသာ ပဋိကုဇ္ဇိတံ။>
    text <၆၉၄>
      text <တဿ အယောမယာ ဘူမိ၊ ဇလိတာ တေဇသာ ယုတာ။>
      text <သမန္တာ ယောဇနသတံ၊ ဖရိတွာ တိဋ္ဌတိ သဗ္ဗဒာ။>
    text <၆၉၅>
      text <ဝဿာနိ သတသဟဿာနိ၊ ဃောသော သုယျတိ တာဝဒေ။>
      text <လက္ခေါ ဧသော မဟာရာဇ၊ သတဘာဂဝဿကောဋိယော။>
    text <၆၉၆>
      text <ကောဋိသတသဟဿာနိ၊ နိရယေ ပစ္စရေ ဇနာ။>
      text <မိစ္ဆာဒိဋ္ဌီ စ ဒုဿီလာ၊ ယေ စ အရိယူပဝါဒိနော။>
    text <၆၉၇>
      text <တတ္ထာဟံ ဒီဃမဒ္ဓါနံ၊ ဒုက္ခံ ဝေဒိဿ ဝေဒနံ။>
      text <ဖလံ ပါပဿ ကမ္မဿ၊ တသ္မာ သောစာမဟံ ဘုသံ။>
    text <၆၉၈>
      text <တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။>
      text <ဓီတာ မယှံ မဟာရာဇ၊ ဥတ္တရာ ဘဒ္ဒမတ္ထု တေ။>
    text <၆၉၉>
      text <ကရောတိ ဘဒ္ဒကံ ကမ္မံ၊ သီလေသုပေါသထေ ရတာ။>
      text <သညတာ သံဝိဘာဂီ စ၊ ဝဒညူ ဝီတမစ္ဆရာ။>
    text <၇၀၀>
      text <အခဏ္ဍကာရီ သိက္ခါယ၊ သုဏှာ ပရကုလေသု စ။>
      text <ဥပါသိကာ သကျမုနိနော၊ သမ္ဗုဒ္ဓဿ သိရီမတော။>
    text <၇၀၁>
      text <ဘိက္ခု စ သီလသမ္ပန္နော၊ ဂါမံ ပိဏ္ဍာယ ပါဝိသိ။>
      text <ဩက္ခိတ္တစက္ခု သတိမာ၊ ဂုတ္တဒွာရော သုသံဝုတော။>
    text <၇၀၂>
      text <သပဒာနံ စရမာနော၊ အဂမာ တံ နိဝေသနံ။>
      text <တမဒ္ဒသ မဟာရာဇ၊ ဥတ္တရာ ဘဒ္ဒမတ္ထု တေ။>
    text <၇၀၃>
      text <ပူရံ ပါနီယသရကံ၊ ပူဝေ ဝိတ္တေ စ သာ အဒာ။>
      text <ပိတာ မေ ကာလင်္ကတော၊ ဘန္တေ တဿေတံ ဥပကပ္ပတု။>
    text <၇၀၄>
      text <သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။>
      text <ဘုဉ္ဇာမိ ကာမကာမီဟံ၊ ရာဇာ ဝေဿဝဏော ယထာ။>
    text <၇၀၅>
      text <တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။>
      text <သဒေဝကဿ လောကဿ၊ ဗုဒ္ဓေါ အဂ္ဂေါ ပဝုစ္စတိ။>
      text <တံ ဗုဒ္ဓံ သရဏံ ဂစ္ဆ၊ သပုတ္တဒာရော အရိန္ဒမ။>
    text <၇၀၆>
      text <အဋ္ဌင်္ဂိကေန မဂ္ဂေန၊ ဖုသန္တိ အမတံ ပဒံ။>
      text <တံ ဓမ္မံ သရဏံ ဂစ္ဆ၊ သပုတ္တဒာရော အရိန္ဒမ။>
    text <၇၀၇>
      text <စတ္တာရော စ ပဋိပန္နာ၊ စတ္တာရော စ ဖလေ ဌိတာ။>
      text <ဧသ သင်္ဃော ဥဇုဘူတော၊ ပညာသီလသမာဟိတော။>
      text <တံ သင်္ဃံ သရဏံ ဂစ္ဆ၊ သပုတ္တဒာရော အရိန္ဒမ။>
    text <၇၀၈>
      text <ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။>
      text <အမဇ္ဇပေါ မာ စ မုသာ အဘာဏီ၊ သကေန ဒာရေန စ ဟောဟိ တုဋ္ဌောတိ။>
    text <၇၀၉>
      text <အတ္ထကာမောသိ မေ ယက္ခ၊ ဟိတကာမောသိ ဒေဝတေ။>
      text <ကရောမိ တုယှံ ဝစနံ၊ တွံသိ အာစရိယော မမ။>
    text <၇၁၀>
      text <ဥပေမိ သရဏံ ဗုဒ္ဓံ၊ ဓမ္မဉ္စာပိ အနုတ္တရံ။>
      text <သင်္ဃဉ္စ နရဒေဝဿ၊ ဂစ္ဆာမိ သရဏံ အဟံ။>
    text <၇၁၁>
      text <ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။>
      text <အမဇ္ဇပေါ နော စ မုသာ ဘဏာမိ၊ သကေန ဒာရေန စ ဟောမိ တုဋ္ဌော။>
    text <၇၁၂>
      text <ဩဖုဏာမိ မဟာဝါတေ၊ နဒိယာ သီဃဂါမိယာ။>
      text <ဝမာမိ ပါပိကံ ဒိဋ္ဌိံ၊ ဗုဒ္ဓါနံ သာသနေ ရတော။>
    text <၇၁၃>
      text <ဣဒံ ဝတွာန သောရဋ္ဌော၊ ဝိရမိတွာ ပါပဒဿနာ။>
      text <နမော ဘဂဝတော ကတွာ၊ ပါမောက္ခေါ ရထမာရုဟီတိ။>
    stand <နန္ဒကပေတဝတ္ထု တတိယံ။>
  text <၄။ ရေဝတီပေတဝတ္ထု>
    text <၇၁၄>
      text <ဥဋ္ဌေဟိ ရေဝတေ သုပါပဓမ္မေ၊ အပါရုတဒွာရေ အဒာနသီလေ။>
      text <နေဿာမ တံ ယတ္ထ ထုနန္တိ ဒုဂ္ဂတာ၊ သမပ္ပိတာ နေရယိကာ ဒုခေနာတိ။>
    text <၇၁၅>
      text <ဣစ္စေဝ ဝတွာန ယမဿ ဒူတာ၊ တေ ဒွေ ယက္ခါ လောဟိတက္ခါ ဗြဟန္တာ။>
      text <ပစ္စေကဗာဟာသု ဂဟေတွာ ရေဝတံ၊ ပက္ကာမယုံ ဒေဝဂဏဿ သန္တိကေ။>
    text <၇၁၆>
      text <အာဒိစ္စဝဏ္ဏံ ရုစိရံ ပဘဿရံ၊ ဗျမှံ သုဘံ ကဉ္စနဇာလဆန္နံ။>
      text <ကဿေတမာကိဏ္ဏဇနံ ဝိမာနံ၊ သုရိယဿ ရံသီရိဝ ဇောတမာနံ။>
    text <၇၁၇>
      text <နာရီဂဏာ စန္ဒနသာရလိတ္တာ၊ ဥဘတော ဝိမာနံ ဥပသောဘယန္တိ။>
      text <တံ ဒိဿတိ သုရိယသမာနဝဏ္ဏံ၊ ကော မောဒတိ သဂ္ဂပတ္တော ဝိမာနေတိ။>
    text <၇၁၈>
      text <ဗာရာဏသိယံ နန္ဒိယော နာမာသိ၊ ဥပါသကော အမစ္ဆရီ ဒာနပတိ ဝဒညူ။>
      text <တဿေတမာကိဏ္ဏဇနံ ဝိမာနံ၊ သုရိယဿ ရံသီရိဝ ဇောတမာနံ။>
    text <၇၁၉>
      text <နာရီဂဏာ စန္ဒနသာရလိတ္တာ၊ ဥဘတော ဝိမာနံ ဥပသောဘယန္တိ။>
      text <တံ ဒိဿတိ သုရိယသမာနဝဏ္ဏံ၊ သော မောဒတိ သဂ္ဂပတ္တော ဝိမာနေတိ။>
    text <၇၂၀>
      text <နန္ဒိယဿာဟံ ဘရိယာ၊ အဂါရိနီ သဗ္ဗကုလဿ ဣဿရာ။>
      text <ဘတ္တု ဝိမာနေ ရမိဿာမိ ဒာနဟံ၊ န ပတ္ထယေ နိရယဒဿနာယာတိ။>
    text <၇၂၁>
      text <ဧသော တေ နိရယော သုပါပဓမ္မေ၊ ပုညံ တယာ အကတံ ဇီဝလောကေ။>
      text <န ဟိ မစ္ဆရီ ရောသကော ပါပဓမ္မော၊ သဂ္ဂူပဂါနံ လဘတိ သဟဗျတန္တိ။>
    text <၇၂၂>
      text <ကိံ နု ဂူထဉ္စ မုတ္တဉ္စ၊ အသုစီ ပဋိဒိဿတိ။>
      text <ဒုဂ္ဂန္ဓံ ကိမိဒံ မီဠှံ၊ ကိမေတံ ဥပဝါယတီတိ။>
    text <၇၂၃>
      text <ဧသ သံသဝကော နာမ၊ ဂမ္ဘီရော သတပေါရိသော။>
      text <ယတ္ထ ဝဿသဟဿာနိ၊ တုဝံ ပစ္စသိ ရေဝတေတိ။>
    text <၇၂၄>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကေန သံသဝကော လဒ္ဓေါ၊ ဂမ္ဘီရော သတပေါရိသောတိ။>
    text <၇၂၅>
      text <သမဏေ ဗြာဟ္မဏေ စာပိ၊ အညေ ဝါပိ ဝနိဗ္ဗကေ။>
      text <မုသာဝါဒေန ဝဉ္စေသိ၊ တံ ပါပံ ပကတံ တယာ။>
    text <၇၂၆>
      text <တေန သံသဝကော လဒ္ဓေါ၊ ဂမ္ဘီရော သတပေါရိသော။>
      text <တတ္ထ ဝဿသဟဿာနိ၊ တုဝံ ပစ္စသိ ရေဝတေ။>
    text <၇၂၇>
      text <ဟတ္ထေပိ ဆိန္ဒန္တိ အထောပိ ပါဒေ၊ ကဏ္ဏေပိ ဆိန္ဒန္တိ အထောပိ နာသံ။>
      text <အထောပိ ကာကောဠဂဏာ သမေစ္စ၊ သင်္ဂမ္မ ခါဒန္တိ ဝိဖန္ဒမာနန္တိ။>
    text <၇၂၈>
      text <သာဓု ခေါ မံ ပဋိနေထ၊ ကာဟာမိ ကုသလံ ဗဟုံ။>
      text <ဒာနေန သမစရိယာယ၊ သံယမေန ဒမေန စ။>
      text <ယံ ကတွာ သုခိတာ ဟောန္တိ၊ န စ ပစ္ဆာနုတပ္ပရေတိ။>
    text <၇၂၉>
      text <ပုရေ တုဝံ ပမဇ္ဇိတွာ၊ ဣဒာနိ ပရိဒေဝသိ။>
      text <သယံ ကတာနံ ကမ္မာနံ၊ ဝိပါကံ အနုဘောဿသီတိ။>
    text <၇၃၀>
      text <ကော ဒေဝလောကတော မနုဿလောကံ၊ ဂန္တွာန ပုဋ္ဌော မေ ဧဝံ ဝဒေယျ။>
      text <နိက္ခိတ္တဒဏ္ဍေသု ဒဒာထ ဒာနံ၊ အစ္ဆာဒနံ သေယျ မထန္နပါနံ။>
      text <န ဟိ မစ္ဆရီ ရောသကော ပါပဓမ္မော၊ သဂ္ဂူပဂါနံ လဘတိ သဟဗျတံ။>
    text <၇၃၁>
      text <သာဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။>
      text <ဝဒညူ သီလသမ္ပန္နာ၊ ကာဟာမိ ကုသလံ ဗဟုံ။>
      text <ဒာနေန သမစရိယာယ၊ သံယမေန ဒမေန စ။>
    text <၇၃၂>
      text <အာရာမာနိ စ ရောပိဿံ၊ ဒုဂ္ဂေ သင်္ကမနာနိ စ။>
      text <ပပဉ္စ ဥဒပါနဉ္စ၊ ဝိပ္ပသန္နေန စေတသာ။>
    text <၇၃၃>
      text <စာတုဒ္ဒသိံ ပဉ္စဒသိံ၊ ယာ စ ပက္ခဿ အဋ္ဌမီ။>
      text <ပါဋိဟာရိယပက္ခဉ္စ၊ အဋ္ဌင်္ဂသုသမာဂတံ။>
    text <၇၃၄>
      text <ဥပေါသထံ ဥပဝသိဿံ၊ သဒာ သီလေသု သံဝုတာ။>
      text <န စ ဒာနေ ပမဇ္ဇိဿံ၊ သာမံ ဒိဋ္ဌမိဒံ မယာတိ။>
    text <၇၃၅>
      text <ဣစ္စေဝံ ဝိပ္ပလပန္တိံ၊ ဖန္ဒမာနံ တတော တတော။>
      text <ခိပိံသု နိရယေ ဃောရေ၊ ဥဒ္ဓံပါဒံ အဝံသိရံ။>
    text <၇၃၆>
      text <အဟံ ပုရေ မစ္ဆရိနီ အဟောသိံ၊ ပရိဘာသိကာ သမဏဗြာဟ္မဏာနံ။>
      text <ဝိတထေန စ သာမိကံ ဝဉ္စယိတွာ၊ ပစ္စာမဟံ နိရယေ ဃောရရူပေတိ။>
    stand <ရေဝတီပေတဝတ္ထု စတုတ္ထံ။>
  text <၅။ ဥစ္ဆုပေတဝတ္ထု>
    text <၇၃၇>
      text <ဣဒံ မမ ဥစ္ဆုဝနံ မဟန္တံ၊ နိဗ္ဗတ္တတိ ပုညဖလံ အနပ္ပကံ။>
      text <တံ ဒာနိ မေ န ပရိဘောဂမေတိ၊ အာစိက္ခ ဘန္တေ ကိဿ အယံ ဝိပါကော။>
    text <၇၃၈>
      text <ဟညာမိ ခဇ္ဇာမိ စ ဝါယမာမိ၊ ပရိသက္ကာမိ ပရိဘုဉ္ဇိတုံ ကိဉ္စိ။>
      text <သွာဟံ ဆိန္နထာမော ကပဏော လာလပါမိ၊ ကိဿ ကမ္မဿ အယံ ဝိပါကော။>
    text <၇၃၉>
      text <ဝိဃာတော စာဟံ ပရိပတာမိ ဆမာယံ၊ ပရိဝတ္တာမိ ဝါရိစရောဝ ဃမ္မေ။>
      text <ရုဒတော စ မေ အဿုကာ နိဂ္ဂလန္တိ၊ အာစိက္ခ ဘန္တေ ကိဿ အယံ ဝိပါကော။>
    text <၇၄၀>
      text <ဆာတော ကိလန္တော စ ပိပါသိတော စ၊ သန္တဿိတော သာတသုခံ န ဝိန္ဒေ။>
      text <ပုစ္ဆာမိ တံ ဧတမတ္ထံ ဘဒန္တေ၊ ကထံ နု ဥစ္ဆုပရိဘောဂံ လဘေယျန္တိ။>
    text <၇၄၁>
      text <ပုရေ တုဝံ ကမ္မမကာသိ အတ္တနာ၊ မနုဿဘူတော ပုရိမာယ ဇာတိယာ။>
      text <အဟဉ္စ တံ ဧတမတ္ထံ ဝဒာမိ၊ သုတွာန တွံ ဧတမတ္ထံ ဝိဇာန။>
    text <၇၄၂>
      text <ဥစ္ဆုံ တုဝံ ခါဒမာနော ပယာတော၊ ပုရိသော စ တေ ပိဋ္ဌိတော အနွဂစ္ဆိ။>
      text <သော စ တံ ပစ္စာသန္တော ကထေသိ၊ တဿ တုဝံ န ကိဉ္စိ အာလပိတ္ထ။>
    text <၇၄၃>
      text <သော စ တံ အဘဏန္တံ အယာစိ၊ ဒေဟယျ ဥစ္ဆုန္တိ စ တံ အဝေါစ။>
      text <တဿ တုဝံ ပိဋ္ဌိတော ဥစ္ဆုံ အဒာသိ၊ တဿေတံ ကမ္မဿ အယံ ဝိပါကော။>
    text <၇၄၄>
      text <ဣင်္ဃ တွံ ဂန္တွာန ပိဋ္ဌိတော ဂဏှေယျာသိ၊ ဂဟေတွာန တံ ခါဒဿု ယာဝဒတ္ထံ။>
      text <တေနေဝ တွံ အတ္တမနော ဘဝိဿသိ၊ ဟဋ္ဌော စုဒဂ္ဂေါ စ ပမောဒိတော စာတိ။>
    text <၇၄၅>
      text <ဂန္တွာန သော ပိဋ္ဌိတော အဂ္ဂဟေသိ၊ ဂဟေတွာန တံ ခါဒိ ယာဝဒတ္ထံ။>
      text <တေနေဝ သော အတ္တမနော အဟောသိ၊ ဟဋ္ဌော စုဒဂ္ဂေါ စ ပမောဒိတော စာတိ။>
    stand <ဥစ္ဆုပေတဝတ္ထု ပဉ္စမံ။>
  text <၆။ ကုမာရပေတဝတ္ထု>
    text <၇၄၆>
      text <သာဝတ္ထိ နာမ နဂရံ၊ ဟိမဝန္တဿ ပဿတော။>
      text <တတ္ထ အာသုံ ဒွေ ကုမာရာ၊ ရာဇပုတ္တာတိ မေ သုတံ။>
    text <၇၄၇>
      text <သမ္မတ္တာ ရဇနီယေသု၊ ကာမဿာဒာဘိနန္ဒိနော။>
      text <ပစ္စုပ္ပန္နသုခေ ဂိဒ္ဓါ၊ န တေ ပဿိံသုနာဂတံ။>
    text <၇၄၈>
      text <တေ စုတာ စ မနုဿတ္တာ၊ ပရလောကံ ဣတော ဂတာ။>
      text <တေဓ ဃောသေန္တျဒိဿန္တာ၊ ပုဗ္ဗေ ဒုက္ကဋမတ္တနော။>
    text <၇၄၉>
      text <ဗဟူသု ဝတ သန္တေသု၊ ဒေယျဓမ္မေ ဥပဋ္ဌိတေ။>
      text <နာသက္ခိမှာ စ အတ္တာနံ၊ ပရိတ္တံ ကာတုံ သုခါဝဟံ။>
    text <၇၅၀>
      text <ကိံ တတော ပါပကံ အဿ၊ ယံ နော ရာဇကုလာ စုတာ။>
      text <ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။>
    text <၇၅၁>
      text <သာမိနော ဣဓ ဟုတွာန၊ ဟောန္တိ အသာမိနော တဟိံ။>
      text <ဘမန္တိ ခုပ္ပိပါသာယ၊ မနုဿာ ဥန္နတောနတာ။>
    text <၇၅၂>
      text <ဧတမာဒီနဝံ ဉတွာ၊ ဣဿရမဒသမ္ဘဝံ။>
      text <ပဟာယ ဣဿရမဒံ၊ ဘဝေ သဂ္ဂဂတော နရော။>
      text <ကာယဿ ဘေဒာ သပ္ပညော၊ သဂ္ဂံ သော ဥပပဇ္ဇတီတိ။>
    stand <ကုမာရပေတဝတ္ထု ဆဋ္ဌံ။>
  text <၇။ ရာဇပုတ္တပေတဝတ္ထု>
    text <၇၅၃>
      text <ပုဗ္ဗေ ကတာနံ ကမ္မာနံ၊ ဝိပါကော မထယေ မနံ။>
      text <ရူပေ သဒ္ဒေ ရသေ ဂန္ဓေ၊ ဖောဋ္ဌဗ္ဗေ စ မနောရမေ။>
    text <၇၅၄>
      text <နစ္စံ ဂီတံ ရတိံ ခိဍ္ဍံ၊ အနုဘုတွာ အနပ္ပကံ။>
      text <ဥယျာနေ ပရိစရိတွာ၊ ပဝိသန္တော ဂိရိဗ္ဗဇံ။>
    text <၇၅၅>
      text <ဣသိံ သုနေတ္တ မဒ္ဒက္ခိ၊ အတ္တဒန္တံ သမာဟိတံ။>
      text <အပ္ပိစ္ဆံ ဟိရိသမ္ပန္နံ၊ ဥဉ္ဆေ ပတ္တဂတေ ရတံ။>
    text <၇၅၆>
      text <ဟတ္ထိက္ခန္ဓတော ဩရုယှ၊ လဒ္ဓါ ဘန္တေတိ စာဗြဝိ။>
      text <တဿ ပတ္တံ ဂဟေတွာန၊ ဥစ္စံ ပဂ္ဂယှ ခတ္တိယော။>
    text <၇၅၇>
      text <ထဏ္ဍိလေ ပတ္တံ ဘိန္ဒိတွာ၊ ဟသမာနော အပက္ကမိ။>
      text <ရညော ကိတဝဿာဟံ ပုတ္တော၊ ကိံ မံ ဘိက္ခု ကရိဿသိ။>
    text <၇၅၈>
      text <တဿ ကမ္မဿ ဖရုသဿ၊ ဝိပါကော ကဋုကော အဟု။>
      text <ယံ ရာဇပုတ္တော ဝေဒေသိ၊ နိရယမှိ သမပ္ပိတော။>
    text <၇၅၉>
      text <ဆဠေဝ စတုရာသီတိ၊ ဝဿာနိ နဝုတာနိ စ။>
      text <ဘုသံ ဒုက္ခံ နိဂစ္ဆိတ္ထော၊ နိရယေ ကတကိဗ္ဗိသော။>
    text <၇၆၀>
      text <ဥတ္တာနောပိ စ ပစ္စိတ္ထ၊ နိကုဇ္ဇော ဝါမဒက္ခိဏော။>
      text <ဥဒ္ဓံပါဒော ဌိတော စေဝ၊ စိရံ ဗာလော အပစ္စထ။>
    text <၇၆၁>
      text <ဗဟူနိ ဝဿသဟဿာနိ၊ ပူဂါနိ နဟုတာနိ စ။>
      text <ဘုသံ ဒုက္ခံ နိဂစ္ဆိတ္ထော၊ နိရယေ ကတကိဗ္ဗိသော။>
    text <၇၆၂>
      text <ဧတာဒိသံ ခေါ ကဋုကံ၊ အပ္ပဒုဋ္ဌပ္ပဒောသိနံ။>
      text <ပစ္စန္တိ ပါပကမ္မန္တာ၊ ဣသိမာသဇ္ဇ သုဗ္ဗတံ။>
    text <၇၆၃>
      text <သော တတ္ထ ဗဟုဝဿာနိ၊ ဝေဒယိတွာ ဗဟုံ ဒုခံ။>
      text <ခုပ္ပိပါသဟတော နာမ၊ ပေတော အာသိ တတော စုတော။>
    text <၇၆၄>
      text <ဧတမာဒီနဝံ ဉတွာ၊ ဣဿရမဒသမ္ဘဝံ။>
      text <ပဟာယ ဣဿရမဒံ၊ နိဝါတမနုဝတ္တယေ။>
    text <၇၆၅>
      text <ဒိဋ္ဌေဝ ဓမ္မေ ပါသံသော၊ ယော ဗုဒ္ဓေသု သဂါရဝေါ။>
      text <ကာယဿ ဘေဒာ သပ္ပညော၊ သဂ္ဂံ သော ဥပပဇ္ဇတီတိ။>
    stand <ရာဇပုတ္တပေတဝတ္ထု သတ္တမံ။>
  text <၈။ ဂူထခါဒကပေတဝတ္ထု>
    text <၇၆၆>
      text <ဂူထကူပတော ဥဂ္ဂန္တွာ၊ ကော နု ဒီနော ပတိဋ္ဌသိ။>
      text <နိဿံသယံ ပါပကမ္မန္တော၊ ကိံ နု သဒ္ဒဟသေ တုဝန္တိ။>
    text <၇၆၇>
      text <အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။>
      text <ပါပကမ္မံ ကရိတွာန၊ ပေတလောကံ ဣတော ဂတော။>
    text <၇၆၈>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။>
    text <၇၆၉>
      text <အဟု အာဝါသိကော မယှံ၊ ဣဿုကီ ကုလမစ္ဆရီ။>
      text <အဇ္ဈောသိတော မယှံ ဃရေ၊ ကဒရိယော ပရိဘာသကော။>
    text <၇၇၀>
      text <တဿာဟံ ဝစနံ သုတွာ၊ ဘိက္ခဝေါ ပရိဘာသိသံ။>
      text <တဿ ကမ္မဝိပါကေန၊ ပေတလောကံ ဣတော ဂတောတိ။>
    text <၇၇၁>
      text <အမိတ္တော မိတ္တဝဏ္ဏေန၊ ယော တေ အာသိ ကုလူပကော။>
      text <ကာယဿ ဘေဒာ ဒုပ္ပညော၊ ကိံ နု ပေစ္စ ဂတိံ ဂတောတိ။>
    text <၇၇၂>
      text <တဿေဝါဟံ ပါပကမ္မဿ၊ သီသေ တိဋ္ဌာမိ မတ္ထကေ။>
      text <သော စ ပရဝိသယံ ပတ္တော၊ မမေဝ ပရိစာရကော။>
    text <၇၇၃>
      text <ယံ ဘဒန္တေ ဟဒန္တညေ၊ ဧတံ မေ ဟောတိ ဘောဇနံ။>
      text <အဟဉ္စ ခေါ ယံ ဟဒာမိ၊ ဧတံ သော ဥပဇီဝတီတိ။>
    stand <ဂူထခါဒကပေတဝတ္ထု အဋ္ဌမံ။>
  text <၉။ ဂူထခါဒကပေတိဝတ္ထု>
    text <၇၇၄>
      text <ဂူထကူပတော ဥဂ္ဂန္တွာ၊ ကာ နု ဒီနာ ပတိဋ္ဌသိ။>
      text <နိဿံသယံ ပါပကမ္မန္တာ၊ ကိံ နု သဒ္ဒဟသေ တုဝန္တိ။>
    text <၇၇၅>
      text <အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၇၇၆>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။>
    text <၇၇၇>
      text <အဟု အာဝါသိကော မယှံ၊ ဣဿုကီ ကုလမစ္ဆရီ။>
      text <အဇ္ဈောသိတော မယှံ ဃရေ၊ ကဒရိယော ပရိဘာသကော။>
    text <၇၇၈>
      text <တဿာဟံ ဝစနံ သုတွာ၊ ဘိက္ခဝေါ ပရိဘာသိသံ။>
      text <တဿ ကမ္မဝိပါကေန၊ ပေတလောကံ ဣတော ဂတာတိ။>
    text <၇၇၉>
      text <အမိတ္တော မိတ္တဝဏ္ဏေန၊ ယော တေ အာသိ ကုလူပကော။>
      text <ကာယဿ ဘေဒာ ဒုပ္ပညော၊ ကိံ နု ပေစ္စ ဂတိံ ဂတောတိ။>
    text <၇၈၀>
      text <တဿေဝါဟံ ပါပကမ္မဿ၊ သီသေ တိဋ္ဌာမိ မတ္ထကေ။>
      text <သော စ ပရဝိသယံ ပတ္တော၊ မမေဝ ပရိစာရကော။>
    text <၇၈၁>
      text <ယံ ဘဒန္တေ ဟဒန္တညေ၊ ဧတံ မေ ဟောတိ ဘောဇနံ။>
      text <အဟဉ္စ ခေါ ယံ ဟဒာမိ၊ ဧတံ သော ဥပဇီဝတီတိ။>
    stand <ဂူထခါဒကပေတိဝတ္ထု နဝမံ။>
  text <၁၀။ ဂဏပေတဝတ္ထု>
    text <၇၈၂>
      text <နဂ္ဂါ ဒုဗ္ဗဏ္ဏရူပါတ္ထ၊ ကိသာ ဓမနိသန္ထတာ။>
      text <ဥပ္ဖာသုလိကာ ကိသိကာ၊ ကေ နု တုမှေတ္ထ မာရိသာတိ။>
    text <၇၈၃>
      text <မယံ ဘဒန္တေ ပေတာမှာ၊ ဒုဂ္ဂတာ ယမလောကိကာ။>
      text <ပါပကမ္မံ ကရိတွာန၊ ပေတလောကံ ဣတော ဂတာတိ။>
    text <၇၈၄>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ပေတလောကံ ဣတော ဂတာတိ။>
    text <၇၈၅>
      text <အနာဝဋေသု တိတ္ထေသု၊ ဝိစိနိမှဒ္ဓမာသကံ။>
      text <သန္တေသု ဒေယျဓမ္မေသု၊ ဒီပံ နာကမှ အတ္တနော။>
    text <၇၈၆>
      text <နဒိံ ဥပေမ တသိတာ၊ ရိတ္တကာ ပရိဝတ္တတိ။>
      text <ဆာယံ ဥပေမ ဥဏှေသု၊ အာတပေါ ပရိဝတ္တတိ။>
    text <၇၈၇>
      text <အဂ္ဂိဝဏ္ဏော စ နော ဝါတော၊ ဍဟန္တော ဥပဝါယတိ။>
      text <ဧတဉ္စ ဘန္တေ အရဟာမ၊ အညဉ္စ ပါပကံ တတော။>
    text <၇၈၈>
      text <အပိ ယောဇနာနိ ဂစ္ဆာမ၊ ဆာတာ အာဟာရဂေဓိနော။>
      text <အလဒ္ဓါဝ နိဝတ္တာမ၊ အဟော နော အပ္ပပုညတာ။>
    text <၇၈၉>
      text <ဆာတာ ပမုစ္ဆိတာ ဘန္တာ၊ ဘူမိယံ ပဋိသုမ္ဘိတာ။>
      text <ဥတ္တာနာ ပဋိကိရာမ၊ အဝကုဇ္ဇာ ပတာမသေ။>
    text <၇၉၀>
      text <တေ စ တတ္ထေဝ ပတိတာ၊ ဘူမိယံ ပဋိသုမ္ဘိတာ။>
      text <ဥရံ သီသဉ္စ ဃဋ္ဋေမ၊ အဟော နော အပ္ပပုညတာ။>
    text <၇၉၁>
      text <ဧတဉ္စ ဘန္တေ အရဟာမ၊ အညဉ္စ ပါပကံ တတော။>
      text <သန္တေသု ဒေယျဓမ္မေသု၊ ဒီပံ နာကမှ အတ္တနော။>
    text <၇၉၂>
      text <တေ ဟိ နူန ဣတော ဂန္တွာ၊ ယောနိံ လဒ္ဓါန မာနုသိံ။>
      text <ဝဒညူ သီလသမ္ပန္နာ၊ ကာဟာမ ကုသလံ ဗဟုန္တိ။>
    stand <ဂဏပေတဝတ္ထု ဒသမံ။>
  text <၁၁။ ပါဋလိပုတ္တပေတဝတ္ထု>
    text <၇၉၃>
      text <ဒိဋ္ဌာ တယာ နိရယာ တိရစ္ဆာနယောနိ၊>
      text <ပေတာ အသုရာ အထဝါပိ မာနုသာ ဒေဝါ။ သယမဒ္ဒသ ကမ္မဝိပါကမတ္တနော၊>
      text <နေဿာမိ တံ ပါဋလိပုတ္တမက္ခတံ။ တတ္ထ ဂန္တွာ ကုသလံ ကရောဟိ ကမ္မံ။>
    text <၇၉၄>
      text <အတ္ထကာမောသိ မေ ယက္ခ၊ ဟိတကာမောသိ ဒေဝတေ။>
      text <ကရောမိ တုယှံ ဝစနံ၊ တွံသိ အာစရိယော မမ။>
    text <၇၉၅>
      text <ဒိဋ္ဌာ မယာ နိရယာ တိရစ္ဆာနယောနိ၊ ပေတာ အသုရာ အထဝါပိ မာနုသာ ဒေဝါ။>
      text <သယမဒ္ဒသံ ကမ္မဝိပါကမတ္တနော၊ ကာဟာမိ ပုညာနိ အနပ္ပကာနီတိ။>
    stand <ပါဋလိပုတ္တပေတဝတ္ထု ဧကာဒသမံ။>
  text <၁၂။ အမ္ဗဝနပေတဝတ္ထု>
    text <၇၉၆>
      text <အယဉ္စ တေ ပေါက္ခရဏီ သုရမ္မာ၊ သမာ သုတိတ္ထာ စ မဟောဒကာ စ။>
      text <သုပုပ္ဖိတာ ဘမရဂဏာနုကိဏ္ဏာ၊ ကထံ တယာ လဒ္ဓါ အယံ မနုညာ။>
    text <၇၉၇>
      text <ဣဒဉ္စ တေ အမ္ဗဝနံ သုရမ္မံ၊ သဗ္ဗောတုကံ ဓာရယတေ ဖလာနိ။>
      text <သုပုပ္ဖိတံ ဘမရဂဏာနုကိဏ္ဏံ၊ ကထံ တယာ လဒ္ဓမိဒံ ဝိမာနံ။>
    text <၇၉၈>
      text <အမ္ဗပက္ကံ ဒကံ ယာဂု၊ သီတစ္ဆာယာ မနောရမာ။>
      text <ဓီတာယ ဒိန္နဒာနေန၊ တေန မေ ဣဓ လဗ္ဘတိ။>
    text <၇၉၉>
      text <သန္ဒိဋ္ဌိကံ ကမ္မံ ဧဝံ ပဿထ၊ ဒာနဿ ဒမဿ သံယမဿ ဝိပါကံ။>
      text <ဒာသီ အဟံ အယျကုလေသု ဟုတွာ၊ သုဏိသာ ဟောမိ အဂါရဿ ဣဿရာတိ။>
    stand <အမ္ဗဝနပေတဝတ္ထု ဒွာဒသမံ။>
  text <၁၃။ အက္ခရုက္ခပေတဝတ္ထု>
    text <၈၀၀>
      text <ယံ ဒဒာတိ န တံ ဟောတိ၊ ဒေထေဝ ဒာနံ ဒတွာ ဥဘယံ တရတိ။>
      text <ဥဘယံ တေန ဒာနေန ဂစ္ဆတိ၊ ဇာဂရထ မာပမဇ္ဇထာတိ။>
    stand <အက္ခရုက္ခပေတဝတ္ထု တေရသမံ။>
  text <၁၄။ ဘောဂသံဟရပေတဝတ္ထု>
    text <၈၀၁>
      text <မယံ ဘောဂေ သံဟရိမှ၊ သမေန ဝိသမေန စ။>
      text <တေ အညေ ပရိဘုဉ္ဇန္တိ၊ မယံ ဒုက္ခဿ ဘာဂိနီတိ။>
    stand <ဘောဂသံဟရပေတဝတ္ထု စုဒ္ဒသမံ။>
  text <၁၅။ သေဋ္ဌိပုတ္တပေတဝတ္ထု>
    text <၈၀၂>
      text <သဋ္ဌိဝဿသဟဿာနိ၊ ပရိပုဏ္ဏာနိ သဗ္ဗသော။>
      text <နိရယေ ပစ္စမာနာနံ၊ ကဒာ အန္တော ဘဝိဿတိ။>
    text <၈၀၃>
      text <နတ္ထိ အန္တော ကုတော အန္တော၊ န အန္တော ပဋိဒိဿတိ။>
      text <တထာ ဟိ ပကတံ ပါပံ၊ တုယှံ မယှဉ္စ မာရိသာ။>
    text <၈၀၄>
      text <ဒုဇ္ဇီဝိတမဇီဝမှ၊ ယေ သန္တေ န ဒဒမှသေ။>
      text <သန္တေသု ဒေယျဓမ္မေသု၊ ဒီပံ နာကမှ အတ္တနော။>
    text <၈၀၅>
      text <သောဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။>
      text <ဝဒညူ သီလသမ္ပန္နော၊ ကာဟာမိ ကုသလံ ဗဟုန္တိ။>
    stand <သေဋ္ဌိပုတ္တပေတဝတ္ထု ပန္နရသမံ။>
  text <၁၆။ သဋ္ဌိကူဋပေတဝတ္ထု>
    text <၈၀၆>
      text <ကိံ နု ဥမ္မတ္တရူပေါဝ၊ မိဂေါ ဘန္တောဝ ဓာဝသိ။>
      text <နိဿံသယံ ပါပကမ္မန္တော၊ ကိံ နု သဒ္ဒာယသေ တုဝန္တိ။>
    text <၈၀၇>
      text <အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။>
      text <ပါပကမ္မံ ကရိတွာန၊ ပေတလောကံ ဣတော ဂတော။>
    text <၈၀၈>
      text <သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။>
      text <သီသေ မယှံ နိပတန္တိ၊ တေ ဘိန္ဒန္တိ စ မတ္ထကန္တိ။>
    text <၈၀၉>
      text <ကိံ နု ကာယေန ဝါစာယ၊ မနသာ ဒုက္ကဋံ ကတံ။>
      text <ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသိ။>
    text <၈၁၀>
      text <သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။>
      text <သီသေ တုယှံ နိပတန္တိ၊ တေ ဘိန္ဒန္တိ စ မတ္ထကန္တိ။>
    text <၈၁၁>
      text <အထဒ္ဒသာသိံ သမ္ဗုဒ္ဓံ၊ သုနေတ္တံ ဘာဝိတိန္ဒြိယံ။>
      text <နိသိန္နံ ရုက္ခမူလသ္မိံ၊ ဈာယန္တံ အကုတောဘယံ။>
    text <၈၁၂>
      text <သာလိတ္တကပ္ပဟာရေန၊ ဘိန္ဒိဿံ တဿ မတ္ထကံ။>
      text <တဿ ကမ္မဝိပါကေန၊ ဣဒံ ဒုက္ခံ နိဂစ္ဆိသံ။>
    text <၈၁၃>
      text <သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။>
      text <သီသေ မယှံ နိပတန္တိ၊ တေ ဘိန္ဒန္တိ စ မတ္ထကန္တိ။>
    text <၈၁၄>
      text <ဓမ္မေန တေ ကာပုရိသ၊ သဋ္ဌိကူဋသဟဿာနိ၊ ပရိပုဏ္ဏာနိ သဗ္ဗသော။>
      text <သီသေ တုယှံ နိပတန္တိ၊ တေ ဘိန္ဒန္တိ စ မတ္ထကန္တိ။>
      text <အမ္ဗသက္ကရော သေရီသကော၊ ပိင်္ဂလော ရေဝတိ ဥစ္ဆု။>
      text <ဒွေ ကုမာရာ ဒုဝေ ဂူထာ၊ ဂဏပါဋလိအမ္ဗဝနံ။>
      text <အက္ခရုက္ခဘောဂသံဟရာ၊ သေဋ္ဌိပုတ္တသဋ္ဌိကူဋာ။>
      text <ဣတိ သောဠသဝတ္ထူနိ၊ ဝဂ္ဂေါ တေန ပဝုစ္စတိ။>
      text <ဥရဂေါ ဥပရိဝဂ္ဂေါ၊ စူဠမဟာတိ စတုဓာ။>
      text <ဝတ္ထူနိ ဧကပညာသံ၊ စတုဓာ ဘာဏဝါရတော။>
    stand <သဋ္ဌိကူဋပေတဝတ္ထု သောဠသမံ။>
    stand <မဟာဝဂ္ဂေါ စတုတ္ထော နိဋ္ဌိတော။>
    text <တဿုဒ္ဒာနံ>
    text <အထ ဝဂ္ဂုဒ္ဒာနံ>
    stand <ပေတဝတ္ထုပါဠိ နိဋ္ဌိတာ။>
