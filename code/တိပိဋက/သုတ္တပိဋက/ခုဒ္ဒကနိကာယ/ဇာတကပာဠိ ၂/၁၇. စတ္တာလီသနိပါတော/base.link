text <၁၇။ စတ္တာလီသနိပါတော>
  stand <။ နမော တဿ ဘဂဝတော အရဟတော သမ္မာသမ္ဗုဒ္ဓဿ။ခုဒ္ဒကနိကာယေ>
  text <ဒုတိယော ဘာဂေါ>
    text <  <
    text <၅၂၁။ တေသကုဏဇာတကံ ၁>
    text <၁>
      text <ဝေဿန္တရံ တံ ပုစ္ဆာမိ၊ သကုဏ ဘဒ္ဒမတ္ထု တေ။>
      text <ရဇ္ဇံ ကာရေတုကာမေန၊ ကိံ သု ကိစ္စံ ကတံ ဝရံ။>
    text <၂>
      text <စိရဿံ ဝတ မံ တာတော၊ ကံသော ဗာရာဏသိဂ္ဂဟော။>
      text <ပမတ္တော အပ္ပမတ္တံ မံ၊ ပိတာ ပုတ္တံ အစောဒယိ။>
    text <၃>
      text <ပဌမေနေဝ ဝိတထံ၊ ကောဓံ ဟာသံ နိဝါရယေ။>
      text <တတော ကိစ္စာနိ ကာရေယျ၊ တံ ဝတံ အာဟု ခတ္တိယ။>
    text <၄>
      text <ယံ တွံ တာတ တပေါကမ္မံ၊ ပုဗ္ဗေ ကတမသံသယံ။>
      text <ရတ္တော ဒုဋ္ဌော စ ယံ ကယိရာ၊ န တံ ကယိရာ တတော ပုန။>
    text <၅>
      text <ခတ္တိယဿ ပမတ္တဿ၊ ရဋ္ဌသ္မိံ ရဋ္ဌဝဍ္ဎန။>
      text <သဗ္ဗေ ဘောဂါ ဝိနဿန္တိ၊ ရညော တံ ဝုစ္စတေ အဃံ။>
    text <၆>
      text <သိရီ တာတ အလက္ခီ စ၊ ပုစ္ဆိတာ ဧတဒဗြဝုံ။>
      text <ဥဋ္ဌာန ဝီရိယေ ပေါသေ၊ ရမာဟံ အနုသူယကေ။>
    text <၇>
      text <ဥသူယကေ ဒုဟဒယေ၊ ပုရိသေ ကမ္မဒုဿကေ။>
      text <ကာလကဏ္ဏီ မဟာရာဇ၊ ရမတိ စက္ကဘဉ္ဇနီ။>
    text <၈>
      text <သော တွံ သဗ္ဗေသု သုဟဒယော၊ သဗ္ဗေသံ ရက္ခိတော ဘဝ။>
      text <အလက္ခိံ နုဒ မဟာရာဇ၊ လက္ချာ ဘဝ နိဝေသနံ။>
    text <၉>
      text <သ လက္ခီဓိတိသမ္ပန္နော၊ ပုရိသော ဟိ မဟဂ္ဂတော။>
      text <အမိတ္တာနံ ကာသိပတိ၊ မူလံ အဂ္ဂဉ္စ ဆိန္ဒတိ။>
    text <၁၀>
      text <သက္ကောပိ ဟိ ဘူတပတိ၊ ဥဋ္ဌာနေ နပ္ပမဇ္ဇတိ။>
      text <သ ကလျာဏေ ဓိတိံ ကတွာ၊ ဥဋ္ဌာနေ ကုရုတေ မနော။>
    text <၁၁>
      text <ဂန္ဓဗ္ဗာ ပိတရော ဒေဝါ၊ သာဇီဝါ ဟောန္တိ တာဒိနော။>
      text <ဥဋ္ဌာဟတော အပ္ပမဇ္ဇတော၊ အနုတိဋ္ဌန္တိ ဒေဝတာ။>
    text <၁၂>
      text <သော အပ္ပမတ္တော အက္ကုဒ္ဓေါ၊ တာတ ကိစ္စာနိ ကာရယ။>
      text <ဝါယမဿု စ ကိစ္စေသု၊ နာလသော ဝိန္ဒတေ သုခံ။>
    text <၁၃>
      text <တတ္ထေဝ တေ ဝတ္တပဒာ၊ ဧသာဝ အနုသာသနီ။>
      text <အလံ မိတ္တေ သုခါပေတုံ၊ အမိတ္တာနံ ဒုခါယ စ။>
    text <၁၄>
      text <သက္ခိသိ တွံ ကုဏ္ဍလိနိ၊ မညသိ ခတ္တဗန္ဓုနိ။>
      text <ရဇ္ဇံ ကာရေတုကာမေန၊ ကိံ သု ကိစ္စံ ကတံ ဝရံ။>
    text <၁၅>
      text <ဒွေဝ တာတ ပဒကာနိ၊ ယတ္ထ သဗ္ဗံ ပတိဋ္ဌိတံ။>
      text <အလဒ္ဓဿ စ ယော လာဘော၊ လဒ္ဓဿ စာနုရက္ခဏာ။>
    text <၁၆>
      text <အမစ္စေ တာတ ဇာနာဟိ၊ ဓီရေ အတ္ထဿ ကောဝိဒေ။>
      text <အနက္ခါ ကိတဝေ တာတ၊ အသောဏ္ဍေ အဝိနာသကေ။>
    text <၁၇>
      text <ယော စ တံ တာတ ရက္ခေယျ၊ ဓနံ ယဉ္စေဝ တေ သိယာ။>
      text <သူတောဝ ရထံ သင်္ဂဏှေ၊ သော တေ ကိစ္စာနိ ကာရယေ။>
    text <၁၈>
      text <သုသင်္ဂဟိတန္တဇနော၊ သယံ ဝိတ္တံ အဝေက္ခိယ။>
      text <နိဓိဉ္စ ဣဏဒာနဉ္စ၊ န ကရေ ပရပတ္တိယာ။>
    text <၁၉>
      text <သယံ အာယံ ဝယံ ဇညာ၊ သယံ ဇညာ ကတာကတံ။>
      text <နိဂ္ဂဏှေ နိဂ္ဂဟာရဟံ၊ ပဂ္ဂဏှေ ပဂ္ဂဟာရဟံ။>
    text <၂၀>
      text <သယံ ဇာနပဒံ အတ္ထံ၊ အနုသာသ ရထေသဘ။>
      text <မာ တေ အဓမ္မိကာ ယုတ္တာ၊ ဓနံ ရဋ္ဌဉ္စ နာသယုံ။>
    text <၂၁>
      text <မာ စ ဝေဂေန ကိစ္စာနိ၊ ကရောသိ ကာရယေသိ ဝါ။>
      text <ဝေဂသာ ဟိ ကတံ ကမ္မံ၊ မန္ဒော ပစ္ဆာနုတပ္ပတိ။>
    text <၂၂>
      text <မာ တေ အဓိသရေ မုဉ္စ၊ သုဗာဠှမဓိကောဓိတံ။>
      text <ကောဓသာ ဟိ ဗဟူ ဖီတာ၊ ကုလာ အကုလတံ ဂတာ။>
    text <၂၃>
      text <မာ တာတ ဣဿရောမှီတိ၊ အနတ္ထာယ ပတာရယိ။>
      text <ဣတ္ထီနံ ပုရိသာနဉ္စ၊ မာ တေ အာသိ ဒုခုဒြယော။>
    text <၂၄>
      text <အပေတလောမဟံသဿ၊ ရညော ကာမာနုသာရိနော။>
      text <သဗ္ဗေ ဘောဂါ ဝိနဿန္တိ၊ ရညော တံ ဝုစ္စတေ အဃံ။>
    text <၂၅>
      text <တတ္ထေဝ တေ ဝတ္တပဒာ၊ ဧသာဝ အနုသာသနီ။>
      text <ဒက္ခဿုဒာနိ ပုညကရော၊ အသောဏ္ဍော အဝိနာသကော။>
      text <သီလဝါဿု မဟာရာဇ၊ ဒုဿီလော ဝိနိပါတိကော။>
    text <၂၆>
      text <အပုစ္ဆိမှ ကောသိယဂေါတ္တံ၊ ကုဏ္ဍလိနိံ တထေဝ စ။>
      text <တွံ ဒာနိ ဝဒေဟိ ဇမ္ဗုက၊ ဗလာနံ ဗလမုတ္တမံ။>
    text <၂၇>
      text <ဗလံ ပဉ္စဝိဓံ လောကေ၊ ပုရိသသ္မိံ မဟဂ္ဂတေ။>
      text <တတ္ထ ဗာဟုဗလံ နာမ၊ စရိမံ ဝုစ္စတေ ဗလံ။>
    text <၂၈>
      text <ဘောဂဗလဉ္စ ဒီဃာဝု၊ ဒုတိယံ ဝုစ္စတေ ဗလံ။>
      text <အမစ္စဗလဉ္စ ဒီဃာဝု၊ တတိယံ ဝုစ္စတေ ဗလံ။>
    text <၂၉>
      text <အဘိဇစ္စဗလံ စေဝ၊ တံ စတုတ္ထံ အသံသယံ။>
      text <ယာနိ စေတာနိ သဗ္ဗာနိ၊ အဓိဂဏှာတိ ပဏ္ဍိတော။>
    text <၃၀>
      text <တံ ဗလာနံ ဗလံ သေဋ္ဌံ၊ အဂ္ဂံ ပညာဗံ ဗလံ။>
      text <ပညာဗလေနုပတ္ထဒ္ဓေါ၊ အတ္ထံ ဝိန္ဒတိ ပဏ္ဍိတော။>
    text <၃၁>
      text <အပိ စေ လဘတိ မန္ဒော၊ ဖီတံ ဓရဏိမုတ္တမံ။>
      text <အကာမဿ ပသယှံ ဝါ၊ အညော တံ ပဋိပဇ္ဇတိ။>
    text <၃၂>
      text <အဘိဇာတောပိ စေ ဟောတိ၊ ရဇ္ဇံ လဒ္ဓါန ခတ္တိယော။>
      text <ဒုပ္ပညော ဟိ ကာသိပတိ၊ သဗ္ဗေနပိ န ဇီဝတိ။>
    text <၃၃>
      text <ပညာဝ သုတံ ဝိနိစ္ဆိနီ၊ ပညာ ကိတ္တိ သိလောကဝဍ္ဎနီ။>
      text <ပညာသဟိတော နရော ဣဓ၊ အပိ ဒုက္ခေ သုခါနိ ဝိန္ဒတိ။>
    text <၃၄>
      text <ပညဉ္စ ခေါ အသုဿူသံ၊ န ကောစိ အဓိဂစ္ဆတိ။>
      text <ဗဟုဿုတံ အနာဂမ္မ၊ ဓမ္မဋ္ဌံ အဝိနိဗ္ဘုဇံ။>
    text <၃၅>
      text <ယော စ ဓမ္မဝိဘင်္ဂညူ၊ ကာလုဋ္ဌာယီ မတန္ဒိတော။>
      text <အနုဋ္ဌဟတိ ကာလေန၊ ကမ္မဖလံ တဿ ဣဇ္ဈတိ။>
    text <၃၆>
      text <အနာယတန သီလဿ၊ အနာယတန သေဝိနော။>
      text <န နိဗ္ဗိန္ဒိယကာရိဿ၊ သမ္မဒတ္ထော ဝိပစ္စတိ။>
    text <၃၇>
      text <အဇ္ဈတ္တဉ္စ ပယုတ္တဿ၊ တထာယတနသေဝိနော။>
      text <အနိဗ္ဗိန္ဒိယကာရိဿ၊ သမ္မဒတ္ထော ဝိပစ္စတိ။>
    text <၃၈>
      text <ယောဂပ္ပယောဂသင်္ခါတံ၊ သမ္ဘတဿာနုရက္ခဏံ။>
      text <တာနိ တွံ တာတ သေဝဿု၊ မာ အကမ္မာယ ရန္ဓယိ။>
      text <အကမ္မုနာ ဟိ ဒုမ္မေဓော၊ နဠာဂါရံဝ သီဒတိ။>
    text <၃၉>
      text <ဓမ္မံ စရ မဟာရာဇ၊ မာတာပိတူသု ခတ္တိယ။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၀>
      text <ဓမ္မံ စရ မဟာရာဇ၊ ပုတ္တဒာရေသု ခတ္တိယ။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၁>
      text <ဓမ္မံ စရ မဟာရာဇ၊ မိတ္တာမစ္စေသု ခတ္တိယ။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၂>
      text <ဓမ္မံ စရ မဟာရာဇ၊ ဝါဟနေသု ဗလေသု စ။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၃>
      text <ဓမ္မံ စရ မဟာရာဇ၊ ဂါမေသု နိဂမေသု စ။ပေ။>
    text <၄၄>
      text <ဓမ္မံ စရ မဟာရာဇ၊ ရဋ္ဌေသု ဇနပဒေသု စ။ပေ။>
    text <၄၅>
      text <ဓမ္မံ စရ မဟာရာဇ၊ သမဏ ဗြာဟ္မဏေသု စ။ပေ။>
    text <၄၆>
      text <ဓမ္မံ စရ မဟာရာဇ၊ မိဂပက္ခီသု ခတ္တိယ။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၇>
      text <ဓမ္မံ စရ မဟာရာဇ၊ ဓမ္မော စိဏ္ဏော သုခါဝဟော။>
      text <ဣဓ ဓမ္မံ စရိတွာန၊ ရာဇ သဂ္ဂံ ဂမိဿသိ။>
    text <၄၈>
      text <ဓမ္မံ စရ မဟာရာဇ၊ သဣန္ဒာ ဒေဝါ သဗြဟ္မကာ။>
      text <သုစိဏ္ဏေန ဒိဝံ ပတ္တာ၊ မာ ဓမ္မံ ရာဇ ပါမဒော။>
    text <၄၉>
      text <တတ္ထေဝ တေ ဝတ္တပဒာ၊ ဧသာဝ အနုသာသနီ။>
      text <သပ္ပညသေဝီ ကလျာဏီ၊ သမတ္တံ သာမ တံ ဝိဒူတိ။>
    stand <တေသကုဏဇာတကံ ပဌမံ။>
    text <  <
    text <၅၂၂။ သရဘင်္ဂဇာတကံ ၂>
    text <၅၀>
      text <အလင်္ကတာ ကုဏ္ဍလိနော သုဝတ္ထာ၊ ဝေဠုရိယမုတ္တာထရုခဂ္ဂဗန္ဓာ။>
      text <ရထေသဘာ တိဋ္ဌထ ကေ နု တုမှေ၊ ကထံ ဝေါ ဇာနန္တိ မနုဿလောကေ။>
    text <၅၁>
      text <အဟမဋ္ဌကော ဘီမရထော ပနာယံ၊ ကာလိင်္ဂရာဇာ ပန ဥဂ္ဂတောယံ။>
      text <သုသညတာနံ ဣသီနံ ဒဿနာယ၊ ဣဓာဂတာ ပုစ္ဆိတာယေမှ ပဉှေ။>
    text <၅၂>
      text <ဝေဟာယသံ တိဋ္ဌသိ အန္တလိက္ခေ၊ ပထဒ္ဓုနော ပန္နရသေဝ စန္ဒော။>
      text <ပုစ္ဆာမိ တံ ယက္ခ မဟာနုဘာဝ၊ ကထံ တံ ဇာနန္တိ မနုဿလောကေ။>
    text <၅၃>
      text <ယမာဟု ဒေဝေသု သုဇမ္ပတီတိ၊ မဃဝါတိ တံ အာဟု မနုဿလောကေ။>
      text <သ ဒေဝရာဇာ ဣဒမဇ္ဇ ပတ္တော၊ သုသညတာနံ ဣသီနံ ဒဿနာယ။>
    text <၅၄>
      text <ဒူရေ သုတာ နော ဣသယော သမာဂတာ၊ မဟိဒ္ဓိကာ ဣဒ္ဓိဂုဏူပပန္နာ။>
      text <ဝန္ဒာမိ တေ အယိရေ ပသန္နစိတ္တော၊ ယေ ဇီဝလောကေတ္ထ မနုဿသေဋ္ဌာ။>
    text <၅၅>
      text <ဂန္ဓော ဣသီနံ စိရဒိက္ခိတာနံ၊ ကာယာ စုတော ဂစ္ဆတိ မာလုတေန။>
      text <ဣတော ပဋိက္ကမ္မ သဟဿနေတ္တ၊ ဂန္ဓော ဣသီနံ အသုစိ ဒေဝရာဇ။>
    text <၅၆>
      text <ဂန္ဓော ဣသီနံ စိရဒိက္ခိတာနံ၊ ကာယာ စုတော ဂစ္ဆတု မာလုတေန။>
      text <ဝိစိတြပုပ္ဖံ သုရဘိံဝ မာလံ၊ ဂန္ဓဉ္စ ဧတံ ပါဋိကင်္ခါမ ဘန္တေ။>
      text <န ဟေတ္ထ ဒေဝါ ပဋိက္ကူလသညိနော။>
    text <၅၇>
      text <ပုရိန္ဒဒော ဘူတပတီ ယသဿီ၊ ဒေဝါနမိန္ဒော သက္ကော မဃဝါ သုဇမ္ပတိ။>
      text <သ ဒေဝရာဇာ အသုရဂဏပ္ပမဒ္ဒနော၊ ဩကာသမာကင်္ခတိ ပဉှ ပုစ္ဆိတုံ။>
    text <၅၈>
      text <ကော နေဝိမေသံ ဣဓ ပဏ္ဍိတာနံ၊ ပဉှေ ပုဋ္ဌော နိပုဏေ ဗျာကရိဿတိ။>
      text <တိဏ္ဏဉ္စ ရညံ မနုဇာဓိပါနံ၊ ဒေဝါနမိန္ဒဿ စ ဝါသဝဿ။>
    text <၅၉>
      text <အယံ ဣသိ သရဘင်္ဂေါ တပဿီ၊ ယတော ဇာတော ဝိရတော မေထုနသ္မာ။>
      text <အာစေရပုတ္တော သုဝိနီတရူပေါ၊ သော နေသံ ပဉှာနိ ဝိယာကရိဿတိ။>
    text <၆၀>
      text <ကောဏ္ဍည ပဉှာနိ ဝိယာကရောဟိ၊ ယာစန္တိ တံ ဣသယော သာဓုရူပါ။>
      text <ကောဏ္ဍည ဧသော မနုဇေသု ဓမ္မော၊ ယံ ဝုဒ္ဓ မာဂစ္ဆတိ ဧသ ဘာရော။>
    text <၆၁>
      text <ကတာဝကာသာ ပုစ္ဆန္တု ဘောန္တော၊ ယံ ကိဉ္စိ ပဉှံ မနသာဘိပတ္ထိတံ။>
      text <အဟဉှိ တံ တံ ဝေါ ဝိယာကရိဿံ၊ ဉတွာ သယံ လောကမိမံ ပရဉ္စ။>
    text <၆၂>
      text <တတော စ မဃဝါ သက္ကော၊ အတ္ထဒဿီ ပုရိန္ဒဒော။>
      text <အပုစ္ဆိ ပဌမံ ပဉှံ၊ ယဉ္စာသိ အဘိပတ္ထိတံ။>
    text <၆၃>
      text <ကိံ သူ ဝဓိတွာ န ကဒာစိ သောစတိ၊ ကိဿပ္ပဟာနံ ဣသယော ဝဏ္ဏယန္တိ။>
      text <ကဿီဓ ဝုတ္တံ ဖရုသံ ခမေထ၊ အက္ခါဟိ မေ ကောဏ္ဍည ဧတမတ္ထံ။>
    text <၆၄>
      text <ကောဓံ ဝဓိတွာ န ကဒာစိ သောစတိ၊ မက္ခပ္ပဟာနံ ဣသယော ဝဏ္ဏယန္တိ။>
      text <သဗ္ဗေသံ ဝုတ္တံ ဖရုသံ ခမေထ၊ ဧတံ ခန္တိံ ဥတ္တမမာဟု သန္တော။>
    text <၆၅>
      text <သက္ကာ ဥဘိန္နံ ဝစနံ တိတိက္ခိတုံ၊ သဒိသဿ ဝါ သေဋ္ဌတရဿ ဝါပိ။>
      text <ကထံ နု ဟီနဿ ဝစော ခမေထ၊ အက္ခါဟိ မေ ကောဏ္ဍည ဧတမတ္ထံ။>
    text <၆၆>
      text <ဘယာ ဟိ သေဋ္ဌဿ ဝစော ခမေထ၊ သာရမ္ဘဟေတူ ပန သာဒိသဿ။>
      text <ယော စီဓ ဟီနဿ ဝစော ခမေထ၊ ဧတံ ခန္တိံ ဥတ္တမမာဟု သန္တော။>
    text <၆၇>
      text <ကထံ ဝိဇညာ စတုပတ္ထရူပံ၊ သေဋ္ဌံ သရိက္ခံ အထဝါပိ ဟီနံ။>
      text <ဝိရူပရူပေန စရန္တိ သန္တော၊ တသ္မာ ဟိ သဗ္ဗေသံ ဝစော ခမေထ။>
    text <၆၈>
      text <န ဟေတမတ္ထံ မဟတီပိ သေနာ၊ သရာဇိကာ ယုဇ္ဈမာနာ လဘေထ။>
      text <ယံ ခန္တိမာ သပ္ပုရိသော လဘေထ၊ ခန္တီ ဗလဿူပသမန္တိ ဝေရာ။>
    text <၆၉>
      text <သုဘာသိတံ တေ အနုမောဒိယာန၊ အညံ တံ ပုစ္ဆာမိ တဒိင်္ဃ ဗြူဟိ။>
      text <ယထာ အဟုံ ဒဏ္ဍကီ နာဠိကေရော၊ အထဇ္ဇုနော ကလာဗု စာပိ ရာဇာ။>
      text <တေသံ ဂတိံ ဗြူဟိ သုပါပကမ္မိနံ၊ ကတ္ထူပပန္နာ ဣသိနံ ဝိဟေဌကာ။>
    text <၇၀>
      text <ကိသဉှိ ဝစ္ဆံ အဝကိရိယ ဒဏ္ဍကီ၊ ဥစ္ဆိန္နမူလော သဇနော သရဋ္ဌော။>
      text <ကုက္ကုဠနာမေ နိရယမှိ ပစ္စတိ၊ တဿ ဖုလိင်္ဂါနိ ပတန္တိ ကာယေ။>
    text <၇၁>
      text <ယော သညတေ ပဗ္ဗဇိတေ အဟေဌယိ၊ ဓမ္မံ ဘဏန္တေ သမဏေ အဒူသကေ။>
      text <တံ နာဠိကေရံ သုနခါ ပရတ္ထ၊ သင်္ဂမ္မ ခါဒန္တိ ဝိဖန္ဒမာနံ။>
    text <၇၂>
      text <အထဇ္ဇုနော နိရယေ သတ္တိသူလေ၊ အဝံသိရော ပတိတော ဥဒ္ဓံပါဒော။>
      text <အင်္ဂီရသံ ဂေါတမံ ဟေဌယိတွာ၊ ခန္တိံ တပဿိံ စိရဗြဟ္မစာရိံ။>
    text <၇၃>
      text <ယော ခဏ္ဍသော ပဗ္ဗဇိတံ အဆေဒယိ၊ ခန္တိံ ဝဒန္တံ သမဏံ အဒူသကံ။>
      text <ကလာဗုဝီစိံ ဥပပဇ္ဇ ပစ္စတိ၊ မဟာပတာပံ ကဋုကံ ဘယာနကံ။>
    text <၇၄>
      text <ဧတာနိ သုတွာ နိရယာနိ ပဏ္ဍိတော၊ အညာနိ ပါပိဋ္ဌတရာနိ စေတ္ထ။>
      text <ဓမ္မံ စရေ သမဏဗြာဟ္မဏေသု၊ ဧဝင်္ကရော သဂ္ဂမုပေတိ ဌာနံ။>
    text <၇၅>
      text <သုဘာသိတံ တေ အနုမောဒိယာန၊ အညံ တံ ပုစ္ဆာမိ တဒိင်္ဃ ဗြူဟိ။>
      text <ကထံဝိဓံ သီလဝန္တံ ဝဒန္တိ၊ ကထံဝိဓံ ပညဝန္တံ ဝဒန္တိ။>
      text <ကထံဝိဓံ သပ္ပုရိသံ ဝဒန္တိ၊ ကထံဝိဓံ နော သိရိ နော ဇဟာတိ။>
    text <၇၆>
      text <ကာယေန ဝါစာယ စ ယောဓ သညတော၊ မနသာ စ ကိဉ္စိ န ကရောတိ ပါပံ။>
      text <န အတ္တဟေတူ အလိကံ ဘဏေတိ၊ တထာဝိဓံ သီလဝန္တံ ဝဒန္တိ။>
    text <၇၇>
      text <ဂမ္ဘီရပဉှံ မနသာဘိစိန္တယံ၊ နာစ္စာဟိတံ ကမ္မ ကရောတိ လုဒ္ဒံ။>
      text <ကာလာဂတံ အတ္ထပဒံ န ရိဉ္စတိ၊ တထာဝိဓံ ပညဝန္တံ ဝဒန္တိ။>
    text <၇၈>
      text <ယော ဝေ ကတညူ ကတဝေဒိ ဓီရော၊ ကလျာဏမိတ္တော ဒဠှဘတ္တိ စ ဟောတိ။>
      text <ဒုခိတဿ သက္ကစ္စ ကရောတိ ကိစ္စံ၊ တထာဝိဓံ သပ္ပုရိသံ ဝဒန္တိ။>
    text <၇၉>
      text <ဧတေဟိ သဗ္ဗေဟိ ဂုဏေဟုပေတော၊ သဒ္ဓေါ မုဒူ သံဝိဘာဂီ ဝဒညူ။>
      text <သင်္ဂါဟကံ သခိလံ သဏှဝါစံ၊ တထာဝိဓံ နော သိရိ နော ဇဟာတိ။>
    text <၈၀>
      text <သုဘာသိတံ တေ အနုမောဒိယာန၊ အညံ တံ ပုစ္ဆာမိ တဒိင်္ဃ ဗြူဟိ။>
      text <သီလံ သိရိဉ္စာပိ သတဉ္စ ဓမ္မံ၊ ပညဉ္စ ကံ သေဋ္ဌတရံ ဝဒန္တိ။>
    text <၈၁>
      text <ပညာ ဟိ သေဋ္ဌာ ကုသလာ ဝဒန္တိ၊ နက္ခတ္တရာဇာရိဝ တာရကာနံ။>
      text <သီလံ သီရီ စာပိ သတဉ္စ ဓမ္မော၊ အနွာယိကာ ပညဝတော ဘဝန္တိ။>
    text <၈၂>
      text <သုဘာသိတံ တေ အနုမောဒိယာန၊ အညံ တံ ပုစ္ဆာမိ တဒိင်္ဃ ဗြူဟိ။>
      text <ကထံကရော ကိန္တိကရော ကိမာစရံ၊ ကိံ သေဝမာနော လဘတီဓ ပညံ။>
      text <ပညာယ ဒာနိပ္ပဋိပံ ဝဒေဟိ၊ ကထံကရော ပညဝါ ဟောတိ မစ္စော။>
    text <၈၃>
      text <သေဝေထ ဝုဒ္ဓေ နိပုဏေ ဗဟုဿုတေ၊ ဥဂ္ဂါဟကော စ ပရိပုစ္ဆကော သိယာ။>
      text <သုဏေယျ သက္ကစ္စ သုဘာသိတာနိ၊ ဧဝံကရော ပညဝါ ဟောတိ မစ္စော။>
    text <၈၄>
      text <ပညဝါ ကာမဂုဏေ အဝေက္ခတိ၊ အနိစ္စတော ဒုက္ခတော ရောဂတော စ။>
      text <ဧဝံ ဝိပဿီ ပဇဟာတိ ဆန္ဒံ၊ ဒုက္ခေသု ကာမေသု မဟဗ္ဘယေသု။>
    text <၈၅>
      text <သ ဝီတရာဂေါ ပဝိနေယျ ဒောသံ၊ မေတ္တံ စိတ္တံ ဘာဝယေ အပ္ပမာဏံ။>
      text <သဗ္ဗေသု ဘူတေသု နိဓာယ ဒဏ္ဍံ၊ အနိန္ဒိတော ဗြဟ္မမုပေတိ ဌာနံ။>
    text <၈၆>
      text <မဟတ္ထိယံ အာဂမနံ အဟောသိ၊ တဝမဋ္ဌကာ ဘီမရထဿ စာပိ။>
      text <ကာလိင်္ဂရာဇဿ စ ဥဂ္ဂတဿ၊ သဗ္ဗေသ ဝေါ ကာမရာဂေါ ပဟီနော။>
    text <၈၇>
      text <ဧဝမေတံ ပရစိတ္တဝေဒိ၊ သဗ္ဗေသ နော ကာမရာဂေါ ပဟီနော။>
      text <ကရောဟိ ဩကာသမနုဂ္ဂဟာယ၊ ယထာ ဂတိံ တေ အဘိသမ္ဘဝေမ။>
    text <၈၈>
      text <ကရောမိ ဩကာသမနုဂ္ဂဟာယ၊ တထာ ဟိ ဝေါ ကာမရာဂေါ ပဟီနော။>
      text <ဖရာထ ကာယံ ဝိပုလာယ ပီတိယာ၊ ယထာ ဂတိံ မေ အဘိသမ္ဘဝေထ။>
    text <၈၉>
      text <သဗ္ဗံ ကရိဿာမ တဝါနုသာသနိံ၊ ယံ ယံ တုဝံ ဝက္ခသိ ဘူရိပည။>
      text <ဖရာမ ကာယံ ဝိပုလာယ ပီတိယာ၊ ယထာ ဂတိံ တေ အဘိသမ္ဘဝေမ။>
    text <၉၀>
      text <ကတာယ ဝစ္ဆဿ ကိသဿ ပူဇာ၊ ဂစ္ဆန္တု ဘောန္တော ဣသယော သာဓုရူပါ။>
      text <ဈာနေ ရတာ ဟောထ သဒာ သမာဟိတာ၊ ဧသာ ရတီ ပဗ္ဗဇိတဿ သေဋ္ဌာ။>
    text <၉၁>
      text <သုတွာန ဂါထာ ပရမတ္ထသံဟိတာ၊ သုဘာသိတာ ဣသိနာ ပဏ္ဍိတေန။>
      text <တေ ဝေဒဇာတာ အနုမောဒမာနာ၊ ပက္ကာမု ဒေဝါ ဒေဝပုရံ ယသဿိနော။>
    text <၉၂>
      text <ဂါထာ ဣမာ အတ္ထဝတီ သုဗျဉ္ဇနာ၊ သုဘာသိတာ ဣသိနာ ပဏ္ဍိတေန။>
      text <ယော ကောစိမာ အဋ္ဌိကတွာ သုဏေယျ၊ လဘေထ ပုဗ္ဗာပရိယံ ဝိသေသံ။>
      text <လဒ္ဓါန ပုဗ္ဗာပရိယံ ဝိသေသံ၊ အဒဿနံ မစ္စုရာဇဿ ဂစ္ဆေ။>
    text <၉၃>
      text <သာလိဿရော သာရိပုတ္တော၊ မေဏ္ဍိဿရော စ ကဿပေါ။>
      text <ပဗ္ဗတော အနုရုဒ္ဓေါ စ၊ ကစ္စာယနော စ ဒေဝလော။>
    text <၉၄>
      text <အနုသိဿော စ အာနန္ဒော၊ ကိသဝစ္ဆော စ ကောလိတော။>
      text <နာရဒော ဥဒာယီ ထေရော၊ ပရိသာ ဗုဒ္ဓပရိသာ။>
      text <သရဘင်္ဂေါ လောကနာထော၊ ဧဝံ ဓာရေထ ဇာတကန္တိ။>
    stand <သရဘင်္ဂဇာတကံ ဒုတိယံ။>
    text <  <
    text <၅၂၃။ အလမ္ဗုသာဇာတကံ ၃>
    text <၉၅>
      text <အထ ဗြဝိ ဗြဟာ ဣန္ဒော၊ ဝတြဘူ ဇယတံ ပိတာ။>
      text <ဒေဝကညံ ပရာဘေတွာ၊ သုဓမ္မာယံ အလမ္ဗုသံ။>
    text <၉၆>
      text <မိဿေ ဒေဝါ တံ ယာစန္တိ၊ တာဝတိံသာ သဣန္ဒကာ။>
      text <ဣသိပ္ပလောဘနေ ဂစ္ဆ၊ ဣသိသိင်္ဂံ အလမ္ဗုသေ။>
    text <၉၇>
      text <ပုရာယံ အမှေ အစ္စေတိ၊ ဝတ္တဝါ ဗြဟ္မစရိယဝါ။>
      text <နိဗ္ဗာနာဘိရတော ဝုဒ္ဓေါ၊ တဿ မဂ္ဂါနိ အာဝရ။>
    text <၉၈>
      text <ဒေဝရာဇ ကိမေဝ တွံ၊ မမေဝ တုဝံ သိက္ခသိ။>
      text <ဣသိပ္ပလောဘနေ ဂစ္ဆ၊ သန္တိ အညာပိ အစ္ဆရာ။>
    text <၉၉>
      text <မာဒိသိယော ပဝရာ စေဝ၊ အသောကေ နန္ဒနေ ဝနေ။>
      text <တာသမ္ပိ ဟောတု ပရိယာယော၊ တာပိ ယန္တု ပလောဘနာ။>
    text <၁၀၀>
      text <အဒ္ဓါ ဟိ သစ္စံ ဘဏသိ၊ သန္တိ အညာပိ အစ္ဆရာ။>
      text <တာဒိသိယော ပဝရာ စေဝ၊ အသောကေ နန္ဒနေ ဝနေ။>
    text <၁၀၁>
      text <န တာ ဧဝံ ပဇာနန္တိ၊ ပါရိစရိယံ ပုမံ ဂတာ။>
      text <ယာဒိသံ တွံ ပဇာနာသိ၊ နာရိ သဗ္ဗင်္ဂသောဘနေ။>
    text <၁၀၂>
      text <တွမေဝ ဂစ္ဆ ကလျာဏိ၊ ဣတ္ထီနံ ပဝရာ စသိ။>
      text <တဝေဝ ဝဏ္ဏရူပေန၊ သဝသမာနယိဿသိ။>
    text <၁၀၃>
      text <န ဝါဟံ န ဂမိဿာမိ၊ ဒေဝရာဇေန ပေသိတာ။>
      text <ဝိဘေမိ စေတံ အာသာဒုံ၊ ဥဂ္ဂတေဇော ဟိ ဗြာဟ္မဏော။>
    text <၁၀၄>
      text <အနေကေ နိရယံ ပတ္တာ၊ ဣသိမာသာဒိယာ ဇနာ။>
      text <အာပန္နာ မောဟသံသာရံ၊ တသ္မာ လောမာနိ ဟံသယေ။>
    text <၁၀၅>
      text <ဣဒံ ဝတွာန ပက္ကာမိ၊ အစ္ဆရာ ကာမဝဏ္ဏိနီ။>
      text <မိဿာ မိဿိတု မိစ္ဆန္တီ၊ ဣသိသိင်္ဂံ အလမ္ဗုသာ။>
    text <၁၀၆>
      text <သာ စ တံ ဝနမောဂယှ၊ ဣသိသိင်္ဂေန ရက္ခိတံ။>
      text <ဗိမ္ဗဇာလကသဉ္ဆန္နံ၊ သမန္တာ အဍ္ဎယောဇနံ။>
    text <၁၀၇>
      text <ပါတောဝ ပါတရာသမှိ၊ ဥဒဏှသမယံ ပတိ။>
      text <အဂ္ဂိဋ္ဌံ ပရိမဇ္ဇန္တံ၊ ဣသိသိင်္ဂံ ဥပါဂမိ။>
    text <၁၀၈>
      text <ကာ နု ဝိဇ္ဇုရိဝါဘာသိ၊ ဩသဓီ ဝိယ တာရကာ။>
      text <ဝိစိတ္တဟတ္ထာဘရဏာ၊ အာမုတ္တမဏိကုဏ္ဍလာ။>
    text <၁၀၉>
      text <အာဒိစ္စဝဏ္ဏသင်္ကာသာ၊ ဟေမစန္ဒနဂန္ဓိနီ။>
      text <သညတူရူ မဟာမာယာ၊ ကုမာရီ စာရုဒဿနာ။>
    text <၁၁၀>
      text <ဝိလဂ္ဂါ မုဒုကာ သုဒ္ဓါ၊ ပါဒာ တေ သုပ္ပတိဋ္ဌိတာ။>
      text <ဂမနာ ကာမနီယာ တေ၊ ဟရန္တိယေဝ မေ မနော။>
    text <၁၁၁>
      text <အနုပုဗ္ဗာဝ တေ ဦရူ၊ နာဂနာသသမူပမာ။>
      text <ဝိမဋ္ဌာ တုယှံ သုဿောဏီ၊ အက္ခဿ ဖလကံ ယထာ။>
    text <၁၁၂>
      text <ဥပ္ပလဿေဝ ကိဉ္ဇက္ခါ၊ နာဘိ တေ သာဓု သဏ္ဌိတာ။>
      text <ပူရာ ကဏှဉ္ဇနဿေဝ၊ ဒူရတော ပဋိဒိဿတိ။>
    text <၁၁၃>
      text <ဒုဝိဓာ ဇာတာ ဥရဇာ၊ အဝဏ္ဋာ သာဓု ပစ္စုဒာ။>
      text <ပယောဓရာ အပတိတာ၊ အဍ္ဎလာဗုသမာ ထနာ။>
    text <၁၁၄>
      text <ဒီဃာ ကမ္ဗုတလာဘာသာ၊ ဂီဝါ ဧဏေယျကာ ယထာ။>
      text <ပဏ္ဍရာဝရဏာ ဝဂ္ဂု၊ စတုတ္ထမနသန္နိဘာ။>
    text <၁၁၅>
      text <ဥဒ္ဓဂ္ဂါ စ အဓဂ္ဂါ စ၊ ဒုမဂ္ဂပရိမဇ္ဇိတာ။>
      text <ဒုဝိဇာ နေလသမ္ဘူတာ၊ ဒန္တာ တဝ သုဒဿနာ။>
    text <၁၁၆>
      text <အပဏ္ဍရာ လောဟိတန္တာ၊ ဇိဉ္ဇူက ဖလသန္နိဘာ။>
      text <အာယတာ စ ဝိသာလာ စ၊ နေတ္တာ တဝ သုဒဿနာ။>
    text <၁၁၇>
      text <နာတိဒီဃာ သုသမ္မဋ္ဌာ၊ ကနကဗျာ သမောစိတာ။>
      text <ဥတ္တမင်္ဂရုဟာ တုယှံ၊ ကေသာ စန္ဒနဂန္ဓိကာ။>
    text <၁၁၈>
      text <ယာဝတာ ကသိဂေါရက္ခါ၊ ဝါဏိဇာနံ စ ယာ ဂတိ။>
      text <ဣသီနဉ္စ ပရက္ကန္တံ၊ သညတာနံ တပဿိနံ။>
    text <၁၁၉>
      text <န တေ သမသမံ ပဿေ၊ အသ္မိံ ပထဝိ မဏ္ဍလေ။>
      text <ကော ဝါ တွံ ကဿ ဝါ ပုတ္တော၊ ကထံ ဇာနေမု တံ မယံ။>
    text <၁၂၀>
      text <န ပဉှကာလော ဘဒ္ဒန္တေ၊ ကဿပေဝံ ဂတေ သတိ။>
      text <ဧဟိ သမ္မ ရမိဿာမ၊ ဥဘော အသ္မာကမဿမေ။>
      text <ဧဟိ တံ ဥပဂူဟိဿံ၊ ရတီနံ ကုသလော ဘဝ။>
    text <၁၂၁>
      text <ဣဒံ ဝတွာန ပက္ကာမိ၊ အစ္ဆရာ ကာမဝဏ္ဏိနီ။>
      text <မိဿာ မိဿိတုမိစ္ဆန္တီ၊ ဣသိသိင်္ဂံ အလမ္ဗုသာ။>
    text <၁၂၂>
      text <သော စ ဝေဂေန နိက္ခမ္မ၊ ဆေတွာ ဒန္ဓပရက္ကမံ။>
      text <တမုတ္တမာသု ဝေဏီသု၊ အဇ္ဈပ္ပတ္တော ပရာမသိ။>
    text <၁၂၃>
      text <တမုဒာဝတ္တ ကလျာဏီ၊ ပလိဿဇိ သုသောဘနာ။>
      text <စဝိတမှိ ဗြဟ္မစရိယာ၊ ယထာ တံ အထ တောသိတာ။>
    text <၁၂၄>
      text <မနသာ အဂမာ ဣန္ဒံ၊ ဝသန္တံ နန္ဒနေ ဝနေ။>
      text <တဿာ သင်္ကပ္ပမညာယ၊ မဃဝါ ဒေဝကုဉ္ဇရော။>
    text <၁၂၅>
      text <ပလ္လင်္ကံ ပဟိဏီ ခိပ္ပံ၊ သောဝဏ္ဏံ သောပဝါဟနံ။>
      text <သဥတ္တရစ္ဆဒပညာသံ၊ သဟဿပဋိယတ္ထတံ။>
    text <၁၂၆>
      text <တမေနံ တတ္ထ ဓာရေသိ၊ ဥရေ ကတွာန သောဘနာ။>
      text <ယထာ ဧကမုဟုတ္တံဝ၊ တီဏိ ဝဿာနိ ဓာရယိ။>
    text <၁၂၇>
      text <ဝိမဒော တီဟိ ဝဿေဟိ၊ ပဗုဇ္ဈိတွာန ဗြာဟ္မဏော။>
      text <အဒ္ဒသာသိ ဟရိတ ရုက္ခေ၊ သမန္တာ အဂ္ဂိယာယနံ။>
    text <၁၂၈>
      text <နဝပတ္တဝနံ ဖုလ္လံ၊ ကောကိလဂ္ဂဏဃောသိတံ။>
      text <သမန္တာ ပဝိလောကေတွာ၊ ရုဒံ အဿူနိ ဝတ္တယိ။>
    text <၁၂၉>
      text <န ဇုဟေ န ဇပေ မန္တေ၊ အဂ္ဂိဟုတ္တံ ပဟာပိတံ။>
      text <ကော နု မေ ပါရိစရိယာယ၊ ပုဗ္ဗေ စိတ္တံ ပလောဘယိ။>
    text <၁၃၀>
      text <အရညေ မေ ဝိဟရတော၊ ယော မေ တေဇာ ဟ သမ္ဘုတံ။>
      text <နာနာရတ္နပရိပူရံ၊ နာဝံဝ ဂဏှိ အဏ္ဏဝေ။>
    text <၁၃၁>
      text <အဟံ တေ ပါရိစရိယာယ၊ ဒေဝရာဇေန ပေသိတာ။>
      text <အဝဓိံ စိတ္တံ စိတ္တေန၊ ပမာဒော တွံ န ဗုဇ္ဈသိ။>
    text <၁၃၂>
      text <ဣမာနိ ကိရ မံ တာတော၊ ကဿပေါ အနုသာသတိ။>
      text <ကမလာသဒိသိတ္ထိယော၊ တာယော ဗုဇ္ဈေသိ မာဏဝ။>
    text <၁၃၃>
      text <ဥရေ ဂဏ္ဍာယော ဗုဇ္ဈေသိ၊ တာယော ဗုဇ္ဈေသိ မာဏဝ။>
      text <ဣစ္စာနုသာသိ မံ တာတော၊ ယထာ မံ အနုကမ္ပကော။>
    text <၁၃၄>
      text <တဿာဟံ ဝစနံ နာကံ၊ ပိတု ဝုဒ္ဓဿ သာသနံ။>
      text <အရညေ နိမ္မနုဿမှိ၊ သွဇ္ဇ ဈာယာမိ ဧကကော။>
    text <၁၃၅>
      text <သောဟံ တထာ ကရိဿာမိ၊ ဓိရတ္ထု ဇီဝိတေန မေ။>
      text <ပုန ဝါ တာဒိသော ဟေဿံ၊ မရဏံ မေ ဘဝိဿတိ။>
    text <၁၃၆>
      text <တဿ တေဇံ ဝီရိယဉ္စ၊ ဓိတိံ ဉတွာ အဝဋ္ဌိတံ။>
      text <သိရသာ အဂ္ဂဟီ ပါဒေ၊ ဣသိသိင်္ဂံ အလမ္ဗုသာ။>
    text <၁၃၇>
      text <မာ မေ ကုဇ္ဈ မဟာဝီရ၊ မာ မေ ကုဇ္ဈ မဟာဣသေ။>
      text <မဟာ အတ္ထော မယာ စိဏ္ဏော၊ တိဒသာနံ ယသဿိနံ။>
      text <တယာ သံကမ္ပိတံ အာသိ၊ သဗ္ဗံ ဒေဝပုရံ တဒာ။>
    text <၁၃၈>
      text <တာဝတိံသာ စ ယေ ဒေဝါ၊ တိဒသာနဉ္စ ဝါသဝေါ။>
      text <တွဉ္စ ဘဒ္ဒေ သုခီ ဟောဟိ၊ ဂစ္ဆ ကညေ ယထာသုခံ။>
    text <၁၃၉>
      text <တဿ ပါဒေ ဂဟေတွာန၊ ကတွာ စ နံ ပဒက္ခိဏံ။>
      text <အဉ္ဇလိံ ပဂ္ဂဟေတွာန၊ တမှာ ဌာနာ အပက္ကမိ။>
    text <၁၄၀>
      text <ယော စ တဿာသိ ပလ္လင်္ကော၊ သောဝဏ္ဏော သောပဝါဟနော။>
      text <သဥတ္တရစ္ဆဒပညာသော၊ သဟဿပဋိယတ္ထတော။>
      text <တမေဝ ပလ္လင်္ကမာရုယှ၊ အဂါ ဒေဝါန သန္တိကေ။>
    text <၁၄၁>
      text <တမောက္ကမိဝ အာယန္တိံ၊ ဇလန္တိံ ဝိဇ္ဇုတံ ယထာ။>
      text <ပတီတော သုမနော ဝိတ္တော၊ ဒေဝိန္ဒော အဒဒာ ဝရံ။>
      text <>
    text <၁၄၂>
      text <ဝရဉ္စေ မေ အဒော သက္က၊ သဗ္ဗဘူတာနမိဿရ။>
      text <နိသိပ္ပလောဘိကာ ဂစ္ဆေ၊ ဧတံ သက္က ဝရံ ဝရေတိ။>
    stand <အလမ္ဗုသာဇာတကံ တတိယံ။>
    text <  <
    text <၅၂၄။ သင်္ခပါလဇာတကံ ၄>
    text <၁၄၃>
      text <အရိယာဝကာသောသိ ပသန္နနေတ္တော၊ မညေ ဘဝံ ပဗ္ဗဇိတော ကုလမှာ။>
      text <ကထံ နု ဝိတ္တာနိ ပဟာယ ဘောဂေ၊ ပဗ္ဗဇိ နိက္ခမ္မ ဃရာ သပည။>
    text <၁၄၄>
      text <သယံ ဝိမာနံ နရဒေဝ ဒိသွာ၊ မဟာနုဘာဝဿ မဟောရဂဿ။>
      text <ဒိသွာန ပုညာန မဟာဝိပါကံ၊ သဒ္ဓါယဟံ ပဗ္ဗဇိတောမှိ ရာဇ။>
    text <၁၄၅>
      text <န ကာမကာမာ န ဘယာ န ဒောသာ၊ ဝါစံ မုသာ ပဗ္ဗဇိတာ ဘဏန္တိ။>
      text <အက္ခါဟိ မေ ပုစ္ဆိတော ဧတမတ္ထံ၊ သုတွာန မေ ဇာယိဟိတိပ္ပသာဒော။>
    text <၁၄၆>
      text <ဝါဏိဇ္ဇ ရဋ္ဌာဓိပ ဂစ္ဆမာနော၊ ပထေ အဒ္ဒသာသိမှိ ဘောဇပုတ္တေ။>
      text <ပဝဒ္ဓကာယံ ဥရဂံ မဟန္တံ၊ အာဒာယ ဂစ္ဆန္တေ ပမောဒမာနေ။>
    text <၁၄၇>
      text <သောဟံ သမာဂမ္မ ဇနိန္ဒ တေဟိ၊ ပဟဋ္ဌလောမော အဝစမှိ ဘီတော။>
      text <ကုဟိံ အယံ နီယတိ ဘီမကာယော၊ နာဂေန ကိံ ကာဟထ ဘောဇပုတ္တာ။>
    text <၁၄၈>
      text <နာဂေါ အယံ နီယတိ ဘောဇနတ္ထာ၊ ပဝဒ္ဓကာယော ဥရဂေါ မဟန္တော။>
      text <သာဒုဉ္စ ထူလဉ္စ မုဒုဉ္စ မံသံ၊ န တွံ ရသညာသိ ဝိဒေဟပုတ္တ။>
    text <၁၄၉>
      text <ဣတော မယံ ဂန္တွာ သကံ နိကေတံ၊ အာဒာယ သတ္ထာနိ ဝိကောပယိတွာ။>
      text <မံသာနိ ဘောက္ခါမ ပမောဒမာနာ၊ မယဉှိ ဝေ သတ္တဝေါ ပန္နဂါနံ။>
    text <၁၅၀>
      text <သစေ အယံ နီယတိ ဘောဇနတ္ထာ၊ ပဝဒ္ဓကာယော ဥရဂေါ မဟန္တော။>
      text <ဒဒာမိ ဝေါ ဗလိဗဒ္ဒာနိ သောဠသ၊ နာဂံ ဣမံ မုဉ္စထ ဗန္ဓနသ္မာ။>
    text <၁၅၁>
      text <အဒ္ဓါ ဟိ နော ဘက္ခေါ အယံ မနာပေါ၊ ဗဟူ စ နော ဥရဂါ ဘုတ္တပုဗ္ဗာ။>
      text <ကရောမ တေ တံ ဝစနံ အဠာရ၊ မိတ္တဉ္စ နော ဟောဟိ ဝိဒေဟပုတ္တ။>
    text <၁၅၂>
      text <တဒဿု တေ ဗန္ဓနာ မောစယိံသု၊ ယံ နတ္ထုတော ပဋိမောက္ကဿ ပါသေ။>
      text <မုတ္တော စ သော ဗန္ဓနာ နာဂရာဇာ၊ ပက္ကာမိ ပါစီနမုခေါ မုဟုတ္တံ။>
    text <၁၅၃>
      text <ဂန္တွာန ပါစီနမုခေါ မုဟုတ္တံ၊ ပုဏ္ဏေဟိ နေတ္တေဟိ ပလောကယီ မံ။>
      text <တဒာဿဟံ ပိဋ္ဌိတော အနွဂစ္ဆိံ၊ ဒသင်္ဂုလိံ အဉ္ဇလိံ ပဂ္ဂဟေတွာ။>
    text <၁၅၄>
      text <ဂစ္ဆေဝ ခေါ တွံ တရမာနရူပေါ၊ မာ တံ အမိတ္တာ ပုနရဂ္ဂဟေသုံ။>
      text <ဒုက္ခေါ ဟိ လုဒ္ဒေဟိ ပုနာ သမာဂမော၊ အဒဿနံ ဘောဇပုတ္တာန ဂစ္ဆ။>
    text <၁၅၅>
      text <အဂမာသိ သော ရဟဒံ ဝိပ္ပသန္နံ၊ နီလောဘာသံ ရမဏီယံ သုတိတ္ထံ။>
      text <သမောတတံ ဇမ္ဗုဟိ ဝေတသာဟိ၊ ပါဝေက္ခိ နိတ္တိဏ္ဏဘယော ပတီတော။>
    text <၁၅၆>
      text <သော တံ ပဝိဿ န စိရဿ နာဂေါ၊ ဒိဗ္ဗေန မေ ပါတုရဟုံ ဇနိန္ဒ။>
      text <ဥပဋ္ဌဟီ မံ ပိတရံဝ ပုတ္တော၊ ဟဒယင်္ဂမံ ကဏ္ဏသုခံ ဘဏန္တော။>
    text <၁၅၇>
      text <တွံ မေသိ မာတာ စ ပိတာ အဠာရ၊ အဗ္ဘန္တရော ပါဏဒဒော သဟာယော။>
      text <သကဉ္စ ဣဒ္ဓိံ ပဋိလာဘကောသ္မိ၊ အဠာရ ပဿ မေ နိဝေသနာနိ။>
      text <ပဟူတဘက္ခံ ဗဟုအန္နပါနံ၊ မသက္ကသာရံ ဝိယ ဝါသဝဿ။>
    text <၁၅၈>
      text <တံ ဘူမိဘာဂေဟိ ဥပေတရူပံ၊ အသက္ခရာ စေဝ မုဒူ သုဘာ စ။>
      text <နီစတ္တိဏာ အပ္ပရဇာ စ ဘူမိ၊ ပါသာဒိကာ ယတ္ထ ဇဟန္တိ သောကံ။>
    text <၁၅၉>
      text <အနာဝကုလာ ဝေဠုရိယူပနီလာ၊ စတုဒ္ဒိသံ အမ္ဗဝနံ သုရမ္မံ။>
      text <ပက္ကာ စ ပေသီ စ ဖလာ သုဖုလ္လာ၊ နိစ္စောတုကာ ဓာရယန္တီ ဖလာနိ။>
    text <၁၆၀>
      text <တေသံ ဝနာနံ နရဒေဝ မဇ္ဈေ၊ နိဝေသနံ ဘဿရသန္နိကာသံ။>
      text <ရဇတဂ္ဂဠံ သောဝဏ္ဏမယံ ဥဠာရံ၊ ဩဘာသတီ ဝိဇ္ဇုရိဝန္တလိက္ခေ။>
    text <၁၆၁>
      text <မဏီမယာ သောဏ္ဏမယာ ဥဠာရာ၊ အနေကစိတ္တာ သတတံ သုနိမ္မိတာ။>
      text <ပရိပူရာ ကညာဟိ အလင်္ကတာဘိ၊ သုဝဏ္ဏကာယူရဓရာဟိ ရာဇ။>
    text <၁၆၂>
      text <သော သင်္ခပါလော တရမာနရူပေါ၊ ပါသာဒမာရုယှ အနောမဝဏ္ဏော။>
      text <သဟဿထမ္ဘံ အတုလာနုဘာဝံ၊ ယတ္ထဿ ဘရိယာ မဟေသီ အဟောသိ။>
    text <၁၆၃>
      text <ဧကာ စ နာရီ တရမာနရူပါ၊ အာဒာယ ဝေဠုရိယမယံ မဟဂ္ဃံ။>
      text <သုဘံ မဏိံ ဇာတိမန္တူပပန္နံ၊ အစောဒိတာ အာသနမဗ္ဘိဟာသိ။>
    text <၁၆၄>
      text <တတော မံ ဥရဂေါ ဟတ္ထေ ဂဟေတွာ၊ နိသီဒယီ ပါမုခအာသနသ္မိံ။>
      text <ဣဒမာသနံ အတြ ဘဝံ နိသီဒတု၊ ဘဝဉှိ မေ အညတရော ဂရူနံ။>
    text <၁၆၅>
      text <အညာ စ နာရီ တရမာနရူပါ၊ အာဒာယ ဝါရိံ ဥပသင်္ကမိတွာ။>
      text <ပါဒာနိ ပက္ခါလယီ မေ ဇနိန္ဒ၊ ဘရိယာဝ ဘတ္တူ ပတိနော ပိယဿ။>
    text <၁၆၆>
      text <အပရာ စ နာရီ တရမာနရူပါ၊ ပဂ္ဂယှ သောဝဏ္ဏမယာယ ပါတိယာ။>
      text <အနေကသူပံ ဝိဝိဓံ ဝိယဉ္ဇနံ၊ ဥပနာမယီ ဘတ္တ မနုညရူပံ။>
    text <၁၆၇>
      text <တုရိယေဟိ မံ ဘာရတ ဘုတ္တဝန္တံ၊ ဥပဋ္ဌဟုံ ဘတ္တု မနော ဝိဒိတွာ။>
      text <တတုတ္တရိံ မံ နိပတီ မဟန္တံ၊ ဒိဗ္ဗေဟိ ကာမေဟိ အနပ္ပကေဟိ။>
    text <၁၆၈>
      text <ဘရိယာ မမေတာ တိသတာ အဠာရ၊ သဗ္ဗတ္တမဇ္ဈာ ပဒုမုတ္တရာဘာ။>
      text <အဠာရ ဧတာဿု တေ ကာမကာရာ၊ ဒဒာမိ တေ တာ ပရိစာရယဿု။>
    text <၁၆၉>
      text <သံဝစ္ဆရံ ဒိဗ္ဗရသာနုဘုတွာ၊ တဒာဿုဟံ ဥတ္တရိမဇ္ဈဘာသိံ။>
      text <နာဂဿိဒံ ကိန္တိ ကထဉ္စ လဒ္ဓံ၊ ကထဇ္ဈဂမာသိ ဝိမာနသေဋ္ဌံ။>
    text <၁၇၀>
      text <အဓိစ္စ လဒ္ဓံ ပရိဏာမဇံ တေ၊ သယံကတံ ဥဒာဟု ဒေဝေဟိ ဒိန္နံ။>
      text <ပုစ္ဆာမိ တံ နာဂရာဇေတမတ္ထံ၊ ကထဇ္ဈဂမာသိ ဝိမာနသေဋ္ဌံ။>
    text <၁၇၁>
      text <နာဓိစ္စ လဒ္ဓံ န ပရိဏာမဇံ မေ၊ န သယံကတံ နာပိ ဒေဝေဟိ ဒိန္နံ။>
      text <သကေဟိ ကမ္မေဟိ အပါပကေဟိ၊ ပုညေဟိ မေ လဒ္ဓမိဒံ ဝိမာနံ။>
    text <၁၇၂>
      text <ကိံ တေ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။>
      text <အက္ခါဟိ မေ နာဂရာဇေတမတ္ထံ၊ ကထံ နု တေ လဒ္ဓမိဒံ ဝိမာနံ။>
    text <၁၇၃>
      text <ရာဇာ အဟောသိံ မဂဓာနမိဿရော၊ ဒုယျောဓနော နာမ မဟာနုဘာဝေါ။>
      text <သော ဣတ္တရံ ဇီဝိတံ သံဝိဒိတွာ၊ အသဿတံ ဝိပရိဏာမဓမ္မံ။>
    text <၁၇၄>
      text <အန္နဉ္စ ပါနဉ္စ ပသန္နစိတ္တော၊ သက္ကစ္စ ဒာနံ ဝိပုလံ အဒာသိံ။>
      text <ဩပါနဘူတံ မေ ဃရံ တဒာသိ၊ သန္တပ္ပိတာ သမဏဗြာဟ္မဏာ စ။>
    text <၁၇၅>
      text <မာလဉ္စ ဂန္ဓဉ္စ ဝိလေပနဉ္စ၊ ပဒီပိယံ ယာနမုပဿယဉ္စ။>
      text <အစ္ဆာဒနံ သေယျမထန္နပါနံ၊ သက္ကစ္စ ဒာနာနိ အဒမှ တတ္ထ။>
    text <၁၇၆>
      text <တံ မေ ဝတံ တံ ပန ဗြဟ္မစရိယံ၊ တဿ သုစိဏ္ဏဿ အယံ ဝိပါကော။>
      text <တေနေဝ မေ လဒ္ဓမိဒံ ဝိမာနံ၊ ပဟူတဘက္ခံ ဗဟုအန္နပါနံ။>
      text <နစ္စေဟိ ဂီတေဟိ စုပေတရူပံ၊ စိရဋ္ဌိတိကံ န စ သဿတာယံ။>
    text <၁၇၇>
      text <အပ္ပါနုဘာဝါ တံ မဟာနုဘာဝံ၊ တေဇဿိနံ ဟန္တိ အတေဇဝန္တော။>
      text <ကိမေဝ ဒာဌာဝုဓ ကိံ ပဋိစ္စ၊ ဟတ္ထတ္တ မာဂစ္ဆိ ဝနိဗ္ဗကာနံ။>
    text <၁၇၈>
      text <ဘယံ နု တေ အနွဂတံ မဟန္တံ၊ တေဇော နု တေ နာနွဂံ ဒန္တမူလံ။>
      text <ကိမေဝ ဒာဌာဝုဓ ကိံ ပဋိစ္စ၊ ကိလေသမာပဇ္ဇိ ဝနိဗ္ဗကာနံ။>
    text <၁၇၉>
      text <န မေ ဘယံ အနွဂတံ မဟန္တံ၊ တေဇော န သက္ကာ မမ တေဟိ ဟန္တုံ။>
      text <သတဉ္စ ဓမ္မာနိ သုကိတ္တိတာနိ၊ သမုဒ္ဒဝေလာဝ ဒုရစ္စယာနိ။>
    text <၁၈၀>
      text <စာတုဒ္ဒသိံ ပဉ္စဒသိံ အဠာရ၊ ဥပေါသထံ နိစ္စမုပါဝသာမိ။>
      text <အထာဂမုံ သောဠသ ဘောဇပုတ္တာ၊ ရဇ္ဇုံ ဂဟေတွာန ဒဠှဉ္စ ပါသံ။>
    text <၁၈၁>
      text <ဘေတွာန နာသံ အတိကဿ ရဇ္ဇုံ၊ နယိံသု မံ သမ္ပရိဂယှ လုဒ္ဒာ။>
      text <ဧတာဒိသံ ဒုက္ခမဟံ တိတိက္ခံ၊ ဥပေါသထံ အပ္ပဋိကောပယန္တော။>
    text <၁၈၂>
      text <ဧကာယနေ တံ ပထေ အဒ္ဒသံသု၊ ဗလေန ဝဏ္ဏေန စုပေတရူပံ။>
      text <သိရိယာ ပညာယ စ ဘာဝိတောသိ၊ ကိံ ပတ္ထယံ နာဂ တပေါ ကရောသိ။>
    text <၁၈၃>
      text <န ပုတ္တဟေတူ န ဓနဿ ဟေတု၊ န အာယုနော စာပိ အဠာရ ဟေတု။>
      text <မနုဿယောနိံ အဘိပတ္ထယာနော၊ တသ္မာ ပရက္ကမ္မ တပေါ ကရောမိ။>
    text <၁၈၄>
      text <တွံ လောဟိတက္ခေါ ဝိဟတန္တရံသော၊ အလင်္ကတော ကပ္ပိတကေသမဿု။>
      text <သုရောသိတော လောဟိတစန္ဒနေန၊ ဂန္ဓဗ္ဗရာဇာဝ ဒိသာ ပဘာသသိ။>
    text <၁၈၅>
      text <ဒေဝိဒ္ဓိပတ္တောသိ မဟာနုဘာဝေါ၊ သဗ္ဗေဟိ ကာမေဟိ သမင်္ဂိဘူတော။>
      text <ပုစ္ဆာမိ တံ နာဂရာဇေတမတ္ထံ၊ သေယျော ဣတော ကေန မနုဿလောကော။>
    text <၁၈၆>
      text <အဠာရ နာညတြ မနုဿလောကာ၊ သုဒ္ဓီ ဝ သံဝိဇ္ဇတိ သံယမော ဝါ။>
      text <အဟဉ္စ လဒ္ဓါန မနုဿယောနိံ၊ ကာဟာမိ ဇာတိမရဏဿ အန္တံ။>
    text <၁၈၇>
      text <သံဝစ္ဆရော မေ ဝသတော တဝန္တိကေ၊ အန္နေန ပါနေန ဥပဋ္ဌိတောသ္မိ။>
      text <အာမန္တယိတွာန ပလေမိ နာဂ၊ စိရပ္ပဝုဋ္ဌောသ္မိ အဟံ ဇနိန္ဒ။>
    text <၁၈၈>
      text <ပုတ္တာ စ ဒာရာ အနုဇီဝိနော စ၊ နိစ္စာနုသိဋ္ဌာ ဥပတိဋ္ဌတေ တံ။>
      text <ကစ္စိန္နု တံ နာဘိသပိတ္ထ ကောစိ၊ ပိယဉှိ မေ ဒဿနံ တုယှံ အဠာရ။>
    text <၁၈၉>
      text <ယထာပိ မာတူ စ ပိတူ အဂါရေ၊ ပုတ္တော ပိယော ပဋိဝိဟိတော ဝသေယျ။>
      text <တတောပိ မယှံ ဣဓမေဝ သေယျော၊ စိတ္တဉှိ တေ နာဂ မယီ ပသန္နံ။>
    text <၁၉၀>
      text <မဏီ မမံ ဝိဇ္ဇတိ လောဟိတင်္ကော၊ ဓနာဟရော မဏိရတနံ ဥဠာရံ။>
      text <အာဒာယ တွံ ဂစ္ဆ သကံ နိကေတံ၊ လဒ္ဓါ ဓနံ တံ မဏိမောဿဇဿု။>
    text <၁၉၁>
      text <ဒိဋ္ဌာ မယာ မာနုသကာပိ ကာမာ၊ အသဿတာ ဝိပရိဏာမဓမ္မာ။>
      text <အာဒီနဝံ ကာမဂုဏေသု ဒိသွာ၊ သဒ္ဓါယဟံ ပဗ္ဗဇိတောမှိ ရာဇ။>
    text <၁၉၂>
      text <ဒုမပ္ဖလာနီဝ ပတန္တိ မာဏဝါ၊ ဒဟရာ စ ဝုဒ္ဓါ စ သရီရဘေဒာ။>
      text <ဧတမ္ပိ ဒိသွာ ပဗ္ဗဇိတောမှိ ရာဇ၊ အပဏ္ဏကံ သာမညမေဝ သေယျော။>
    text <၁၉၃>
      text <အဒ္ဓါ ဟဝေ သေဝိတဗ္ဗာ သပညာ၊ ဗဟုဿုတာ ယေ ဗဟုဌာနစိန္တိနော။>
      text <နာဂဉ္စ သုတွာန တဝဉ္စဠာရ၊ ကာဟာမိ ပုညာနိ အနပ္ပကာနိ။>
    text <၁၉၄>
      text <အဒ္ဓါ ဟဝေ သေဝိတဗ္ဗာ သပညာ၊ ဗဟုဿုတာ ယေ ဗဟုဌာနစိန္တိနော။>
      text <နာဂဉ္စ သုတွာန မမဉ္စ ရာဇ၊ ကရောဟိ ပုညာနိ အနပ္ပကာနီတိ။>
    stand <သင်္ခပါလဇာတကံ စတုတ္ထံ။>
    text <  <
    text <၅၂၅။ စူဠသုတသောမဇာတကံ ၅>
    text <၁၉၅>
      text <အာမန္တယာမိ နိဂမံ၊ မိတ္တာမစ္စေ ပရိဿဇေ။>
      text <သိရသ္မိံ ပလိတံ ဇာတံ၊ ပဗ္ဗဇ္ဇံ ဒာနိ ရောစဟံ။>
    text <၁၉၆>
      text <အဘုမ္မေ ကထံ နု ဘဏသိ၊ သလ္လံ မေ ဒေဝ ဥရသိ ကပ္ပေသိ။>
      text <သတ္တသတာ တေ ဘရိယာ၊ ကထံ နု တေ တာ ဘဝိဿန္တိ။>
    text <၁၉၇>
      text <ပညာယိဟိန္တိ ဧတာ၊ ဒဟရာ အညမ္ပိ တာ ဂမိဿန္တိ။>
      text <သဂ္ဂဉ္စဿ ပတ္ထယာနော၊ တေန အဟံ ပဗ္ဗဇိဿာမိ။>
    text <၁၉၈>
      text <ဒုလ္လဒ္ဓံ မေ အာသိ သုတသောမ၊ ယဿ တေ ဟောမဟံ မာတာ။>
      text <ယံ မေ ဝိလပန္တိယာ၊ အနပေက္ခေါ ပဗ္ဗဇသိ ဒေဝ။>
    text <၁၉၉>
      text <ဒုလ္လဒ္ဓံ မေ အာသိ သုတသောမ၊ ယံ တံ အဟံ ဝိဇာယိဿံ။>
      text <ယံ မေ ဝိလပန္တိယာ၊ အနပေက္ခေါ ပဗ္ဗဇသိ ဒေဝ။>
    text <၂၀၀>
      text <ကော နာမေသော ဓမ္မော၊ သုတသောမ ကာ စ နာမ ပဗ္ဗဇ္ဇာ။>
      text <ယံ နော အမှေ ဇိဏ္ဏေ၊ အနပေက္ခေါ ပဗ္ဗဇသိ ဒေဝ။>
    text <၂၀၁>
      text <ပုတ္တာပိ တုယှံ ဗဟဝေါ၊ ဒဟရာ အပ္ပတ္တယောဗ္ဗနာ။>
      text <မဉ္ဇူ တေပိ တံ အပဿန္တာ၊ မညေ ဒုက္ခံ နိဂစ္ဆန္တိ။>
    text <၂၀၂>
      text <ပုတ္တေဟိ စ မေ ဧတေဟိ၊ ဒဟရေဟိ အပ္ပတ္တယောဗ္ဗနေဟိ။>
      text <မဉ္ဇူဟိ သဗ္ဗေဟိပိ တုမှေဟိ၊ စိရမ္ပိ ဌတွာ ဝိနာသဘာဝေါ။>
    text <၂၀၃>
      text <ဆိန္နံ နု တုယှံ ဟဒယံ၊ အဒု တေ ကရုဏာ စ နတ္ထိ အမှေသု။>
      text <ယံ နော ဝိကန္ဒန္တိယော၊ အနပေက္ခေါ ပဗ္ဗဇသိ ဒေဝ။>
    text <၂၀၄>
      text <န စ မယှံ ဆိန္နံ ဟဒယံ၊ အတ္ထိ ကရုဏာပိ မယှံ တုမှေသု။>
      text <သဂ္ဂဉ္စ ပတ္ထယာနော၊ တေန အဟံ ပဗ္ဗဇိဿာမိ။>
    text <၂၀၅>
      text <ဒုလ္လဒ္ဓံ မေ အာသိ၊ သုတသောမ ယဿ တေ အဟံ ဘရိယာ။>
      text <ယံ မေ ဝိလပန္တိယာ၊ အနပေက္ခေါ ပဗ္ဗဇသိ ဒေဝ။>
    text <၂၀၆>
      text <ဒုလ္လဒ္ဓံ မေ အာသိ၊ သုတသောမ ယဿ တေ အဟံ ဘရိယာ။>
      text <ယံ မေ ကုစ္ဆိပဋိသန္ဓိံ၊ အနပေက္ခေါ ပဗ္ဗဇသိ ဒေဝ။>
    text <၂၀၇>
      text <ပရိပက္ကော မေ ဂဗ္ဘော၊ ကုစ္ဆိဂတော ယာဝ နံ ဝိဇာယာမိ။>
      text <မာဟံ ဧကာ ဝိဓဝါ၊ ပစ္ဆာ ဒုက္ခါနိ အဒ္ဒက္ခိံ။>
    text <၂၀၈>
      text <ပရိပက္ကော တေ ဂဗ္ဘော၊ ကုစ္ဆိဂတော ဣင်္ဃ တွံ ဝိဇာယဿု။>
      text <ပုတ္တံ အနောမဝဏ္ဏံ၊ တံ ဟိတွာ ပဗ္ဗဇိဿာမိ။>
    text <၂၀၉>
      text <မာ တွံ စန္ဒေ ရုဒိ၊ မာ သောစိ ဝနတိမိရမတ္တက္ခိ။>
      text <အာရောဟ ဝရပါသာဒံ၊ အနပေက္ခေါ အဟံ ဂမိဿာမိ။>
    text <၂၁၀>
      text <ကော တံ အမ္မ ကောပေသိ၊ ကိံ ရောဒသိ ပေက္ခသိ စ မံ ဗာဠှံ။>
      text <ကံ အဝဇ္ဈံ ဃာတေမိ၊ ဉာတီနံ ဥဒိက္ခမာနာနံ။>
    text <၂၁၁>
      text <န ဟိ သော သက္ကာ ဟန္တုံ၊ ဝိဇိတာဝီ ယော မံ တာတ ကောပေသိ။>
      text <ပိတာ တေ မံ တာတ အဝစ၊ အနပေက္ခေါ အဟံ ဂမိဿာမိ။>
    text <၂၁၂>
      text <ယောဟံ ပုဗ္ဗေ နိယျာမိ၊ ဥယျာနံ မတ္တကုဉ္ဇရေ စ ယောဓေမိ။>
      text <သုတသောမေ ပဗ္ဗဇိတေ၊ ကထံ နု ဒာနိ ကရိဿာမိ။>
    text <၂၁၃>
      text <မာတုစ္စ မေ ရုဒန္တျာ၊ ဇေဋ္ဌဿ စ ဘာတုနော အကာမဿ။>
      text <ဟတ္ထေပိ တေ ဂဟေဿံ၊ န ဟိ ဂစ္ဆသိ နော အကာမာနံ။>
    text <၂၁၄>
      text <ဥဋ္ဌေဟိ တွံ ဓာတိ၊ ဣမံ ကုမာရံ ရမေဟိ အညတ္ထ။>
      text <မာ မေ ပရိပန္ထမကာသိ၊ သဂ္ဂံ မမ ပတ္ထယာနဿ။>
    text <၂၁၅>
      text <ယံ နူနိမံ ဒဒေယျံ ပဘင်္ကရံ၊ ကော နု မေ ဣမိနာတ္ထော။>
      text <သုတသောမေ ပဗ္ဗဇိတေ၊ ကိံ နု မေနံ ကရိဿာမိ။>
    text <၂၁၆>
      text <ကောသော စ တုယှံ ဝိပုလော၊ ကောဋ္ဌာဂါရဉ္စ တုယှံ ပရိပူရံ။>
      text <ပထဝီ စ တုယှံ ဝိဇိတာ၊ ရမဿု မာ ပဗ္ဗဇိ ဒေဝ။>
    text <၂၁၇>
      text <ကောသော စ မယှံ ဝိပုလော၊ ကောဋ္ဌာဂါရဉ္စ မယှံ ပရိပူရံ။>
      text <ပထဝီ စ မယှံ ဝိဇိတာ၊ တံ ဟိတွာ ပဗ္ဗဇိဿာမိ။>
    text <၂၁၈>
      text <မယှမ္ပိ ဓနံ ပဟူတံ၊ သင်္ခါတုံ နောပိ ဒေဝ သက္ကောမိ။>
      text <တံ တေ ဒဒာမိ သဗ္ဗမ္ပိ၊ ရမဿု မာ ပဗ္ဗဇိ ဒေဝ။>
    text <၂၁၉>
      text <ဇာနာမိ ဓနံ ပဟူတံ၊ ကုလဝဒ္ဓန ပူဇိတော တယာ စသ္မိ။>
      text <သဂ္ဂဉ္စ ပတ္ထယာနော၊ တေန အဟံ ပဗ္ဗဇိဿာမိ။>
    text <၂၂၀>
      text <ဥက္ကဏ္ဌိတောသ္မိ ဗာဠှံ၊ အရတိ မံ သောမဒတ္တ အာဝိသတိ။>
      text <ဗဟုကာပိ မေ အန္တရာယာ၊ အဇ္ဇေဝါဟံ ပဗ္ဗဇိဿာမိ။>
    text <၂၂၁>
      text <ဣဒဉ္စ တုယှံ ရုစိတံ၊ သုတသောမ အဇ္ဇေဝ ဒာနိ တွံ ပဗ္ဗဇ။>
      text <အဟမ္ပိ ပဗ္ဗဇိဿာမိ၊ န ဥဿဟေ တယာ ဝိနာ အဟံ ဌာတုံ။>
    text <၂၂၂>
      text <န ဟိ သက္ကာ ပဗ္ဗဇိတုံ၊ နဂရေ န ဟိ ပစ္စတိ ဇနပဒေ စ။>
      text <သုတသောမေ ပဗ္ဗဇိတေ၊ ကထံ နု ဒာနိ ကရိဿာမ။>
    text <၂၂၃>
      text <ဥပနီယတိဒံ မညေ၊ ပရိတ္တံ ဥဒကံဝ စင်္ကဝါရမှိ။>
      text <ဧဝံ သုပရိတ္တကေ ဇီဝိတေ၊ န စ ပမဇ္ဇိတုံ ကာလော။>
    text <၂၂၄>
      text <ဥပနီယတိဒံ မညေ၊ ပရိတ္တံ ဥဒကံဝ စင်္ကဝါရမှိ။>
      text <ဧဝံ သုပရိတ္တကေ ဇီဝိတေ၊ အန္ဓဗာလာ ပမဇ္ဇန္တိ။>
    text <၂၂၅>
      text <တေ ဝဍ္ဎယန္တိ နိရယံ၊ တိရစ္ဆာနယောနိဉ္စ ပေတ္တိဝိသယဉ္စ။>
      text <တဏှာယ ဗန္ဓနဗဒ္ဓါ၊ ဝဍ္ဎေန္တိ အသုရကာယံ။>
    text <၂၂၆>
      text <ဦဟညတေ ရဇဂ္ဂံ၊ အဝိဒူရေ ပုဗ္ဗကမှိ စ ပါသာဒေ။>
      text <မညေ နော ကေသာ ဆိန္နာ၊ ယသဿိနော ဓမ္မရာဇဿ။>
    text <၂၂၇>
      text <အယမဿ ပါသာဒော၊ သောဝဏ္ဏ ပုပ္ဖမာလျဝီတိကိဏ္ဏော။>
      text <ယဟိ မနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၂၈>
      text <အယမဿ ပါသာဒော၊ သောဝဏ္ဏပုပ္ဖမာလျဝီတိကိဏ္ဏော။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၂၉>
      text <ဣဒမဿ ကူဋာဂါရံ၊ သောဝဏ္ဏပုပ္ဖမာလျဝီတိကိဏ္ဏံ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၃၀>
      text <ဣဒမဿ ကူဋာဂါရံ၊ သောဝဏ္ဏ ပုပ္ဖမာလျဝီတိကိဏ္ဏံ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၃၁>
      text <အယမဿ အသောကဝနိကာ၊ သုပုပ္ဖိတာ သဗ္ဗကာလိကာ ရမ္မာ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၃၂>
      text <အယမဿ အသောကဝနိကာ၊ သုပုပ္ဖိတာ သဗ္ဗကာလိကာ ရမ္မာ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၃၃>
      text <ဣဒမဿ ဥယျာနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၃၄>
      text <ဣဒမဿ ဥယျာနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၃၅>
      text <ဣဒမဿ ကဏိကာရဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၃၆>
      text <ဣဒမဿ ကဏိကာရဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၃၇>
      text <ဣဒမဿ ပါဋလိဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၃၈>
      text <ဣဒမဿ ပါဋလိဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၃၉>
      text <ဣဒမဿ အမ္ဗဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၄၀>
      text <ဣဒမဿ အမ္ဗဝနံ၊ သုပုပ္ဖိတံ သဗ္ဗကာလိကံ ရမ္မံ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၄၁>
      text <အယမဿ ပေါက္ခရဏီ၊ သဉ္ဆန္နာ အဏ္ဍဇေဟိ ဝီတိကိဏ္ဏာ။>
      text <ယဟိမနုဝိစရိ ရာဇာ၊ ပရိကိဏ္ဏော ဣတ္ထာဂါရေဟိ။>
    text <၂၄၂>
      text <အယမဿ ပေါက္ခရဏီ၊ သဉ္ဆန္နာ အဏ္ဍဇေဟိ ဝီတိကိဏ္ဏာ။>
      text <ယဟိမနုဝိစရိ ရာဇာ၊ ပရိကိဏ္ဏော ဉာတိသင်္ဃေန။>
    text <၂၄၃>
      text <ရာဇာ ဝေါ ခေါ ပဗ္ဗဇိတော၊ သုတသောမော ရဇ္ဇံ ဣမံ ပဟတွာန။>
      text <ကာသာယဝတ္ထဝသနော၊ နာဂေါဝ ဧကကော စရတိ။>
    text <၂၄၄>
      text <မာဿု ပုဗ္ဗေ ရတိကီဠိတာနိ၊ ဟသိတာနိ စ အနုဿရိတ္ထ။>
      text <မာ ဝေါ ကာမာ ဟနိံသု၊ ရမ္မံ ဟိ သုဒဿနံ နဂရံ။>
    text <၂၄၅>
      text <မေတ္တစိတ္တဉ္စ ဘာဝေထ၊ အပ္ပမာဏံ ဒိဝါ စ ရတ္တော စ။>
      text <အဂစ္ဆိတ္ထ ဒေဝပုရ၊ အာဝါသံ ပုညကမ္မိနန္တိ။>
      text <သုဝပဏ္ဍိတဇမ္ဗုကကုဏ္ဍလိနော၊ ဝရကညမလမ္ဗုသဇာတကဉ္စ။>
      text <ပဝရုတ္တမသင်္ခသိရီဝှယကော၊ သုတသောမအရိန္ဓမရာဇဝရော။>
    stand <စူဠသုတသောမဇာတကံ ပဉ္စမံ။>
    stand <စတ္တာလီသနိပါတံ နိဋ္ဌိတံ။>
    text <တဿုဒ္ဒာနံ>
