text <၁၄။ တိံသနိပါတော>
  text <၁။ သုဘာဇီဝကမ္ဗဝနိကာထေရီဂါထာ>
    text <၃၆၈>
      text <ဇီဝကမ္ဗဝနံ ရမ္မံ၊ ဂစ္ဆန္တိံ ဘိက္ခုနိံ သုဘံ။>
      text <ဓုတ္တကော သန္နိဝါရေသိ၊ တမေနံ အဗြဝီ သုဘာ။>
    text <၃၆၉>
      text <ကိံ တေ အပရာဓိတံ မယာ၊ ယံ မံ ဩဝရိယာန တိဋ္ဌသိ။>
      text <န ဟိ ပဗ္ဗဇိတာယ အာဝုသော၊ ပုရိသော သမ္ဖုသနာယ ကပ္ပတိ။>
    text <၃၇၀>
      text <ဂရုကေ မမ သတ္ထုသာသနေ၊ ယာ သိက္ခါ သုဂတေန ဒေသိတာ။>
      text <ပရိသုဒ္ဓပဒံ အနင်္ဂဏံ၊ ကိံ မံ ဩဝရိယာန တိဋ္ဌသိ။>
    text <၃၇၁>
      text <အာဝိလစိတ္တော အနာဝိလံ၊ သရဇော ဝီတရဇံ အနင်္ဂဏံ။>
      text <သဗ္ဗတ္ထ ဝိမုတ္တမာနသံ၊ ကိံ မံ ဩဝရိယာန တိဋ္ဌသိ။>
    text <၃၇၂>
      text <ဒဟရာ စ အပါပိကာ စသိ၊ ကိံ တေ ပဗ္ဗဇ္ဇာ ကရိဿတိ။>
      text <နိက္ခိပ ကာသာယစီဝရံ၊ ဧဟိ ရမာမ သုပုပ္ဖိတေ ဝနေ။>
    text <၃၇၃>
      text <မဓုရဉ္စ ပဝန္တိ သဗ္ဗသော၊ ကုသုမရဇေန သမုဋ္ဌိတာ ဒုမာ။>
      text <ပဌမဝသန္တော သုခေါ ဥတု၊ ဧဟိ ရမာမ သုပုပ္ဖိတေ ဝနေ။>
    text <၃၇၄>
      text <ကုသုမိတသိခရာ စ ပါဒပါ၊ အဘိဂဇ္ဇန္တိဝ မာလုတေရိတာ။>
      text <ကာ တုယှံ ရတိ ဘဝိဿတိ၊ ယဒိ ဧကာ ဝနမောဂဟိဿသိ။>
    text <၃၇၅>
      text <ဝါဠမိဂသင်္ဃသေဝိတံ၊ ကုဉ္ဇရမတ္တကရေဏုလောဠိတံ။>
      text <အသဟာယိကာ ဂန္တုမိစ္ဆသိ၊ ရဟိတံ ဘိံသနကံ မဟာဝနံ။>
    text <၃၇၆>
      text <တပနီယကတာဝ ဓီတိကာ၊ ဝိစရသိ စိတ္တလတေဝ အစ္ဆရာ။>
      text <ကာသိကသုခုမေဟိ ဝဂ္ဂုဘိ၊ သောဘသီ သုဝသနေဟိ နူပမေ။>
    text <၃၇၇>
      text <အဟံ တဝ ဝသာနုဂေါ သိယံ၊ ယဒိ ဝိဟရေမသေ ကာနနန္တရေ။>
      text <န ဟိ မတ္ထိ တယာ ပိယတ္တရော၊ ပါဏော ကိန္နရိမန္ဒလောစနေ။>
    text <၃၇၈>
      text <ယဒိ မေ ဝစနံ ကရိဿသိ၊ သုခိတာ ဧဟိ အဂါရမာဝသ။>
      text <ပါသာဒနိဝါတဝါသိနီ၊ ပရိကမ္မံ တေ ကရောန္တု နာရိယော။>
    text <၃၇၉>
      text <ကာသိကသုခုမာနိ ဓာရယ၊ အဘိရောပေဟိ စ မာလဝဏ္ဏကံ။>
      text <ကဉ္စနမဏိမုတ္တကံ ဗဟုံ၊ ဝိဝိဓံ အာဘရဏံ ကရောမိ တေ။>
    text <၃၈၀>
      text <သုဓောတရဇပစ္ဆဒံ သုဘံ၊ ဂေါဏကတူလိကသန္ထတံ နဝံ။>
      text <အဘိရုဟ သယနံ မဟာရဟံ၊ စန္ဒနမဏ္ဍိတသာရဂန္ဓိကံ။>
    text <၃၈၁>
      text <ဥပ္ပလံ စုဒကာ သမုဂ္ဂတံ၊ ယထာ တံ အမနုဿသေဝိတံ။>
      text <ဧဝံ တွံ ဗြဟ္မစာရိနီ၊ သကေသင်္ဂေသု ဇရံ ဂမိဿသိ။>
    text <၃၈၂>
      text <ကိံ တေ ဣဓ သာရသမ္မတံ၊ ကုဏပပူရမှိ သုသာနဝဍ္ဎနေ။>
      text <ဘေဒနဓမ္မေ ကဠေဝရေ၊ ယံ ဒိသွာ ဝိမနော ဥဒိက္ခသိ။>
    text <၃၈၃>
      text <အက္ခီနိ စ တုရိယာရိဝ၊ ကိန္နရိယာရိဝ ပဗ္ဗတန္တရေ။>
      text <တဝ မေ နယနာနိ ဒက္ခိယ၊ ဘိယျော ကာမရတီ ပဝဍ္ဎတိ။>
    text <၃၈၄>
      text <ဥပ္ပလသိခရောပမာနိ တေ၊ ဝိမလေ ဟာဋကသန္နိဘေ မုခေ။>
      text <တဝ မေ နယနာနိ ဒက္ခိယ၊ ဘိယျော ကာမဂုဏော ပဝဍ္ဎတိ။>
    text <၃၈၅>
      text <အပိ ဒူရဂတာ သရမှသေ၊ အာယတပမှေ ဝိသုဒ္ဓဒဿနေ။>
      text <န ဟိ မတ္ထိ တယာ ပိယတ္တရာ၊ နယနာ ကိန္နရိမန္ဒလောစနေ။>
    text <၃၈၆>
      text <အပထေန ပယာတုမိစ္ဆသိ၊ စန္ဒံ ကီဠနကံ ဂဝေသသိ။>
      text <မေရုံ လင်္ဃေတုမိစ္ဆသိ၊ ယော တွံ ဗုဒ္ဓသုတံ မဂ္ဂယသိ။>
    text <၃၈၇>
      text <နတ္ထိ ဟိ လောကေ သဒေဝကေ၊ ရာဂေါ ယတ္ထပိ ဒာနိ မေ သိယာ။>
      text <နပိ နံ ဇာနာမိ ကီရိသော၊ အထ မဂ္ဂေန ဟတော သမူလကော။>
    text <၃၈၈>
      text <ဣင်္ဂါလကုယာဝ ဥဇ္ဈိတော၊ ဝိသပတ္တောရိဝ အဂ္ဂိတော ကတော။>
      text <နပိ နံ ပဿာမိ ကီရိသော၊ အထ မဂ္ဂေန ဟတော သမူလကော။>
    text <၃၈၉>
      text <ယဿာ သိယာ အပစ္စဝေက္ခိတံ၊ သတ္ထာ ဝါ အနုပါသိတော သိယာ။>
      text <တွံ တာဒိသိကံ ပလောဘယ၊ ဇာနန္တိံ သော ဣမံ ဝိဟညသိ။>
    text <၃၉၀>
      text <မယှဉှိ အက္ကုဋ္ဌဝန္ဒိတေ၊ သုခဒုက္ခေ စ သတီ ဥပဋ္ဌိတာ။>
      text <သင်္ခတမသုဘန္တိ ဇာနိယ၊ သဗ္ဗတ္ထေဝ မနော န လိမ္ပတိ။>
    text <၃၉၁>
      text <သာဟံ သုဂတဿ သာဝိကာ၊ မဂ္ဂဋ္ဌင်္ဂိကယာနယာယိနီ။>
      text <ဥဒ္ဓဋသလ္လာ အနာသဝါ၊ သုညာဂါရဂတာ ရမာမဟံ။>
    text <၃၉၂>
      text <ဒိဋ္ဌာ ဟိ မယာ သုစိတ္တိတာ၊ သောမ္ဘာ ဒာရုကပိလ္လကာနိ ဝါ။>
      text <တန္တီဟိ စ ခီလကေဟိ စ၊ ဝိနိဗဒ္ဓါ ဝိဝိဓံ ပနစ္စကာ။>
    text <၃၉၃>
      text <တမှုဒ္ဓဋေ တန္တိခီလကေ၊ ဝိဿဋ္ဌေ ဝိကလေ ပရိကြိတေ။>
      text <န ဝိန္ဒေယျ ခဏ္ဍသော ကတေ၊ ကိမှိ တတ္ထ မနံ နိဝေသယေ။>
    text <၃၉၄>
      text <တထူပမာ ဒေဟကာနိ မံ၊ တေဟိ ဓမ္မေဟိ ဝိနာ န ဝတ္တန္တိ။>
      text <ဓမ္မေဟိ ဝိနာ န ဝတ္တတိ၊ ကိမှိ တတ္ထ မနံ နိဝေသယေ။>
    text <၃၉၅>
      text <ယထာ ဟရိတာလေန မက္ခိတံ၊ အဒ္ဒသ စိတ္တိကံ ဘိတ္တိယာ ကတံ။>
      text <တမှိ တေ ဝိပရီတဒဿနံ၊ သညာ မာနုသိကာ နိရတ္ထိကာ။>
    text <၃၉၆>
      text <မာယံ ဝိယ အဂ္ဂတော ကတံ၊ သုပိနန္တေဝ သုဝဏ္ဏပါဒပံ။>
      text <ဥပဂစ္ဆသိ အန္ဓ ရိတ္တကံ၊ ဇနမဇ္ဈေရိဝ ရုပ္ပရူပကံ။>
    text <၃၉၇>
      text <ဝဋ္ဋနိရိဝ ကောဋရောဟိတာ၊ မဇ္ဈေ ပုဗ္ဗုဠကာ သအဿုကာ။>
      text <ပီဠကောဠိကာ စေတ္ထ ဇာယတိ၊ ဝိဝိဓာ စက္ခုဝိဓာ စ ပိဏ္ဍိတာ။>
    text <၃၉၈>
      text <ဥပ္ပါဋိယ စာရုဒဿနာ၊ န စ ပဇ္ဇိတ္ထ အသင်္ဂမာနသာ။>
      text <ဟန္ဒ တေ စက္ခုံ ဟရဿု တံ၊ တဿ နရဿ အဒာသိ တာဝဒေ။>
    text <၃၉၉>
      text <တဿ စ ဝိရမာသိ တာဝဒေ၊ ရာဂေါ တတ္ထ ခမာပယီ စ နံ။>
      text <သောတ္ထိ သိယာ ဗြဟ္မစာရိနီ၊ န ပုနော ဧဒိသကံ ဘဝိဿတိ။>
    text <၄၀၀>
      text <အာသာဒိယ ဧဒိသံ ဇနံ၊ အဂ္ဂိံ ပဇ္ဇလိတံ ဝ လိင်္ဂိယ။>
      text <ဂဏှိယ အာသီဝိသံ ဝိယ၊ အပိ နု သောတ္ထိ သိယာ ခမေဟိ နော။>
    text <၄၀၁>
      text <မုတ္တာ စ တတော သာ ဘိက္ခုနီ၊ အဂမီ ဗုဒ္ဓဝရဿ သန္တိကံ။>
      text <ပဿိယ ဝရပုညလက္ခဏံ၊ စက္ခု အာသိ ယထာ ပုရာဏကန္တိ။>
    stand <။ သုဘာ ဇီဝကမ္ဗဝနိကာ ထေရီ။>
    stand <တိံသနိပါတော နိဋ္ဌိတော။>
