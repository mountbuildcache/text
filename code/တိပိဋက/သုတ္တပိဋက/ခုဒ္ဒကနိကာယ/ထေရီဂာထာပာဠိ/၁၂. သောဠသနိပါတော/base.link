text <၁၂။ သောဠသနိပါတော>
  text <၁။ ပုဏ္ဏာထေရီဂါထာ>
    text <၂၃၆>
      text <ဥဒဟာရီ အဟံ သီတေ၊ သဒာ ဥဒကမောတရိံ။>
      text <အယျာနံ ဒဏ္ဍဘယဘီတာ၊ ဝါစာဒောသဘယဋ္ဋိတာ။>
    text <၂၃၇>
      text <ကဿ ဗြာဟ္မဏ တွံ ဘီတော၊ သဒာ ဥဒကမောတရိ။>
      text <ဝေဓမာနေဟိ ဂတ္တေဟိ၊ သီတံ ဝေဒယသေ ဘုသံ။>
    text <၂၃၈>
      text <ဇာနန္တီ ဝတ မံ ဘောတိ၊ ပုဏ္ဏိကေ ပရိပုစ္ဆသိ။>
      text <ကရောန္တံ ကုသလံ ကမ္မံ၊ ရုန္ဓန္တံ ကတပါပကံ။>
    text <၂၃၉>
      text <ယော စ ဝုဍ္ဎော ဒဟရော ဝါ၊ ပါပကမ္မံ ပကုဗ္ဗတိ။>
      text <ဒကာဘိသေစနာ သောပိ၊ ပါပကမ္မာ ပမုစ္စတိ။>
    text <၂၄၀>
      text <ကော နု တေ ဣဒမက္ခါသိ၊ အဇာနန္တဿ အဇာနကော။>
      text <ဒကာဘိသေစနာ နာမ၊ ပါပကမ္မာ ပမုစ္စတိ။>
    text <၂၄၁>
      text <သဂ္ဂံ နူန ဂမိဿန္တိ၊ သဗ္ဗေ မဏ္ဍူကကစ္ဆပါ။>
      text <နာဂါ စ သုသုမာရာ စ၊ ယေ စညေ ဥဒကေ စရာ။>
    text <၂၄၂>
      text <ဩရဗ္ဘိကာ သူကရိကာ၊ မစ္ဆိကာ မိဂဗန္ဓကာ။>
      text <စောရာ စ ဝဇ္ဈဃာတာ စ၊ ယေ စညေ ပါပကမ္မိနော။>
      text <ဒကာဘိသေစနာ တေပိ၊ ပါပကမ္မာ ပမုစ္စရေ။>
    text <၂၄၃>
      text <သစေ ဣမာ နဒိယော တေ၊ ပါပံ ပုဗ္ဗေ ကတံ ဝဟုံ။>
      text <ပုညမ္ပိမာ ဝဟေယျုံ တေ၊ တေန တွံ ပရိဗာဟိရော။>
    text <၂၄၄>
      text <ယဿ ဗြာဟ္မဏ တွံ ဘီတော၊ သဒာ ဥဒကမောတရိ။>
      text <တမေဝ ဗြဟ္မေ မာ ကာသိ၊ မာ တေ သီတံ ဆဝိံ ဟနေ။>
    text <၂၄၅>
      text <ကုမ္မဂ္ဂပဋိပန္နံ မံ၊ အရိယမဂ္ဂံ သမာနယိ။>
      text <ဒကာဘိသေစနာ ဘောတိ၊ ဣမံ သာဋံ ဒဒာမိ တေ။>
    text <၂၄၆>
      text <တုယှေဝ သာဋကော ဟောတု၊ နာဟမိစ္ဆာမိ သာဋကံ။>
      text <သစေ ဘာယသိ ဒုက္ခဿ၊ သစေ တေ ဒုက္ခမပ္ပိယံ။>
    text <၂၄၇>
      text <မာကာသိ ပါပကံ ကမ္မံ၊ အာဝိ ဝါ ယဒိ ဝါ ရဟော။>
      text <သစေ စ ပါပကံ ကမ္မံ၊ ကရိဿသိ ကရောသိ ဝါ။>
    text <၂၄၈>
      text <န တေ ဒုက္ခါ ပမုတျတ္ထိ၊ ဥပေစ္စာပိ ပလာယတော။>
      text <သစေ ဘာယသိ ဒုက္ခဿ၊ သစေ တေ ဒုက္ခမပ္ပိယံ။>
    text <၂၄၉>
      text <ဥပေဟိ သရဏံ ဗုဒ္ဓံ၊ ဓမ္မံ သင်္ဃဉ္စ တာဒိနံ။>
      text <သမာဒိယာဟိ သီလာနိ၊ တံ တေ အတ္ထာယ ဟေဟိတိ။>
    text <၂၅၀>
      text <ဥပေမိ သရဏံ ဗုဒ္ဓံ၊ ဓမ္မံ သင်္ဃဉ္စ တာဒိနံ။>
      text <သမာဒိယာမိ သီလာနိ၊ တံ မေ အတ္ထာယ ဟေဟိတိ။>
    text <၂၅၁>
      text <ဗြဟ္မဗန္ဓု ပုရေ အာသိံ၊ အဇ္ဇမှိ သစ္စဗြာဟ္မဏော။>
      text <တေဝိဇ္ဇော ဝေဒသမ္ပန္နော၊ သောတ္တိယော စမှိ နှာတကောတိ။>
    stand <။ ပုဏ္ဏာ ထေရီ။>
    stand <သောဠသနိပါတော နိဋ္ဌိတော။>
