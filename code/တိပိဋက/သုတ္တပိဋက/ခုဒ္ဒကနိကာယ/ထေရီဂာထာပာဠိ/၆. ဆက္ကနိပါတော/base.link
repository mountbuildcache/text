text <၆။ ဆက္ကနိပါတော>
  text <၁။ ပဉ္စသတမတ္တာထေရီဂါထာ>
    text <၁၂၇>
      text <ယဿ မဂ္ဂံ န ဇာနာသိ၊ အာဂတဿ ဂတဿ ဝါ။>
      text <တံ ကုတော စာဂတံ သတ္တံ၊ မမ ပုတ္တောတိ ရောဒသိ။>
    text <၁၂၈>
      text <မဂ္ဂဉ္စ ခေါဿ ဇာနာသိ၊ အာဂတဿ ဂတဿ ဝါ။>
      text <န နံ သမနုသောစေသိ၊ ဧဝံဓမ္မာ ဟိ ပါဏိနော။>
    text <၁၂၉>
      text <အယာစိတော တတာဂစ္ဆိ၊ နာနုညာတော ဣတော ဂတော။>
      text <ကုတောစိ နူန အာဂန္တွာ၊ ဝသိတွာ ကတိပါဟကံ။>
      text <ဣတောပိ အညေန ဂတော၊ တတောပညေန ဂစ္ဆတိ။>
    text <၁၃၀>
      text <ပေတော မနုဿရူပေန၊ သံသရန္တော ဂမိဿတိ။>
      text <ယထာဂတော တထာ ဂတော၊ ကာ တတ္ထ ပရိဒေဝနာ။>
    text <၁၃၁>
      text <အဗ္ဗဟီ ဝတ မေ သလ္လံ၊ ဒုဒ္ဒသံ ဟဒယဿိတံ။>
      text <ယာ မေ သောကပရေတာယ၊ ပုတ္တသောကံ ဗျပါနုဒိ။>
    text <၁၃၂>
      text <သာဇ္ဇ အဗ္ဗူဠှသလ္လာဟံ၊ နိစ္ဆာတာ ပရိနိဗ္ဗုတာ။>
      text <ဗုဒ္ဓံ ဓမ္မဉ္စ သင်္ဃဉ္စ၊ ဥပေမိ သရဏံ မုနိံ။>
    text <ဣတ္ထံ သုဒံ ပဉ္စသတမတ္တာ ထေရီ ဘိက္ခုနိယော။ပေ။>
  text <၂။ ဝါသေဋ္ဌီထေရီဂါထာ>
    text <၁၃၃>
      text <ပုတ္တသောကေနဟံ အဋ္ဋာ၊ ခိတ္တစိတ္တာ ဝိသညိနီ။>
      text <နဂ္ဂါ ပကိဏ္ဏကေသီ စ၊ တေန တေန ဝိစာရိဟံ။>
    text <၁၃၄>
      text <ဝီထိ သင်္ကာရကူဋေသု၊ သုသာနေ ရထိယာသု စ။>
      text <အစရိံ တီဏိ ဝဿာနိ၊ ခုပ္ပိပါသာသမပ္ပိတာ။>
    text <၁၃၅>
      text <အထဒ္ဒသာသိံ သုဂတံ၊ နဂရံ မိထိလံ ပတိ။>
      text <အဒန္တာနံ ဒမေတာရံ၊ သမ္ဗုဒ္ဓမကုတောဘယံ။>
    text <၁၃၆>
      text <သစိတ္တံ ပဋိလဒ္ဓါန၊ ဝန္ဒိတွာန ဥပါဝိသိံ။>
      text <သော မေ ဓမ္မမဒေသေသိ၊ အနုကမ္ပါယ ဂေါတမော။>
    text <၁၃၇>
      text <တဿ ဓမ္မံ သုဏိတွာန၊ ပဗ္ဗဇိံ အနဂါရိယံ။>
      text <ယုဉ္ဇန္တီ သတ္ထုဝစနေ၊ သစ္ဆာကာသိံ ပဒံ သိဝံ။>
    text <၁၃၈>
      text <သဗ္ဗေ သောကာ သမုစ္ဆိန္နာ၊ ပဟီနာ ဧတဒန္တိကာ။>
      text <ပရိညာတာ ဟိ မေ ဝတ္ထူ၊ ယတော သောကာန သမ္ဘဝေါတိ။>
    stand <။ ဝါသေဋ္ဌီ ထေရီ။>
  text <၃။ ခေမာထေရီဂါထာ>
    text <၁၃၉>
      text <ဒဟရာ တွံ ရူပဝတီ၊ အဟမ္ပိ ဒဟရော ယုဝါ။>
      text <ပဉ္စင်္ဂိကေန တုရိယေန၊ ဧဟိ ခေမေ ရမာမသေ။>
    text <၁၄၀>
      text <ဣမိနာ ပူတိကာယေန၊ အာတုရေန ပဘင်္ဂုနာ။>
      text <အဋ္ဋိယာမိ ဟရာယာမိ၊ ကာမတဏှာ သမူဟတာ။>
    text <၁၄၁>
      text <သတ္တိသူလူပမာ ကာမာ၊ ခန္ဓာသံ အဓိကုဋ္ဋနာ။>
      text <ယံ တွံ ကာမရတိံ ဗြူသိ၊ အရတီ ဒာနိ သာ မမ။>
    text <၁၄၂>
      text <သဗ္ဗတ္ထ ဝိဟတာ နန္ဒီ၊ တမောခန္ဓော ပဒာလိတော။>
      text <ဧဝံ ဇာနာဟိ ပါပိမ၊ နိဟတော တွမသိ အန္တက။>
    text <၁၄၃>
      text <နက္ခတ္တာနိ နမဿန္တာ၊ အဂ္ဂိံ ပရိစရံ ဝနေ။>
      text <ယထာဘုစ္စမဇာနန္တာ၊ ဗာလာ သုဒ္ဓိမမညထ။>
    text <၁၄၄>
      text <အဟဉ္စ ခေါ နမဿန္တီ၊ သမ္ဗုဒ္ဓံ ပုရိသုတ္တမံ။>
      text <ပမုတ္တာ သဗ္ဗဒုက္ခေဟိ၊ သတ္ထုသာသနကာရိကာတိ။>
    stand <။ ခေမာ ထေရီ။>
  text <၄။ သုဇာတာထေရီဂါထာ>
    text <၁၄၅>
      text <အလင်္ကတာ သုဝသနာ၊ မာလိနီ စန္ဒနောက္ခိတာ။>
      text <သဗ္ဗာဘရဏသဉ္ဆန္နာ၊ ဒာသီဂဏပုရက္ခတာ။>
    text <၁၄၆>
      text <အန္နံ ပါနဉ္စ အာဒာယ၊ ခဇ္ဇံ ဘောဇ္ဇံ အနပ္ပကံ။>
      text <ဂေဟတော နိက္ခမိတွာန၊ ဥယျာနမဘိဟာရယိံ။>
    text <၁၄၇>
      text <တတ္ထ ရမိတွာ ကီဠိတွာ၊ အာဂစ္ဆန္တီ သကံ ဃရံ။>
      text <ဝိဟာရံ ဒဋ္ဌုံ ပါဝိသိံ၊ သာကေတေ အဉ္ဇနံ ဝနံ။>
    text <၁၄၈>
      text <ဒိသွာန လောကပဇ္ဇောတံ၊ ဝန္ဒိတွာန ဥပါဝိသိံ။>
      text <သော မေ ဓမ္မမဒေသေသိ၊ အနုကမ္ပါယ စက္ခုမာ။>
    text <၁၄၉>
      text <သုတွာ စ ခေါ မဟေသိဿ၊ သစ္စံ သမ္ပဋိဝိဇ္ဈဟံ။>
      text <တတ္ထေဝ ဝိရဇံ ဓမ္မံ၊ ဖုသယိံ အမတံ ပဒံ။>
    text <၁၅၀>
      text <တတော ဝိညာတသဒ္ဓမ္မာ၊ ပဗ္ဗဇိံ အနဂါရိယံ။>
      text <တိဿော ဝိဇ္ဇာ အနုပ္ပတ္တာ၊ အမောဃံ ဗုဒ္ဓသာသနန္တိ။>
    stand <။ သုဇာတာ ထေရီ။>
  text <၅။ အနောပမာထေရီဂါထာ>
    text <၁၅၁>
      text <ဥစ္စေ ကုလေ အဟံ ဇာတာ၊ ဗဟုဝိတ္တေ မဟဒ္ဓနေ။>
      text <ဝဏ္ဏရူပေန သမ္ပန္နာ၊ ဓီတာ မဇ္ဈဿ အတြဇာ။>
    text <၁၅၂>
      text <ပတ္ထိတာ ရာဇပုတ္တေဟိ၊ သေဋ္ဌိပုတ္တေဟိ ဂိဇ္ဈိတာ။>
      text <ပိတု မေ ပေသယီ ဒူတံ၊ ဒေထ မယှံ အနောပမံ။>
    text <၁၅၃>
      text <ယတ္တကံ တုလိတာ ဧသာ၊ တုယှံ ဓီတာ အနောပမာ။>
      text <တတော အဋ္ဌဂုဏံ ဒဿံ၊ ဟိရညံ ရတနာနိ စ။>
    text <၁၅၄>
      text <သာဟံ ဒိသွာန သမ္ဗုဒ္ဓံ၊ လောကဇေဋ္ဌံ အနုတ္တရံ။>
      text <တဿ ပါဒာနိ ဝန္ဒိတွာ၊ ဧကမန္တံ ဥပါဝိသိံ။>
    text <၁၅၅>
      text <သော မေ ဓမ္မမဒေသေသိ၊ အနုကမ္ပါယ ဂေါတမော။>
      text <နိသိန္နာ အာသနေ တသ္မိံ၊ ဖုသယိံ တတိယံ ဖလံ။>
    text <၁၅၆>
      text <တတော ကေသာနိ ဆေတွာန၊ ပဗ္ဗဇိံ အနဂါရိယံ။>
      text <အဇ္ဇ မေ သတ္တမီ ရတ္တိ၊ ယတော တဏှာ ဝိသောသိတာတိ။>
    stand <။ အနောပမာ ထေရီ။>
  text <၆။ မဟာပဇာပတိဂေါတမီထေရီဂါထာ>
    text <၁၅၇>
      text <ဗုဒ္ဓ ဝီရ နမော တျတ္ထု၊ သဗ္ဗသတ္တာနမုတ္တမ။>
      text <ယော မံ ဒုက္ခါ ပမောစေသိ၊ အညဉ္စ ဗဟုကံ ဇနံ။>
    text <၁၅၈>
      text <သဗ္ဗဒုက္ခံ ပရိညာတံ၊ ဟေတုတဏှာ ဝိသောသိတာ။>
      text <ဘာဝိတော အဋ္ဌင်္ဂိကော မဂ္ဂေါ၊ နိရောဓော ဖုသိတော မယာ။>
    text <၁၅၉>
      text <မာတာ ပုတ္တော ပိတာ ဘာတာ၊ အယျကာ စ ပုရေ အဟုံ။>
      text <ယထာဘုစ္စမဇာနန္တီ၊ သံသရိံဟံ အနိဗ္ဗိသံ။>
    text <၁၆၀>
      text <ဒိဋ္ဌော ဟိ မေ သော ဘဂဝါ၊ အန္တိမောယံ သမုဿယော။>
      text <ဝိက္ခီဏော ဇာတိသံသာရော၊ နတ္ထိ ဒာနိ ပုနဗ္ဘဝေါ။>
    text <၁၆၁>
      text <အာရဒ္ဓဝီရိယေ ပဟိတတ္တေ၊ နိစ္စံ ဒဠှပရက္ကမေ။>
      text <သမဂ္ဂေ သာဝကေ ပဿေ၊ ဧသာ ဗုဒ္ဓါန ဝန္ဒနာ။>
    text <၁၆၂>
      text <ဗဟူနံ ဝတ အတ္ထာယ၊ မာယာ ဇနယိ ဂေါတမံ။>
      text <ဗျာဓိမရဏတုန္နာနံ၊ ဒုက္ခက္ခန္ဓံ ဗျပါနုဒီတိ။>
    stand <။ မဟာပဇာပတိဂေါတမီ ထေရီ။>
  text <၇။ ဂုတ္တာထေရီဂါထာ>
    text <၁၆၃>
      text <ဂုတ္တေ ယဒတ္ထံ ပဗ္ဗဇ္ဇာ၊ ဟိတွာ ပုတ္တံ ဝသုံ ပိယံ။>
      text <တမေဝ အနုဗြူဟေဟိ၊ မာ စိတ္တဿ ဝသံ ဂမိ။>
    text <၁၆၄>
      text <စိတ္တေန ဝဉ္စိတာ သတ္တာ၊ မာရဿ ဝိသယေ ရတာ။>
      text <အနေကဇာတိသံသာရံ၊ သန္ဓာဝန္တိ အဝိဒ္ဒသူ။>
    text <၁၆၅>
      text <ကာမစ္ဆန္ဒဉ္စ ဗျာပါဒံ၊ သက္ကာယဒိဋ္ဌိမေဝ စ။>
      text <သီလဗ္ဗတပရာမာသံ၊ ဝိစိကိစ္ဆဉ္စ ပဉ္စမံ။>
    text <၁၆၆>
      text <သံယောဇနာနိ ဧတာနိ၊ ပဇဟိတွာန ဘိက္ခုနီ။>
      text <ဩရမ္ဘာဂမနီယာနိ၊ နယိဒံ ပုနရေဟိသိ။>
    text <၁၆၇>
      text <ရာဂံ မာနံ အဝိဇ္ဇဉ္စ၊ ဥဒ္ဓစ္စဉ္စ ဝိဝဇ္ဇိယ။>
      text <သံယောဇနာနိ ဆေတွာန၊ ဒုက္ခဿန္တံ ကရိဿသိ။>
    text <၁၆၈>
      text <ခေပေတွာ ဇာတိသံသာရံ၊ ပရိညာယ ပုနဗ္ဘဝံ။>
      text <ဒိဋ္ဌေဝ ဓမ္မေ နိစ္ဆာတာ၊ ဥပသန္တာ စရိဿတီတိ။>
    stand <။ ဂုတ္တာ ထေရီ။>
  text <၈။ ဝိဇယာထေရီဂါထာ>
    text <၁၆၉>
      text <စတုက္ခတ္တုံ ပဉ္စက္ခတ္တုံ၊ ဝိဟာရာ ဥပနိက္ခမိံ။>
      text <အလဒ္ဓါ စေတသော သန္တိံ၊ စိတ္တေ အဝသဝတ္တိနီ။>
    text <၁၇၀>
      text <ဘိက္ခုနိံ ဥပသင်္ကမ္မ၊ သက္ကစ္စံ ပရိပုစ္ဆဟံ။>
      text <သာ မေ ဓမ္မမဒေသေသိ၊ ဓာတုအာယတနာနိ စ။>
    text <၁၇၁>
      text <စတ္တာရိ အရိယသစ္စာနိ၊ ဣန္ဒြိယာနိ ဗလာနိ စ။>
      text <ဗောဇ္ဈင်္ဂဋ္ဌင်္ဂိကံ မဂ္ဂံ၊ ဥတ္တမတ္ထဿ ပတ္တိယာ။>
    text <၁၇၂>
      text <တဿာဟံ ဝစနံ သုတွာ၊ ကရောန္တီ အနုသာသနိံ။>
      text <ရတ္တိယာ ပုရိမေ ယာမေ၊ ပုဗ္ဗဇာတိမနုဿရိံ။>
    text <၁၇၃>
      text <ရတ္တိယာ မဇ္ဈိမေ ယာမေ၊ ဒိဗ္ဗစက္ခုံ ဝိသောဓယိံ။>
      text <ရတ္တိယာ ပစ္ဆိမေ ယာမေ၊ တမောခန္ဓံ ပဒာလယိံ။>
    text <၁၇၄>
      text <ပီတိသုခေန စ ကာယံ၊ ဖရိတွာ ဝိဟရိံ တဒာ။>
      text <သတ္တမိယာ ပါဒေ ပသာရေသိံ၊ တမောခန္ဓံ ပဒာလိယာတိ။>
    stand <။ ဝိဇယာ ထေရီ။>
    stand <ဆက္ကနိပါတော နိဋ္ဌိတော။>
