text <၅။ ပဉ္စကနိပါတော>
  text <၁။ အညတရာထေရီဂါထာ>
    text <၆၇>
      text <ပဏ္ဏဝီသတိဝဿာနိ၊ ယတော ပဗ္ဗဇိတာ အဟံ။>
      text <နာစ္ဆရာသင်္ဃာတမတ္တမ္ပိ၊ စိတ္တဿူပသမဇ္ဈဂံ။>
    text <၆၈>
      text <အလဒ္ဓါ စေတသော သန္တိံ၊ ကာမရာဂေနဝဿုတာ။>
      text <ဗာဟာ ပဂ္ဂယှ ကန္ဒန္တီ၊ ဝိဟာရံ ပါဝိသိံ အဟံ။>
    text <၆၉>
      text <သာ ဘိက္ခုနိံ ဥပါဂစ္ဆိံ၊ ယာ မေ သဒ္ဓါယိကာ အဟု။>
      text <သာ မေ ဓမ္မမဒေသေသိ၊ ခန္ဓာယတနဓာတုယော။>
    text <၇၀>
      text <တဿာ ဓမ္မံ သုဏိတွာန၊ ဧကမန္တေ ဥပါဝိသိံ။>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
    text <၇၁>
      text <စေတောပရိစ္စဉာဏဉ္စ၊ သောတဓာတု ဝိသောဓိတာ။>
      text <ဣဒ္ဓီပိ မေ သစ္ဆိကတာ၊ ပတ္တော မေ အာသဝက္ခယော။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနန္တိ။>
    stand <။ အညတရာ ထေရီ။>
  text <၂။ ဝိမလာထေရီဂါထာ>
    text <၇၂>
      text <မတ္တာ ဝဏ္ဏေန ရူပေန၊ သောဘဂ္ဂေန ယသေန စ။>
      text <ယောဗ္ဗနေန စုပတ္ထဒ္ဓါ၊ အညာသမတိမညိဟံ။>
    text <၇၃>
      text <ဝိဘူသေတွာ ဣမံ ကာယံ၊ သုစိတ္တံ ဗာလလာပနံ။>
      text <အဋ္ဌာသိံ ဝေသိဒွာရမှိ၊ လုဒ္ဒော ပါသမိဝေါဍ္ဍိယ။>
    text <၇၄>
      text <ပိလန္ဓနံ ဝိဒံသေန္တီ၊ ဂုယှံ ပကာသိကံ ဗဟုံ။>
      text <အကာသိံ ဝိဝိဓံ မာယံ၊ ဥဇ္ဇဂ္ဃန္တီ ဗဟုံ ဇနံ။>
    text <၇၅>
      text <သာဇ္ဇ ပိဏ္ဍံ စရိတွာန၊ မုဏ္ဍာ သင်္ဃာဋိပါရုတာ။>
      text <နိသိန္နာ ရုက္ခမူလမှိ၊ အဝိတက္ကဿ လာဘိနီ။>
    text <၇၆>
      text <သဗ္ဗေ ယောဂါ သမုစ္ဆိန္နာ၊ ယေ ဒိဗ္ဗာ ယေ စ မာနုသာ။>
      text <ခေပေတွာ အာသဝေ သဗ္ဗေ၊ သီတိဘူတာမှိ နိဗ္ဗုတာတိ။>
    stand <။ ဝိမလာ ပုရာဏဂဏိကာ ထေရီ။>
  text <၃။ သီဟာထေရီဂါထာ>
    text <၇၇>
      text <အယောနိသော မနသိကာရာ၊ ကာမရာဂေန အဋ္ဋိတာ။>
      text <အဟောသိံ ဥဒ္ဓတာ ပုဗ္ဗေ၊ စိတ္တေ အဝသဝတ္တိနီ။>
    text <၇၈>
      text <ပရိယုဋ္ဌိတာ က္လေသေဟိ၊ သုဘသညာနုဝတ္တိနီ။>
      text <သမံ စိတ္တဿ န လဘိံ၊ ရာဂစိတ္တဝသာနုဂါ။>
    text <၇၉>
      text <ကိသာ ပဏ္ဍု ဝိဝဏ္ဏာ စ၊ သတ္တ ဝဿာနိ စာရိဟံ။>
      text <နာဟံ ဒိဝါ ဝါ ရတ္တိံ ဝါ၊ သုခံ ဝိန္ဒိံ သုဒုက္ခိတာ။>
    text <၈၀>
      text <တတော ရဇ္ဇုံ ဂဟေတွာန၊ ပါဝိသိံ ဝနမန္တရံ။>
      text <ဝရံ မေ ဣဓ ဥဗ္ဗန္ဓံ၊ ယဉ္စ ဟီနံ ပုနာစရေ။>
    text <၈၁>
      text <ဒဠှပါသံ ကရိတွာန၊ ရုက္ခသာခါယ ဗန္ဓိယ။>
      text <ပက္ခိပိံ ပါသံ ဂီဝါယံ၊ အထ စိတ္တံ ဝိမုစ္စိ မေတိ။>
    stand <။ သီဟာ ထေရီ။>
  text <၄။ သုန္ဒရီနန္ဒာထေရီဂါထာ>
    text <၈၂>
      text <အာတုရံ အသုစိံ ပူတိံ၊ ပဿ နန္ဒေ သမုဿယံ။>
      text <အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။>
    text <၈၃>
      text <ယထာ ဣဒံ တထာ ဧတံ၊ ယထာ ဧတံ တထာ ဣဒံ။>
      text <ဒုဂ္ဂန္ဓံ ပူတိကံ ဝါတိ၊ ဗာလာနံ အဘိနန္ဒိတံ။>
    text <၈၄>
      text <ဧဝမေတံ အဝေက္ခန္တီ၊ ရတ္တိန္ဒိဝမတန္ဒိတာ။>
      text <တတော သကာယ ပညာယ၊ အဘိနိဗ္ဗိဇ္ဈ ဒက္ခိသံ။>
    text <၈၅>
      text <တဿာ မေ အပ္ပမတ္တာယ၊ ဝိစိနန္တိယာ ယောနိသော။>
      text <ယထာဘူတံ အယံ ကာယော၊ ဒိဋ္ဌော သန္တရဗာဟိရော။>
    text <၈၆>
      text <အထ နိဗ္ဗိန္ဒဟံ ကာယေ၊ အဇ္ဈတ္တဉ္စ ဝိရဇ္ဇဟံ။>
      text <အပ္ပမတ္တာ ဝိသံယုတ္တာ၊ ဥပသန္တာမှိ နိဗ္ဗုတာတိ။>
    stand <။ သုန္ဒရီနန္ဒာ ထေရီ။>
  text <၅။ နန္ဒုတ္တရာထေရီဂါထာ>
    text <၈၇>
      text <အဂ္ဂိံ စန္ဒဉ္စ သူရိယဉ္စ၊ ဒေဝတာ စ နမဿိဟံ။>
      text <နဒီတိတ္ထာနိ ဂန္တွာန၊ ဥဒကံ ဩရုဟာမိဟံ။>
    text <၈၈>
      text <ဗဟူဝတသမာဒာနာ၊ အဍ္ဎံ သီသဿ ဩလိခိံ။>
      text <ဆမာယ သေယျံ ကပ္ပေမိ၊ ရတ္တိံ ဘတ္တံ န ဘုဉ္ဇဟံ။>
    text <၈၉>
      text <ဝိဘူသာမဏ္ဍနရတာ၊ နှာပနုစ္ဆာဒနေဟိ စ။>
      text <ဥပကာသိံ ဣမံ ကာယံ၊ ကာမရာဂေန အဋ္ဋိတာ။>
    text <၉၀>
      text <တတော သဒ္ဓံ လဘိတွာန၊ ပဗ္ဗဇိံ အနဂါရိယံ။>
      text <ဒိသွာ ကာယံ ယထာဘူတံ၊ ကာမရာဂေါ သမူဟတော။>
    text <၉၁>
      text <သဗ္ဗေ ဘဝါ သမုစ္ဆိန္နာ၊ ဣစ္ဆာ စ ပတ္ထနာပိ စ။>
      text <သဗ္ဗယောဂဝိသံယုတ္တာ၊ သန္တိံ ပါပုဏိ စေတသောတိ။>
    stand <။ နန္ဒုတ္တရာ ထေရီ။>
  text <၆။ မိတ္တာကာဠီထေရီဂါထာ>
    text <၉၂>
      text <သဒ္ဓါယ ပဗ္ဗဇိတွာန၊ အဂါရသ္မာနဂါရိယံ။>
      text <ဝိစရိံဟံ တေန တေန၊ လာဘသက္ကာရဥဿုကာ။>
    text <၉၃>
      text <ရိဉ္စိတွာ ပရမံ အတ္ထံ၊ ဟီနမတ္ထံ အသေဝိဟံ။>
      text <ကိလေသာနံ ဝသံ ဂန္တွာ၊ သာမညတ္ထံ န ဗုဇ္ဈိဟံ။>
    text <၉၄>
      text <တဿာ မေ အဟု သံဝေဂေါ၊ နိသိန္နာယ ဝိဟာရကေ။>
      text <ဥမ္မဂ္ဂပဋိပန္နာမှိ၊ တဏှာယ ဝသမာဂတာ။>
    text <၉၅>
      text <အပ္ပကံ ဇီဝိတံ မယှံ၊ ဇရာ ဗျာဓိ စ မဒ္ဒတိ။>
      text <ပုရာယံ ဘိဇ္ဇတိ ကာယော၊ န မေ ကာလော ပမဇ္ဇိတုံ။>
    text <၉၆>
      text <ယထာဘူတမဝေက္ခန္တီ၊ ခန္ဓာနံ ဥဒယဗ္ဗယံ။>
      text <ဝိမုတ္တစိတ္တာ ဥဋ္ဌာသိံ၊ ကတံ ဗုဒ္ဓဿ သာသနန္တိ။>
    stand <။ မိတ္တာ ကာဠီ ထေရီ။>
  text <၇။ သကုလာထေရီဂါထာ>
    text <၉၇>
      text <အဂါရသ္မိံ ဝသန္တီဟံ၊ ဓမ္မံ သုတွာန ဘိက္ခုနော။>
      text <အဒ္ဒသံ ဝိရဇံ ဓမ္မံ၊ နိဗ္ဗာနံ ပဒမစ္စုတံ။>
    text <၉၈>
      text <သာဟံ ပုတ္တံ ဓီတရဉ္စ၊ ဓနဓညဉ္စ ဆဍ္ဍိယ။>
      text <ကေသေ ဆေဒာပယိတွာန၊ ပဗ္ဗဇိံ အနဂါရိယံ။>
    text <၉၉>
      text <သိက္ခမာနာ အဟံ သန္တီ၊ ဘာဝေန္တီ မဂ္ဂမဉ္ဇသံ။>
      text <ပဟာသိံ ရာဂဒောသဉ္စ၊ တဒေကဋ္ဌေ စ အာသဝေ။>
    text <၁၀၀>
      text <ဘိက္ခုနီ ဥပသမ္ပဇ္ဇ၊ ပုဗ္ဗဇာတိမနုဿရိံ။>
      text <ဒိဗ္ဗစက္ခု ဝိသောဓိတံ၊ ဝိမလံ သာဓုဘာဝိတံ။>
    text <၁၀၁>
      text <သင်္ခါရေ ပရတော ဒိသွာ၊ ဟေတုဇာတေ ပလောကိတေ။>
      text <ပဟာသိံ အာသဝေ သဗ္ဗေ၊ သီတိဘူတာမှိ နိဗ္ဗုတာတိ။>
    stand <။ သကုလာ ထေရီ။>
  text <၈။ သောဏာထေရီဂါထာ>
    text <၁၀၂>
      text <ဒသ ပုတ္တေ ဝိဇာယိတွာ၊ အသ္မိံ ရူပသမုဿယေ။>
      text <တတောဟံ ဒုဗ္ဗလာ ဇိဏ္ဏာ၊ ဘိက္ခုနိံ ဥပသင်္ကမိံ။>
    text <၁၀၃>
      text <သာ မေ ဓမ္မမဒေသေသိ၊ ခန္ဓာယတနဓာတုယော။>
      text <တဿာ ဓမ္မံ သုဏိတွာန၊ ကေသေ ဆေတွာန ပဗ္ဗဇိံ။>
    text <၁၀၄>
      text <တဿာ မေ သိက္ခမာနာယ၊ ဒိဗ္ဗစက္ခု ဝိသောဓိတံ။>
      text <ပုဗ္ဗေနိဝါသံ ဇာနာမိ၊ ယတ္ထ မေ ဝုသိတံ ပုရေ။>
    text <၁၀၅>
      text <အနိမိတ္တဉ္စ ဘာဝေမိ၊ ဧကဂ္ဂါ သုသမာဟိတာ။>
      text <အနန္တရာဝိမောက္ခါသိံ၊ အနုပါဒာယ နိဗ္ဗုတာ။>
    text <၁၀၆>
      text <ပဉ္စက္ခန္ဓာ ပရိညာတာ၊ တိဋ္ဌန္တိ ဆိန္နမူလကာ။>
      text <ဓိ တဝတ္ထု ဇရေ ဇမ္မေ၊ နတ္ထိ ဒာနိ ပုနဗ္ဘဝေါတိ။>
    stand <။ သောဏာ ထေရီ။>
  text <၉။ ဘဒ္ဒာကုဏ္ဍလကေသာထေရီဂါထာ>
    text <၁၀၇>
      text <လူနကေသီ ပင်္ကဓရီ၊ ဧကသာဋီ ပုရေ စရိံ။>
      text <အဝဇ္ဇေ ဝဇ္ဇမတိနီ၊ ဝဇ္ဇေ စာဝဇ္ဇဒဿိနီ။>
    text <၁၀၈>
      text <ဒိဝါဝိဟာရာ နိက္ခမ္မ၊ ဂိဇ္ဈကူဋမှိ ပဗ္ဗတေ။>
      text <အဒ္ဒသံ ဝိရဇံ ဗုဒ္ဓံ၊ ဘိက္ခုသင်္ဃပုရက္ခတံ။>
    text <၁၀၉>
      text <နိဟစ္စ ဇာဏုံ ဝန္ဒိတွာ၊ သမ္မုခါ အဉ္ဇလိံ အကံ။>
      text <ဧဟိ ဘဒ္ဒေတိ မံ အဝစ၊ သာ မေ အာသူပသမ္ပဒာ။>
    text <၁၁၀>
      text <စိဏ္ဏာ အင်္ဂါ စ မဂဓာ၊ ဝဇ္ဇီ ကာသီ စ ကောသလာ။>
      text <အနဏာ ပဏ္ဏာသဝဿာနိ၊ ရဋ္ဌပိဏ္ဍံ အဘုဉ္ဇဟံ။>
    text <၁၁၁>
      text <ပုညံ ဝတ ပသဝိ ဗဟုံ၊ သပ္ပညော ဝတာယံ ဥပါသကော။>
      text <ယော ဘဒ္ဒာယ စီဝရံ အဒာသိ၊ ဝိပ္ပမုတ္တာယ သဗ္ဗဂန္ထေဟီတိ။>
    stand <။ ဘဒ္ဒာ ကုဏ္ဍလကေသာ ထေရီ။>
  text <၁၀။ ပဋာစာရာထေရီဂါထာ>
    text <၁၁၂>
      text <နင်္ဂလေဟိ ကသံ ခေတ္တံ၊ ဗီဇာနိ ပဝပံ ဆမာ။>
      text <ပုတ္တဒာရာနိ ပေါသေန္တာ၊ ဓနံ ဝိန္ဒန္တိ မာဏဝါ။>
    text <၁၁၃>
      text <ကိမဟံ သီလသမ္ပန္နာ၊ သတ္ထုသာသနကာရိကာ။>
      text <နိဗ္ဗာနံ နာဓိဂစ္ဆာမိ၊ အကုသီတာ အနုဒ္ဓတာ။>
    text <၁၁၄>
      text <ပါဒေ ပက္ခါလယိတွာန၊ ဥဒကေသု ကရောမဟံ။>
      text <ပါဒောဒကဉ္စ ဒိသွာန၊ ထလတော နိန္နမာဂတံ။>
    text <၁၁၅>
      text <တတော စိတ္တံ သမာဓေသိံ၊ အဿံ ဘဒြံဝဇာနိယံ။>
      text <တတော ဒီပံ ဂဟေတွာန၊ ဝိဟာရံ ပါဝိသိံ အဟံ။>
      text <သေယျံ ဩလောကယိတွာန၊ မဉ္စကမှိ ဥပါဝိသိံ။>
    text <၁၁၆>
      text <တတော သူစိံ ဂဟေတွာန၊ ဝဋ္ဋိံ ဩကဿယာမဟံ။>
      text <ပဒီပဿေဝ နိဗ္ဗာနံ၊ ဝိမောက္ခေါ အဟု စေတသောတိ။>
    stand <။ ပဋာစာရာ ထေရီ။>
  text <၁၁။ တိံသမတ္တာထေရီဂါထာ>
    text <၁၁၇>
      text <မုသလာနိ ဂဟေတွာန၊ ဓညံ ကောဋ္ဋေန္တိ မာဏဝါ။>
      text <ပုတ္တဒာရာနိ ပေါသေန္တာ၊ ဓနံ ဝိန္ဒန္တိ မာဏဝါ။>
    text <၁၁၈>
      text <ကရောထ ဗုဒ္ဓသာသနံ၊ ယံ ကတွာ နာနုတပ္ပတိ။>
      text <ခိပ္ပံ ပါဒာနိ ဓောဝိတွာ၊ ဧကမန္တေ နိသီဒထ။>
      text <စေတောသမထမနုယုတ္တာ၊ ကရောထ ဗုဒ္ဓသာသနံ။>
    text <၁၁၉>
      text <တဿာ တာ ဝစနံ သုတွာ၊ ပဋာစာရာယ သာသနံ။>
      text <ပါဒေ ပက္ခါလယိတွာန၊ ဧကမန္တံ ဥပါဝိသုံ။>
      text <စေတောသမထမနုယုတ္တာ၊ အကံသု ဗုဒ္ဓသာသနံ။>
    text <၁၂၀>
      text <ရတ္တိယာ ပုရိမေ ယာမေ၊ ပုဗ္ဗဇာတိမနုဿရုံ။>
      text <ရတ္တိယာ မဇ္ဈိမေ ယာမေ၊ ဒိဗ္ဗစက္ခုံ ဝိသောဓယုံ။>
      text <ရတ္တိယာ ပစ္ဆိမေ ယာမေ၊ တမောခန္ဓံ ပဒာလယုံ။>
    text <၁၂၁>
      text <ဥဋ္ဌာယ ပါဒေ ဝန္ဒိံသု၊ ကတာ တေ အနုသာသနီ။>
      text <ဣန္ဒံဝ ဒေဝါ တိဒသာ၊ သင်္ဂါမေ အပရာဇိတံ။>
      text <ပုရက္ခတွာ ဝိဟဿာမ၊ တေဝိဇ္ဇာမှ အနာသဝါတိ။>
    text <ဣတ္ထံ သုဒံ တိံသမတ္တာ ထေရီ ဘိက္ခုနိယော ပဋာစာရာယ သန္တိကေ အညံ ဗျာကရိံသူတိ။>
  text <၁၂။ စန္ဒာထေရီဂါထာ>
    text <၁၂၂>
      text <ဒုဂ္ဂတာဟံ ပုရေ အာသိံ၊ ဝိဓဝါ စ အပုတ္တိကာ။>
      text <ဝိနာ မိတ္တေဟိ ဉာတီဟိ၊ ဘတ္တစောဠဿ နာဓိဂံ။>
    text <၁၂၃>
      text <ပတ္တံ ဒဏ္ဍဉ္စ ဂဏှိတွာ၊ ဘိက္ခမာနာ ကုလာ ကုလံ။>
      text <သီတုဏှေန စ ဍယှန္တီ၊ သတ္တ ဝဿာနိ စာရိဟံ။>
    text <၁၂၄>
      text <ဘိက္ခုနိံ ပုန ဒိသွာန၊ အန္နပါနဿ လာဘိနိံ။>
      text <ဥပသင်္ကမ္မ အဝေါစံ၊ ပဗ္ဗဇ္ဇံ အနဂါရိယံ။>
    text <၁၂၅>
      text <သာ စ မံ အနုကမ္ပါယ၊ ပဗ္ဗာဇေသိ ပဋာစာရာ။>
      text <တတော မံ ဩဝဒိတွာန၊ ပရမတ္ထေ နိယောဇယိ။>
    text <၁၂၆>
      text <တဿာဟံ ဝစနံ သုတွာ၊ အကာသိံ အနုသာသနိံ။>
      text <အမောဃော အယျာယောဝါဒော၊ တေဝိဇ္ဇာမှိ အနာသဝါတိ။>
    stand <။ စန္ဒာ ထေရီ။>
    stand <ပဉ္စကနိပါတော နိဋ္ဌိတော။>
