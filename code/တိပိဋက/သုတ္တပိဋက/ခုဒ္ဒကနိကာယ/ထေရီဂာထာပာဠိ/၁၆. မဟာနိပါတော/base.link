text <၁၆။ မဟာနိပါတော>
  text <၁။ သုမေဓာထေရီဂါထာ>
    text <၄၅၀>
      text <မန္တာဝတိယာ နဂရေ၊ ရညော ကောဉ္စဿ အဂ္ဂမဟေသိယာ။>
      text <ဓီတာ အာသိံ သုမေဓာ၊ ပသာဒိတာ သာသနကရေဟိ။>
    text <၄၅၁>
      text <သီလဝတီ စိတ္တကထာ၊ ဗဟုဿုတာ ဗုဒ္ဓသာသနေ ဝိနီတာ။>
      text <မာတာပိတရော ဥပဂမ္မ၊ ဘဏတိ ဥဘယော နိသာမေထ။>
    text <၄၅၂>
      text <နိဗ္ဗာနာဘိရတာဟံ၊ အသဿတံ ဘဝဂတံ ယဒိပိ ဒိဗ္ဗံ။>
      text <ကိမင်္ဂံ ပန တုစ္ဆာ ကာမာ၊ အပ္ပဿာဒာ ဗဟုဝိဃာတာ။>
    text <၄၅၃>
      text <ကာမာ ကဋုကာ အာသီဝိသူပမာ၊ ယေသု မုစ္ဆိတာ ဗာလာ။>
      text <တေ ဒီဃရတ္တံ နိရယေ၊ သမပ္ပိတာ ဟညန္တေ ဒုက္ခိတာ။>
    text <၄၅၄>
      text <သောစန္တိ ပါပကမ္မာ၊ ဝိနိပါတေ ပါပဝဒ္ဓိနော သဒာ။>
      text <ကာယေန စ ဝါစာယ စ၊ မနသာ စ အသံဝုတာ ဗာလာ။>
    text <၄၅၅>
      text <ဗာလာ တေ ဒုပ္ပညာ၊ အစေတနာ ဒုက္ခသမုဒယောရုဒ္ဓါ။>
      text <ဒေသန္တေ အဇာနန္တာ၊ န ဗုဇ္ဈရေ အရိယသစ္စာနိ။>
    text <၄၅၆>
      text <သစ္စာနိ အမ္မ ဗုဒ္ဓဝရဒေသိတာနိ၊ တေ ဗဟုတရာ အဇာနန္တာ ယေ။>
      text <အဘိနန္ဒန္တိ ဘဝဂတံ၊ ပိဟေန္တိ ဒေဝေသု ဥပပတ္တိံ။>
    text <၄၅၇>
      text <ဒေဝေသုပိ ဥပပတ္တိ၊ အသဿတာ ဘဝဂတေ အနိစ္စမှိ။>
      text <န စ သန္တသန္တိ ဗာလာ၊ ပုနပ္ပုနံ ဇာယိတဗ္ဗဿ။>
    text <၄၅၈>
      text <စတ္တာရော ဝိနိပါတာ၊ ဒုဝေ စ ဂတိယော ကထဉ္စိ လဗ္ဘန္တိ။>
      text <န စ ဝိနိပါတဂတာနံ၊ ပဗ္ဗဇ္ဇာ အတ္ထိ နိရယေသု။>
    text <၄၅၉>
      text <အနုဇာနာထ မံ ဥဘယော၊ ပဗ္ဗဇိတုံ ဒသဗလဿ ပါဝစနေ။>
      text <အပ္ပေါဿုက္ကာ ဃဋိဿံ၊ ဇာတိမရဏပ္ပဟာနာယ။>
    text <၄၆၀>
      text <ကိံ ဘဝဂတေ အဘိနန္ဒိတေန၊ ကာယကလိနာ အသာရေန။>
      text <ဘဝတဏှာယ နိရောဓာ၊ အနုဇာနာထ ပဗ္ဗဇိဿာမိ။>
    text <၄၆၁>
      text <ဗုဒ္ဓါနံ ဥပ္ပါဒော ဝိဝဇ္ဇိတော၊ အက္ခဏော ခဏော လဒ္ဓေါ။>
      text <သီလာနိ ဗြဟ္မစရိယံ၊ ယာဝဇီဝံ န ဒူသေယျံ။>
    text <၄၆၂>
      text <ဧဝံ ဘဏတိ သုမေဓာ၊ မာတာပိတရော န တာဝ အာဟာရံ။>
      text <အာဟရိဿံ ဂဟဋ္ဌာ၊ မရဏဝသံ ဂတာဝ ဟေဿာမိ။>
    text <၄၆၃>
      text <မာတာ ဒုက္ခိတာ ရောဒတိ ပိတာ စ၊ အဿာ သဗ္ဗသော သမဘိဟတော။>
      text <ဃဋေန္တိ သညာပေတုံ၊ ပါသာဒတလေ ဆမာပတိတံ။>
    text <၄၆၄>
      text <ဥဋ္ဌေဟိ ပုတ္တက ကိံ သောစိတေန၊ ဒိန္နာသိ ဝါရဏဝတိမှိ။>
      text <ရာဇာ အနီကရတ္တော၊ အဘိရူပေါ တဿ တွံ ဒိန္နာ။>
    text <၄၆၅>
      text <အဂ္ဂမဟေသီ ဘဝိဿသိ၊ အနိကရတ္တဿ ရာဇိနော ဘရိယာ။>
      text <သီလာနိ ဗြဟ္မစရိယံ၊ ပဗ္ဗဇ္ဇာ ဒုက္ကရာ ပုတ္တက။>
    text <၄၆၆>
      text <ရဇ္ဇေ အာဏာဓနမိဿရိယံ၊ ဘောဂါ သုခါ ဒဟရိကာသိ။>
      text <ဘုဉ္ဇာဟိ ကာမဘောဂေ၊ ဝါရေယျံ ဟောတု တေ ပုတ္တ။>
    text <၄၆၇>
      text <အထ နေ ဘဏတိ သုမေဓာ၊ မာ ဧဒိသိကာနိ ဘဝဂတမသာရံ။>
      text <ပဗ္ဗဇ္ဇာ ဝါ ဟောဟိတိ၊ မရဏံ ဝါ မေ န စေဝ ဝါရေယျံ။>
    text <၄၆၈>
      text <ကိမိဝ ပူတိကာယမသုစိံ၊ သဝနဂန္ဓံ ဘယာနကံ ကုဏပံ။>
      text <အဘိသံဝိသေယျံ ဘသ္တံ၊ အသကိံ ပဂ္ဃရိတံ အသုစိပုဏ္ဏံ။>
    text <၄၆၉>
      text <ကိမိဝ တာဟံ ဇာနန္တီ၊ ဝိကုလကံ မံသသောဏိတုပလိတ္တံ။>
      text <ကိမိကုလာလယံ သကုဏဘတ္တံ၊ ကဠေဝရံ ကိဿ ဒိယျတိ။>
    text <၄၇၀>
      text <နိဗ္ဗုယှတိ သုသာနံ၊ အစိရံ ကာယော အပေတဝိညာဏော။>
      text <ဆုဒ္ဓေါ ကဠိင်္ဂရံ ဝိယ၊ ဇိဂုစ္ဆမာနေဟိ ဉာတီဟိ။>
    text <၄၇၁>
      text <ဆုဒ္ဓူန နံ သုသာနေ၊ ပရဘတ္တံ နှာယန္တိ ဇိဂုစ္ဆန္တာ။>
      text <နိယကာ မာတာပိတရော၊ ကိံ ပန သာဓာရဏာ ဇနတာ။>
    text <၄၇၂>
      text <အဇ္ဈောသိတာ အသာရေ၊ ကဠေဝရေ အဋ္ဌိနှာရုသင်္ဃာတေ။>
      text <ခေဠဿုစ္စာရဿဝ၊ ပရိပုဏ္ဏေ ပူတိကာယမှိ။>
    text <၄၇၃>
      text <ယော နံ ဝိနိဗ္ဘုဇိတွာ၊ အဗ္ဘန္တရမဿ ဗာဟိရံ ကယိရာ။>
      text <ဂန္ဓဿ အသဟမာနာ၊ သကာပိ မာတာ ဇိဂုစ္ဆေယျ။>
    text <၄၇၄>
      text <ခန္ဓဓာတုအာယတနံ၊ သင်္ခတံ ဇာတိမူလကံ ဒုက္ခံ။>
      text <ယောနိသော အနုဝိစိနန္တီ၊ ဝါရေယျံ ကိဿ ဣစ္ဆေယျံ။>
    text <၄၇၅>
      text <ဒိဝသေ ဒိဝသေ တိသတ္တိ၊ သတာနိ နဝနဝါ ပတေယျုံ ကာယမှိ။>
      text <ဝဿသတမ္ပိ စ ဃာတော၊ သေယျော ဒုက္ခဿ စေဝံ ခယော။>
    text <၄၇၆>
      text <အဇ္ဈုပဂစ္ဆေ ဃာတံ၊ ယော ဝိညာယေဝံ သတ္ထုနော ဝစနံ။>
      text <ဒီဃော တေသံ သံသာရော၊ ပုနပ္ပုနံ ဟညမာနာနံ။>
    text <၄၇၇>
      text <ဒေဝေသု မနုဿေသု စ၊ တိရစ္ဆာနယောနိယာ အသုရကာယေ။>
      text <ပေတေသု စ နိရယေသု စ၊ အပရိမိတာ ဒိဿရေ ဃာတာ။>
    text <၄၇၈>
      text <ဃာတာ နိရယေသု ဗဟူ၊ ဝိနိပါတဂတဿ ပီဠိယမာနဿ။>
      text <ဒေဝေသုပိ အတ္တာဏံ၊ နိဗ္ဗာနသုခါ ပရံ နတ္ထိ။>
    text <၄၇၉>
      text <ပတ္တာ တေ နိဗ္ဗာနံ၊ ယေ ယုတ္တာ ဒသဗလဿ ပါဝစနေ။>
      text <အပ္ပေါဿုက္ကာ ဃဋေန္တိ၊ ဇာတိမရဏပ္ပဟာနာယ။>
    text <၄၈၀>
      text <အဇ္ဇေဝ တာတဘိနိက္ခမိဿံ၊ ဘောဂေဟိ ကိံ အသာရေဟိ။>
      text <နိဗ္ဗိန္နာ မေ ကာမာ၊ ဝန္တသမာ တာလဝတ္ထုကတာ။>
    text <၄၈၁>
      text <သာ စေဝံ ဘဏတိ ပိတရမနီကရတ္တော စ ယဿ သာ ဒိန္နာ။>
      text <ဥပယာသိ ဝါရဏဝတေ၊ ဝါရေယျမုပဋ္ဌိတေ ကာလေ။>
    text <၄၈၂>
      text <အထ အသိတနိစိတမုဒုကေ၊ ကေသေ ခဂ္ဂေန ဆိန္ဒိယ သုမေဓာ။>
      text <ပါသာဒံ ပိဒဟိတွာ၊ ပဌမဇ္ဈာနံ သမာပဇ္ဇိ။>
    text <၄၈၃>
      text <သာ စ တဟိံ သမာပန္နာ၊ အနီကရတ္တော စ အာဂတော နဂရံ။>
      text <ပါသာဒေ စ သုမေဓာ၊ အနိစ္စသညံ သုဘာဝေတိ။>
    text <၄၈၄>
      text <သာ စ မနသိ ကရောတိ၊ အနီကရတ္တော စ အာရုဟီ တုရိတံ။>
      text <မဏိကနကဘူသိတင်္ဂေါ၊ ကတဉ္ဇလီ ယာစတိ သုမေဓံ။>
    text <၄၈၅>
      text <ရဇ္ဇေ အာဏာဓနမိဿရိယံ၊ ဘောဂါ သုခါ ဒဟရိကာသိ။>
      text <ဘုဉ္ဇာဟိ ကာမဘောဂေ၊ ကာမသုခါ ဒုလ္လဘာ လောကေ။>
    text <၄၈၆>
      text <နိဿဋ္ဌံ တေ ရဇ္ဇံ၊ ဘောဂေ ဘုဉ္ဇဿု ဒေဟိ ဒာနာနိ။>
      text <မာ ဒုမ္မနာ အဟောသိ၊ မာတာပိတရော တေ ဒုက္ခိတာ။>
    text <၄၈၇>
      text <တံ တံ ဘဏတိ သုမေဓာ၊ ကာမေဟိ အနတ္ထိကာ ဝိဂတမောဟာ။>
      text <မာ ကာမေ အဘိနန္ဒိ၊ ကာမေသွာဒီနဝံ ပဿ။>
    text <၄၈၈>
      text <စာတုဒ္ဒီပေါ ရာဇာ မန္ဓာတာ၊ အာသိ ကာမဘောဂိန မဂ္ဂေါ။>
      text <အတိတ္တော ကာလင်္ကတော၊ န စဿ ပရိပူရိတာ ဣစ္ဆာ။>
    text <၄၈၉>
      text <သတ္တ ရတနာနိ ဝဿေယျ၊ ဝုဋ္ဌိမာ ဒသဒိသာ သမန္တေန။>
      text <န စတ္ထိ တိတ္တိ ကာမာနံ၊ အတိတ္တာဝ မရန္တိ နရာ။>
    text <၄၉၀>
      text <အသိသူနူပမာ ကာမာ၊ ကာမာ သပ္ပသိရောပမာ။>
      text <ဥက္ကောပမာ အနုဒဟန္တိ၊ အဋ္ဌိကင်္ကလ သန္နိဘာ။>
    text <၄၉၁>
      text <အနိစ္စာ အဒ္ဓုဝါ ကာမာ၊ ဗဟုဒုက္ခါ မဟာဝိသာ။>
      text <အယောဂုဠောဝ သန္တတ္တော၊ အဃမူလာ ဒုခပ္ဖလာ။>
    text <၄၉၂>
      text <ရုက္ခပ္ဖလူပမာ ကာမာ၊ မံသပေသူပမာ ဒုခါ။>
      text <သုပိနောပမာ ဝဉ္စနိယာ၊ ကာမာ ယာစိတကူပမာ။>
    text <၄၉၃>
      text <သတ္တိသူလူပမာ ကာမာ၊ ရောဂေါ ဂဏ္ဍော အဃံ နိဃံ။>
      text <အင်္ဂါရကာသုသဒိသာ၊ အဃမူလံ ဘယံ ဝဓော။>
    text <၄၉၄>
      text <ဧဝံ ဗဟုဒုက္ခါ ကာမာ၊ အက္ခါတာ အန္တရာယိကာ။>
      text <ဂစ္ဆထ န မေ ဘဂဝတေ၊ ဝိဿာသော အတ္ထိ အတ္တနော။>
    text <၄၉၅>
      text <ကိံ မမ ပရော ကရိဿတိ၊ အတ္တနော သီသမှိ ဍယှမာနမှိ။>
      text <အနုဗန္ဓေ ဇရာမရဏေ၊ တဿ ဃာတာယ ဃဋိတဗ္ဗံ။>
    text <၄၉၆>
      text <ဒွာရံ အပါပုရိတွာနဟံ၊ မာတာပိတရော အနီကရတ္တဉ္စ။>
      text <ဒိသွာန ဆမံ နိသိန္နေ၊ ရောဒန္တေ ဣဒမဝေါစံ။>
    text <၄၉၇>
      text <ဒီဃော ဗာလာနံ သံသာရော၊ ပုနပ္ပုနဉ္စ ရောဒတံ။>
      text <အနမတဂ္ဂေ ပိတု မရဏေ၊ ဘာတု ဝဓေ အတ္တနော စ ဝဓေ။>
    text <၄၉၈>
      text <အဿု ထညံ ရုဓိရံ၊ သံသာရံ အနမတဂ္ဂတော သရထ။>
      text <သတ္တာနံ သံသရတံ၊ သရာဟိ အဋ္ဌီနဉ္စ သန္နိစယံ။>
    text <၄၉၉>
      text <သရ စတုရောဒဓီ၊ ဥပနီတေ အဿုထညရုဓိရမှိ။>
      text <သရ ဧကကပ္ပမဋ္ဌီနံ၊ သဉ္စယံ ဝိပုလေန သမံ။>
    text <၅၀၀>
      text <အနမတဂ္ဂေ သံသရတော၊ မဟိံ ဇမ္ဗုဒီပမုပနီတံ။>
      text <ကောလဋ္ဌိမတ္တဂုဠိကာ၊ မာတာ မာတုသွေဝ နပ္ပဟောန္တိ။>
    text <၅၀၁>
      text <တိဏကဋ္ဌသာခါပလာသံ၊ ဥပနီတံ အနမတဂ္ဂတော သရ။>
      text <စတုရင်္ဂုလိကာ ဃဋိကာ၊ ပိတုပိတုသွေဝ နပ္ပဟောန္တိ။>
    text <၅၀၂>
      text <သရ ကာဏကစ္ဆပံ ပုဗ္ဗသမုဒ္ဒေ၊ အပရတော စ ယုဂဆိဒ္ဒံ။>
      text <သိရံ တဿ စ ပဋိမုက္ကံ၊ မနုဿလာဘမှိ ဩပမ္မံ။>
    text <၅၀၃>
      text <သရ ရူပံ ဖေဏပိဏ္ဍောပမဿ၊ ကာယကလိနော အသာရဿ။>
      text <ခန္ဓေ ပဿ အနိစ္စေ၊ သရာဟိ နိရယေ ဗဟုဝိဃာတေ။>
    text <၅၀၄>
      text <သရ ကဋသိံ ဝဍ္ဎေန္တေ၊ ပုနပ္ပုနံ တာသု တာသု ဇာတီသု။>
      text <သရ ကုမ္ဘီလဘယာနိ စ၊ သရာဟိ စတ္တာရိ သစ္စာနိ။>
    text <၅၀၅>
      text <အမတမှိ ဝိဇ္ဇမာနေ၊ ကိံ တဝ ပဉ္စကဋုကေန ပီတေန။>
      text <သဗ္ဗာ ဟိ ကာမရတိယော၊ ကဋုကတရာ ပဉ္စကဋုကေန။>
    text <၅၀၆>
      text <အမတမှိ ဝိဇ္ဇမာနေ၊ ကိံ တဝ ကာမေဟိ ယေ ပရိဠာဟာ။>
      text <သဗ္ဗာ ဟိ ကာမရတိယော၊ ဇလိတာ ကုထိတာ ကမ္ပိတာ သန္တာပိတာ။>
    text <၅၀၇>
      text <အသပတ္တမှိ သမာနေ၊ ကိံ တဝ ကာမေဟိ ယေ ဗဟုသပတ္တာ။>
      text <ရာဇဂ္ဂိစောရဥဒကပ္ပိယေဟိ၊ သာဓာရဏာ ကာမာ ဗဟုသပတ္တာ။>
    text <၅၀၈>
      text <မောက္ခမှိ ဝိဇ္ဇမာနေ၊ ကိံ တဝ ကာမေဟိ ယေသု ဝဓဗန္ဓော။>
      text <ကာမေသု ဟိ အသကာမာ၊ ဝဓဗန္ဓဒုခါနိ အနုဘောန္တိ။>
    text <၅၀၉>
      text <အာဒီပိတာ တိဏုက္ကာ၊ ဂဏှန္တံ ဒဟန္တိ နေဝ မုဉ္စန္တံ။>
      text <ဥက္ကောပမာ ဟိ ကာမာ၊ ဒဟန္တိ ယေ တေ န မုဉ္စန္တိ။>
    text <၅၁၀>
      text <မာ အပ္ပကဿ ဟေတု၊ ကာမသုခဿ ဝိပုလံ ဇဟီ သုခံ။>
      text <မာ ပုထုလောမောဝ ဗဠိသံ၊ ဂိလိတွာ ပစ္ဆာ ဝိဟညသိ။>
    text <၅၁၁>
      text <ကာမံ ကာမေသု ဒမဿု၊ တာဝ သုနခေါဝ သင်္ခလာဗဒ္ဓေါ။>
      text <ကာဟိန္တိ ခု တံ ကာမာ၊ ဆာတာ သုနခံဝ စဏ္ဍာလာ။>
    text <၅၁၂>
      text <အပရိမိတဉ္စ ဒုက္ခံ၊ ဗဟူနိ စ စိတ္တဒောမနဿာနိ။>
      text <အနုဘောဟိသိ ကာမယုတ္တော၊ ပဋိနိဿဇ အဒ္ဓုဝေ ကာမေ။>
    text <၅၁၃>
      text <အဇရမှိ ဝိဇ္ဇမာနေ၊ ကိံ တဝ ကာမေဟိ ယေသု ဇရာ။>
      text <မရဏဗျာဓိဂဟိတာ၊ သဗ္ဗာ သဗ္ဗတ္ထ ဇာတိယော။>
    text <၅၁၄>
      text <ဣဒမဇရမိဒမမရံ၊ ဣဒမဇရာမရံ ပဒမသောကံ။>
      text <အသပတ္တမသမ္ဗာဓံ၊ အခလိတမဘယံ နိရုပတာပံ။>
    text <၅၁၅>
      text <အဓိဂတမိဒံ ဗဟူဟိ၊ အမတံ အဇ္ဇာပိ စ လဘနီယမိဒံ။>
      text <ယော ယောနိသော ပယုဉ္ဇတိ၊ န စ သက္ကာ အဃဋမာနေန။>
    text <၅၁၆>
      text <ဧဝံ ဘဏတိ သုမေဓာ၊ သင်္ခါရဂတေ ရတိံ အလဘမာနာ။>
      text <အနုနေန္တီ အနိကရတ္တံ၊ ကေသေ စ ဆမံ ခိပိ သုမေဓာ။>
    text <၅၁၇>
      text <ဥဋ္ဌာယ အနိကရတ္တော၊ ပဉ္ဇလိကော ယာစိတဿာ ပိတရံ သော။>
      text <ဝိဿဇ္ဇေထ သုမေဓံ၊ ပဗ္ဗဇိတုံ ဝိမောက္ခသစ္စဒဿာ။>
    text <၅၁၈>
      text <ဝိဿဇ္ဇိတာ မာတာပိတူဟိ၊ ပဗ္ဗဇိ သောကဘယဘီတာ။>
      text <ဆ အဘိညာ သစ္ဆိကတာ၊ အဂ္ဂဖလံ သိက္ခမာနာယ။>
    text <၅၁၉>
      text <အစ္ဆရိယမဗ္ဘုတံ တံ၊ နိဗ္ဗာနံ အာသိ ရာဇကညာယ။>
      text <ပုဗ္ဗေနိဝါသစရိတံ၊ ယထာ ဗျာကရိ ပစ္ဆိမေ ကာလေ။>
    text <၅၂၀>
      text <ဘဂဝတိ ကောဏာဂမနေ၊ သင်္ဃာရာမမှိ နဝနိဝေသမှိ။>
      text <သခိယော တိဿော ဇနိယော၊ ဝိဟာရဒာနံ အဒာသိမှ။>
    text <၅၂၁>
      text <ဒသက္ခတ္တုံ သတက္ခတ္တုံ၊ ဒသသတက္ခတ္တုံ သတာနိ စ သတက္ခတ္တုံ။>
      text <ဒေဝေသု ဥပ္ပဇ္ဇိမှ၊ ကော ပန ဝါဒော မနုဿေသု။>
    text <၅၂၂>
      text <ဒေဝေသု မဟိဒ္ဓိကာ အဟုမှ၊ မာနုသကမှိ ကော ပန ဝါဒော။>
      text <သတ္တရတနဿ မဟေသီ၊ ဣတ္ထိရတနံ အဟံ အာသိံ။>
    text <၅၂၃>
      text <သော ဟေတု သော ပဘဝေါ၊ တံ မူလံ သာဝ သာသနေ ခန္တီ။>
      text <တံ ပဌမသမောဓာနံ၊ တံ ဓမ္မရတာယ နိဗ္ဗာနံ။>
    text <၅၂၄>
      text <ဧဝံ ကရောန္တိ ယေ သဒ္ဒဟန္တိ၊ ဝစနံ အနောမပညဿ။>
      text <နိဗ္ဗိန္ဒန္တိ ဘဝဂတေ၊ နိဗ္ဗိန္ဒိတွာ ဝိရဇ္ဇန္တီတိ။>
      text <ဂါထာသတာနိ စတ္တာရိ၊ အသီတိ ပုန စုဒ္ဒသ။>
      text <ထေရိယေကုတ္တရသတာ၊ သဗ္ဗာ တာ အာသဝက္ခယာတိ။>
    text <ဣတ္ထံ သုဒံ သုမေဓာ ထေရီ ဂါထာယော အဘာသိတ္ထာတိ။>
    stand <မဟာနိပါတော နိဋ္ဌိတော။>
    stand <သမတ္တာ ထေရီဂါထာယော။>
    stand <ထေရီဂါထာပါဠိ နိဋ္ဌိတာ။>
