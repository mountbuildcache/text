text <၁၃။ တေရသကနိပါတော>
  text <  <
  text <၄၇၄။ အမ္ဗဇာတကံ ၁>
  text <၁>
    text <အဟာသိ မေ အမ္ဗဖလာနိ ပုဗ္ဗေ၊ အဏူနိ ထူလာနိ စ ဗြဟ္မစာရိ။>
    text <တေဟေဝ မန္တေဟိ န ဒာနိ တုယှံ၊ ဒုမပ္ဖလာ ပါတုဘဝန္တိ ဗြဟ္မေ။>
  text <၂>
    text <နက္ခတ္တယောဂံ ပဋိမာနယာမိ၊ ခဏံ မုဟုတ္တဉ္စ မန္တေ န ပဿံ။>
    text <နက္ခတ္တယောဂဉ္စ ခဏဉ္စ လဒ္ဓါ၊ အဒ္ဓါဟရိဿမ္ဗဖလံ ပဟူတံ။>
  text <၃>
    text <နက္ခတ္တယောဂံ န ပုရေ အဘာဏိ၊ ခဏံ မုဟုတ္တံ န ပုရေ အသံသိ။>
    text <သယံ ဟရီ အမ္ဗဖလံ ပဟူတံ၊ ဝဏ္ဏေန ဂန္ဓေန ရသေနုပေတံ။>
  text <၄>
    text <မန္တာဘိဇပ္ပေန ပုရေ ဟိ တုယှံ၊ ဒုမပ္ဖလာ ပါတုဘဝန္တိ ဗြဟ္မေ။>
    text <သွာဇ္ဇ န ပါရေသိ ဇပ္ပမ္ပိ မန္တံ၊ အယံ သော ကော နာမ တဝဇ္ဇ ဓမ္မော။>
  text <၅>
    text <စဏ္ဍာလပုတ္တော မမ သမ္ပဒာသိ၊ ဓမ္မေန မန္တေ ပကတိဉ္စ သံသိ။>
    text <မာ စဿု မေ ပုစ္ဆိတော နာမဂေါတ္တံ၊ ဂုယှိတ္ထော အတ္ထံ ဝိဇဟေယျ မန္တော။>
  text <၆>
    text <သောဟံ ဇနိန္ဒေန ဇနမှိ ပုဋ္ဌော၊ မက္ခါဘိဘူတော အလိကံ အဘာဏိံ။>
    text <မန္တာ ဣမေ ဗြာဟ္မဏဿာတိ မိစ္ဆာ၊ ပဟီနမန္တော ကပဏော ရုဒာမိ။>
  text <၇>
    text <ဧရဏ္ဍာ ပုစိမန္ဒာ ဝါ၊ အထ ဝါ ပါလိဘဒ္ဒကာ။>
    text <မဓုံ မဓုတ္ထိကော ဝိန္ဒေ၊ သော ဟိ တဿ ဒုမုတ္တမော။>
  text <၈>
    text <ခတ္တိယာ ဗြာဟ္မဏာ ဝေဿာ၊ သုဒ္ဒာ စဏ္ဍာလပုက္ကုသာ။>
    text <ယမှာ ဓမ္မံ ဝိဇာနေယျ၊ သော ဟိ တဿ နရုတ္တမော။>
  text <၉>
    text <ဣမဿ ဒဏ္ဍဉ္စ ဝဓဉ္စ ဒတွာ၊ ဂလေ ဂဟေတွာ ခလယာထ ဇမ္မံ။>
    text <ယော ဥတ္တမတ္ထံ ကသိရေန လဒ္ဓံ၊ မာနာတိမာနေန ဝိနာသယိတ္ထ။>
  text <၁၀>
    text <ယထာ သမံ မညမာနော ပတေယျ၊ သောဗ္ဘံ ဂုဟံ နရကံ ပူတိပါဒံ။>
    text <ရဇ္ဇူတိ ဝါ အက္ကမေ ကဏှသပ္ပံ၊ အန္ဓော ယထာ ဇောတိမဓိဋ္ဌဟေယျ။>
    text <ဧဝမ္ပိ မံ တွံ ခလိတံ သပည၊ ပဟီနမန္တဿ ပုနပ္ပဒာဟိ။>
  text <၁၁>
    text <ဓမ္မေန မန္တံ တဝ သမ္ပဒာသိံ၊ တုဝမ္ပိ ဓမ္မေန ပရိဂ္ဂဟေသိ။>
    text <ပကတိမ္ပိ တေ အတ္တမနော အသံသိံ၊ ဓမ္မေ ဌိတံ တံ န ဇဟေယျ မန္တော။>
  text <၁၂>
    text <ယော ဗာလ မန္တံ ကသိရေန လဒ္ဓံ၊ ယံ ဒုလ္လဘံ အဇ္ဇ မနုဿလောကေ။>
    text <ကိဉ္စာပိ လဒ္ဓါ ဇီဝိတုံ အပ္ပပညော၊ ဝိနာသယီ အလိကံ ဘာသမာနော။>
  text <၁၃>
    text <ဗာလဿ မူဠှဿ အကတညုနော စ၊ မုသာ ဘဏန္တဿ အသညတဿ။>
    text <မန္တေ မယံ တာဒိသကေ န ဒေမ၊ ကုတော မန္တာ ဂစ္ဆ န မယှ ရုစ္စသီတိ။>
  stand <အမ္ဗဇာတကံ ပဌမံ။>
  text <  <
  text <၄၇၅။ ဖန္ဒနဇာတကံ ၂>
  text <၁၄>
    text <ကုဌာရိဟတ္ထော ပုရိသော၊ ဝနမောဂယှ တိဋ္ဌသိ။>
    text <ပုဋ္ဌော မေ သမ္မ အက္ခါဟိ၊ ကိံ ဒာရုံ ဆေတုမိစ္ဆသိ။>
  text <၁၅>
    text <ဣဿော ဝနာနိ စရသိ၊ သမာနိ ဝိသမာနိ စ။>
    text <ပုဋ္ဌော မေ သမ္မ အက္ခါဟိ၊ ကိံ ဒာရုံ နေမိယာ ဒဠှံ။>
  text <၁၆>
    text <နေဝ သာလော န ခဒိရော၊ နာဿကဏ္ဏော ကုတော ဓဝေါ။>
    text <ရုက္ခေါ စ ဖန္ဒနော နာမ၊ တံ ဒာရုံ နေမိယာ ဒဠှံ။>
  text <၁၇>
    text <ကီဒိသာနိဿ ပတ္တာနိ၊ ခန္ဓော ဝါ ပန ကီဒိသော။>
    text <ပုဋ္ဌော မေ သမ္မ အက္ခါဟိ၊ ယထာ ဇာနေမု ဖန္ဒနံ။>
  text <၁၈>
    text <ယဿ သာခါ ပလမ္ဗန္တိ၊ နမန္တိ န စ ဘဉ္ဇရေ။>
    text <သော ရုက္ခေါ ဖန္ဒနော နာမ၊ ယဿ မူလေ အဟံ ဌိတော။>
  text <၁၉>
    text <အရာနံ စက္ကနာဘီနံ၊ ဤသာနေမိရထဿ စ။>
    text <သဗ္ဗဿ တေ ကမ္မနိယော၊ အယံ ဟေဿတိ ဖန္ဒနော။>
  text <၂၀>
    text <ဣတိ ဖန္ဒနရုက္ခေါပိ၊ တာဝဒေ အဇ္ဈဘာသထ။>
    text <မယှမ္ပိ ဝစနံ အတ္ထိ၊ ဘာရဒွာဇ သုဏောဟိ မေ။>
  text <၂၁>
    text <ဣဿဿ ဥပက္ခန္ဓမှာ၊ ဥက္ကစ္စ စတုရင်္ဂုလံ။>
    text <တေန နေမိံ ပသာရေသိ၊ ဧဝံ ဒဠှတရံ သိယာ။>
  text <၂၂>
    text <ဣတိ ဖန္ဒနရုက္ခေါပိ၊ ဝေရံ အပ္ပေသိ တာဝဒေ။>
    text <ဇာတာနဉ္စ အဇာတာနံ၊ ဣဿာနံ ဒုက္ခမာဝဟိ။>
  text <၂၃>
    text <ဣစ္စေဝံ ဖန္ဒနော ဣဿံ၊ ဣဿော စ ပန ဖန္ဒနံ။>
    text <အညမညံ ဝိဝါဒေန၊ အညမညမဃာတယုံ။>
  text <၂၄>
    text <ဧဝမေဝ မနုဿာနံ၊ ဝိဝါဒော ယတ္ထ ဇာယတိ။>
    text <မယူရနစ္စံ နစ္စန္တိ၊ ယထာ တေ ဣဿဖန္ဒနာ။>
  text <၂၅>
    text <တံ ဝေါ ဝဒာမိ ဘဒ္ဒံ ဝေါ၊ ယာဝန္တေတ္ထ သမာဂတာ။>
    text <သမ္မောဒထ မာ ဝိဝဒထ၊ မာ ဟောထ ဣဿဖန္ဒနာ။>
  text <၂၆>
    text <သာမဂ္ဂိမေဝ သိက္ခေထ၊ ဗုဒ္ဓေဟေတံ ပသံသိတံ။>
    text <သာမဂ္ဂိရတော ဓမ္မဋ္ဌော၊ ယောဂက္ခေမာ န ဓံသတီတိ။>
  stand <ဖန္ဒနဇာတကံ ဒုတိယံ။>
  text <  <
  text <၄၇၆။ ဇဝနဟံသဇာတကံ ၃>
  text <၂၇>
    text <ဣဓေဝ ဟံသ နိပတ၊ ပိယံ မေ တဝ ဒဿနံ။>
    text <ဣဿရောသိ အနုပ္ပတ္တော၊ ယမိဓတ္ထိ ပဝေဒယ။>
  text <၂၈>
    text <သဝနေန ဧကဿ ပိယာ ဘဝန္တိ၊ ဒိသွာ ပနေကဿ ဝိယေတိ ဆန္ဒော။>
    text <ဒိသွာ စ သုတွာ စ ပိယာ ဘဝန္တိ၊ ကစ္စိန္နု မေ ပီယသိ ဒဿနေန။>
  text <၂၉>
    text <သဝနေန ပိယော မေသိ၊ ဘိယျော စာဂမ္မ ဒဿနံ။>
    text <ဧဝံ ပိယဒဿနော မေ၊ ဝသ ဟံသ မမန္တိကေ။>
  text <၃၀>
    text <ဝသေယျာမ တဝါဂါရေ၊ နိစ္စံ သက္ကတပူဇိတာ။>
    text <မတ္တော စ ဧကဒာ ဝဇ္ဇေ၊ ဟံသရာဇံ ပစန္တု မေ။>
  text <၃၁>
    text <ဓိရတ္ထု တံ မဇ္ဇပါနံ၊ ယံ မေ ပိယတရံ တယာ။>
    text <န စာပိ မဇ္ဇံ ပိဿာမိ၊ ယာဝ မေ ဝစ္ဆသီ ဃရေ။>
  text <၃၂>
    text <သုဝိဇာနံ သိင်္ဂါလာနံ၊ သကုဏာနဉ္စ ဝဿိတံ။>
    text <မနုဿဝဿိတံ ရာဇ၊ ဒုဗ္ဗိဇာနတရံ တတော။>
  text <၃၃>
    text <အပိ စေ မညတီ ပေါသော၊ ဉာတိ မိတ္တော သခါတိ ဝါ။>
    text <ယော ပုဗ္ဗေ သုမနော ဟုတွာ၊ ပစ္ဆာ သမ္ပဇ္ဇတေ ဒိသော။>
  text <၃၄>
    text <ယသ္မိံ မနော နိဝိသတိ၊ အဝိဒူရေ သဟာပိ သော။>
    text <သန္တိကေပိ ဟိ သော ဒူရေ၊ ယသ္မိံ နာဝိသတေ မနော။>
  text <၃၅>
    text <အန္တောပိ သော ဟောတိ ပသန္နစိတ္တော၊ ပါရံ သမုဒ္ဒဿ ပသန္နစိတ္တော။>
    text <အန္တောပိ သော ဟောတိ ပဒုဋ္ဌစိတ္တော၊ ပါရံ သမုဒ္ဒဿ ပဒုဋ္ဌစိတ္တော။>
  text <၃၆>
    text <သံဝသန္တာ ဝိဝသန္တိ၊ ယေ ဒိသာ တေ ရထေသဘ။>
    text <အာရာ သန္တော သံဝသန္တိ၊ မနသာ ရဋ္ဌဝဍ္ဎန။>
  text <၃၇>
    text <အတိစိရံ နိဝါသေန၊ ပိယော ဘဝတိ အပ္ပိယော။>
    text <အာမန္တ ခေါ တံ ဂစ္ဆာမ၊ ပုရာ တေ ဟောမ အပ္ပိယာ။>
  text <၃၈>
    text <ဧဝံ စေ ယာစမာနာနံ၊ အဉ္ဇလိံ နာဝဗုဇ္ဈသိ။>
    text <ပရိစာရကာနံ သတံ၊ ဝစနံ န ကရောသိ နော။>
    text <ဧဝံ တံ အဘိယာစာမ၊ ပုန ကယိရာသိ ပရိယာယံ။>
  text <၃၉>
    text <ဧဝံ စေ နော ဝိဟရတံ၊ အန္တရာယော န ဟေဿတိ။>
    text <တုယှဉ္စာပိ မဟာရာဇ၊ မယှဉ္စ ရဋ္ဌဝဍ္ဎန။>
    text <အပ္ပေဝ နာမ ပဿေမု၊ အဟောရတာနမစ္စယေတိ။>
  stand <ဇဝနဟံသဇာတကံ တတိယံ။>
  text <  <
  text <၄၇၇။ စူဠနာရဒဇာတကံ ၄>
  text <၄၀>
    text <န တေ ကဋ္ဌာနိ ဘိန္နာနိ၊ န တေ ဥဒကမာဘတံ။>
    text <အဂ္ဂီပိ တေ န ဟာပိတော၊ ကိံ နု မန္ဒောဝ ဈာယသိ။>
  text <၄၁>
    text <န ဥဿဟေ ဝနေ ဝတ္ထုံ၊ ကဿပါမန္တယာမိ တံ။>
    text <ဒုက္ခေါ ဝါသော အရညသ္မိံ၊ ရဋ္ဌံ ဣစ္ဆာမိ ဂန္တဝေ။>
  text <၄၂>
    text <ယထာ အဟံ ဣတော ဂန္တွာ၊ ယသ္မိံ ဇနပဒေ ဝသံ။>
    text <အာစာရံ ဗြဟ္မေ သိက္ခေယျံ၊ တံ ဓမ္မံ အနုသာသ မံ။>
  text <၄၃>
    text <သစေ အရညံ ဟိတွာန၊ ဝနမူလဖလာနိ စ။>
    text <ရဋ္ဌေ ရောစယသေ ဝါသံ၊ တံ ဓမ္မံ နိသာမေဟိ မေ။>
  text <၄၄>
    text <ဝိသံ မာ ပဋိသေဝိတ္ထော၊ ပပါတံ ပရိဝဇ္ဇယ။>
    text <ပင်္ကေ စ မာ ဝိသီဒိတ္ထော၊ ယတ္တော စာသီဝိသေ စရေ။>
  text <၄၅>
    text <ကိံ နု ဝိသံ ပပါတော ဝါ၊ ပင်္ကော ဝါ ဗြဟ္မစာရိနံ။>
    text <ကံ တွံ အာသီဝိသံ ဗြူသိ၊ တံ မေ အက္ခါဟိ ပုစ္ဆိတော။>
  text <၄၆>
    text <အာသဝေါ တာတ လောကသ္မိံ၊ သုရာ နာမ ပဝုစ္စတိ။>
    text <မနုညော သုရဘီ ဝဂ္ဂု၊ သာဒု ခုဒ္ဒရသူပမော။>
    text <ဝိသံ တဒာဟု အရိယာ သေ၊ ဗြဟ္မစရိယဿ နာရဒ။>
  text <၄၇>
    text <ဣတ္ထိယော တာတ လောကသ္မိံ၊ ပမတ္တံ ပမထေန္တိ တာ။>
    text <ဟရန္တိ ယုဝိနော စိတ္တံ၊ တူလံ ဘဋ္ဌံဝ မာလုတော။>
    text <ပပါတော ဧသော အက္ခါတော၊ ဗြဟ္မစရိယဿ နာရဒ။>
  text <၄၈>
    text <လာဘော သိလောကော သက္ကာရော၊ ပူဇာ ပရကုလေသု စ။>
    text <ပင်္ကော ဧသော စ အက္ခါတော၊ ဗြဟ္မစရိယဿ နာရဒ။>
  text <၄၉>
    text <သသတ္ထာ တာတ ရာဇာနော၊ အာဝသန္တိ မဟိံ ဣမံ။>
    text <တေ တာဒိသေ မနုဿိန္ဒေ၊ မဟန္တေ တာတ နာရဒ။>
  text <၅၀>
    text <ဣဿရာနံ အဓိပတီနံ၊ န တေသံ ပါဒတော စရေ။>
    text <အာသီဝိသောတိ အက္ခါတော၊ ဗြဟ္မစရိယဿ နာရဒ။>
  text <၅၁>
    text <ဘတ္တတ္ထော ဘတ္တကာလေ စ၊ ယံ ဂေဟမုပသင်္ကမေ။>
    text <ယဒေတ္ထ ကုသလံ ဇညာ၊ တတ္ထ ဃာသေသနံ စရေ။>
  text <၅၂>
    text <ပဝိသိတွာ ပရကုလံ၊ ပါနတ္ထံ ဘောဇနာယ ဝါ။>
    text <မိတံ ခါဒေ မိတံ ဘုဉ္ဇေ၊ န စ ရူပေ မနံ ကရေ။>
  text <၅၃>
    text <ဂေါဋ္ဌံ မဇ္ဇံ ကိရာဋဉ္စ၊ သဘာ နိကိရဏာနိ စ။>
    text <အာရကာ ပရိဝဇ္ဇေဟိ၊ ယာနီဝ ဝိသမံ ပထန္တိ။>
  stand <စူဠနာရဒဇာတကံ စတုတ္ထံ။>
  text <  <
  text <၄၇၈။ ဒူတဇာတကံ ၅>
  text <၅၄>
    text <ဒူတေ တေ ဗြဟ္မေ ပါဟေသိံ၊ ဂင်္ဂါတီရသ္မိ ဈာယတော။>
    text <တေသံ ပုဋ္ဌော န ဗျာကာသိ၊ ဒုက္ခံ ဂုယှမတံ နု တေ။>
  text <၅၅>
    text <သစေ တေ ဒုက္ခမုပ္ပဇ္ဇေ၊ ကာသီနံ ရဋ္ဌဝဍ္ဎန။>
    text <မာ ခေါ နံ တဿ အက္ခါဟိ၊ ယော တံ ဒုက္ခါ န မောစယေ။>
  text <၅၆>
    text <ယော တဿ ဒုက္ခဇာတဿ၊ ဧကင်္ဂမပိ ဘာဂသော။>
    text <ဝိပ္ပမောစေယျ ဓမ္မေန၊ ကာမံ တဿ ပဝေဒယ။>
  text <၅၇>
    text <သုဝိဇာနံ သိင်္ဂါလာနံ၊ သကုဏာနဉ္စ ဝဿိတံ။>
    text <မနုဿဝဿိတံ ရာဇ၊ ဒုဗ္ဗိဇာနတရံ တတော။>
  text <၅၈>
    text <အပိ စေ မညတီ ပေါသော၊ ဉာတိ မိတ္တော သခါတိ ဝါ။>
    text <ယော ပုဗ္ဗေ သုမနော ဟုတွာ၊ ပစ္ဆာ သမ္ပဇ္ဇတေ ဒိသော။>
  text <၅၉>
    text <ယော အတ္တနော ဒုက္ခမနာနုပုဋ္ဌော၊ ပဝေဒယေ ဇန္တု အကာလရူပေ။>
    text <အာနန္ဒိနော တဿ ဘဝန္တိမိတ္တာ၊ ဟိတေသိနော တဿ ဒုခီ ဘဝန္တိ။>
  text <၆၀>
    text <ကာလဉ္စ ဉတွာန တထာဝိဓဿ၊ မေဓာဝီနံ ဧကမနံ ဝိဒိတွာ။>
    text <အက္ခေယျ တိဗ္ဗာနိ ပရဿ ဓီရော၊ သဏှံ ဂိရံ အတ္ထဝတိံ ပမုဉ္စေ။>
  text <၆၁>
    text <သစေ စ ဇညာ အဝိသယှမတ္တနော၊ န တေ ဟိ မယှံ သုခါဂမာယ။>
    text <ဧကောဝ တိဗ္ဗာနိ သဟေယျ ဓီရော၊ သစ္စံ ဟိရောတ္တပ္ပမပေက္ခမာနော။>
  text <၆၂>
    text <အဟံ ရဋ္ဌာနိ ဝိစရန္တော၊ နိဂမေ ရာဇဓာနိယော။>
    text <ဘိက္ခမာနော မဟာရာဇ၊ အာစရိယဿ ဓနတ္ထိကော။>
  text <၆၃>
    text <ဂဟပတီ ရာဇပုရိသေ၊ မဟာသာလေ စ ဗြာဟ္မဏေ။>
    text <အလတ္ထံ သတ္တ နိက္ခါနိ၊ သုဝဏ္ဏဿ ဇနာဓိပ။>
    text <တေ မေ နဋ္ဌာ မဟာရာဇ၊ တသ္မာ သောစာမဟံ ဘုသံ။>
  text <၆၄>
    text <ပုရိသာ တေ မဟာရာဇ၊ မနသာနုဝိစိန္တိတာ။>
    text <နာလံ ဒုက္ခါ ပမောစေတုံ၊ တသ္မာ တေသံ န ဗျာဟရိံ။>
  text <၆၅>
    text <တွဉ္စ ခေါ မေ မဟာရာဇ၊ မနသာနုဝိစိန္တိတော။>
    text <အလံ ဒုက္ခါ ပမောစေတုံ၊ တသ္မာ တုယှံ ပဝေဒယိံ။>
  text <၆၆>
    text <တဿာဒာသိ ပသန္နတ္တော၊ ကာသီနံ ရဋ္ဌဝဍ္ဎနော။>
    text <ဇာတရူပမယေ နိက္ခေ၊ သုဝဏ္ဏဿ စတုဒ္ဒသာတိ။>
  stand <ဒူတဇာတကံ ပဉ္စမံ။>
  text <  <
  text <၄၇၉။ ကာလိင်္ဂဗောဓိဇာတကံ ၆>
  text <၆၇>
    text <ရာဇာ ကာလိင်္ဂေါ စက္ကဝတ္တိ၊ ဓမ္မေန ပထဝိမနုသာသံ။>
    text <အဂမာ ဗောဓိသမီပံ၊ နာဂေန မဟာနုဘာဝေန။>
  text <၆၈>
    text <ကာလိင်္ဂေါ ဘာရဒွာဇော စ၊ ရာဇာနံ ကာလိင်္ဂံ သမဏကောလညံ။>
    text <စက္ကံ ဝတ္တယတော ပရိဂ္ဂဟေတွာ၊ ပဉ္ဇလီ ဣဒမဝေါစ။>
  text <၆၉>
    text <ပစ္စောရောဟ မဟာရာဇ၊ ဘူမိဘာဂေါ ယထာ သမဏုဂ္ဂတော။>
    text <ဣဓ အနဓိဝရာ ဗုဒ္ဓါ၊ အဘိသမ္ဗုဒ္ဓါ ဝိရောစန္တိ။>
  text <၇၀>
    text <ပဒက္ခိဏတော အာဝဋ္ဋာ၊ တိဏလတာ အသ္မိံ ဘူမိဘာဂသ္မိံ။>
    text <ပထဝိယာ နာဘိယံ မဏ္ဍော၊ ဣတိ နော သုတံ မန္တေ မဟာရာဇ။>
  text <၇၁>
    text <သာဂရပရိယန္တာယ၊ မေဒိနိယာ သဗ္ဗဘူတဓရဏိယာ။>
    text <ပထဝိယာ အယံ မဏ္ဍော၊ ဩရောဟိတွာ နမော ကရောဟိ။>
  text <၇၂>
    text <ယေ တေ ဘဝန္တိ နာဂါ စ၊ အဘိဇာတာ စ ကုဉ္ဇရာ။>
    text <ဧတ္တာဝတာ ပဒေသံ တေ၊ နာဂါ နေဝ မုပယန္တိ။>
  text <၇၃>
    text <အဘိဇာတော နာဂေါ ကာမံ၊ ပေသေဟိ ကုဉ္ဇရံ ဒန္တိံ။>
    text <ဧတ္တာဝတာ ပဒေသော၊ သက္ကာ နာဂေန မုပဂန္တုံ။>
  text <၇၄>
    text <တံ သုတွာ ရာဇာ ကာလိင်္ဂေါ၊ ဝေယျဉ္ဇနိကဝစော နိသာမေတွာ။>
    text <သမ္ပေသေသိ နာဂံ ဉဿာမ၊ မယံ ယထိမဿိဒံ ဝစနံ။>
  text <၇၅>
    text <သမ္ပေသိတော စ ရညာ၊ နာဂေါ ကောဉ္စောဝ အဘိနဒိတွာန။>
    text <ပဋိသက္ကိတွာ နိသီဒိ၊ ဂရုံဝ ဘာရံ အသဟမာနော။>
  text <၇၆>
    text <ကာလိင်္ဂဘာရဒွာဇော၊ နာဂံ ခီဏာယုကံ ဝိဒိတွာန။>
    text <ရာဇာနံ ကာလိင်္ဂံ၊ တရမာနော အဇ္ဈဘာသိတ္ထ။>
    text <အညံ သင်္ကမ နာဂံ၊ နာဂေါ ခီဏာယုကော မဟာရာဇ။>
  text <၇၇>
    text <တံ သုတွာ ကာလိင်္ဂေါ၊ တရမာနော သင်္ကမီ နာဂံ။>
    text <သင်္ကန္တေဝ ရညေ၊ နာဂေါ တတ္ထေဝ ပတိ ဘုမျာ။>
    text <ဝေယျဉ္ဇနိကဝစော၊ ယထာ တထာ အဟု နာဂေါ။>
  text <၇၈>
    text <ကာလိင်္ဂေါ ရာဇာ ကာလိင်္ဂံ၊ ဗြာဟ္မဏံ ဧတဒဝေါစ။>
    text <တွမေဝ အသိ သမ္ဗုဒ္ဓေါ၊ သဗ္ဗညူ သဗ္ဗဒဿာဝီ။>
  text <၇၉>
    text <တံ အနဓိဝါသေန္တော ကာလိင်္ဂံ၊ ဗြာဟ္မဏော ဣဒမဝေါစ။>
    text <ဝေယျဉ္ဇနိကာ ဟိ မယံ၊ ဗုဒ္ဓါ သဗ္ဗညုနော မဟာရာဇ။>
  text <၈၀>
    text <သဗ္ဗညူ သဗ္ဗဝိဒူ စ၊ ဗုဒ္ဓါ န လက္ခဏေန ဇာနန္တိ။>
    text <အာဂမဗလသာ ဟိ မယံ၊ ဗုဒ္ဓါ သဗ္ဗံ ပဇာနန္တိ။>
  text <၈၁>
    text <မဟယိတွာ သမ္ဗောဓိံ၊ နာနာတုရိယေဟိ ဝဇ္ဇမာနေဟိ။>
    text <မာလာဝိလေပနံ အဘိဟရိတွာ အထ ရာဇာ မနုပါယာသိ။>
  text <၈၂>
    text <သဋ္ဌိ ဝါဟသဟဿာနိ၊ ပုပ္ဖာနံ သန္နိပါတယိ။>
    text <ပူဇေသိ ရာဇာ ကာလိင်္ဂေါ၊ ဗောဓိမဏ္ဍမနုတ္တရန္တိ။>
  stand <ကာလိင်္ဂဗောဓိဇာတကံ ဆဋ္ဌံ။>
  text <  <
  text <၄၈၀။ အကိတ္တိဇာတကံ ၇>
  text <၈၃>
    text <အကိတ္တိံ ဒိသွာ သမ္မန္တံ၊ သက္ကော ဘူတပတီ ဗြဝိ။>
    text <ကိံ ပတ္ထယံ မဟာဗြဟ္မေ၊ ဧကော သမ္မသိ ဃမ္မနိ။>
  text <၈၄>
    text <ဒုက္ခေါ ပုနဗ္ဘဝေါ သက္က၊ သရီရဿ စ ဘေဒနံ။>
    text <သမ္မောဟမရဏံ ဒုက္ခံ၊ တသ္မာ သမ္မာမိ ဝါသဝ။>
  text <၈၅>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၈၆>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <ယေန ပုတ္တေ စ ဒာရေ စ၊ ဓနဓညံ ပိယာနိ စ။>
    text <လဒ္ဓါ နရာ န တပ္ပန္တိ၊ သော လောဘော န မယီ ဝသေ။>
  text <၈၇>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၈၈>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <ခေတ္တံ ဝတ္ထုံ ဟိရညဉ္စ၊ ဂဝဿံ ဒာသပေါရိသံ။>
    text <ယေန ဇာတေန ဇီယန္တိ၊ သော ဒောသော န မယီ ဝသေ။>
  text <၈၉>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၉၀>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <ဗာလံ န ပဿေ န သုဏေ၊ န စ ဗာလေန သံဝသေ။>
    text <ဗာလေနလ္လာပ သလ္လာပံ၊ န ကရေ န စ ရောစယေ။>
  text <၉၁>
    text <ကိံ နု တေ အကရံ ဗာလော၊ ဝဒ ကဿပ ကာရဏံ။>
    text <ကေန ကဿပ ဗာလဿ၊ ဒဿနံ နာဘိကင်္ခသိ။>
  text <၉၂>
    text <အနယံ နယတိ ဒုမ္မေဓော၊ အဓုရာယံ နိယုဉ္ဇတိ။>
    text <ဒုန္နယော သေယျသော ဟောတိ၊ သမ္မာ ဝုတ္တော ပကုပ္ပတိ။>
    text <ဝိနယံ သော န ဇာနာတိ၊ သာဓု တဿ အဒဿနံ။>
  text <၉၃>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၉၄>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <ဓီရံ ပဿေ သုဏေ ဓီရံ၊ ဓီရေန သဟ သံဝသေ။>
    text <ဓီရေနလ္လာပသလ္လာပံ၊ တံ ကရေ တဉ္စ ရောစယေ။>
  text <၉၅>
    text <ကိံ နု တေ အကရံ ဓီရော၊ ဝဒ ကဿပ ကာရဏံ။>
    text <ကေန ကဿပ ဓီရဿ၊ ဒဿနံ အဘိကင်္ခသိ။>
  text <၉၆>
    text <နယံ နယတိ မေဓာဝီ၊ အဓုရာယံ န ယုဉ္ဇတိ။>
    text <သုနယော သေယျသော ဟောတိ၊ သမ္မာ ဝုတ္တော န ကုပ္ပတိ။>
    text <ဝိနယံ သော ပဇာနာတိ၊ သာဓု တေန သမာဂမော။>
  text <၉၇>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၉၈>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <တတော ရတျာ ဝိဝသာနေ၊ သူရိယုဂ္ဂမနံ ပတိ။>
    text <ဒိဗ္ဗာ ဘက္ခါ ပါတုဘဝေယျုံ၊ သီလဝန္တော စ ယာစကာ။>
  text <၉၉>
    text <ဒဒတော မေ န ခီယေထ၊ ဒတွာ နာနုတပေယျဟံ။>
    text <ဒဒံ စိတ္တံ ပသာဒေယျံ၊ ဧတံ သက္က ဝရံ ဝရေ။>
  text <၁၀၀>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ကဿပ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၁၀၁>
    text <ဝရံ စေ မေ အဒော သက္က၊ သဗ္ဗဘူတာနမိဿရ။>
    text <န မံ ပုန ဥပေယျာသိ၊ ဧတံ သက္က ဝရံ ဝရေ။>
  text <၁၀၂>
    text <ဗဟူဟိ ဝတစရိယာဟိ၊ နရာ စ အထ နာရိယော။>
    text <ဒဿနံ အဘိကင်္ခန္တိ၊ ကိံ နု မေ ဒဿနေ ဘယံ။>
  text <၁၀၃>
    text <တံ တာဒိသံ ဒေဝဝဏ္ဏံ၊ သဗ္ဗကာမသမိဒ္ဓိနံ။>
    text <ဒိသွာ တပေါ ပမဇ္ဇေယျ၊ ဧတံ တေ ဒဿနေ ဘယန္တိ။>
  stand <အကိတ္တိဇာတကံ သတ္တမံ။>
  text <  <
  text <၄၈၁။ တက္ကာရိယဇာတကံ ၈>
  text <၁၀၄>
    text <အဟမေဝ ဒုဗ္ဘာသိတံ ဘာသိ ဗာလော၊ ဘေကောဝရညေ အဟိမဝှာယမာနော။>
    text <တက္ကာရိယေ သောဗ္ဘမိမံ ပတာမိ၊ န ကိရေဝ သာဓု အတိဝေလဘာဏီ။>
  text <၁၀၅>
    text <ပပ္ပေါတိ မစ္စော အတိဝေလဘာဏီ၊ ဗန္ဓံ ဝဓံ သောကပရိဒ္ဒဝဉ္စ။>
    text <အတ္တာနမေဝ ဂရဟာသိ ဧတ္ထ၊ အာစေရ ယံ တံ နိခဏန္တိ သောဗ္ဘေ။>
  text <၁၀၆>
    text <ကိမေဝဟံ တုဏ္ဍိလမနုပုစ္ဆိံ၊ ကရေယျ သံ ဘာတရံ ကာဠိကာယံ။>
    text <နဂ္ဂေါဝဟံ ဝတ္ထယုဂဉ္စ ဇီနော၊ အယမ္ပိ အတ္ထော ဗဟုတာဒိသောဝ။>
  text <၁၀၇>
    text <ယော ယုဇ္ဈမာနာနမယုဇ္ဈမာနော၊ မေဏ္ဍန္တရံ အစ္စုပတီ ကုလိင်္ဂေါ။>
    text <သော ပိံသိတော မေဏ္ဍသိရေဟိ တတ္ထ၊ အယမ္ပိ အတ္ထော ဗဟုတာဒိသောဝ။>
  text <၁၀၈>
    text <စတုရော ဇနာ ပေါတ္ထကမဂ္ဂဟေသုံ၊ ဧကဉ္စ ပေါသံ အနုရက္ခမာနာ။>
    text <သဗ္ဗေဝ တေ ဘိန္နသိရာ သယိံသု၊ အယမ္ပိ အတ္ထော ဗဟုတာဒိသောဝ။>
  text <၁၀၉>
    text <အဇာ ယထာ ဝေဠုဂုမ္ဗသ္မိံ ဗဒ္ဓါ၊ အဝက္ခိပန္တီ အသိမဇ္ဈဂစ္ဆိ။>
    text <တေနေဝ တဿာ ဂလကာဝကန္တံ၊ အယမ္ပိ အတ္ထော ဗဟုတာဒိသောဝ။>
  text <၁၁၀>
    text <ဣမေ န ဒေဝါ န ဂန္ဓဗ္ဗပုတ္တာ၊ မိဂါ ဣမေ အတ္ထဝသံ ဂတာ မေ။>
    text <ဧကဉ္စ နံ သာယမာသေ ပစန္တု၊ ဧကံ ပုနပ္ပါတရာသေ ပစန္တု။>
  text <၁၁၁>
    text <သတံ သဟဿာနိ ဒုဘာသိတာနိ၊ ကလမ္ပိ နာဂ္ဃန္တိ သုဘာသိတဿ။>
    text <ဒုဗ္ဘာသိတံ သင်္ကမာနော ကိလေသော၊ တသ္မာ တုဏှီ ကိမ္ပုရိသာ န ဗာလျာ။>
  text <၁၁၂>
    text <ယာ မေသာ ဗျာဟာသိ ပမုဉ္စထေတံ၊ ဂိရိဉ္စ နံ ဟိမဝန္တံ နယန္တု။>
    text <ဣမဉ္စ ခေါ ဒေန္တု မဟာနသာယ၊ ပါတောဝ နံ ပါတရာသေ ပစန္တု။>
  text <၁၁၃>
    text <ပဇ္ဇုန္နနာထာ ပသဝေါ၊ ပသုနာထာ အယံ ပဇာ။>
    text <တွံ နာထောသိ မဟာရာဇ၊ နာထောဟံ ဘရိယာယ မေ။>
    text <ဒွိန္နမညတရံ ဉတွာ၊ မုတ္တော ဂစ္ဆေယျ ပဗ္ဗတံ။>
  text <၁၁၄>
    text <န ဝေ နိန္ဒာ သုပရိဝဇ္ဇယေထ၊ နာနာ ဇနာ သေဝိတဗ္ဗာ ဇနိန္ဒ။>
    text <ယေနေဝ ဧကော လဘတေ ပသံသံ၊ တေနေဝ အညော လဘတေ နိန္ဒိတာရံ။>
  text <၁၁၅>
    text <သဗ္ဗော လောကော ပရိစိတ္တော အတိစိတ္တော၊ သဗ္ဗော လောကော စိတ္တဝါ သမှိ စိတ္တေ။>
    text <ပစ္စေကစိတ္တာ ပုထု သဗ္ဗသတ္တာ၊ ကဿီဓ စိတ္တဿ ဝသေ န ဝတ္တေ။>
  text <၁၁၆>
    text <တုဏှီ အဟူ ကိမ္ပုရိသော သဘရိယော၊ ယော ဒာနိ ဗျာဟာသိ ဘယဿ ဘီတော။>
    text <သော ဒာနိ မုတ္တော သုခိတော အရောဂေါ၊ ဝါစာကိရေဝတ္တဝတီ နရာနန္တိ။>
  stand <တက္ကာရိယဇာတကံ အဋ္ဌမံ။>
  text <  <
  text <၄၈၂။ ရုရုမိဂရာဇဇာတကံ ၉>
  text <၁၁၇>
    text <တဿ ဂါမဝရံ ဒမ္မိ၊ နာရိယော စ အလင်္ကတာ။>
    text <ယော မေတံ မိဂမက္ခါတိ၊ မိဂါနံ မိဂမုတ္တမံ။>
  text <၁၁၈>
    text <မယှံ ဂါမဝရံ ဒေဟိ၊ နာရိယော စ အလင်္ကတာ။>
    text <အဟံ တေ မိဂမက္ခိဿံ၊ မိဂါနံ မိဂမုတ္တမံ။>
  text <၁၁၉>
    text <ဧတသ္မိံ ဝနသဏ္ဍသ္မိံ၊ အမ္ဗာ သာလာ စ ပုပ္ဖိတာ။>
    text <ဣန္ဒဂေါပကသဉ္ဆန္နာ၊ ဧတ္ထေသော တိဋ္ဌတေ မိဂေါ။>
  text <၁၂၀>
    text <ဓနုံ အဒွေဇ္ဈံ ကတွာန၊ ဥသုံ သန္နယှုပါဂမိ။>
    text <မိဂေါ စ ဒိသွာ ရာဇာနံ၊ ဒူရတော အဇ္ဈဘာသထ။>
  text <၁၂၁>
    text <အာဂမေဟိ မဟာရာဇ၊ မာ မံ ဝိဇ္ဈိ ရထေသဘ။>
    text <ကော နု တေ ဣဒမက္ခါသိ၊ ဧတ္ထေသော တိဋ္ဌတေ မိဂေါ။>
  text <၁၂၂>
    text <ဧသ ပါပစရော ပေါသော၊ သမ္မ တိဋ္ဌတိ အာရကာ။>
    text <သောယံ မေ ဣဒမက္ခါသိ၊ ဧတ္ထေသော တိဋ္ဌတေ မိဂေါ။>
  text <၁၂၃>
    text <သစ္စံ ကိရေဝ မာဟံသု၊ နရာ ဧကစ္စိယာ ဣဓ။>
    text <ကဋ္ဌံ နိပ္လဝိတံ သေယျော၊ န တွေဝေကစ္စိ ယော နရော။>
    text <>
  text <၁၂၄>
    text <ကိံ နု ရုရု ဂရဟသိ မိဂါနံ၊ ကိံ ပက္ခီနံ ကိံ ပန မာနုသာနံ။>
    text <ဘယဉှိ မံ ဝိန္ဒတိနပ္ပရူပံ၊ သုတွာန တံ မာနုသိံ ဘာသမာနံ။>
  text <၁၂၅>
    text <ယမုဒ္ဓရိံ ဝါဟနေ ဝုယှမာနံ၊ မဟောဒကေ သလိလေ သီဃသောတေ။>
    text <တတောနိဒာနံ ဘယမာဂတံ မမ၊ ဒုက္ခေါ ဟဝေ ရာဇ အသဗ္ဘိ သင်္ဂမော။>
  text <၁၂၆>
    text <သောဟံ စတုပ္ပတ္တမိမံ ဝိဟင်္ဂမံ၊ တနုစ္ဆိဒံ ဟဒယေ ဩဿဇာမိ။>
    text <ဟနာမိ တံ မိတ္တဒုဗ္ဘိံ အကိစ္စကာရိံ၊ ယော တာဒိသံ ကမ္မကတံ န ဇာနေ။>
  text <၁၂၇>
    text <ဓီရဿ ဗာလဿ ဟဝေ ဇနိန္ဒ၊ သန္တော ဝဓံ နပ္ပသံသန္တိ ဇာတု။>
    text <ကာမံ ဃရံ ဂစ္ဆတု ပါပဓမ္မော၊ ယဉ္စဿ ဘဋ္ဌံ တဒေတဿ ဒေဟိ။>
    text <အဟဉ္စ တေ ကာမကရော ဘဝါမိ။>
  text <၁၂၈>
    text <အဒ္ဓါ ရုရု အညတရော သတံ သော၊ ယော ဒုဗ္ဘတော မာနုသဿ န ဒုဗ္ဘိ။>
    text <ကာမံ ဃရံ ဂစ္ဆတု ပါပဓမ္မော၊ ယဉ္စဿ ဘဋ္ဌံ တဒေတဿ ဒမ္မိ။>
    text <အဟဉ္စ တေ ကာမစာရံ ဒဒာမိ။>
  text <၁၂၉>
    text <သုဝိဇာနံ သိင်္ဂါလာနံ၊ သကုဏာနဉ္စဝဿိတံ။>
    text <မနုဿဝဿိတံ ရာဇ၊ ဒုဗ္ဗိဇာနတရံ တတော။>
  text <၁၃၀>
    text <အပိ စေ မညတီ ပေါသော၊ ဉာတိ မိတ္တော သခါတိ ဝါ။>
    text <ယော ပုဗ္ဗေ သုမနော ဟုတွာ၊ ပစ္ဆာ သမ္ပဇ္ဇတေ ဒိသော။>
  text <၁၃၁>
    text <သမာဂတာ ဇာနပဒာ၊ နေဂမာ စ သမာဂတာ။>
    text <မိဂါ သဿာနိ ခါဒန္တိ၊ တံ ဒေဝေါ ပဋိသေဓတု။>
  text <၁၃၂>
    text <ကာမံ ဇနပဒော မာသိ၊ ရဋ္ဌဉ္စာပိ ဝိနဿတု။>
    text <န တွေဝါဟံ ရုရုံ ဒုဗ္ဘေ၊ ဒတွာ အဘယဒက္ခိဏံ။>
  text <၁၃၃>
    text <မာ မေ ဇနပဒော အာသိ၊ ရဋ္ဌဉ္စာပိ ဝိနဿတု။>
    text <န တွေဝါဟံ မိဂရာဇဿ၊ ဝရံ ဒတွာ မုသာ ဘဏေတိ။>
  stand <ရုရုမိဂရာဇဇာတကံ နဝမံ။>
  text <  <
  text <၄၈၃။ သရဘမိဂဇာတကံ ၁၀>
  text <၁၃၄>
    text <အာသီသေထေဝ ပုရိသော၊ န နိဗ္ဗိန္ဒေယျ ပဏ္ဍိတော။>
    text <ပဿာမိ ဝေါဟံ အတ္တာနံ၊ ယထာ ဣစ္ဆိံ တထာ အဟု။>
  text <၁၃၅>
    text <အာသီသေထေဝ ပုရိသော၊ န နိဗ္ဗိန္ဒေယျ ပဏ္ဍိတော။>
    text <ပဿာမိ ဝေါဟံ အတ္တာနံ၊ ဥဒကာ ထလမုဗ္ဘတံ။>
  text <၁၃၆>
    text <ဝါယမေထေဝ ပုရိသော၊ န နိဗ္ဗိန္ဒေယျ ပဏ္ဍိတော။>
    text <ပဿာမိ ဝေါဟံ အတ္တာနံ၊ ယထာ ဣစ္ဆိံ တထာ အဟု။>
  text <၁၃၇>
    text <ဝါယမေထေဝ ပုရိသော၊ န နိဗ္ဗိန္ဒေယျ ပဏ္ဍိတော။>
    text <ပဿာမိ ဝေါဟံ အတ္တာနံ၊ ဥဒကာ ထလမုဗ္ဘတံ။>
  text <၁၃၈>
    text <ဒုက္ခူပနီတောပိ နရော သပညော၊ အာသံ န ဆိန္ဒေယျ သုခါဂမာယ။>
    text <ဗဟူ ဟိ ဖဿာ အဟိတာ ဟိတာ စ၊ အဝိတက္ကိတာ မစ္စမုပဗ္ဗဇန္တိ။>
  text <၁၃၉>
    text <အစိန္တိတမ္ပိ ဘဝတိ၊ စိန္တိတမ္ပိ ဝိနဿတိ။>
    text <န ဟိ စိန္တာမယာ ဘောဂါ၊ ဣတ္ထိယာ ပုရိသဿ ဝါ။>
  text <၁၄၀>
    text <သရဘံ ဂိရိဒုဂ္ဂသ္မိံ၊ ယံ တွံ အနုသရီ ပုရေ။>
    text <အလီနစိတ္တဿ တုဝံ၊ ဝိက္ကန္တမနုဇီဝသိ။>
  text <၁၄၁>
    text <ယော တံ ဝိဒုဂ္ဂါ နရကာ သမုဒ္ဓရိ၊ သိလာယ ယောဂ္ဂံ သရဘော ကရိတွာ။>
    text <ဒုက္ခူပနီတံ မစ္စုမုခါ ပမောစယိ၊ အလီနစိတ္တံ တံ မိဂံ ဝဒေသိ။>
  text <၁၄၂>
    text <ကိံ တွံ နု တတ္ထေဝ တဒာ အဟောသိ၊ ဥဒာဟု တေ ကောစိ နံ ဧတဒက္ခါ။>
    text <ဝိဝဋ္ဋစ္ဆဒ္ဒော နုသိ သဗ္ဗဒဿီ၊ ဉာဏံ နု တေ ဗြာဟ္မဏ ဘိံသရူပံ။>
  text <၁၄၃>
    text <န စေဝဟံ တတ္ထ တဒာ အဟောသိံ၊ န စာပိ မေ ကောစိ နံ ဧတဒက္ခါ။>
    text <ဂါထာပဒာနဉ္စ သုဘာသိတာနံ၊ အတ္ထံ တဒာနေန္တိ ဇနိန္ဒ ဓီရာ။>
  text <၁၄၄>
    text <အာဒာယ ပတ္တိံ ပရဝိရိယဃာတိံ၊ စာပေ သရံ ကိံ ဝိစိကိစ္ဆသေ တုဝံ။>
    text <နုန္နော သရော သရဘံ ဟန္တု ခိပ္ပံ၊ အန္နဉှိ ဧတံ ဝရပည ရညော။>
  text <၁၄၅>
    text <အဒ္ဓါ ပဇာနာမိ အဟမ္ပိ ဧတံ၊ အန္နံ မိဂေါ ဗြာဟ္မဏ ခတ္တိယဿ။>
    text <ပုဗ္ဗေ ကတဉ္စ အပစာယမာနော၊ တသ္မာ မိဂံ သရဘံ နော ဟနာမိ။>
  text <၁၄၆>
    text <နေသော မိဂေါ မဟာရာဇ၊ အသုရေသော ဒိသမ္ပတိ။>
    text <ဧတံ ဟန္တွာ မနုဿိန္ဒ၊ ဘဝဿု အမရာဓိပေါ။>
  text <၁၄၇>
    text <သစေ စ ရာဇာ ဝိစိကိစ္ဆသေ တုဝံ၊ ဟန္တုံ မိဂံ သရဘံ သဟာယကံ။>
    text <သပုတ္တဒာရော နရဝီရသေဋ္ဌ၊ ဂန္တွာ တုဝံ ဝေတရဏိံ ယမဿ။>
  text <၁၄၈>
    text <ကာမံ အဟံ ဇာနပဒာ စ သဗ္ဗေ၊ ပုတ္တာ စ ဒာရာ စ သဟာယသင်္ဃာ။>
    text <ဂစ္ဆေမု တံ ဝေတရဏိံ ယမဿ၊ န တွေဝ ဟညော မမ ပါဏဒော ယော။>
  text <၁၄၉>
    text <အယံ မိဂေါ ကိစ္ဆဂတဿ မယှံ၊ ဧကဿ ကတ္တာ ဝိဝနသ္မိ ဃောရေ။>
    text <တံ တာဒိသံ ပုဗ္ဗကိစ္စံ သရန္တော၊ ဇာနံ မဟာဗြဟ္မေ ကထံ ဟနေယျံ။>
  text <၁၅၀>
    text <မိတ္တာဘိရာဓီ စိရမေဝ ဇီဝ၊ ရဇ္ဇံ ဣမံ ဓမ္မဂုဏေ ပသာသ။>
    text <နာရီဂဏေဟိ ပရိစာရိယန္တော၊ မောဒဿု ရဋ္ဌေ တိဒိဝေဝ ဝါသဝေါ။>
  text <၁၅၁>
    text <အက္ကောဓနော နိစ္စပသန္နစိတ္တော၊ သဗ္ဗာတိထီ ယာစယောဂေါ ဘဝိတွာ။>
    text <ဒတွာ စ ဘုတွာ စ ယထာနုဘာဝံ၊ အနိန္ဒိတော သဂ္ဂမုပေဟိ ဌာနန္တိ။>
    text <ဝရအမ္ဗ ကုဌာရိ သဟံသဝရော၊ အထရညသ္မိံ ဒူတကပဉ္စမကော။>
    text <အထ ဗောဓိ အကိတ္တိ သုတက္ကရိနာ၊ အထ ရုရုမိဂေနပရော သရဘောတိ။>
  stand <သရဘမိဂဇာတကံ ဒသမံ။>
  stand <တေရသကနိပါတံ နိဋ္ဌိတံ။>
  text <တဿုဒ္ဒာနံ>
