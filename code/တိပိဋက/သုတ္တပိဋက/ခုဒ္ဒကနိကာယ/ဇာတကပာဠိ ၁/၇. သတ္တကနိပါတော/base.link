text <၇။ သတ္တကနိပါတော>
  text <၁။ ကုက္ကုဝဂ္ဂေါ>
    text <  <
    text <၃၉၆။ ကုက္ကုဇာတကံ ၇-၁-၁>
    text <၁>
      text <ဒိယဍ္ဎကုက္ကူ ဥဒယေန ကဏ္ဏိကာ၊ ဝိဒတ္ထိယော အဋ္ဌ ပရိက္ခိပန္တိ နံ။>
      text <သာ သိံသပါ သာရမယာ အဖေဂ္ဂုကာ၊ ကုဟိံ ဌိတာ ဥပ္ပရိတော န ဓံသတိ။>
    text <၂>
      text <ယာ တိံသတိ သာရမယာ အနုဇ္ဇုကာ၊ ပရိကိရိယ ဂေါပါဏသိယော သမံ ဌိတာ။>
      text <တာဟိ သုသင်္ဂဟိတာ ဗလသာ ပီဠိတာ၊ သမံ ဌိတာ ဥပ္ပရိတော န ဓံသတိ။>
    text <၃>
      text <ဧဝမ္ပိ မိတ္တေဟိ ဒဠှေဟိ ပဏ္ဍိတော၊ အဘေဇ္ဇရူပေဟိ သုစီဟိ မန္တိဘိ။>
      text <သုသင်္ဂဟီတော သိရိယာ န ဓံသတိ၊ ဂေါပါဏသီ ဘာရဝဟာဝ ကဏ္ဏိကာ။>
    text <၄>
      text <ခရတ္တစံ ဗေလ္လံ ယထာပိ သတ္ထဝါ၊ အနာမသန္တောပိ ကရောတိ တိတ္တကံ။>
      text <သမာဟရံ သာဒုံ ကရောတိ ပတ္ထိဝ၊ အသာဒုံ ကယိရာ တနုဗန္ဓမုဒ္ဓရံ။>
    text <၅>
      text <ဧဝမ္ပိ ဂါမနိဂမေသု ပဏ္ဍိတော၊ အသာဟသံ ရာဇဓနာနိ သင်္ဃရံ။>
      text <ဓမ္မာနုဝတ္တီ ပဋိပဇ္ဇမာနော၊ သ ဖာတိ ကယိရာ အဝိဟေဌယံ ပရံ။>
    text <၆>
      text <ဩဒာတမူလံ သုစိဝါရိသမ္ဘဝံ၊ ဇာတံ ယထာ ပေါက္ခရဏီသု အမ္ဗုဇံ။>
      text <ပဒုမံ ယထာ အဂ္ဂိနိကာသိဖာလိမံ၊ န ကဒ္ဒမော န ရဇော န ဝါရိ လိမ္ပတိ။>
    text <၇>
      text <ဧဝမ္ပိ ဝေါဟာရသုစိံ အသာဟသံ၊ ဝိသုဒ္ဓကမ္မန္တမပေတပါပကံ။>
      text <န လိမ္ပတိ ကမ္မကိလေသ တာဒိသော၊ ဇာတံ ယထာ ပေါက္ခရဏီသု အမ္ဗုဇန္တိ။>
    stand <ကုက္ကုဇာတကံ ပဌမံ။>
    text <  <
    text <၃၉၇။ မနောဇဇာတကံ ၇-၁-၂>
    text <၈>
      text <ယထာ စာပေါ နိန္နမတိ၊ ဇိယာ စာပိ နိကူဇတိ။>
      text <ဟညတေ နူန မနောဇော၊ မိဂရာဇာ သခါ မမ။>
    text <၉>
      text <ဟန္ဒ ဒာနိ ဝနန္တာနိ၊ ပက္ကမာမိ ယထာသုခံ။>
      text <နေတာဒိသာ သခါ ဟောန္တိ၊ လဗ္ဘာ မေ ဇီဝတော သခါ။>
    text <၁၀>
      text <န ပါပဇနသံသေဝီ၊ အစ္စန္တံ သုခမေဓတိ။>
      text <မနောဇံ ပဿ သေမာနံ၊ ဂိရိယဿာနုသာသနီ။>
    text <၁၁>
      text <န ပါပသမ္ပဝင်္ကေန၊ မာတာ ပုတ္တေန နန္ဒတိ။>
      text <မနောဇံ ပဿ သေမာနံ၊ အစ္ဆန္နံ သမှိ လောဟိတေ။>
    text <၁၂>
      text <ဧဝမာပဇ္ဇတေ ပေါသော၊ ပါပိယော စ နိဂစ္ဆတိ။>
      text <ယော ဝေ ဟိတာနံ ဝစနံ၊ န ကရောတိ အတ္ထဒဿိနံ။>
    text <၁၃>
      text <ဧဝဉ္စ သော ဟောတိ တတော စ ပါပိယော၊ ယော ဥတ္တမော အဓမဇနူပသေဝီ။>
      text <ပဿုတ္တမံ အဓမဇနူပသေဝိတံ၊ မိဂါဓိပံ သရဝရဝေဂနိဒ္ဓုတံ။>
    text <၁၄>
      text <နိဟီယတိ ပုရိသော နိဟီနသေဝီ၊ န စ ဟာယေထ ကဒာစိ တုလျသေဝီ။>
      text <သေဋ္ဌမုပဂမံ ဥဒေတိ ခိပ္ပံ၊ တသ္မာတ္တနာ ဥတ္တရိတရံ ဘဇေထာတိ။>
    stand <မနောဇဇာတကံ ဒုတိယံ။>
    text <  <
    text <၃၉၈။ သုတနုဇာတကံ ၇-၁-၃>
    text <၁၅>
      text <ရာဇာ တေ ဘတ္တံ ပါဟေသိ၊ သုစိံ မံသူပသေစနံ။>
      text <မဃဒေဝသ္မိံ အဓိဝတ္ထေ၊ ဧဟိ နိက္ခမ္မ ဘုဉ္ဇဿု။>
    text <၁၆>
      text <ဧဟိ မာဏဝ ဩရေန၊ ဘိက္ခမာဒာယ သူပိတံ။>
      text <တွဉ္စ မာဏဝ ဘိက္ခါ စ၊ ဥဘော ဘက္ခါ ဘဝိဿထ။>
    text <၁၇>
      text <အပ္ပကေန တုဝံ ယက္ခ၊ ထုလ္လမတ္ထံ ဇဟိဿသိ။>
      text <ဘိက္ခံ တေ နာဟရိဿန္တိ၊ ဇနာ မရဏသညိနော။>
    text <၁၈>
      text <လဒ္ဓါယ ယက္ခါ တဝ နိစ္စဘိက္ခံ၊ သုစိံ ပဏီတံ ရသသာ ဥပေတံ။>
      text <ဘိက္ခဉ္စ တေ အာဟရိယော နရော ဣဓ၊ သုဒုလ္လဘော ဟေဟိတိ ဘက္ခိတေ မယိ။>
    text <၁၉>
      text <မမေဝ သုတနော အတ္ထော၊ ယထာ ဘာသသိ မာဏဝ။>
      text <မယာ တွံ သမနုညာတော၊ သောတ္ထိံ ပဿာဟိ မာတရံ။>
    text <၂၀>
      text <ခဂ္ဂံ ဆတ္တဉ္စ ပါတိဉ္စ၊ ဂစ္ဆမာဒာယ မာဏဝ။>
      text <သောတ္ထိံ ပဿတု တေ မာတာ၊ တွဉ္စ ပဿာဟိ မာတရံ။>
    text <၂၁>
      text <ဧဝံ ယက္ခ သုခီ ဟောဟိ၊ သဟ သဗ္ဗေဟိ ဉာတိဘိ။>
      text <ဓနဉ္စ မေ အဓိဂတံ၊ ရညော စ ဝစနံ ကတန္တိ။>
    stand <သုတနုဇာတကံ တတိယံ။>
    text <  <
    text <၃၉၉။ မာတုပေါသကဂိဇ္ဈဇာတကံ ၇-၁-၄>
    text <၂၂>
      text <တေ ကထံ နု ကရိဿန္တိ၊ ဝုဒ္ဓါ ဂိရိဒရီသယာ။>
      text <အဟံ ဗဒ္ဓေါသ္မိ ပါသေန၊ နိလီယဿ ဝသံ ဂတော။>
    text <၂၃>
      text <ကိံ ဂိဇ္ဈ ပရိဒေဝသိ၊ ကာ နု တေ ပရိဒေဝနာ။>
      text <န မေ သုတော ဝါ ဒိဋ္ဌော ဝါ၊ ဘာသန္တော မာနုသိံ ဒိဇော။>
    text <၂၄>
      text <ဘရာမိ မာတာပိတရော၊ ဝုဒ္ဓေ ဂိရိဒရီသယေ။>
      text <တေ ကထံ နု ကရိဿန္တိ၊ အဟံ ဝသံ ဂတော တဝ။>
    text <၂၅>
      text <ယံ နု ဂိဇ္ဈော ယောဇနသတံ၊ ကုဏပါနိ အဝေက္ခတိ။>
      text <ကသ္မာ ဇာလဉ္စ ပါသဉ္စ၊ အာသဇ္ဇာပိ န ဗုဇ္ဈသိ။>
    text <၂၆>
      text <ယဒာ ပရာဘဝေါ ဟောတိ၊ ပေါသော ဇီဝိတသင်္ခယေ။>
      text <အထ ဇာလဉ္စ ပါသဉ္စ၊ အာသဇ္ဇာပိ န ဗုဇ္ဈတိ။>
    text <၂၇>
      text <ဘရဿု မာတာပိတရော၊ ဝုဒ္ဓေ ဂိရိဒရီသယေ။>
      text <မယာ တွံ သမနုညာတော၊ သောတ္ထိံ ပဿာဟိ ဉာတကေ။>
    text <၂၈>
      text <ဧဝံ လုဒ္ဒက နန္ဒဿု၊ သဟ သဗ္ဗေဟိ ဉာတိဘိ။>
      text <ဘရိဿံ မာတာပိတရော၊ ဝုဒ္ဓေ ဂိရိဒရီသယေတိ။>
    stand <မာတုပေါသကဂိဇ္ဈဇာတကံ စတုတ္ထံ။>
    text <  <
    text <၄၀၀။ ဒဗ္ဘပုပ္ဖဇာတကံ ၇-၁-၅>
    text <၂၉>
      text <အနုတီရစာရီ ဘဒ္ဒန္တေ၊ သဟာယမနုဓာဝ မံ။>
      text <မဟာ မေ ဂဟိတော မစ္ဆော၊ သော မံ ဟရတိ ဝေဂသာ။>
    text <၃၀>
      text <ဂမ္ဘီရစာရီ ဘဒ္ဒန္တေ၊ ဒဠှံ ဂဏှာဟိ ထာမသာ။>
      text <အဟံ တံ ဥဒ္ဓရိဿာမိ၊ သုပဏ္ဏော ဥရဂါမိဝ။>
    text <၃၁>
      text <ဝိဝါဒော နော သမုပ္ပန္နော၊ ဒဗ္ဘပုပ္ဖ သုဏောဟိ မေ။>
      text <သမေဟိ မေဓဂံ သမ္မ၊ ဝိဝါဒော ဝူပသမ္မတံ။>
    text <၃၂>
      text <ဓမ္မဋ္ဌောဟံ ပုရေ အာသိံ၊ ဗဟူ အဍ္ဍာ မေ တီရိတာ။>
      text <သမေမိ မေဓဂံ သမ္မ၊ ဝိဝါဒော ဝူပသမ္မတံ။>
    text <၃၃>
      text <အနုတီရစာရိ နင်္ဂုဋ္ဌံ၊ သီသံ ဂမ္ဘီရစာရိနော။>
      text <အစ္စာယံ မဇ္ဈိမော ခဏ္ဍော၊ ဓမ္မဋ္ဌဿ ဘဝိဿတိ။>
    text <၃၄>
      text <စိရမ္ပိ ဘက္ခေါ အဘဝိဿ၊ သစေ န ဝိဝဒေမသေ။>
      text <အသီသကံ အနင်္ဂုဋ္ဌံ၊ သိင်္ဂါလော ဟရတိ ရောဟိတံ။>
    text <၃၅>
      text <ယထာပိ ရာဇာ နန္ဒေယျ၊ ရဇ္ဇံ လဒ္ဓါန ခတ္တိယော။>
      text <ဧဝါဟမဇ္ဇ နန္ဒာမိ၊ ဒိသွာ ပုဏ္ဏမုခံ ပတိံ။>
    text <၃၆>
      text <ကထံ နု ထလဇော သန္တော၊ ဥဒကေ မစ္ဆံ ပရာမသိ။>
      text <ပုဋ္ဌော မေ သမ္မ အက္ခါဟိ၊ ကထံ အဓိဂတံ တယာ။>
    text <၃၇>
      text <ဝိဝါဒေန ကိသာ ဟောန္တိ၊ ဝိဝါဒေန ဓနက္ခယာ။>
      text <ဇီနာ ဥဒ္ဒာ ဝိဝါဒေန၊ ဘုဉ္ဇ မာယာဝိ ရောဟိတံ။>
    text <၃၈>
      text <ဧဝမေဝ မနုဿေသု၊ ဝိဝါဒော ယတ္ထ ဇာယတိ။>
      text <ဓမ္မဋ္ဌံ ပဋိဓာဝန္တိ၊ သော ဟိ နေသံ ဝိနာယကော။>
      text <ဓနာပိ တတ္ထ ဇီယန္တိ၊ ရာဇကောသော ပဝဍ္ဎတီတိ။>
    stand <ဒဗ္ဘပုပ္ဖဇာတကံ ပဉ္စမံ။>
    text <  <
    text <၄၀၁။ ပဏ္ဏကဇာတကံ ၇-၁-၆>
    text <၃၉>
      text <ပဏ္ဏကံ တိခိဏဓာရံ၊ အသိံ သမ္ပန္နပါယိနံ။>
      text <ပရိသာယံ ပုရိသော ဂိလတိ၊ ကိံ ဒုက္ကရတရံ တတော။>
      text <ယဒညံ ဒုက္ကရံ ဌာနံ၊ တံ မေ အက္ခါဟိ ပုစ္ဆိတော။>
    text <၄၀>
      text <ဂိလေယျ ပုရိသော လောဘာ၊ အသိံ သမ္ပန္နပါယိနံ။>
      text <ယော စ ဝဇ္ဇာ ဒဒာမီတိ၊ တံ ဒုက္ကရတရံ တတော။>
      text <သဗ္ဗညံ သုကရံ ဌာနံ၊ ဧဝံ ဇာနာဟိ မဒ္ဒဝ။>
    text <၄၁>
      text <ဗျာကာသိ အာယုရော ပဉှံ၊ အတ္ထံ ဓမ္မဿ ကောဝိဒော။>
      text <ပုက္ကုသံ ဒာနိ ပုစ္ဆာမိ၊ ကိံ ဒုက္ကရတရံ တတော။>
      text <ယဒညံ ဒုက္ကရံ ဌာနံ၊ တံ မေ အက္ခါဟိ ပုစ္ဆိတော။>
    text <၄၂>
      text <န ဝါစမုပဇီဝန္တိ၊ အဖလံ ဂိရမုဒီရိတံ။>
      text <ယော စ ဒတွာ အဝါကယိရာ၊ တံ ဒုက္ကရတရံ တတော။>
      text <သဗ္ဗညံ သုကရံ ဌာနံ၊ ဧဝံ ဇာနာဟိ မဒ္ဒဝ။>
    text <၄၃>
      text <ဗျာကာသိ ပုက္ကုသော ပဉှံ၊ အတ္ထံ ဓမ္မဿ ကောဝိဒော။>
      text <သေနကံ ဒာနိ ပုစ္ဆာမိ၊ ကိံ ဒုက္ကရတရံ တတော။>
      text <ယဒညံ ဒုက္ကရံ ဌာနံ၊ တံ မေ အက္ခါဟိ ပုစ္ဆိတော။>
    text <၄၄>
      text <ဒဒေယျ ပုရိသော ဒာနံ၊ အပ္ပံ ဝါ ယဒိ ဝါ ဗဟုံ။>
      text <ယော စ ဒတွာ နာနုတပ္ပေ၊ တံ ဒုက္ကရတရံ တတော။>
      text <သဗ္ဗညံ သုကရံ ဌာနံ၊ ဧဝံ ဇာနာဟိ မဒ္ဒဝ။>
    text <၄၅>
      text <ဗျာကာသိ အာယုရော ပဉှံ၊ အထော ပုက္ကုသပေါရိသော။>
      text <သဗ္ဗေ ပဉှေ အတိဘောတိ၊ ယထာ ဘာသတိ သေနကောတိ။>
    stand <ပဏ္ဏက ဇာတကံ ဆဋ္ဌံ။>
    text <  <
    text <၄၀၂။ သတ္တုဘသ္တဇာတကံ ၇-၁-၇>
    text <၄၆>
      text <ဝိဗ္ဘန္တစိတ္တော ကုပိတိန္ဒြိယောသိ၊ နေတ္တေဟိ တေ ဝါရိဂဏာ သဝန္တိ။>
      text <ကိံ တေ နဋ္ဌံ ကိံ ပန ပတ္ထယာနော၊ ဣဓာဂမာ ဗြဟ္မေ တဒိင်္ဃ ဗြူဟိ။>
    text <၄၇>
      text <မိယျေထ ဘရိယာ ဝဇတော မမဇ္ဇ၊ အဂစ္ဆတော မရဏမာဟ ယက္ခေါ။>
      text <ဧတေန ဒုက္ခေန ပဝေဓိတောသ္မိ၊ အက္ခါဟိ မေ သေနက ဧတမတ္ထံ။>
    text <၄၈>
      text <ဗဟူနိ ဌာနာနိ ဝိစိန္တယိတွာ၊ ယမေတ္ထ ဝက္ခါမိ တဒေဝ သစ္စံ။>
      text <မညာမိ တေ ဗြာဟ္မဏ သတ္တုဘသ္တံ၊ အဇာနတော ကဏှသပ္ပေါ ပဝိဋ္ဌော။>
    text <၄၉>
      text <အာဒာယ ဒဏ္ဍံ ပရိသုမ္ဘ ဘသ္တံ၊ ပဿေဠမူဂံ ဥရဂံ ဒုဇိဝှံ။>
      text <ဆိန္ဒဇ္ဇ ကင်္ခံ ဝိစိကိစ္ဆိတာနိ၊ ဘုဇင်္ဂမံ ပဿ ပမုဉ္စ ဘသ္တံ။>
    text <၅၀>
      text <သံဝိဂ္ဂရူပေါ ပရိသာယ မဇ္ဈေ၊ သော ဗြာဟ္မဏော သတ္တုဘသ္တံ ပမုဉ္စိ။>
      text <အထ နိက္ခမိ ဥရဂေါ ဥဂ္ဂတေဇော၊ အာသီဝိသော သပ္ပေါ ဖဏံ ကရိတွာ။>
    text <၅၁>
      text <သုလဒ္ဓလာဘာ ဇနကဿ ရညော၊ ယော ပဿတီ သေနကံ သာဓုပညံ။>
      text <ဝိဝဋ္ဋဆဒ္ဒော နုသိ သဗ္ဗဒဿီ၊ ဉာဏံ နု တေ ဗြာဟ္မဏ ဘိံသရူပံ။>
    text <၅၂>
      text <ဣမာနိ မေ သတ္တသတာနိ အတ္ထိ၊ ဂဏှာဟိ သဗ္ဗာနိ ဒဒာမိ တုယှံ။>
      text <တယာ ဟိ မေ ဇီဝိတမဇ္ဇ လဒ္ဓံ၊ အထောပိ ဘရိယာယ မကာသိ သောတ္ထိံ။>
    text <၅၃>
      text <န ပဏ္ဍိတာ ဝေတနမာဒိယန္တိ၊ စိတြာဟိ ဂါထာဟိ သုဘာသိတာဟိ။>
      text <ဣတောပိ တေ ဗြဟ္မေ ဒဒန္တု ဝိတ္တံ၊ အာဒာယ တွံ ဂစ္ဆ သကံ နိကေတန္တိ။>
    stand <သတ္တုဘသ္တဇာတကံ သတ္တမံ။>
    text <  <
    text <၄၀၃။ အဋ္ဌိသေနကဇာတကံ ၇-၁-၈>
    text <၅၄>
      text <ယေမေ အဟံ န ဇာနာမိ၊ အဋ္ဌိသေန ဝနိဗ္ဗကေ။>
      text <တေ မံ သင်္ဂမ္မ ယာစန္တိ၊ ကသ္မာ မံ တွံ န ယာစသိ။>
    text <၅၅>
      text <ယာစကော အပ္ပိယော ဟောတိ၊ ယာစံ အဒဒမပ္ပိယော။>
      text <တသ္မာဟံ တံ န ယာစာမိ၊ မာ မေ ဝိဒေဿနာ အဟု။>
    text <၅၆>
      text <ယော ဝေ ယာစနဇီဝါနော၊ ကာလေ ယာစံ န ယာစတိ။>
      text <ပရဉ္စ ပုညာ ဓံသေတိ၊ အတ္တနာပိ န ဇီဝတိ။>
    text <၅၇>
      text <ယော စ ယာစနဇီဝါနော၊ ကာလေ ယာစဉှိ ယာစတိ။>
      text <ပရဉ္စ ပုညံ လဗ္ဘေတိ၊ အတ္တနာပိ စ ဇီဝတိ။>
    text <၅၈>
      text <န ဝေ ဒေဿန္တိ သပ္ပညာ၊ ဒိသွာ ယာစကမာဂတေ။>
      text <ဗြဟ္မစာရိ ပိယော မေသိ၊ ဝဒ တွံ ဘညမိစ္ဆသိ။>
    text <၅၉>
      text <န ဝေ ယာစန္တိ သပ္ပညာ၊ ဓီရော စ ဝေဒိတုမရဟတိ။>
      text <ဥဒ္ဒိဿ အရိယာ တိဋ္ဌန္တိ၊ ဧသာ အရိယာန ယာစနာ။>
    text <၆၀>
      text <ဒဒာမိ တေ ဗြာဟ္မဏ ရောဟိဏီနံ၊ ဂဝံ သဟဿံ သဟ ပုင်္ဂဝေန။>
      text <အရိယော ဟိ အရိယဿ ကထံ န ဒဇ္ဇာ၊ သုတွာန ဂါထာ တဝ ဓမ္မယုတ္တာတိ။>
    stand <အဋ္ဌိသေနကဇာတကံ အဋ္ဌမံ။>
    text <  <
    text <၄၀၄။ ကပိဇာတကံ ၇-၁-၉>
    text <၆၁>
      text <ယတ္ထ ဝေရီ နိဝသတိ၊ န ဝသေ တတ္ထ ပဏ္ဍိတော။>
      text <ဧကရတ္တံ ဒိရတ္တံ ဝါ၊ ဒုက္ခံ ဝသတိ ဝေရိသု။>
    text <၆၂>
      text <ဒိသော ဝေ လဟုစိတ္တဿ၊ ပေါသဿာနုဝိဓီယတော။>
      text <ဧကဿ ကပိနော ဟေတု၊ ယူထဿ အနယော ကတော။>
    text <၆၃>
      text <ဗာလောဝ ပဏ္ဍိတမာနီ၊ ယူထဿ ပရိဟာရကော။>
      text <သစိတ္တဿ ဝသံ ဂန္တွာ၊ သယေထာယံ ယထာ ကပိ။>
    text <၆၄>
      text <န သာဓု ဗလဝါ ဗာလော၊ ယူထဿ ပရိဟာရကော။>
      text <အဟိတော ဘဝတိ ဉာတီနံ၊ သကုဏာနံဝ စေတကော။>
    text <၆၅>
      text <ဓီရောဝ ဗလဝါ သာဓု၊ ယူထဿ ပရိဟာရကော။>
      text <ဟိတော ဘဝတိ ဉာတီနံ၊ တိဒသာနံဝ ဝါသဝေါ။>
    text <၆၆>
      text <ယော စ သီလဉ္စ ပညဉ္စ၊ သုတဉ္စတ္တနိ ပဿတိ။>
      text <ဥဘိန္နမတ္ထံ စရတိ၊ အတ္တနော စ ပရဿ စ။>
    text <၆၇>
      text <တသ္မာ တုလေယျ မတ္တာနံ၊ သီလပညာသုတာမိဝ။>
      text <ဂဏံ ဝါ ပရိဟရေ ဓီရော၊ ဧကော ဝါပိ ပရိဗ္ဗဇေတိ။>
    stand <ကပိဇာတကံ နဝမံ။>
    text <  <
    text <၄၀၅။ ဗကဇာတကံ ၇-၁-၁၀>
    text <၆၈>
      text <ဒွာသတ္တတိ ဂေါတမ ပုညကမ္မာ၊ ဝသဝတ္တိနော ဇာတိဇရံ အတီတာ။>
      text <အယမန္တိမာ ဝေဒဂူ ဗြဟ္မပတ္တိ၊ အသ္မာဘိဇပ္ပန္တိ ဇနာ အနေကာ။>
    text <၆၉>
      text <အပ္ပဉှိ ဧတံ န ဟိ ဒီဃမာယု၊ ယံ တွံ ဗက မညသိ ဒီဃမာယုံ။>
      text <သတံ သဟဿာနိ နိရဗ္ဗုဒာနံ၊ အာယုံ ပဇာနာမိ တဝါဟ ဗြဟ္မေ။>
    text <၇၀>
      text <အနန္တဒဿီ ဘဂဝါဟမသ္မိ၊ ဇာတိဇ္ဇရံ သောကမုပါတိဝတ္တော။>
      text <ကိံ မေ ပုရာဏံ ဝတသီလဝတ္တံ၊ အာစိက္ခ မေ တံ ယမဟံ ဝိဇညံ။>
    text <၇၁>
      text <ယံ တွံ အပါယေသိ ဗဟူ မနုဿေ၊ ပိပါသိတေ ဃမ္မနိ သမ္ပရေတေ။>
      text <တံ တေ ပုရာဏံ ဝတသီလဝတ္တံ၊ သုတ္တပ္ပဗုဒ္ဓေါဝ အနုဿရာမိ။>
    text <၇၂>
      text <ယံ ဧဏိကူလသ္မိ ဇနံ ဂဟီတံ၊ အမောစယီ ဂယှက နိယျမာနံ။>
      text <တံ တေ ပုရာဏံ ဝတသီလဝတ္တံ၊ သုတ္တပ္ပဗုဒ္ဓေါဝ အနုဿရာမိ။>
    text <၇၃>
      text <ဂင်္ဂါယ သောတသ္မိံ ဂဟီတနာဝံ၊ လုဒ္ဒေန နာဂေန မနုဿကပ္ပါ။>
      text <အမောစယိ တွံ ဗလသာ ပသယှ၊ တံ တေ ပုရာဏံ ဝတသီလဝတ္တံ။>
      text <သုတ္တပ္ပဗုဒ္ဓေါဝ အနုဿရာမိ။>
    text <၇၄>
      text <ကပ္ပေါ စ တေ ဗဒ္ဓစရော အဟောသိ၊ သမ္ဗုဒ္ဓိမန္တံ ဝတိနံ အမညံ။>
      text <တံ တေ ပုရာဏံ ဝတသီလဝတ္တံ၊ သုတ္တပ္ပဗုဒ္ဓေါဝ အနုဿရာမိ။>
    text <၇၅>
      text <အဒ္ဓါ ပဇာနာသိ မမေတမာယုံ၊ အညမ္ပိ ဇာနာသိ တထာ ဟိ ဗုဒ္ဓေါ။>
      text <တထာ ဟိ တာယံ ဇလိတာနုဘာဝေါ၊ ဩဘာသယံ တိဋ္ဌတိ ဗြဟ္မလောကန္တိ။>
      text <ဝရကဏ္ဏိက စာပဝရော သုတနော၊ အထ ဂိဇ္ဈ သရောဟိတမစ္ဆဝရော။>
      text <ပုန ပဏ္ဏက သေနက ယာစနကော၊ အထ ဝေရိ သဗြဟ္မဗကေန ဒသာတိ။>
    stand <ဗကဇာတကံ ဒသမံ။>
    stand <ကုက္ကုဝဂ္ဂေါ ပဌမော။>
    text <တဿုဒ္ဒာနံ>
  text <၂။ ဂန္ဓာရဝဂ္ဂေါ>
    text <  <
    text <၄၀၆။ ဂန္ဓာရဇာတကံ ၇-၂-၁>
    text <၇၆>
      text <ဟိတွာ ဂါမသဟဿာနိ၊ ပရိပုဏ္ဏာနိ သောဠသ။>
      text <ကောဋ္ဌာဂါရာနိ ဖီတာနိ၊ သန္နိဓိံ ဒာနိ ကုဗ္ဗသိ။>
    text <၇၇>
      text <ဟိတွာ ဂန္ဓာရဝိသယံ၊ ပဟူတဓနဓာရိယံ။>
      text <ပသာသနတော နိက္ခန္တော၊ ဣဓ ဒာနိ ပသာသသိ။>
    text <၇၈>
      text <ဓမ္မံ ဘဏာမိ ဝေဒေဟ၊ အဓမ္မော မေ န ရုစ္စတိ။>
      text <ဓမ္မံ မေ ဘဏမာနဿ၊ န ပါပမုပလိမ္ပတိ။>
    text <၇၉>
      text <ယေန ကေနစိ ဝဏ္ဏေန၊ ပရော လဘတိ ရုပ္ပနံ။>
      text <မဟတ္ထိယမ္ပိ စေ ဝါစံ၊ န တံ ဘာသေယျ ပဏ္ဍိတော။>
    text <၈၀>
      text <ကာမံ ရုပ္ပတု ဝါ မာ ဝါ၊ ဘုသံဝ ဝိကိရီယတု။>
      text <ဓမ္မံ မေ ဘဏမာနဿ၊ န ပါပမုပလိမ္ပတိ။>
    text <၈၁>
      text <နော စေ အဿ သကာ ဗုဒ္ဓိ၊ ဝိနယော ဝါ သုသိက္ခိတော။>
      text <ဝနေ အန္ဓမဟိံသောဝ စရေယျ ဗဟုကော ဇနော။>
    text <၈၂>
      text <ယသ္မာ စ ပနိဓေကစ္စေ၊ အာစေရမှိ သုသိက္ခိတာ။>
      text <တသ္မာ ဝိနီတဝိနယာ၊ စရန္တိ သုသမာဟိတာတိ။>
    stand <ဂန္ဓာရဇာတကံ ပဌမံ။>
    text <  <
    text <၄၀၇။ မဟာကပိဇာတကံ ၇-၂-၂>
    text <၈၃>
      text <အတ္တာနံ သင်္ကမံ ကတွာ၊ ယော သောတ္ထိံ သမတာရယိ။>
      text <ကိံ တွံ တေသံ ကိမေ တုယှံ၊ ဟောန္တိ ဧတေ မဟာကပိ။>
    text <၈၄>
      text <ရာဇာဟံ ဣဿရော တေသံ၊ ယူထဿ ပရိဟာရကော။>
      text <တေသံ သောကပရေတာနံ၊ ဘီတာနံ တေ အရိန္ဒမ။>
    text <၈၅>
      text <ဥလ္လင်္ဃယိတွာ အတ္တာနံ၊ ဝိဿဋ္ဌဓနုနော သတံ။>
      text <တတော အပရပါဒေသု၊ ဒဠှံ ဗန္ဓံ လတာဂုဏံ။>
    text <၈၆>
      text <ဆိန္နဗ္ဘမိဝ ဝါတေန၊ နုဏ္ဏော ရုက္ခံ ဥပါဂမိံ။>
      text <သောဟံ အပ္ပဘဝံ တတ္ထ၊ သာခံ ဟတ္ထေဟိ အဂ္ဂဟိံ။>
    text <၈၇>
      text <တံ မံ ဝိယာယတံ သန္တံ၊ သာခါယ စ လတာယ စ။>
      text <သမနုက္ကမန္တာ ပါဒေဟိ၊ သောတ္ထိံ သာခါမိဂါ ဂတာ။>
    text <၈၈>
      text <တံ မံ န တပတေ ဗန္ဓော၊ မတော မေ န တပေဿတိ။>
      text <သုခမာဟရိတံ တေသံ၊ ယေသံ ရဇ္ဇမကာရယိံ။>
    text <၈၉>
      text <ဧသာ တေ ဥပမာ ရာဇ၊ တံ သုဏောဟိ အရိန္ဒမ။>
      text <ရညာ ရဋ္ဌဿ ယောဂ္ဂဿ၊ ဗလဿ နိဂမဿ စ။>
      text <သဗ္ဗေသံ သုခမေဋ္ဌဗ္ဗံ၊ ခတ္တိယေန ပဇာနတာတိ။>
    stand <မဟာကပိဇာတကံ ဒုတိယံ။>
    text <  <
    text <၄၀၈။ ကုမ္ဘကာရဇာတကံ ၇-၂-၃>
    text <၉၀>
      text <အမ္ဗာဟမဒ္ဒံ ဝနမန္တရသ္မိံ၊ နီလောဘာသံ ဖလိတံ သံဝိရူဠှံ။>
      text <တမဒ္ဒသံ ဖလဟေတု ဝိဘဂ္ဂံ၊ တံ ဒိသွာ ဘိက္ခါစရိယံ စရာမိ။>
    text <၉၁>
      text <သေလံ သုမဋ္ဌံ နရဝီရနိဋ္ဌိတံ၊ နာရီ ယုဂံ ဓာရယိ အပ္ပသဒ္ဒံ။>
      text <ဒုတိယဉ္စ အာဂမ္မ အဟောသိ သဒ္ဒော၊ တံ ဒိသွာ ဘိက္ခါစရိယံ စရာမိ။>
    text <၉၂>
      text <ဒိဇာ ဒိဇံ ကုဏပမာဟရန္တံ၊ ဧကံ သမာနံ ဗဟုကာ သမေစ္စ။>
      text <အာဟာရဟေတူ ပရိပါတယိံသု၊ တံ ဒိသွာ ဘိက္ခါစရိယံ စရာမိ။>
    text <၉၃>
      text <ဥသဘာဟမဒ္ဒံ ယူထဿ မဇ္ဈေ၊ စလက္ကကုံ ဝဏ္ဏဗလူပပန္နံ။>
      text <တမဒ္ဒသံ ကာမဟေတု ဝိတုန္နံ၊ တံ ဒိသွာ ဘိက္ခါစရိယံ စရာမိ။>
    text <၉၄>
      text <ကရဏ္ဍကော ကလိင်္ဂါနံ၊ ဂန္ဓာရာနဉ္စ နဂ္ဂဇိ။>
      text <နိမိရာဇာ ဝိဒေဟာနံ၊ ပဉ္စာလာနဉ္စ ဒုမ္မုခေါ။>
      text <ဧတေ ရဋ္ဌာနိ ဟိတွာန၊ ပဗ္ဗဇိံသု အကိဉ္စနာ။>
    text <၉၅>
      text <သဗ္ဗေပိမေ ဒေဝသမာ သမာဂတာ၊ အဂ္ဂီ ယထာ ပဇ္ဇလိတော တထေဝိမေ။>
      text <အဟမ္ပိ ဧကော စရိဿာမိ ဘဂ္ဂဝိ၊ ဟိတွာန ကာမာနိ ယထောဓိကာနိ။>
    text <၉၆>
      text <အယမေဝ ကာလော န ဟိ အညော အတ္ထိ၊ အနုသာသိတာ မေ န ဘဝေယျ ပစ္ဆာ။>
      text <အဟမ္ပိ ဧကာ စရိဿာမိ ဘဂ္ဂဝ၊ သကုဏီဝ မုတ္တာ ပုရိသဿ ဟတ္ထာ။>
    text <၉၇>
      text <အာမံ ပက္ကဉ္စ ဇာနန္တိ၊ အထော လောဏံ အလောဏကံ။>
      text <တမဟံ ဒိသွာန ပဗ္ဗဇိံ၊ စရေဝ တွံ စရာမဟန္တိ။>
    stand <ကုမ္ဘကာရဇာတကံ တတိယံ။>
    text <  <
    text <၄၀၉။ ဒဠှဓမ္မဇာတကံ ၇-၂-၄>
    text <၉၈>
      text <အဟံ စေ ဒဠှဓမ္မဿ၊ ဝဟန္တိ နာဘိရာဓယိံ။>
      text <ဓရန္တီ ဥရသိ သလ္လံ၊ ယုဒ္ဓေ ဝိက္ကန္တစာရိနီ။>
    text <၉၉>
      text <နူန ရာဇာ န ဇာနာတိ၊ မမ ဝိက္ကမပေါရိသံ။>
      text <သင်္ဂါမေ သုကတန္တာနိ၊ ဒူတဝိပ္ပဟိတာနိ စ။>
    text <၁၀၀>
      text <သာ နူနာဟံ မရိဿာမိ၊ အဗန္ဓု အပရာယိနီ။>
      text <တဒာ ဟိ ကုမ္ဘကာရဿ၊ ဒိန္နာ ဆကဏဟာရိကာ။>
    text <၁၀၁>
      text <ယာဝတာသီသတီ ပေါသော၊ တာဝဒေဝ ပဝီဏတိ။>
      text <အတ္ထာပါယေ ဇဟန္တိ နံ၊ ဩဋ္ဌိဗျာဓိံဝ ခတ္တိယော။>
    text <၁၀၂>
      text <ယော ပုဗ္ဗေ ကတကလျာဏော၊ ကတတ္ထော နာဝဗုဇ္ဈတိ။>
      text <အတ္ထာ တဿ ပလုဇ္ဇန္တိ၊ ယေ ဟောန္တိ အဘိပတ္ထိတာ။>
    text <၁၀၃>
      text <ယော ပုဗ္ဗေ ကတကလျာဏော၊ ကတတ္ထော မနုဗုဇ္ဈတိ။>
      text <အတ္ထာ တဿ ပဝဍ္ဎန္တိ၊ ယေ ဟောန္တိ အဘိပတ္ထိတာ။>
    text <၁၀၄>
      text <တံ ဝေါ ဝဒာမိ ဘဒ္ဒန္တေ၊ ယာဝန္တေတ္ထ သမာဂတာ။>
      text <သဗ္ဗေ ကတညုနော ဟောထ၊ စိရံ သဂ္ဂမှိ ဌဿထာတိ။>
    stand <ဒဠှဓမ္မဇာတကံ စတုတ္ထံ။>
    text <  <
    text <၄၁၀။ သောမဒတ္တဇာတကံ ၇-၂-၅>
    text <၁၀၅>
      text <ယော မံ ပုရေ ပစ္စုဍ္ဍေတိ၊ အရညေ ဒူရမာယတော။>
      text <သော န ဒိဿတိ မာတင်္ဂေါ၊ သောမဒတ္တော ကုဟိံ ဂတော။>
    text <၁၀၆>
      text <အယံ ဝါ သော မတော သေတိ၊ အလ္လသိင်္ဂံဝ ဝစ္ဆိတော။>
      text <ဘုမျာ နိပတိတော သေတိ၊ အမရာ ဝတ ကုဉ္ဇရော။>
    text <၁၀၇>
      text <အနဂါရိယုပေတဿ၊ ဝိပ္ပမုတ္တဿ တေ သတော။>
      text <သမဏဿ န တံ သာဓု၊ ယံ ပေတမနုသောစသိ။>
    text <၁၀၈>
      text <သံဝါသေန ဟဝေ သက္က၊ မနုဿဿ မိဂဿ ဝါ။>
      text <ဟဒယေ ဇာယတေ ပေမံ၊ တံ န သက္ကာ အသောစိတုံ။>
    text <၁၀၉>
      text <မတံ မရိဿံ ရောဒန္တိ၊ ယေ ရုဒန္တိ လပန္တိ စ။>
      text <တသ္မာ တွံ ဣသိ မာ ရောဒိ၊ ရောဒိတံ မောဃမာဟု သန္တော။>
    text <၁၁၀>
      text <ကန္ဒိတေန ဟဝေ ဗြဟ္မေ၊ မတော ပေတော သမုဋ္ဌဟေ။>
      text <သဗ္ဗေ သင်္ဂမ္မ ရောဒာမ၊ အညမညဿ ဉာတကေ။>
    text <၁၁၁>
      text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
      text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
    text <၁၁၂>
      text <အဗ္ဗဟီ ဝတ မေ သလ္လံ၊ ယမာသိ ဟဒယဿိတံ။>
      text <ယော မေ သောကပရေတဿ၊ ပုတ္တသောကံ အပါနုဒိ။>
    text <၁၁၃>
      text <သောဟံ အဗ္ဗူဠှသလ္လောသ္မိ၊ ဝီတသောကော အနာဝိလော။>
      text <န သောစာမိ န ရောဒာမိ၊ တဝ သုတွာန ဝါသဝါတိ။>
    stand <သောမဒတ္တဇာတကံ ပဉ္စမံ။>
    text <  <
    text <၄၁၁။ သုသီမဇာတကံ ၇-၂-၆>
    text <၁၁၄>
      text <ကာဠာနိ ကေသာနိ ပုရေ အဟေသုံ၊ ဇာတာနိ သီသမှိ ယထာပဒေသေ။>
      text <တာနဇ္ဇ သေတာနိ သုသီမ ဒိသွာ၊ ဓမ္မံ စရ ဗြဟ္မစရိယဿ ကာလော။>
    text <၁၁၅>
      text <မမေဝ ဒေဝ ပလိတံ န တုယှံ၊ မမေဝ သီသံ မမ ဥတ္တမင်္ဂံ။>
      text <အတ္ထံ ကရိဿန္တိ မုသာ အဘာဏိံ၊ ဧကာပရာဓံ ခမ ရာဇသေဋ္ဌ။>
    text <၁၁၆>
      text <ဒဟရော တုဝံ ဒဿနိယောသိ ရာဇ၊ ပဌမုဂ္ဂတော ဟောသိ ယထာ ကဠီရော။>
      text <ရဇ္ဇဉ္စ ကာရေဟိ မမဉ္စ ပဿ၊ မာ ကာလိကံ အနုဓာဝီ ဇနိန္ဒ။>
    text <၁၁၇>
      text <ပဿာမိ ဝေါဟံ ဒဟရိံ ကုမာရိံ၊ သာမဋ္ဌပဿံ သုတနုံ သုမဇ္ဈံ။>
      text <ကာဠပ္ပဝါဠာဝ ပဝေလ္လမာနာ၊ ပလောဘယန္တီဝ နရေသု ဂစ္ဆတိ။>
    text <၁၁၈>
      text <တမေန ပဿာမိပရေန နာရိံ၊ အာသီတိကံ နာဝုတိကံ ဝ ဇစ္စာ။>
      text <ဒဏ္ဍံ ဂဟေတွာန ပဝေဓမာနံ၊ ဂေါပါနသီဘောဂ္ဂသမံ စရန္တိံ။>
    text <၁၁၉>
      text <သောဟံ တမေဝါနုဝိစိန္တယန္တော၊ ဧကော သယာမိ သယနဿ မဇ္ဈေ။>
      text <အဟမ္ပိ ဧဝံ ဣတိ ပေက္ခမာနော၊ န ဂဟေ ရမေ ဗြဟ္မစရိယဿ ကာလော။>
    text <၁၂၀>
      text <ရဇ္ဇုဝါလမ္ဗနီ စေသာ၊ ယာ ဂေဟေ ဝသတော ရတိ။>
      text <ဧဝမ္ပိ ဆေတွာန ဝဇန္တိ ဓီရာ၊ အနပေက္ခိနော ကာမသုခံ ပဟာယာတိ။>
    stand <သုသီမဇာတကံ ဆဋ္ဌံ။>
    text <  <
    text <၄၁၂။ ကောဋသိမ္ဗလိဇာတကံ ၇-၂-၇>
    text <၁၂၁>
      text <အဟံ ဒသသတံဗျာမံ၊ ဥရဂမာဒာယ အာဂတော။>
      text <တဉ္စ မဉ္စ မဟာကာယံ၊ ဓာရယံ နပ္ပဝေဓသိ။>
    text <၁၂၂>
      text <အထိမံ ခုဒ္ဒကံ ပက္ခိံ၊ အပ္ပမံသတရံ မယာ။>
      text <ဓာရယံ ဗျထသိ ဘီတာ၊ ကမတ္ထံ ကောဋသိမ္ဗလိ။>
    text <၁၂၃>
      text <မံသဘက္ခေါ တုဝံ ရာဇ၊ ဖလဘက္ခေါ အယံ ဒိဇော။>
      text <အယံ နိဂြောဓဗီဇာနိ၊ ပိလက္ခုဒုမ္ဗရာနိ စ။>
      text <အဿတ္ထာနိ စ ဘက္ခိတွာ၊ ခန္ဓေ မေ ဩဟဒိဿတိ။>
    text <၁၂၄>
      text <တေ ရုက္ခါ သံဝိရူဟန္တိ၊ မမ ပဿေ နိဝါတဇာ။>
      text <တေ မံ ပရိယောနန္ဓိဿန္တိ၊ အရုက္ခံ မံ ကရိဿရေ။>
    text <၁၂၅>
      text <သန္တိ အညေပိ ရုက္ခါ သေ၊ မူလိနော ခန္ဓိနော ဒုမာ။>
      text <ဣမိနာ သကုဏဇာတေန၊ ဗီဇမာဟရိတာ ဟတာ။>
    text <၁၂၆>
      text <အဇ္ဈာရူဟာဘိဝဍ္ဎန္တိ၊ ဗြဟန္တမ္ပိ ဝနပ္ပတိံ။>
      text <တသ္မာ ရာဇ ပဝေဓာမိ၊ သမ္ပဿံနာဂတံ ဘယံ။>
    text <၁၂၇>
      text <သင်္ကေယျ သင်္ကိတဗ္ဗာနိ၊ ရက္ခေယျာနာဂတံ ဘယံ။>
      text <အနာဂတဘယာ ဓီရော၊ ဥဘော လောကေ အဝေက္ခတီတိ။>
    stand <ကောဋသိမ္ဗလိဇာတကံ သတ္တမံ။>
    text <  <
    text <၄၁၃။ ဓူမကာရိဇာတကံ ၇-၂-၈>
    text <၁၂၈>
      text <ရာဇာ အပုစ္ဆိ ဝိဓုရံ၊ ဓမ္မကာမော ယုဓိဋ္ဌိလော။>
      text <အပိ ဗြာဟ္မဏ ဇာနာသိ၊ ကော ဧကော ဗဟု သောစတိ။>
    text <၁၂၉>
      text <ဗြာဟ္မဏော အဇယူထေန၊ ပဟူတေဓော ဝနေ ဝသံ။>
      text <ဓူမံ အကာသိ ဝါသေဋ္ဌော၊ ရတ္တိန္ဒိဝမတန္ဒိတော။>
    text <၁၃၀>
      text <တဿ တံ ဓူမဂန္ဓေန၊ သရဘာ မကသဍ္ဍိတာ။>
      text <ဝဿာဝါသံ ဥပါဂစ္ဆုံ၊ ဓူမကာရိဿ သန္တိကေ။>
    text <၁၃၁>
      text <သရဘေသု မနံ ကတွာ၊ အဇာ သော နာဝဗုဇ္ဈထ။>
      text <အာဂစ္ဆန္တီ ဝဇန္တီ ဝါ၊ တဿ တာ ဝိနသုံ အဇာ။>
    text <၁၃၂>
      text <သရဘာ သရဒေ ကာလေ၊ ပဟီနမကသေ ဝနေ။>
      text <ပါဝိသုံ ဂိရိဒုဂ္ဂါနိ၊ နဒီနံ ပဘဝါနိ စ။>
    text <၁၃၃>
      text <သရဘေ စ ဂတေ ဒိသွာ၊ အဇာ စ ဝိဘဝံ ဂတာ။>
      text <ကိသော စ ဝိဝဏ္ဏော စာသိ၊ ပဏ္ဍုရောဂီ စ ဗြာဟ္မဏော။>
      text <>
    text <၁၃၄>
      text <ဧဝံ ယော သံ နိရံကတွာ၊ အာဂန္တုံ ကုရုတေ ပိယံ။>
      text <သော ဧကော ဗဟု သောစတိ၊ ဓူမကာရီဝ ဗြာဟ္မဏောတိ။>
    stand <ဓူမကာရိဇာတကံ အဋ္ဌမံ။>
    text <  <
    text <၄၁၄။ ဇာဂရဇာတကံ ၇-၂-၉>
    text <၁၃၅>
      text <ကောဓ ဇာဂရတံ သုတ္တော၊ ကောဓ သုတ္တေသု ဇာဂရော။>
      text <ကော မမေတံ ဝိဇာနာတိ၊ ကော တံ ပဋိဘဏာတိ မေ။>
    text <၁၃၆>
      text <အဟံ ဇာဂရတံ သုတ္တော၊ အဟံ သုတ္တေသု ဇာဂရော။>
      text <အဟမေတံ ဝိဇာနာမိ၊ အဟံ ပဋိဘဏာမိ တေ။>
    text <၁၃၇>
      text <ကထံ ဇာဂရတံ သုတ္တော၊ ကထံ သုတ္တေသု ဇာဂရော။>
      text <ကထံ ဧတံ ဝိဇာနာသိ၊ ကထံ ပဋိဘဏာသိ မေ။>
    text <၁၃၈>
      text <ယေ ဓမ္မံ နပ္ပဇာနန္တိ၊ သံယမောတိ ဒမောတိ စ။>
      text <တေသု သုပ္ပမာနေသု၊ အဟံ ဇဂ္ဂါမိ ဒေဝတေ။>
    text <၁၃၉>
      text <ယေသံ ရာဂေါ စ ဒောသော စ၊ အဝိဇ္ဇာ စ ဝိရာဇိတာ။>
      text <တေသု ဇာဂရမာနေသု၊ အဟံ သုတ္တောသ္မိ ဒေဝတေ။>
    text <၁၄၀>
      text <ဧဝံ ဇာဂရတံ သုတ္တော၊ ဧဝံ သုတ္တေသု ဇာဂရော။>
      text <ဧဝမေတံ ဝိဇာနာမိ၊ ဧဝံ ပဋိဘဏာမိ တေ။>
    text <၁၄၁>
      text <သာဓု ဇာဂရတံ သုတ္တော၊ သာဓု သုတ္တေသု ဇာဂရော။>
      text <သာဓုမေတံ ဝိဇာနာသိ၊ သာဓု ပဋိဘဏာသိ မေတိ။>
    stand <ဇာဂရဇာတကံ နဝမံ။>
    text <  <
    text <၄၁၅။ ကုမ္မာသပိဏ္ဍိဇာတကံ ၇-၂-၁၀>
    text <၁၄၂>
      text <န ကိရတ္ထိ အနောမဒဿိသု၊ ပါရိစရိယာ ဗုဒ္ဓေသု အပ္ပိကာ။>
      text <သုက္ခါယ အလောဏိကာယ စ၊ ပဿဖလံ ကုမ္မာသပိဏ္ဍိယာ။>
    text <၁၄၃>
      text <ဟတ္ထိဂဝဿာ စိမေ ဗဟူ၊ ဓနဓညံ ပထဝီ စ ကေဝလာ။>
      text <နာရိယော စိမာ အစ္ဆရူပမာ၊ ပဿဖလံ ကုမ္မာသပိဏ္ဍိယာ။>
    text <၁၄၄>
      text <အဘိက္ခဏံ ရာဇကုဉ္ဇရ၊ ဂါထာ ဘာသသိ ကောသလာဓိပ။>
      text <ပုစ္ဆာမိ တံ ရဋ္ဌဝဍ္ဎန၊ ဗာဠှံ ပီတိမနော ပဘာသသိ။>
    text <၁၄၅>
      text <ဣမသ္မိညေဝ နဂရေ၊ ကုလေ အညတရေ အဟုံ။>
      text <ပရကမ္မကရော အာသိံ၊ ဘတကော သီလသံဝုတော။>
    text <၁၄၆>
      text <ကမ္မာယ နိက္ခမန္တောဟံ၊ စတုရော သမဏေဒ္ဒသံ။>
      text <အာစာရသီလသမ္ပန္နေ၊ သီတိဘူတေ အနာသဝေ။>
    text <၁၄၇>
      text <တေသု စိတ္တံ ပသာဒေတွာ၊ နိသီဒေတွာ ပဏ္ဏသန္ထတေ။>
      text <အဒံ ဗုဒ္ဓါန ကုမ္မာသံ၊ ပသန္နော သေဟိ ပါဏိဘိ။>
    text <၁၄၈>
      text <တဿ ကမ္မဿ ကုသလဿ၊ ဣဒံ မေ ဧဒိသံ ဖလံ။>
      text <အနုဘောမိ ဣဒံ ရဇ္ဇံ၊ ဖီတံ ဓရဏိမုတ္တမံ။>
    text <၁၄၉>
      text <ဒဒံ ဘုဉ္ဇ မာ စ ပမာဒော၊ စက္ကံ ဝတ္တယ ကောသလာဓိပ။>
      text <မာ ရာဇ အဓမ္မိကော အဟု၊ ဓမ္မံ ပါလယ ကောသလာဓိပ။>
    text <၁၅၀>
      text <သောဟံ တဒေဝ ပုနပ္ပုနံ၊ ဝဋုမံ အာစရိဿာမိ သောဘနေ။>
      text <အရိယာစရိတံ သုကောသလေ၊ အရဟန္တော မေ မနာပါဝ ပဿိတုံ။>
    text <၁၅၁>
      text <ဒေဝီ ဝိယ အစ္ဆရူပမာ၊ မဇ္ဈေ နာရိဂဏဿ သောဘသိ။>
      text <ကိံ ကမ္မမကာသိ ဘဒ္ဒကံ၊ ကေနာသိ ဝဏ္ဏဝတီ သုကောသလေ။>
    text <၁၅၂>
      text <အမ္ဗဋ္ဌကုလဿ ခတ္တိယ၊ ဒာသျာဟံ ပရပေသိယာ အဟုံ။>
      text <သညတာ စ ဓမ္မဇီဝိနီ၊ သီလဝတီ စ အပါပဒဿနာ။>
    text <၁၅၃>
      text <ဥဒ္ဓဋဘတ္တံ အဟံ တဒာ၊ စရမာနဿ အဒာသိ ဘိက္ခုနော။>
      text <ဝိတ္တာ သုမနာ သယံ အဟံ၊ တဿ ကမ္မဿ ဖလံ မမေဒိသန္တိ။>
    stand <ကုမ္မာသပိဏ္ဍိဇာတကံ ဒသမံ။>
    text <  <
    text <၄၁၆။ ပရန္တပဇာတကံ ၇-၂-၁၁>
    text <၁၅၄>
      text <အာဂမိဿတိ မေ ပါပံ၊ အာဂမိဿတိ မေ ဘယံ။>
      text <တဒာ ဟိ စလိတာ သာခါ၊ မနုဿေန မိဂေန ဝါ။>
    text <၁၅၅>
      text <ဘီရုယာ နူန မေ ကာမော၊ အဝိဒူရေ ဝသန္တိယာ။>
      text <ကရိဿတိ ကိသံ ပဏ္ဍုံ၊ သာဝ သာခါ ပရန္တပံ။>
    text <၁၅၆>
      text <သောစယိဿတိ မံ ကန္တာ၊ ဂါမေ ဝသမနိန္ဒိတာ။>
      text <ကရိဿတိ ကိသံ ပဏ္ဍုံ၊ သာဝ သာခါ ပရန္တပံ။>
    text <၁၅၇>
      text <တယာ မံ အသိတာပင်္ဂိ၊ သိတာနိ ဘဏိတာနိ စ။>
      text <ကိသံ ပဏ္ဍုံ ကရိဿန္တိ၊ သာဝ သာခါ ပရန္တပံ။>
    text <၁၅၈>
      text <အဂမာ နူန သော သဒ္ဒော၊ အသံသိ နူန သော တဝ။>
      text <အက္ခါတံ နူန တံ တေန၊ ယော တံ သာခမကမ္ပယိ။>
    text <၁၅၉>
      text <ဣဒံ ခေါ တံ သမာဂမ္မ၊ မမ ဗာလဿ စိန္တိတံ။>
      text <တဒာ ဟိ စလိတာ သာခါ၊ မနုဿေန မိဂေန ဝါ။>
    text <၁၆၀>
      text <တထေဝ တွံ အဝေဒေသိ၊ အဝဉ္စိ ပိတရံ မမ။>
      text <ဟန္တွာ သာခါဟိ ဆာဒေန္တော၊ အာဂမိဿတိ မေ ဘယန္တိ။>
      text <ဝရဂါမ မဟာကပိ ဘဂ္ဂဝ စ၊ ဒဠှဓမ္မ သကုဉ္ဇရ ကေသဝရော။>
      text <ဥရဂေါ ဝိဓုရော ပုန ဇာဂရတံ၊ အထ ကောသလာဓိပ ပရန္တပ စာတိ။>
      text <အထ သတ္တနိပါတမှိ၊ ဝဂ္ဂံ မေ ဘဏတော သုဏ။>
      text <ကုက္ကု စ ပုန ဂန္ဓာရော၊ ဒွေဝ ဂုတ္တာ မဟေသိနာတိ။>
    stand <ပရန္တပဇာတကံ ဧကာဒသမံ။>
    stand <ဂန္ဓာရဝဂ္ဂေါ ဒုတိယော။>
    text <တဿုဒ္ဒာနံ>
    text <အထ ဝဂ္ဂုဒ္ဒာနံ>
    stand <သတ္တကနိပါတံ နိဋ္ဌိတံ။>
