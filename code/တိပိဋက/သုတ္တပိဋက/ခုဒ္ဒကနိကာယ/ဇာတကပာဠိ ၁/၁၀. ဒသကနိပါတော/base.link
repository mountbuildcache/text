text <၁၀။ ဒသကနိပါတော>
  text <  <
  text <၄၃၉။ စတုဒွာရဇာတကံ ၁>
  text <၁>
    text <စတုဒွာရမိဒံ နဂရံ၊ အာယသံ ဒဠှပါကာရံ။>
    text <ဩရုဒ္ဓပဋိရုဒ္ဓေါသ္မိ၊ ကိံ ပါပံ ပကတံ မယာ။>
  text <၂>
    text <သဗ္ဗေ အပိဟိတာ ဒွာရာ၊ ဩရုဒ္ဓေါသ္မိ ယထာ ဒိဇော။>
    text <ကိမာဓိကရဏံ ယက္ခ၊ စက္ကာဘိနိဟတော အဟံ။>
  text <၃>
    text <လဒ္ဓါ သတသဟဿာနိ၊ အတိရေကာနိ ဝီသတိ။>
    text <အနုကမ္ပကာနံ ဉာတီနံ၊ ဝစနံ သမ္မ နာကရိ။>
  text <၄>
    text <လင်္ဃိံ သမုဒ္ဒံ ပက္ခန္ဒိ၊ သာဂရံ အပ္ပသိဒ္ဓိကံ။>
    text <စတုဗ္ဘိ အဋ္ဌဇ္ဈဂမာ၊ အဋ္ဌာဟိပိ စ သောဠသ။>
  text <၅>
    text <သောဠသာဟိ စ ဗာတ္တိံသ၊ အတြိစ္ဆံ စက္ကမာသဒော။>
  text <ဣစ္ဆာဟတဿ ပေါသဿ၊ စက္ကံ ဘမတိ မတ္ထကေ။>
  text <၆>
    text <ဥပရိဝိသာလာ ဒုပ္ပူရာ၊ ဣစ္ဆာ ဝိသဋဂါမိနီ။>
    text <ယေ စ တံ အနုဂိဇ္ဈန္တိ၊ တေ ဟောန္တိ စက္ကဓာရိနော။>
  text <၇>
    text <ဗဟုဘဏ္ဍံ အဝဟာယ၊ မဂ္ဂံ အပ္ပဋိဝေက္ခိယ။>
    text <ယေသဉ္စေတံ အသင်္ခါတံ၊ တေ ဟောန္တိ စက္ကဓာရိနော။>
  text <၈>
    text <ကမ္မံ သမေက္ခေ ဝိပုလဉ္စ ဘောဂံ၊ ဣစ္ဆံ န သေဝေယျ အနတ္ထသံဟိတံ။>
    text <ကရေယျ ဝါကျံ အနုကမ္ပကာနံ၊ တံ တာဒိသံ နာတိဝတ္တေယျ စက္ကံ။>
  text <၉>
    text <ကီဝစိရံ နု မေ ယက္ခ၊ စက္ကံ သိရသိ ဌဿတိ။>
    text <ကတိ ဝဿသဟဿာနိ၊ တံ မေ အက္ခါဟိ ပုစ္ဆိတော။>
  text <၁၀>
    text <အတိသရော ပစ္စသရော၊ မိတ္တဝိန္ဒ သုဏောဟိ မေ။>
    text <စက္ကံ တေ သိရသိ မာဝိဒ္ဓံ၊ န တံ ဇီဝံ ပမောက္ခသီတိ။>
  stand <စတုဒွာရဇာတကံ ပဌမံ။>
  text <  <
  text <၄၄၀။ ကဏှဇာတကံ ၂>
  text <၁၁>
    text <ကဏှော ဝတာယံ ပုရိသော၊ ကဏှံ ဘုဉ္ဇတိ ဘောဇနံ။>
    text <ကဏှေ ဘူမိပဒေသသ္မိံ၊ န မယှံ မနသော ပိယော။>
  text <၁၂>
    text <န ကဏှော တစသာ ဟောတိ၊ အန္တောသာရော ဟိ ဗြာဟ္မဏော။>
    text <ယသ္မိံ ပါပါနိ ကမ္မာနိ၊ သ ဝေ ကဏှော သုဇမ္ပတိ။>
  text <၁၃>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ဗြာဟ္မဏ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၁၄>
    text <ဝရဉ္စေ မေ အဒော သက္က၊ သဗ္ဗဘူတာနမိဿရ။>
    text <သုနိက္ကောဓံ သုနိဒ္ဒောသံ၊ နိလ္လောဘံ ဝုတ္တိမတ္တနော။>
    text <နိသ္နေဟမဘိကင်္ခါမိ၊ ဧတေ မေ စတုရော ဝရေ။>
  text <၁၅>
    text <ကိံ နု ကောဓေ ဝါ ဒောသေ ဝါ၊ လောဘေ သ္နေဟေ စ ဗြာဟ္မဏ။>
    text <အာဒီနဝံ တွံ ပဿသိ၊ တံ မေ အက္ခါဟိ ပုစ္ဆိတော။>
  text <၁၆>
    text <အပ္ပေါ ဟုတွာ ဗဟု ဟောတိ၊ ဝဍ္ဎတေ သော အခန္တိဇော။>
    text <အာသင်္ဂီ ဗဟုပါယာသော၊ တသ္မာ ကောဓံ န ရောစယေ။>
  text <၁၇>
    text <ဒုဋ္ဌဿ ဖရုသာ ဝါစာ၊ ပရာမာသော အနန္တရာ။>
    text <တတော ပါဏိ တတော ဒဏ္ဍော၊ သတ္ထဿ ပရမာ ဂတိ။>
    text <ဒောသော ကောဓသမုဋ္ဌာနော၊ တသ္မာ ဒောသံ န ရောစယေ။>
  text <၁၈>
    text <အာလောပသာဟသာကာရာ၊ နိကတီ ဝဉ္စနာနိ စ။>
    text <ဒိဿန္တိ လောဘဓမ္မေသု၊ တသ္မာ လောဘံ န ရောစယေ။>
  text <၁၉>
    text <သ္နေဟသင်္ဂထိတာ ဂန္ထာ၊ သေန္တိ မနောမယာ ပုထူ။>
    text <တေ ဘုသံ ဥပတာပေန္တိ၊ တသ္မာ သ္နေဟံ န ရောစယေ။>
  text <၂၀>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ဗြာဟ္မဏ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၂၁>
    text <ဝရဉ္စေ မေ အဒော သက္က၊ သဗ္ဗဘူတာနမိဿရ။>
    text <အရညေ မေ ဝိဟရတော၊ နိစ္စံ ဧကဝိဟာရိနော။>
    text <အာဗာဓာ မာ ဥပ္ပဇ္ဇေယျုံ၊ အန္တရာယကရာ ဘုသာ။>
  text <၂၂>
    text <ဧတသ္မိံ တေ သုလပိတေ၊ ပတိရူပေ သုဘာသိတေ။>
    text <ဝရံ ဗြာဟ္မဏ တေ ဒမ္မိ၊ ယံ ကိဉ္စိ မနသိစ္ဆသိ။>
  text <၂၃>
    text <ဝရဉ္စေ မေ အဒော သက္က၊ သဗ္ဗဘူတာနမိဿရ။>
    text <န မနော ဝါ သရီရံ ဝါ၊ မံ-ကတေ သက္က ကဿစိ။>
    text <ကဒာစိ ဥပဟညေထ၊ ဧတံ သက္က ဝရံ ဝရေတိ။>
  stand <ကဏှဇာတကံ ဒုတိယံ။>
  text <  <
  text <၄၄၁။ စတုပေါသထိယဇာတကံ ၃>
  text <၂၄>
    text <ယော ကောပနေယျေ န ကရောတိ ကောပံ၊ န ကုဇ္ဈတိ သပ္ပုရိသော ကဒာစိ။>
    text <ကုဒ္ဓေါပိ သော နာဝိကရောတိ ကောပံ၊ တံ ဝေ နရံ သမဏမာဟု လောကေ။>
  text <၂၅>
    text <ဦနူဒရော ယော သဟတေ ဇိဃစ္ဆံ၊ ဒန္တော တပဿီ မိတပါနဘောဇနော။>
    text <အာဟာရဟေတု န ကရောတိ ပါပံ၊ တံ ဝေ နရံ သမဏမာဟု လောကေ။>
  text <၂၆>
    text <ခိဍ္ဍံ ရတိံ ဝိပ္ပဇဟိတွာန သဗ္ဗံ၊ န စာလိကံ ဘာသသိ ကိဉ္စိ လောကေ။>
    text <ဝိဘူသဋ္ဌာနာ ဝိရတော မေထုနသ္မာ၊ တံ ဝေ နရံ သမဏမာဟု လောကေ။>
  text <၂၇>
    text <ပရိဂ္ဂဟံ လောဘဓမ္မဉ္စ သဗ္ဗံ၊ ယော ဝေ ပရိညာယ ပရိစ္စဇေတိ။>
    text <ဒန္တံ ဌိတတ္တံ အမမံ နိရာသံ၊ တံ ဝေ နရံ သမဏမာဟု လောကေ။>
  text <၂၈>
    text <ပုစ္ဆာမ ကတ္တာရမနောမပညံ၊ ကထာသု နော ဝိဂ္ဂဟော အတ္ထိ ဇာတော။>
    text <ဆိန္ဒဇ္ဇ ကင်္ခံ ဝိစိကိစ္ဆိတာနိ၊ တဒဇ္ဇ ကင်္ခံ ဝိတရေမု သဗ္ဗေ။>
  text <၂၉>
    text <ယေ ပဏ္ဍိတာ အတ္ထဒသာ ဘဝန္တိ၊ ဘာသန္တိ တေ ယောနိသော တတ္ထ ကာလေ။>
    text <ကထံ နု ကထာနံ အဘာသိတာနံ၊ အတ္ထံ နယေယျုံ ကုသလာ ဇနိန္ဒာ။>
  text <၃၀>
    text <ကထံ ဟဝေ ဘာသတိ နာဂရာဇာ၊ ဂရုဠော ပန ဝေနတေယျော ကိမာဟ။>
    text <ဂန္ဓဗ္ဗရာဇာ ပန ကိံ ဝဒေသိ၊ ကထံ ပန ကုရူနံ ရာဇသေဋ္ဌော။>
  text <၃၁>
    text <ခန္တိံ ဟဝေ ဘာသတိ နာဂရာဇာ၊ အပ္ပါဟာရံ ဂရုဠော ဝေနတေယျော။>
    text <ဂန္ဓဗ္ဗရာဇာ ရတိဝိပ္ပဟာနံ၊ အကိဉ္စနံ ကုရူနံ ရာဇသေဋ္ဌော။>
  text <၃၂>
    text <သဗ္ဗာနိ ဧတာနိ သုဘာသိတာနိ၊ န ဟေတ္ထ ဒုဗ္ဘာသိတမတ္ထိ ကိဉ္စိ။>
    text <ယသ္မိဉ္စ ဧတာနိ ပတိဋ္ဌိတာနိ၊ အရာဝ နာဘျာ သုသမောဟိတာနိ။>
    text <စတုဗ္ဘိ ဓမ္မေဟိ သမင်္ဂိဘူတံ၊ တံ ဝေ နရံ သမဏမာဟု လောကေ။>
  text <၃၃>
    text <တုဝဉှိ သေဋ္ဌော တွမနုတ္တရောသိ၊ တွံ ဓမ္မဂူ ဓမ္မဝိဒူ သုမေဓော။>
    text <ပညာယ ပဉှံ သမဓိဂ္ဂဟေတွာ၊ အစ္ဆေစ္ဆိ ဓီရော ဝိစိကိစ္ဆိတာနိ။>
    text <အစ္ဆေစ္ဆိ ကင်္ခံ ဝိစိကိစ္ဆိတာနိ၊ စုန္ဒော ယထာ နာဂဒန္တံ ခရေန။>
  text <၃၄>
    text <နီလုပ္ပလာဘံ ဝိမလံ အနဂ္ဃံ၊ ဝတ္ထံ ဣဒံ ဓူမသမာနဝဏ္ဏံ။>
    text <ပဉှဿ ဝေယျာကရဏေန တုဋ္ဌော၊ ဒဒာမိ တေ ဓမ္မပူဇာယ ဓီရ။>
  text <၃၅>
    text <သုဝဏ္ဏမာလံ သတပတ္တဖုလ္လိတံ၊ သကေသရံ ရတ္နသဟဿမဏ္ဍိတံ။>
    text <ပဉှဿ ဝေယျာကရဏေန တုဋ္ဌော၊ ဒဒာမိ တေ ဓမ္မပူဇာယ ဓီရ။>
  text <၃၆>
    text <မဏိံ အနဂ္ဃံ ရုစိရံ ပဘဿရံ၊ ကဏ္ဌာဝသတ္တံ မဏိဘူသိတံ မေ။>
    text <ပဉှဿ ဝေယျာကရဏေန တုဋ္ဌော၊ ဒဒာမိ တေ ဓမ္မပူဇာယ ဓီရ။>
  text <၃၇>
    text <ဂဝံ သဟဿံ ဥသဘဉ္စ နာဂံ၊ အာဇညယုတ္တေ စ ရထေ ဒသ ဣမေ။>
    text <ပဉှဿ ဝေယျာကရဏေန တုဋ္ဌော၊ ဒဒာမိ တေ ဂါမဝရာနိ သောဠသ။>
  text <၃၈>
    text <သာရိပုတ္တော တဒာ နာဂေါ၊ သုပဏ္ဏော ပန ကောလိတော။>
    text <ဂန္ဓဗ္ဗရာဇာ အနုရုဒ္ဓေါ၊ ရာဇာ အာနန္ဒ ပဏ္ဍိတော။>
    text <ဝိဓုရော ဗောဓိသတ္တော စ၊ ဧဝံ ဓာရေထ ဇာတကန္တိ။>
  stand <စတုပေါသထိယဇာတကံ တတိယံ။>
  text <  <
  text <၄၄၂။ သင်္ခဇာတကံ ၄>
  text <၃၉>
    text <ဗဟုဿုတော သုတဓမ္မောသိ သင်္ခ၊ ဒိဋ္ဌာ တယာ သမဏဗြာဟ္မဏာ စ။>
    text <အထက္ခဏေ ဒဿယသေ ဝိလာပံ၊ အညော နု ကော တေ ပဋိမန္တကော မယာ။>
  text <၄၀>
    text <သုဗ္ဘူ သုဘာ သုပ္ပဋိမုက္ကကမ္ဗု၊ ပဂ္ဂယှ သောဝဏ္ဏမယာယ ပါတိယာ။>
    text <ဘုဉ္ဇဿု ဘတ္တံ ဣတိ မံ ဝဒေတိ၊ သဒ္ဓါဝိတ္တာ၊ တမဟံ နောတိ ဗြူမိ။>
  text <၄၁>
    text <ဧတာဒိသံ ဗြာဟ္မဏ ဒိသွာန ယက္ခံ၊ ပုစ္ဆေယျ ပေါသော သုခမာသိသာနော။>
    text <ဥဋ္ဌေဟိ နံ ပဉ္ဇလိကာဘိပုစ္ဆ၊ ဒေဝီ နုသိ တွံ ဥဒ မာနုသီ နု။>
  text <၄၂>
    text <ယံ တွံ သုခေနာဘိသမေက္ခသေ မံ၊ ဘုဉ္ဇဿု ဘတ္တံ ဣတိ မံ ဝဒေသိ။>
    text <ပုစ္ဆာမိ တံ နာရိ မဟာနုဘာဝေ၊ ဒေဝီ နုသိ တွံ ဥဒ မာနုသီ နု။>
  text <၄၃>
    text <ဒေဝီ အဟံ သင်္ခ မဟာနုဘာဝါ၊ ဣဓာဂတာ သာဂရဝါရိမဇ္ဈေ။>
    text <အနုကမ္ပိကာ နော စ ပဒုဋ္ဌစိတ္တာ၊ တဝေဝ အတ္ထာယ ဣဓာဂတာသ္မိ။>
  text <၄၄>
    text <ဣဓန္နပါနံ သယနာသနဉ္စ၊ ယာနာနိ နာနာဝိဝိဓာနိ သင်္ခ။>
    text <သဗ္ဗဿ တျာဟံ ပဋိပါဒယာမိ၊ ယံ ကိဉ္စိ တုယှံ မနသာဘိပတ္ထိတံ။>
  text <၄၅>
    text <ယံ ကိဉ္စိ ယိဋ္ဌဉ္စ ဟုတဉ္စ မယှံ၊ သဗ္ဗဿ နော ဣဿရာ တွံ သုဂတ္တေ။>
    text <သုသောဏိ သုဗ္ဘမု သုဝိလဂ္ဂမဇ္ဈေ၊ ကိဿ မေ ကမ္မဿ အယံ ဝိပါကော။>
  text <၄၆>
    text <ဃမ္မေ ပထေ ဗြာဟ္မဏ ဧကဘိက္ခုံ၊ ဥဂ္ဃဋ္ဋပါဒံ တသိတံ ကိလန္တံ။>
    text <ပဋိပါဒယီ သင်္ခ ဥပါဟနာနိ၊ သာ ဒက္ခိဏာ ကာမဒုဟာ တဝဇ္ဇ။>
  text <၄၇>
    text <သာ ဟောတု နာဝါ ဖလကူပပန္နာ၊ အနဝဿုတာ ဧရကဝါတယုတ္တာ။>
    text <အညဿ ယာနဿ န ဟေတ္ထ ဘူမိ၊ အဇ္ဇေဝ မံ မောဠိနိံ ပါပယဿု။>
  text <၄၈>
    text <သာ တတ္ထ ဝိတ္တာ သုမနာ ပတီတာ၊ နာဝံ သုစိတ္တံ အဘိနိမ္မိနိတွာ။>
    text <အာဒာယ သင်္ခံ ပုရိသေန သဒ္ဓိံ၊ ဥပါနယီ နဂရံ သာဓုရမ္မန္တိ။>
  stand <သင်္ခဇာတကံ စတုတ္ထံ။>
  text <  <
  text <၄၄၃။ စူဠဗောဓိဇာတကံ ၅>
  text <၄၉>
    text <ယော တေ ဣမံ ဝိသာလက္ခိံ၊ ပိယံ သမှိတဘာသိနိံ။>
    text <အာဒာယ ဗလာ ဂစ္ဆေယျ၊ ကိံ နု ကယိရာသိ ဗြာဟ္မဏ။>
  text <၅၀>
    text <ဥပ္ပဇ္ဇေ မေ န မုစ္စေယျ၊ န မေ မုစ္စေယျ ဇီဝတော။>
    text <ရဇံဝ ဝိပုလာ ဝုဋ္ဌိ၊ ခိပ္ပမေဝ နိဝါရယေ။>
  text <၅၁>
    text <ယံ နု ပုဗ္ဗေ ဝိကတ္ထိတ္ထော၊ ဗလမှိဝ အပဿိတော။>
    text <သွဇ္ဇ တုဏှိကတော ဒာနိ၊ သင်္ဃာဋိံ သိဗ္ဗမစ္ဆသိ။>
  text <၅၂>
    text <ဥပ္ပဇ္ဇိ မေ န မုစ္စိတ္ထ၊ န မေ မုစ္စိတ္ထ ဇီဝတော။>
    text <ရဇံဝ ဝိပုလာ ဝုဋ္ဌိ၊ ခိပ္ပမေဝ နိဝါရယိံ။>
  text <၅၃>
    text <ကိံ တေ ဥပ္ပဇ္ဇိ နော မုစ္စိ၊ ကိံ တေ န မုစ္စိ ဇီဝတော။>
    text <ရဇံဝ ဝိပုလာ ဝုဋ္ဌိ၊ ကတမံ တွံ နိဝါရယိ။>
  text <၅၄>
    text <ယမှိ ဇာတေ န ပဿတိ၊ အဇာတေ သာဓု ပဿတိ။>
    text <သော မေ ဥပ္ပဇ္ဇိ နော မုစ္စိ၊ ကောဓော ဒုမ္မေဓဂေါစရော။>
  text <၅၅>
    text <ယေန ဇာတေန နန္ဒန္တိ၊ အမိတ္တာ ဒုက္ခမေသိနော။>
    text <သော မေ ဥပ္ပဇ္ဇိ နော မုစ္စိ၊ ကောဓော ဒုမ္မေဓဂေါစရော။>
  text <၅၆>
    text <ယသ္မိဉ္စ ဇာယမာနမှိ၊ သဒတ္ထံ နာဝဗုဇ္ဈတိ။>
    text <သော မေ ဥပ္ပဇ္ဇိ နော မုစ္စိ၊ ကောဓော ဒုမ္မေဓဂေါစရော။>
  text <၅၇>
    text <ယေနာဘိဘူတော ကုသလံ ဇဟာတိ၊ ပရက္ကရေ ဝိပုလဉ္စာပိ အတ္ထံ။>
    text <သ ဘီမသေနော ဗလဝါ ပမဒ္ဒီ၊ ကောဓော မဟာရာဇ န မေ အမုစ္စထ။>
  text <၅၈>
    text <ကဋ္ဌသ္မိံ မတ္ထမာနသ္မိံ၊ ပါဝကော နာမ ဇာယတိ။>
    text <တမေဝ ကဋ္ဌံ ဍဟတိ၊ ယသ္မာ သော ဇာယတေ ဂိနိ။>
  text <၅၉>
    text <ဧဝံ မန္ဒဿ ပေါသဿ၊ ဗာလဿ အဝိဇာနတော။>
    text <သာရမ္ဘာ ဇာယတေ ကောဓော၊ သောပိ တေနေဝ ဍယှတိ။>
  text <၆၀>
    text <အဂ္ဂီဝ တိဏကဋ္ဌသ္မိံ၊ ကောဓော ယဿ ပဝဍ္ဎတိ။>
    text <နိဟီယတိ တဿ ယသော၊ ကာဠပက္ခေဝ စန္ဒိမာ။>
  text <၆၁>
    text <အနေဓော ဓူမကေတူဝ၊ ကောဓော ယဿူပသမ္မတိ။>
    text <အာပူရတိ တဿ ယသော၊ သုက္ကပက္ခေဝ စန္ဒိမာတိ။>
  stand <စူဠဗောဓိဇာတကံ ပဉ္စမံ။>
  text <  <
  text <၄၄၄။ ကဏှဒီပါယနဇာတကံ ၆>
  text <၆၂>
    text <သတ္တာဟမေဝါဟံ ပသန္နစိတ္တော၊ ပုညတ္ထိကော အာစရိံ ဗြဟ္မစရိယံ။>
    text <အထာပရံ ယံ စရိတံ မမေဒံ၊ ဝဿာနိ ပညာသ သမာဓိကာနိ။>
    text <အကာမကော ဝါပိ အဟံ စရာမိ၊ ဧတေန သစ္စေန သုဝတ္ထိ ဟောတု။>
    text <ဟတံ ဝိသံ ဇီဝတု ယညဒတ္တော။>
  text <၆၃>
    text <ယသ္မာ ဒာနံ နာဘိနန္ဒိံ ကဒာစိ၊ ဒိသွာနဟံ အတိထိံ ဝါသကာလေ။>
    text <န စာပိ မေ အပ္ပိယတံ အဝေဒုံ၊ ဗဟုဿုတာ သမဏဗြာဟ္မဏာ စ။>
    text <အကာမကော ဝါပိ အဟံ ဒဒာမိ၊ ဧတေန သစ္စေန သုဝတ္ထိ ဟောတု။>
    text <ဟတံ ဝိသံ ဇီဝတု ယညဒတ္တော။>
  text <၆၄>
    text <အာသီဝိသော တာတ ပဟူတတေဇော၊ ယော တံ အဒံသီ သစရာ ဥဒိစ္စ။>
    text <တသ္မိဉ္စ မေ အပ္ပိယတာယ အဇ္ဇ၊ ပိတရိ စ တေ နတ္ထိ ကောစိ ဝိသေသော။>
    text <ဧတေန သစ္စေန သုဝတ္ထိ ဟောတု၊ ဟတံ ဝိသံ ဇီဝတု ယညဒတ္တော။>
  text <၆၅>
    text <သန္တာ ဒန္တာယေဝ ပရိဗ္ဗဇန္တိ၊ အညတြ ကဏှာ နတ္ထာကာမရူပါ။>
    text <ဒီပါယန ကိဿ ဇိဂုစ္ဆမာနော၊ အကာမကော စရသိ ဗြဟ္မစရိယံ။>
  text <၆၆>
    text <သဒ္ဓါယ နိက္ခမ္မ ပုနံ နိဝတ္တော၊ သော ဧဠမူဂေါဝ ဗာလော ဝတာယံ။>
    text <ဧတဿ ဝါဒဿ ဇိဂုစ္ဆမာနော၊ အကာမကော စရာမိ ဗြဟ္မစရိယံ။>
    text <ဝိညုပ္ပသတ္ထဉ္စ သတဉ္စ ဌာနံ၊ ဧဝမ္ပဟံ ပုညကရော ဘဝါမိ။>
  text <၆၇>
    text <သမဏေ တုဝံ ဗြာဟ္မဏေ အဒ္ဓိကေ စ၊ သန္တပ္ပယာသိ အန္နပါနေန ဘိက္ခံ။>
    text <ဩပါနဘူတံဝ ဃရံ တဝ ယိဒံ၊ အန္နေန ပါနေန ဥပေတရူပံ။>
    text <အထ ကိဿ ဝါဒဿ ဇိဂုစ္ဆမာနော၊ အကာမကော ဒာနမိမံ ဒဒာသိ။>
  text <၆၈>
    text <ပိတရော စ မေ အာသုံ ပိတာမဟာ စ၊ သဒ္ဓါ အဟုံ ဒာနပတီ ဝဒညူ။>
    text <တံ ကုလ္လဝတ္တံ အနုဝတ္တမာနော၊ မာဟံ ကုလေ အန္တိမဂန္ဓနော အဟုံ။>
    text <ဧတဿ ဝါဒဿ ဇိဂုစ္ဆမာနော၊ အကာမကော ဒာနမိမံ ဒဒာမိ။>
  text <၆၉>
    text <ဒဟရိံ ကုမာရိံ အသမတ္ထပညံ၊ ယံ တာနယိံ ဉာတိကုလာ သုဂတ္တေ။>
    text <န စာပိ မေ အပ္ပိယတံ အဝေဒိ၊ အညတြ ကာမာ ပရိစာရယန္တာ။>
    text <အထ ကေန ဝဏ္ဏေန မယာ တေ ဘောတိ၊ သံဝါသဓမ္မော အဟု ဧဝရူပေါ။>
  text <၇၀>
    text <အာရာ ဒူရေ နယိဓ ကဒာစိ အတ္ထိ၊ ပရမ္ပရာ နာမ ကုလေ ဣမသ္မိံ။>
    text <တံ ကုလ္လဝတ္တံ အနုဝတ္တမာနာ၊ မာဟံ ကုလေ အန္တိမဂန္ဓိနီ အဟုံ။>
    text <ဧတဿ ဝါဒဿ ဇိဂုစ္ဆမာနာ၊ အကာမိကာ ပဒ္ဓစရာမှိ တုယှံ။>
  text <၇၁>
    text <မဏ္ဍဗျ ဘာသိံ ယမဘာသနေယျံ၊ တံ ခမျတံ ပုတ္တကဟေတု မဇ္ဇ။>
    text <ပုတ္တပေမာ န ဣဓ ပရတ္ထိ ကိဉ္စိ၊ သော နော အယံ ဇီဝတိ ယညဒတ္တောတိ။>
  stand <ကဏှဒီပါယနဇာတကံ ဆဋ္ဌံ။>
  text <  <
  text <၄၄၅။ နိဂြောဓဇာတကံ ၇>
  text <၇၂>
    text <န ဝါဟမေတံ ဇာနာမိ၊ ကော ဝါယံ ကဿ ဝါတိ ဝါ။>
    text <ယထာ သာခေါ စရိ ဧဝံ၊ နိဂြောဓ ကိန္တိ မညသိ။>
  text <၇၃>
    text <တတော ဂလဝိနီတေန၊ ပုရိသာ နီဟရိံသု မံ။>
    text <ဒတွာ မုခပဟာရာနိ၊ သာခဿ ဝစနံကရာ။>
  text <၇၄>
    text <ဧတာဒိသံ ဒုမ္မတိနာ၊ အကတညုန ဒုဗ္ဘိနာ။>
    text <ကတံ အနရိယံ သာခေန၊ သခိနာ တေ ဇနာဓိပ။>
  text <၇၅>
    text <န ဝါဟမေတံ ဇာနာမိ၊ နပိ မေ ကောစိ သံသတိ။>
    text <ယံ မေ တွံ သမ္မ အက္ခါသိ၊ သာခေန ကာရဏံ ကတံ။>
  text <၇၆>
    text <သခီနံ သာဇီဝကရော၊ မမ သာခဿ စူဘယံ။>
    text <တွံ နောသိဿရိယံ ဒာတာ၊ မနုဿေသု မဟန္တတံ။>
    text <တယာမာ လဗ္ဘိတာ ဣဒ္ဓီ၊ ဧတ္ထ မေ နတ္ထိ သံသယော။>
  text <၇၇>
    text <ယထာပိ ဗီဇမဂ္ဂိမှိ၊ ဍယှတိ န ဝိရူဟတိ။>
    text <ဧဝံ ကတံ အသပ္ပုရိသေ၊ နဿတိ န ဝိရူဟတိ။>
  text <၇၈>
    text <ကတညုမှိ စ ပေါသမှိ၊ သီလဝန္တေ အရိယဝုတ္တိနေ။>
    text <သုခေတ္တေ ဝိယ ဗီဇာနိ၊ ကတံ တမှိ န နဿတိ။>
  text <၇၉>
    text <ဣမံ ဇမ္မံ နေကတိကံ၊ အသပ္ပုရိသစိန္တကံ။>
    text <ဟနန္တု သာခံ သတ္တီဟိ၊ နာဿ ဣစ္ဆာမိ ဇီဝိတံ။>
  text <၈၀>
    text <ခမတဿ မဟာရာဇ၊ ပါဏာ န ပဋိအာနယာ။>
    text <ခမ ဒေဝ အသပ္ပုရိသဿ၊ နာဿ ဣစ္ဆာမဟံ ဝဓံ။>
  text <၈၁>
    text <နိဂြောဓမေဝ သေဝေယျ၊ န သာခမုပသံဝသေ။>
    text <နိဂြောဓသ္မိံ မတံ သေယျော၊ ယဉ္စေ သာခသ္မိ ဇီဝိတန္တိ။>
  stand <နိဂြောဓဇာတကံ သတ္တမံ။>
  text <  <
  text <၄၄၆။ တက္ကလဇာတကံ ၈>
  text <၈၂>
    text <န တက္ကလာ သန္တိ န အာလုဝါနိ၊ န ဗိဠာလိယော န ကဠမ္ဗာနိ တာတ။>
    text <ဧကော အရညမှိ သုသာနမဇ္ဈေ၊ ကိမတ္ထိကော တာတ ခဏာသိ ကာသုံ။>
  text <၈၃>
    text <ပိတာမဟော တာတ သုဒုဗ္ဗလော တေ၊ အနေကဗျာဓီဟိ ဒုခေန ဖုဋ္ဌော။>
    text <တမဇ္ဇဟံ နိခဏိဿာမိ သောဗ္ဘေ၊ န ဟိဿ တံ ဇီဝိတံ ရောစယာမိ။>
  text <၈၄>
    text <သင်္ကပ္ပမေတံ ပဋိလဒ္ဓ ပါပကံ၊ အစ္စာဟိတံ ကမ္မ ကရောသိ လုဒ္ဒံ။>
    text <မယာပိ တာတ ပဋိလစ္ဆသေ တုဝံ၊ ဧတာဒိသံ ကမ္မ ဇရူပနီတော။>
    text <တံ ကုလ္လဝတ္တံ အနုဝတ္တမာနော၊ အဟမ္ပိ တံ နိခဏိဿာမိ သောဗ္ဘေ။>
  text <၈၅>
    text <ဖရုသာဟိ ဝါစာဟိ ပကုဗ္ဗမာနော၊ အာသဇ္ဇ မံ တွံ ဝဒသေ ကုမာရ။>
    text <ပုတ္တော မမံ ဩရသကော သမာနော၊ အဟိတာနုကမ္ပီ မမ တွံသိ ပုတ္တ။>
  text <၈၆>
    text <န တာဟံ တာတ အဟိတာနုကမ္ပီ၊ ဟိတာနုကမ္ပီ တေ အဟမ္ပိ တာတ။>
    text <ပါပဉ္စ တံ ကမ္မ ပကုဗ္ဗမာနံ၊ အရဟာမိ နော ဝါရယိတုံ တတော။>
  text <၈၇>
    text <ယော မာတရံ ဝါ ပိတရံ သဝိဋ္ဌ၊ အဒူသကေ ဟိံသတိ ပါပဓမ္မော။>
    text <ကာယဿ ဘေဒာ အဘိသမ္ပရာယံ၊ အသံသယံ သော နိရယံ ဥပေတိ။>
  text <၈၈>
    text <ယော မာတရံ ဝါ ပိတရံ သဝိဋ္ဌ၊ အန္နေန ပါနေန ဥပဋ္ဌဟာတိ။>
    text <ကာယဿ ဘေဒာ အဘိသမ္ပရာယံ၊ အသံသယံ သော သုဂတိံ ဥပေတိ။>
  text <၈၉>
    text <န မေ တွံ ပုတ္တ အဟိတာနုကမ္ပီ၊ ဟိတာနုကမ္ပီ မေ တွံသိ ပုတ္တ။>
    text <အဟဉ္စ တံ မာတရာ ဝုစ္စမာနော၊ ဧတာဒိသံ ကမ္မ ကရောမိ လုဒ္ဒံ။>
  text <၉၀>
    text <ယာ တေ သာ ဘရိယာ အနရိယရူပါ၊ မာတာ မမေသာ သကိယာ ဇနေတ္တိ။>
    text <နိဒ္ဓါပယေ တဉ္စ သကာ အဂါရာ၊ အညမ္ပိ တေ သာ ဒုခမာဝဟေယျ။>
  text <၉၁>
    text <ယာ တေ သာ ဘရိယာ အနရိယရူပါ၊ မာတာ မမေသာ သကိယာ ဇနေတ္တိ။>
    text <ဒန္တာ ကရေဏူဝ ဝသူပနီတာ၊ သာ ပါပဓမ္မာ ပုနရာဝဇာတူတိ။>
  stand <တက္ကလဇာတကံ အဋ္ဌမံ။>
  text <  <
  text <၄၄၇။ မဟာဓမ္မပါလဇာတကံ ၉>
  text <၉၂>
    text <ကိံ တေ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။>
    text <အက္ခါဟိ မေ ဗြာဟ္မဏ ဧတမတ္ထံ၊ ကသ္မာ နု တုမှံ ဒဟရာ န မိယျရေ။>
  text <၉၃>
    text <ဓမ္မံ စရာမ န မုသာ ဘဏာမ၊ ပါပါနိ ကမ္မာနိ ပရိဝဇ္ဇယာမ။>
    text <အနရိယံ ပရိဝဇ္ဇေမု သဗ္ဗံ၊ တသ္မာ ဟိ အမှံ ဒဟရာ န မိယျရေ။>
  text <၉၄>
    text <သုဏောမ ဓမ္မံ အသတံ သတဉ္စ၊ န စာပိ ဓမ္မံ အသတံ ရောစယာမ။>
    text <ဟိတွာ အသန္တေ န ဇဟာမ သန္တေ၊ တသ္မာ ဟိ အမှံ ဒဟရာ န မိယျရေ။>
  text <၉၅>
    text <ပုဗ္ဗေဝ ဒာနာ သုမနာ ဘဝါမ၊ ဒဒမ္ပိ ဝေ အတ္တမနာ ဘဝါမ။>
    text <ဒတွာပိ ဝေ နာနုတပ္ပါမ ပစ္ဆာ၊ တသ္မာ ဟိ အမှံ ဒဟရာ န မိယျရေ။>
  text <၉၆>
    text <သမဏေ မယံ ဗြာဟ္မဏေ အဒ္ဓိကေ စ၊ ဝနိဗ္ဗကေ ယာစနကေ ဒလိဒ္ဒေ။>
    text <အန္နေန ပါနေန အဘိတပ္ပယာမ၊ တသ္မာ ဟိ အမှံ ဒဟရာ န မိယျရေ။>
  text <၉၇>
    text <မယဉ္စ ဘရိယံ နာတိက္ကမာမ၊ အမှေ စ ဘရိယာ နာတိက္ကမန္တိ။>
    text <အညတြ တာဟိ ဗြဟ္မစရိယံ စရာမ၊ တသ္မာ ဟိ အမှံ ဒဟရာ န မိယျရေ။>
  text <၉၈>
    text <ပါဏာတိပါတာ ဝိရမာမ သဗ္ဗေ၊ လောကေ အဒိန္နံ ပရိဝဇ္ဇယာမ။>
    text <အမဇ္ဇပါ နောပိ မုသာ ဘဏာမ၊ တသ္မာ ဟိ အမှံ ဒဟရာ န မိယျရေ။>
  text <၉၉>
    text <ဧတာသု ဝေ ဇာယရေ သုတ္တမာသု၊ မေဓာဝိနော ဟောန္တိ ပဟူတပညာ။>
    text <ဗဟုဿုတာ ဝေဒဂုနော စ ဟောန္တိ၊ တသ္မာ ဟိ အမှံ ဒဟရာ န မိယျရေ။>
  text <၁၀၀>
    text <မာတာ ပိတာ စ ဘဂိနီ ဘာတရော စ၊ ပုတ္တာ စ ဒာရာ စ မယဉ္စ သဗ္ဗေ။>
    text <ဓမ္မံ စရာမ ပရလောကဟေတု၊ တသ္မာ ဟိ အမှံ ဒဟရာ န မိယျရေ။>
  text <၁၀၁>
    text <ဒာသာ စ ဒာသျော အနုဇီဝိနော စ၊ ပရိစာရကာ ကမ္မကရာ စ သဗ္ဗေ။>
    text <ဓမ္မံ စရန္တိ ပရလောကဟေတု၊ တသ္မာ ဟိ အမှံ ဒဟရာ န မိယျရေ။>
  text <၁၀၂>
    text <ဓမ္မော ဟဝေ ရက္ခတိ ဓမ္မစာရိံ၊ ဓမ္မော သုစိဏ္ဏော သုခမာဝဟာတိ။>
    text <ဧသာနိသံသော ဓမ္မေ သုစိဏ္ဏေ၊ န ဒုဂ္ဂတိံ ဂစ္ဆတိ ဓမ္မစာရီ။>
  text <၁၀၃>
    text <ဓမ္မော ဟဝေ ရက္ခတိ ဓမ္မစာရိံ၊ ဆတ္တံ မဟန္တံ ဝိယ ဝဿကာလေ။>
    text <ဓမ္မေန ဂုတ္တော မမ ဓမ္မပါလော၊ အညဿ အဋ္ဌီနိ သုခီ ကုမာရောတိ။>
  stand <မဟာဓမ္မပါလဇာတကံ နဝမံ။>
  text <  <
  text <၄၄၈။ ကုက္ကုဋဇာတကံ ၁၀>
  text <၁၀၄>
    text <နာသ္မသေ ကတပါပမှိ၊ နာသ္မသေ အလိကဝါဒိနေ။>
    text <နာသ္မသေ အတ္တတ္ထပညမှိ၊ အတိသန္တေပိ နာသ္မသေ။>
  text <၁၀၅>
    text <ဘဝန္တိ ဟေကေ ပုရိသာ၊ ဂေါပိပါသိကဇာတိကာ။>
    text <ဃသန္တိ မညေ မိတ္တာနိ၊ ဝါစာယ န စ ကမ္မုနာ။>
  text <၁၀၆>
    text <သုက္ခဉ္ဇလိပဂ္ဂဟိတာ၊ ဝါစာယ ပလိဂုဏ္ဌိတာ။>
    text <မနုဿဖေဂ္ဂူ နာသီဒေ၊ ယသ္မိံ နတ္ထိ ကတညုတာ။>
  text <၁၀၇>
    text <န ဟိ အညညစိတ္တာနံ၊ ဣတ္ထီနံ ပုရိသာန ဝါ။>
    text <နာနာဝိကတွာ သံသဂ္ဂံ၊ တာဒိသမ္ပိ စ နာသ္မသေ။>
  text <၁၀၈>
    text <အနရိယကမ္မမောက္ကန္တံ၊ အထေတံ သဗ္ဗဃာတိနံ။>
    text <နိသိတံဝ ပဋိစ္ဆန္နံ၊ တာဒိသမ္ပိ စ နာသ္မသေ။>
  text <၁၀၉>
    text <မိတ္တရူပေနိဓေကစ္စေ၊ သာခလျေန အစေတသာ။>
    text <ဝိဝိဓေဟိ ဥပါယန္တိ၊ တာဒိသမ္ပိ စ နာသ္မသေ။>
  text <၁၁၀>
    text <အာမိသံ ဝါ ဓနံ ဝါပိ၊ ယတ္ထ ပဿတိ တာဒိသော။>
    text <ဒုဗ္ဘိံ ကရောတိ ဒုမ္မေဓော၊ တဉ္စ ဟန္တွာန ဂစ္ဆတိ။>
  text <၁၁၁>
    text <မိတ္တရူပေန ဗဟဝေါ၊ ဆန္နာ သေဝန္တိ သတ္တဝေါ။>
    text <ဇဟေ ကာပုရိသေ ဟေတေ၊ ကုက္ကုဋော ဝိယ သေနကံ။>
  text <၁၁၂>
    text <ယော စ ဥပ္ပတိတံ အတ္ထံ၊ န ခိပ္ပမနုဗုဇ္ဈတိ။>
    text <အမိတ္တဝသမနွေတိ၊ ပစ္ဆာ စ အနုတပ္ပတိ။>
  text <၁၁၃>
    text <ယော စ ဥပ္ပတိတံ အတ္ထံ၊ ခိပ္ပမေဝ နိဗောဓတိ။>
    text <မုစ္စတေ သတ္တုသမ္ဗာဓာ၊ ကုက္ကုဋော ဝိယ သေနကာ။>
  text <၁၁၄>
    text <တံ တာဒိသံ ကူဋမိဝေါဍ္ဍိတံ ဝနေ၊ အဓမ္မိကံ နိစ္စဝိဓံသကာရိနံ။>
    text <အာရာ ဝိဝဇ္ဇေယျ နရော ဝိစက္ခဏော၊ သေနံ ယထာ ကုက္ကုဋော ဝံသကာနနေတိ။>
  stand <ကုက္ကုဋဇာတကံ ဒသမံ။>
  text <  <
  text <၄၄၉။ မဋ္ဌကုဏ္ဍလီဇာတကံ ၁၁>
  text <၁၁၅>
    text <အလင်္ကတော မဋ္ဌကုဏ္ဍလီ၊ မာလဓာရီ ဟရိစန္ဒနုဿဒော။>
    text <ဗာဟာ ပဂ္ဂယှ ကန္ဒသိ၊ ဝနမဇ္ဈေ ကိံ ဒုက္ခိတော တုဝံ။>
  text <၁၁၆>
    text <သောဝဏ္ဏမယော ပဘဿရော၊ ဥပ္ပန္နော ရထပဉ္ဇရော မမ။>
    text <တဿ စက္ကယုဂံ န ဝိန္ဒာမိ၊ တေန ဒုက္ခေန ဇဟာမိ ဇီဝိတံ။>
  text <၁၁၇>
    text <သောဝဏ္ဏမယံ မဏီမယံ၊ လောဟမယံ အထ ရူပိယာမယံ။>
    text <ပါဝဒ ရထံ ကရိဿာမိ တေ၊ စက္ကယုဂံ ပဋိပါဒယာမိ တံ။>
  text <၁၁၈>
    text <သော မာဏဝေါ တဿ ပါဝဒိ၊ စန္ဒိမသူရိယာ ဥဘယေတ္ထ ဘာတရော။>
    text <သောဝဏ္ဏမယော ရထော မမ၊ တေန စက္ကယုဂေန သောဘတိ။>
  text <၁၁၉>
    text <ဗာလော ခေါ တွံသိ မာဏဝ၊ ယော တွံ ပတ္ထယသေ အပတ္ထိယံ။>
    text <မညာမိ တုဝံ မရိဿသိ၊ န ဟိ တွံ လစ္ဆသိ စန္ဒသူရိယေ။>
  text <၁၂၀>
    text <ဂမနာဂမနမ္ပိ ဒိဿတိ၊ ဝဏ္ဏဓာတု ဥဘယေတ္ထ ဝီထိယော။>
    text <ပေတော ပန နေဝ ဒိဿတိ၊ ကော နု ခေါ ကန္ဒတံ ဗာလျတရော။>
  text <၁၂၁>
    text <သစ္စံ ခေါ ဝဒေသိ မာဏဝ၊ အဟမေဝ ကန္ဒတံ ဗာလျတရော။>
    text <စန္ဒံ ဝိယ ဒာရကော ရုဒံ၊ ပေတံ ကာလကတာဘိပတ္ထယေ။>
  text <၁၂၂>
    text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
    text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
  text <၁၂၃>
    text <အဗ္ဗဟီ ဝတ မေ သလ္လံ၊ ယမာသိ ဟဒယဿိတံ။>
    text <ယော မေ သောကပရေတဿ၊ ပုတ္တသောကံ အပါနုဒိ။>
  text <၁၂၄>
    text <သောဟံ အဗ္ဗူဠှသလ္လောသ္မိ၊ ဝီတသောကော အနာဝိလော။>
    text <န သောစာမိ န ရောဒာမိ၊ တဝ သုတွာန မာဏဝါတိ။>
  stand <မဋ္ဌကုဏ္ဍလီဇာတကံ ဧကာဒသမံ။>
  text <  <
  text <၄၅၀။ ဗိလာရကောသိယဇာတကံ ၁၂>
  text <၁၂၅>
    text <အပစန္တာပိ ဒိစ္ဆန္တိ၊ သန္တော လဒ္ဓါန ဘောဇနံ။>
    text <ကိမေဝ တွံ ပစမာနော၊ ယံ န ဒဇ္ဇာ န တံ သမံ။>
  text <၁၂၆>
    text <မစ္ဆေရာ စ ပမာဒာ စ၊ ဧဝံ ဒာနံ န ဒိယျတိ။>
    text <ပုညံ အာကင်္ခမာနေန၊ ဒေယျံ ဟောတိ ဝိဇာနတာ။>
  text <၁၂၇>
    text <ယဿေဝ ဘီတော န ဒဒာတိ မစ္ဆရီ၊ တဒေဝါဒဒတော ဘယံ။>
    text <ဇိဃစ္ဆာ စ ပိပါသာ စ၊ ယဿ ဘာယတိ မစ္ဆရီ။>
    text <တမေဝ ဗာလံ ဖုသတိ၊ အသ္မိံ လောကေ ပရမှိ စ။>
  text <၁၂၈>
    text <တသ္မာ ဝိနေယျ မစ္ဆေရံ၊ ဒဇ္ဇာ ဒာနံ မလာဘိဘူ။>
    text <ပုညာနိ ပရလောကသ္မိံ၊ ပတိဋ္ဌာ ဟောန္တိ ပါဏိနံ။>
  text <၁၂၉>
    text <ဒုဒ္ဒဒံ ဒဒမာနာနံ၊ ဒုက္ကရံ ကမ္မ ကုဗ္ဗတံ။>
    text <အသန္တော နာနုကုဗ္ဗန္တိ၊ သတံ ဓမ္မော ဒုရန္နယော။>
  text <၁၃၀>
    text <တသ္မာ သတဉ္စ အသတံ၊ နာနာ ဟောတိ ဣတော ဂတိ။>
    text <အသန္တော နိရယံ ယန္တိ၊ သန္တော သဂ္ဂပရာယနာ။>
  text <၁၃၁>
    text <အပ္ပသ္မေကေ ပဝေစ္ဆန္တိ၊ ဗဟုနေကေ န ဒိစ္ဆရေ။>
    text <အပ္ပသ္မာ ဒက္ခိဏာ ဒိန္နာ၊ သဟဿေန သမံ မိတာ။>
  text <၁၃၂>
    text <ဓမ္မံ စရေ ယောပိ သမုဉ္ဆကံ စရေ၊ ဒာရဉ္စ ပေါသံ ဒဒမပ္ပကသ္မိံ။>
    text <သတံ သဟဿာနံ သဟဿယာဂိနံ၊ ကလမ္ပိ နာဂ္ဃန္တိ တထာဝိဓဿ တေ။>
  text <၁၃၃>
    text <ကေနေသ ယညော ဝိပုလော မဟဂ္ဃတော၊ သမေန ဒိန္နဿ န အဂ္ဃမေတိ။>
    text <ကထံ သတံ သဟဿာနံ သဟဿယာဂိနံ၊ ကလမ္ပိ နာဂ္ဃန္တိ တထာဝိဓဿ တေ။>
  text <၁၃၄>
    text <ဒဒန္တိ ဟေကေ ဝိသမေ နိဝိဋ္ဌာ၊ ဆေတွာ ဝဓိတွာ အထ သောစယိတွာ။>
    text <သာ ဒက္ခိဏာ အဿုမုခါ သဒဏ္ဍာ၊ သမေန ဒိန္နဿ န အဂ္ဃမေတိ။>
    text <ဧဝံ သတံ သဟဿာနံ သဟဿယာဂိနံ၊ ကလမ္ပိ နာဂ္ဃန္တိ တထာဝိဓဿ တေတိ။>
  stand <ဗိလာရကောသိယဇာတကံ ဒွာဒသမံ။>
  text <  <
  text <၄၅၁။ စက္ကဝါကဇာတကံ ၁၃>
  text <၁၃၅>
    text <ဝဏ္ဏဝါ အဘိရူပေါသိ၊ ဃနော သဉ္ဇာတရောဟိတော။>
    text <စက္ကဝါက သုရူပေါသိ၊ ဝိပ္ပသန္နမုခိန္ဒြိယော။>
  text <၁၃၆>
    text <ပါဌီနံ ပါဝုသံ မစ္ဆံ၊ ဗလဇံ မုဉ္ဇရောဟိတံ။>
    text <ဂင်္ဂါယ တီရေ နိသိန္နော၊ ဧဝံ ဘုဉ္ဇသိ ဘောဇနံ။>
  text <၁၃၇>
    text <န ဝါဟမေတံ ဘုဉ္ဇာမိ၊ ဇင်္ဂလာနောဒကာနိ ဝါ။>
    text <အညတြ သေဝါလပဏကာ၊ ဧတံ မေ သမ္မ ဘောဇနံ။>
  text <၁၃၈>
    text <န ဝါဟမေတံ သဒ္ဒဟာမိ၊ စက္ကဝါကဿ ဘောဇနံ။>
    text <အဟမ္ပိ သမ္မ ဘုဉ္ဇာမိ၊ ဂါမေ လောဏိယတေလိယံ။>
  text <၁၃၉>
    text <မနုဿေသု ကတံ ဘတ္တံ၊ သုစိံ မံသူပသေစနံ။>
    text <န စ မေ တာဒိသော ဝဏ္ဏော၊ စက္ကဝါက ယထာ တုဝံ။>
  text <၁၄၀>
    text <သမ္ပဿံ အတ္တနိ ဝေရံ၊ ဟိံသယံ မာနုသိံ ပဇံ။>
    text <ဥတြသ္တော ဃသသီ ဘီတော၊ တေန ဝဏ္ဏော တဝေဒိသော။>
  text <၁၄၁>
    text <သဗ္ဗလောကဝိရုဒ္ဓေါသိ၊ ဓင်္က ပါပေန ကမ္မုနာ။>
    text <လဒ္ဓေါ ပိဏ္ဍော န ပီဏေတိ၊ တေန ဝဏ္ဏော တဝေဒိသော။>
  text <၁၄၂>
    text <အဟမ္ပိ သမ္မ ဘုဉ္ဇာမိ၊ အဟိံသံ သဗ္ဗပါဏိနံ။>
    text <အပ္ပေါဿုက္ကော နိရာသင်္ကီ၊ အသောကော အကုတောဘယော။>
  text <၁၄၃>
    text <သော ကရဿု အာနုဘာဝံ၊ ဝီတိဝတ္တဿု သီလိယံ။>
    text <အဟိံသာယ စရ လောကေ၊ ပိယော ဟောဟိသိ မံမိဝ။>
  text <၁၄၄>
    text <ယော န ဟန္တိ န ဃာတေတိ၊ န ဇိနာတိ န ဇာပယေ။>
    text <မေတ္တံသော သဗ္ဗဘူတေသု၊ ဝေရံ တဿ န ကေနစီတိ။>
  stand <စက္ကဝါကဇာတကံ တေရသမံ။>
  text <  <
  text <၄၅၂။ ဘူရိပညဇာတကံ ၁၄>
  text <၁၄၅>
    text <သစ္စံ ကိရ တွံ အပိ ဘူရိပည၊ ယာ တာဒိသီ သီရိ ဓိတီ မတီ စ။>
    text <န တာယတေဘာဝဝသူပနိတံ၊ ယော ယဝကံ ဘုဉ္ဇသိ အပ္ပသူပံ။>
  text <၁၄၆>
    text <သုခံ ဒုက္ခေန ပရိပါစယန္တော၊ ကာလာ ကာလံ ဝိစိနံ ဆန္ဒဆန္နော။>
    text <အတ္ထဿ ဒွာရာနိ အဝါပုရန္တော၊ တေနာဟံ တုဿာမိ ယဝေါဒနေန။>
  text <၁၄၇>
    text <ကာလဉ္စ ဉတွာ အဘိဇီဟနာယ၊ မန္တေဟိ အတ္ထံ ပရိပါစယိတွာ။>
    text <ဝိဇမ္ဘိဿံ သီဟဝိဇမ္ဘိတာနိ၊ တာယိဒ္ဓိယာ ဒက္ခသိ မံ ပုနာပိ။>
  text <၁၄၈>
    text <သုခီပိ ဟေကေ န ကရောန္တိ ပါပံ၊ အဝဏ္ဏသံသဂ္ဂဘယာ ပုနေကေ။>
    text <ပဟူ သမာနော ဝိပုလတ္ထစိန္တီ၊ ကိံကာရဏာ မေ န ကရောသိ ဒုက္ခံ။>
  text <၁၄၉>
    text <န ပဏ္ဍိတာ အတ္တသုခဿ ဟေတု၊ ပါပါနိ ကမ္မာနိ သမာစရန္တိ။>
    text <ဒုက္ခေန ဖုဋ္ဌာ ခလိတာပိ သန္တာ၊ ဆန္ဒာ စ ဒောသာ န ဇဟန္တိ ဓမ္မံ။>
  text <၁၅၀>
    text <ယေန ကေနစိ ဝဏ္ဏေန၊ မုဒုနာ ဒာရုဏေန ဝါ။>
    text <ဥဒ္ဓရေ ဒီနမတ္တာနံ၊ ပစ္ဆာ ဓမ္မံ သမာစရေ။>
  text <၁၅၁>
    text <ယဿ ရုက္ခဿ ဆာယာယ၊ နိသီဒေယျ သယေယျ ဝါ။>
    text <န တဿ သာခံ ဘဉ္ဇေယျ၊ မိတ္တဒုဗ္ဘော ဟိ ပါပကော။>
  text <၁၅၂>
    text <ယဿာပိ ဓမ္မံ ပုရိသော ဝိဇညာ၊ ယေ စဿ ကင်္ခံ ဝိနယန္တိ သန္တော။>
    text <တံ ဟိဿ ဒီပဉ္စ ပရာယနဉ္စ၊ န တေန မေတ္တိံ ဇရယေထ ပညော။>
  text <၁၅၃>
    text <အလသော ဂိဟီ ကာမဘောဂီ န သာဓု၊ အသညတော ပဗ္ဗဇိတော န သာဓု။>
    text <ရာဇာ န သာဓု အနိသမ္မကာရီ၊ ယော ပဏ္ဍိတော ကောဓနော တံ န သာဓု။>
  text <၁၅၄>
    text <နိသမ္မ ခတ္တိယော ကယိရာ၊ နာနိသမ္မ ဒိသမ္ပတိ။>
    text <နိသမ္မကာရိနော ရာဇ၊ ယသော ကိတ္တိ စ ဝဍ္ဎတီတိ။>
  stand <ဘူရိပညဇာတကံ စုဒ္ဒသမံ။>
  text <  <
  text <၄၅၃။ မဟာမင်္ဂလဇာတကံ ၁၅>
  text <၁၅၅>
    text <ကိံသု နရော ဇပ္ပမဓိစ္စကာလေ၊ ကံ ဝါ ဝိဇ္ဇံ ကတမံ ဝါ သုတာနံ။>
    text <သော မစ္စော အသ္မိဉ္စ ပရမှိ လောကေ၊ ကထံ ကရော သောတ္ထာနေန ဂုတ္တော။>
  text <၁၅၆>
    text <ယဿ ဒေဝါ ပိတရော စ သဗ္ဗေ၊ သရီသပါ သဗ္ဗဘူတာနိ စာပိ။>
    text <မေတ္တာယ နိစ္စံ အပစိတာနိ ဟောန္တိ၊ ဘူတေသု ဝေ သောတ္ထာနံ တဒာဟု။>
  text <၁၅၇>
    text <ယော သဗ္ဗလောကဿ နိဝါတဝုတ္တိ၊ ဣတ္ထီပုမာနံ သဟဒာရကာနံ။>
    text <ခန္တာ ဒုရုတ္တာနမပ္ပဋိကူလဝါဒီ၊ အဓိဝါသနံ သောတ္ထာနံ တဒာဟု။>
  text <၁၅၈>
    text <ယော နာဝဇာနာတိ သဟာယမိတ္တေ၊ သိပ္ပေန ကုလျာဟိ ဓနေန ဇစ္စာ။>
    text <ရုစိပညော အတ္ထကာလေ မတီမာ၊ သဟာယေသု ဝေ သောတ္ထာနံ တဒာဟု။>
  text <၁၅၉>
    text <မိတ္တာနိ ဝေ ယဿ ဘဝန္တိ သန္တော၊ သံဝိဿတ္ထာ အဝိသံဝါဒကဿ။>
    text <န မိတ္တဒုဗ္ဘီ သံဝိဘာဂီ ဓနေန၊ မိတ္တေသု ဝေ သောတ္ထာနံ တဒာဟု။>
  text <၁၆၀>
    text <ယဿ ဘရိယာ တုလျဝယာ သမဂ္ဂါ၊ အနုဗ္ဗတာ ဓမ္မကာမာ ပဇာတာ။>
    text <ကောလိနိယာ သီလဝတီ ပတိဗ္ဗတာ၊ ဒာရေသု ဝေ သောတ္ထာနံ တဒာဟု။>
  text <၁၆၁>
    text <ယဿ ရာဇာ ဘူတပတိ ယသဿီ၊ ဇာနာတိ သောစေယျံ ပရက္ကမဉ္စ။>
    text <အဒွေဇ္ဈတာ သုဟဒယံ မမန္တိ၊ ရာဇူသု ဝေ သောတ္ထာနံ တဒာဟု။>
  text <၁၆၂>
    text <အန္နဉ္စ ပါနဉ္စ ဒဒာတိ သဒ္ဓေါ၊ မာလဉ္စ ဂန္ဓဉ္စ ဝိလေပနဉ္စ။>
    text <ပသန္နစိတ္တော အနုမောဒမာနော၊ သဂ္ဂေသု ဝေ သောတ္ထာနံ တဒာဟု။>
  text <၁၆၃>
    text <ယမရိယဓမ္မေန ပုနန္တိ ဝုဒ္ဓါ၊ အာရာဓိတာ သမစရိယာယ သန္တော။>
    text <ဗဟုဿုတာ ဣသယော သီလဝန္တော၊ အရဟန္တမဇ္ဈေ သောတ္ထာနံ တဒာဟု။>
  text <၁၆၄>
    text <ဧတာနိ ခေါ သောတ္ထာနာနိ လောကေ၊ ဝိညုပ္ပသတ္ထာနိ သုခုဒြယာနိ။>
    text <တာနီဓ သေဝေထ နရော သပညော၊ န ဟိ မင်္ဂလေ ကိဉ္စနမတ္ထိ သစ္စန္တိ။>
  stand <မဟာမင်္ဂလဇာတကံ ပန္နရသမံ။>
  text <  <
  text <၄၅၄။ ဃဋပဏ္ဍိတဇာတကံ ၁၆>
  text <၁၆၅>
    text <ဥဋ္ဌေဟိ ကဏှ ကိံ သေသိ၊ ကော အတ္ထော သုပနေန တေ။>
    text <ယောပိ တုယှံ သကော ဘာတာ၊ ဟဒယံ စက္ခု စ ဒက္ခိဏံ။>
    text <တဿ ဝါတာ ဗလီယန္တိ၊ ဃဋော ဇပ္ပတိ ကေသဝ။>
  text <၁၆၆>
    text <တဿ တံ ဝစနံ သုတွာ၊ ရောဟိဏေယျဿ ကေသဝေါ။>
    text <တရမာနရူပေါ ဝုဋ္ဌာသိ၊ ဘာတုသောကေန အဋ္ဋိတော။>
  text <၁၆၇>
    text <ကိံ နု ဥမ္မတ္တရူပေါဝ၊ ကေဝလံ ဒွာရကံ ဣမံ။>
    text <သသော သသောတိ လပသိ၊ ကော နု တေ သသမာဟရိ။>
  text <၁၆၈>
    text <သောဝဏ္ဏမယံ မဏီမယံ၊ လောဟမယံ အထ ရူပိယာမယံ။>
    text <သင်္ခသိလာပဝါဠမယံ၊ ကာရယိဿာမိ တေ သသံ။>
  text <၁၆၉>
    text <သန္တိ အညေပိ သသကာ၊ အရညေ ဝနဂေါစရာ။>
    text <တေပိ တေ အာနယိဿာမိ၊ ကီဒိသံ သသမိစ္ဆသိ။>
  text <၁၇၀>
    text <န စာဟမေတေ ဣစ္ဆာမိ၊ ယေ သသာ ပထဝိဿိတာ။>
    text <စန္ဒတော သသမိစ္ဆာမိ၊ တံ မေ ဩဟရ ကေသဝ။>
  text <၁၇၁>
    text <သော နူန မဓုရံ ဉာတိ၊ ဇီဝိတံ ဝိဇဟိဿသိ။>
    text <အပတ္ထိယံ ယော ပတ္ထယသိ၊ စန္ဒတော သသမိစ္ဆသိ။>
  text <၁၇၂>
    text <ဧဝံ စေ ကဏှ ဇာနာသိ၊ ယဒညမနုသာသသိ။>
    text <ကသ္မာ ပုရေ မတံ ပုတ္တံ၊ အဇ္ဇာပိ မနုသောစသိ။>
  text <၁၇၃>
    text <ယံ န လဗ္ဘာ မနုဿေန၊ အမနုဿေန ဝါ ပုန။>
    text <ဇာတော မေ မာ မရီ ပုတ္တော၊ ကုတော လဗ္ဘာ အလဗ္ဘိယံ။>
  text <၁၇၄>
    text <န မန္တာ မူလဘေသဇ္ဇာ၊ ဩသဓေဟိ ဓနေန ဝါ။>
    text <သက္ကာ အာနယိတုံ ကဏှ၊ ယံ ပေတမနုသောစသိ။>
  text <၁၇၅>
    text <ယဿ ဧတာဒိသာ အဿု၊ အမစ္စာ ပုရိသပဏ္ဍိတာ။>
    text <ယထာ နိဇ္ဈာပယေ အဇ္ဇ၊ ဃဋော ပုရိသပဏ္ဍိတော။>
  text <၁၇၆>
    text <အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။>
    text <ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။>
  text <၁၇၇>
    text <အဗ္ဗဟီ ဝတ မေ သလ္လံ၊ ယမာသိ ဟဒယဿိတံ။>
    text <ယော မေ သောကပရေတဿ၊ ပုတ္တသောကံ အပါနုဒိ။>
  text <၁၇၈>
    text <သောဟံ အဗ္ဗူဠှသလ္လောသ္မိ၊ ဝီတသောကော အနာဝိလော။>
    text <န သောစာမိ န ရောဒာမိ၊ တဝ သုတွာန မာဏဝ။>
  text <၁၇၉>
    text <ဧဝံ ကရောန္တိ သပ္ပညာ၊ ယေ ဟောန္တိ အနုကမ္ပကာ။>
    text <နိဝတ္တယန္တိ သောကမှာ၊ ဃဋော ဇေဋ္ဌံဝ ဘာတရန္တိ။>
    text <ဒဠှ ကဏှ ဓနဉ္ဇယ သင်္ခဝရော၊ ရဇ သတ္တဟ ကဿ စ တက္ကလိနာ။>
    text <ဓမ္မံ ကုက္ကုဋ ကုဏ္ဍလိ ဘောဇနဒာ၊ စက္ကဝါက သုဘူရိသ သောတ္ထိ ဃဋောတိ။>
  stand <ဃဋပဏ္ဍိတဇာတကံ သောဠသမံ။>
  stand <ဒသကနိပါတံ နိဋ္ဌိတံ။>
  text <တဿုဒ္ဒာနံ>
