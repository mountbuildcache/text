text <၁၆။ တိံသနိပါတော>
  text <  <
  text <၅၁၁။ ကိံဆန္ဒဇာတကံ ၁>
  text <၁>
    text <ကိံဆန္ဒော ကိမဓိပ္ပါယော၊ ဧကော သမ္မသိ ဃမ္မနိ။>
    text <ကိံ ပတ္ထယာနော ကိံ ဧသံ၊ ကေန အတ္ထေန ဗြာဟ္မဏ။>
  text <၂>
    text <ယထာ မဟာ ဝါရိဓရော၊ ကုမ္ဘော သုပရိဏာဟဝါ။>
    text <တထူပမံ အမ္ဗပက္ကံ၊ ဝဏ္ဏဂန္ဓရသုတ္တမံ။>
  text <၃>
    text <တံ ဝုယှမာနံ သောတေန၊ ဒိသွာနာမလမဇ္ဈိမေ။>
    text <ပါဏီဟိ နံ ဂဟေတွာန၊ အဂျာယတနမာဟရိံ။>
  text <၄>
    text <တတော ကဒလိပတ္တေသု၊ နိက္ခိပိတွာ သယံ အဟံ။>
    text <သတ္ထေန နံ ဝိကပ္ပေတွာ၊ ခုပ္ပိပါသံ အဟာသိ မေ။>
  text <၅>
    text <သောဟံ အပေတဒရထော၊ ဗျန္တီဘူတော ဒုခက္ခမော။>
    text <အဿာဒံ နာဓိဂစ္ဆာမိ၊ ဖလေသွညေသု ကေသုစိ။>
  text <၆>
    text <သောသေတွာ နူန မရဏံ၊ တံ မမံ အာဝဟိဿတိ။>
    text <အမ္ဗံ ယဿ ဖလံ သာဒု၊ မဓုရဂ္ဂံ မနောရမံ။>
    text <ယမုဒ္ဓရိံ ဝုယှမာနံ၊ ဥဒဓိသ္မာ မဟဏ္ဏဝေ။>
  text <၇>
    text <အက္ခါတံ တေ မယာ သဗ္ဗံ၊ ယသ္မာ ဥပဝသာမဟံ။>
    text <ရမ္မံ ပတိ နိသိန္နောသ္မိ၊ ပုထုလောမာယုတာ ပုထု။>
  text <၈>
    text <တွဉ္စ ခေါ မေဝ အက္ခါဟိ၊ အတ္တာနမပလာယိနိ။>
    text <ကာ ဝါ တွမသိ ကလျာဏိ၊ ကိဿ ဝါ တွံ သုမဇ္ဈိမေ။>
  text <၉>
    text <ရုပ္ပပဋ္ဋပလိမဋ္ဌီဝ၊ ဗျဂ္ဃီဝ ဂိရိသာနုဇာ။>
    text <ယာ သန္တိ နာရိယော ဒေဝေသု၊ ဒေဝါနံ ပရိစာရိကာ။>
  text <၁၀>
    text <ယာ စ မနုဿလောကသ္မိံ၊ ရူပေနာနွာဂတိတ္ထိယော။>
    text <ရူပေန တေ သဒိသီ နတ္ထိ၊ ဒေဝေသု ဂန္ဓဗ္ဗမနုဿလောကေ။>
    text <ပုဋ္ဌာသိ မေ စာရုပုဗ္ဗင်္ဂိ၊ ဗြူဟိ နာမဉ္စ ဗန္ဓဝေ။>
  text <၁၁>
    text <ယံ တွံ ပတိ နိသိန္နောသိ၊ ရမ္မံ ဗြာဟ္မဏ ကောသိကိံ။>
    text <သာဟံ ဘုသာလယာ ဝုတ္ထာ၊ ဝရဝါရိဝဟောဃသာ။>
  text <၁၂>
    text <နာနာဒုမဂဏာကိဏ္ဏာ၊ ဗဟုကာ ဂိရိကန္ဒရာ။>
    text <မမေဝ ပမုခါ ဟောန္တိ၊ အဘိသန္ဒန္တိ ပါဝုသေ။>
  text <၁၃>
    text <အထော ဗဟူ ဝနတောဒာ၊ နီလဝါရိဝဟိန္ဓရာ။>
    text <ဗဟုကာ နာဂဝိတ္တောဒာ၊ အဘိသန္ဒန္တိ ဝါရိနာ။>
  text <၁၄>
    text <တာ အမ္ဗဇမ္ဗုလဗုဇာ၊ နီပါ တာလာ စုဒုမ္ဗရာ။>
    text <ဗဟူနိ ဖလဇာတာနိ၊ အာဝဟန္တိ အဘိဏှသော။>
  text <၁၅>
    text <ယံ ကိဉ္စိ ဥဘတော တီရေ၊ ဖလံ ပတတိ အမ္ဗုနိ။>
    text <အသံသယံ တံ သောတဿ၊ ဖလံ ဟောတိ ဝသာနုဂံ။>
  text <၁၆>
    text <ဧတဒညာယ မေဓာဝိ၊ ပုထုပည သုဏောဟိ မေ။>
    text <မာ ရောစယ မဘိသင်္ဂံ၊ ပဋိသေဓ ဇနာဓိပ။>
  text <၁၇>
    text <န ဝါဟံ ဝဍ္ဎဝံ မညေ၊ ယံ တွံ ရဋ္ဌာဘိဝဍ္ဎန။>
    text <အာစေယျမာနော ရာဇိသိ၊ မရဏံ အဘိကင်္ခသိ။>
  text <၁၈>
    text <တဿ ဇာနန္တိ ပိတရော၊ ဂန္ဓဗ္ဗာ စ သဒေဝကာ။>
    text <ယေ စာပိ ဣသယော လောကေ၊ သညတတ္တာ တပဿိနော။>
    text <အသံသယံ တေပိ ဇာနန္တိ၊ ပဋ္ဌဘူတာ ယသဿိနော။>
  text <၁၉>
    text <ဧဝံ ဝိဒိတွာ ဝိဒူ သဗ္ဗဓမ္မံ၊ ဝိဒ္ဓံသနံ စဝနံ ဇီဝိတဿ။>
    text <န စီယတီ တဿ နရဿ ပါပံ၊ သစေ န စေတေတိ ဝဓာယ တဿ။>
  text <၂၀>
    text <ဣသိပူဂသမညာတေ၊ ဧဝံ လောကျာ ဝိဒိတာ သတိ။>
    text <အနရိယပရိသမ္ဘာသေ၊ ပါပကမ္မံ ဇိဂီသသိ။>
  text <၂၁>
    text <သစေ အဟံ မရိဿာမိ၊ တီရေ တေ ပုထုသုဿောဏိ။>
    text <အသံသယံ တံ အသိလောကော၊ မယိ ပေတေ အာဂမိဿတိ။>
  text <၂၂>
    text <တသ္မာ ဟိ ပါပကံ ကမ္မံ၊ ရက္ခဿေဝ သုမဇ္ဈိမေ။>
    text <မာ တံ သဗ္ဗော ဇနော ပစ္ဆာ၊ ပကုဋ္ဌာယိ မယိ မတေ။>
  text <၂၃>
    text <အညာတမေတံ အဝိသယှသာဟိ၊ အတ္တာနမမ္ဗဉ္စ ဒဒာမိ တေ တံ။>
    text <သော ဒုစ္စဇေ ကာမဂုဏေ ပဟာယ၊ သန္တိဉ္စ ဓမ္မဉ္စ အဓိဋ္ဌိတောသိ။>
  text <၂၄>
    text <ယော ဟိတွာ ပုဗ္ဗသညောဂံ၊ ပစ္ဆာ သံယောဇနေ ဌိတော။>
    text <အဓမ္မဉ္စေဝ စရတိ၊ ပါပဉ္စဿ ပဝဍ္ဎတိ။>
  text <၂၅>
    text <ဧဟိ တံ ပါပယိဿာမိ၊ ကာမံ အပ္ပေါဿုကော ဘဝ။>
    text <ဥပါနယာမိ သီတသ္မိံ၊ ဝိဟရာဟိ အနုဿုကော။>
  text <၂၆>
    text <တံ ပုပ္ဖရသမတ္တေဘိ၊ ဝက္ကင်္ဂေဟိ အရိန္ဒမ။>
    text <ကောဉ္စာ မယူရာ ဒိဝိယာ၊ ကောလဋ္ဌိမဓုသာဠိကာ။>
    text <ကူဇိတာ ဟံသပူဂေဟိ၊ ကောကိလေတ္ထ ပဗောဓရေ။>
  text <၂၇>
    text <အမ္ဗေတ္ထ ဝိပ္ပသာခဂ္ဂါ၊ ပလာလခလသန္နိဘာ။>
    text <ကောသမ္ဗသဠလာ နီပါ၊ ပက္ကတာလဝိလမ္ဗိနော။>
  text <၂၈>
    text <မာလီ တိရိဋီ ကာယူရီ၊ အင်္ဂဒီ စန္ဒနုဿဒော။>
    text <ရတ္တိံ တွံ ပရိစာရေသိ၊ ဒိဝါ ဝေဒေသိ ဝေဒနံ။>
  text <၂၉>
    text <သောဠသိတ္ထိသဟဿာနိ၊ ယာ တေမာ ပရိစာရိကာ။>
    text <ဧဝံ မဟာနုဘာဝေါသိ၊ အဗ္ဘုတော လောမဟံသနော။>
  text <၃၀>
    text <ကိံ ကမ္မမကရီ ပုဗ္ဗေ၊ ပါပံ အတ္တဒုခါဝဟံ။>
    text <ယံ ကရိတွာ မနုဿေသု၊ ပိဋ္ဌိမံသာနိ ခါဒသိ။>
  text <၃၁>
    text <အဇ္ဈေနာနိ ပဋိဂ္ဂယှ၊ ကာမေသု ဂဓိတော အဟံ။>
    text <အစရိံ ဒီဃမဒ္ဓါနံ၊ ပရေသံ အဟိတာယဟံ။>
  text <၃၂>
    text <ယော ပိဋ္ဌိမံသိကော ဟောတိ၊ ဧဝံ ဥက္ကစ္စ ခါဒတိ။>
    text <ယထာဟံ အဇ္ဇ ခါဒာမိ၊ ပိဋ္ဌိမံသာနိ အတ္တနောတိ။>
  stand <ကိံဆန္ဒဇာတကံ ပဌမံ။>
  text <  <
  text <၅၁၂။ ကုမ္ဘဇာတကံ ၂>
  text <၃၃>
    text <ကော ပါတုရာသီ တိဒိဝါ နဘမှိ၊ ဩဘာသယံ သံဝရိံ စန္ဒိမာဝ။>
    text <ဂတ္တေဟိ တေ ရသ္မိယော နိစ္ဆရန္တိ၊ သတေရတာ ဝိဇ္ဇုရိဝန္တလိက္ခေ။>
  text <၃၄>
    text <သော ဆိန္နဝါတံ ကမသီ အဃမှိ၊ ဝေဟာယသံ ဂစ္ဆသိ တိဋ္ဌသီ စ။>
    text <ဣဒ္ဓီ နု တေ ဝတ္ထုကတာ သုဘာဝိတာ၊ အနဒ္ဓဂူနံ အပိ ဒေဝတာနံ။>
  text <၃၅>
    text <ဝေဟာယသံ ဂမ္မမာဂမ္မ တိဋ္ဌသိ၊ ကုမ္ဘံ ကိဏာထာတိ ယမေတမတ္ထံ။>
    text <ကော ဝါ တုဝံ ကိဿ ဝါ တာယ ကုမ္ဘော၊ အက္ခါဟိ မေ ဗြာဟ္မဏ ဧတမတ္ထံ။>
  text <၃၆>
    text <န သပ္ပိကုမ္ဘော နပိ တေလကုမ္ဘော၊ န ဖာဏိတဿ န မဓုဿ ကုမ္ဘော။>
    text <ကုမ္ဘဿ ဝဇ္ဇာနိ အနပ္ပကာနိ၊ ဒောသေ ဗဟူ ကုမ္ဘဂတေ သုဏာထ။>
  text <၃၇>
    text <ဂဠေယျ ယံ ပိတွာ ပတေ ပပါတံ၊ သောဗ္ဘံ ဂုဟံ စန္ဒနိယောဠိဂလ္လံ။>
    text <ဗဟုမ္ပိ ဘုဉ္ဇေယျ အဘောဇနေယျံ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၃၈>
    text <ယံ ပိတွာ စိတ္တသ္မိမနေသမာနော၊ အာဟိဏ္ဍတီ ဂေါရိဝ ဘက္ခသာရီ။>
    text <အနာထမာနော ဥပဂါယတိ နစ္စတိ စ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၃၉>
    text <ယံ ဝေ ပိဝိတွာ အစေလောဝ နဂ္ဂေါ၊ စရေယျ ဂါမေ ဝိသိခန္တရာနိ။>
    text <သမ္မူဠှစိတ္တော အတိဝေလသာယီ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၀>
    text <ယံ ပိတွာ ဥဋ္ဌာယ ပဝေဓမာနော၊ သီသဉ္စ ဗာဟုဉ္စ ပစာလယန္တော။>
    text <သော နစ္စတီ ဒာရုကဋလ္လကောဝ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၁>
    text <ယံ ဝေ ပိဝိတွာ အဂ္ဂိဒဍ္ဎာ သယန္တိ၊ အထော သိဂါလေဟိပိ ခါဒိတာသေ။>
    text <ဗန္ဓံ ဝဓံ ဘောဂဇာနိဉ္စုပေန္တိ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၂>
    text <ယံ ပိတွာ ဘာသေယျ အာဘာသနေယျံ၊ သဘာယမာသီနော အပေတဝတ္ထော။>
    text <သမ္မက္ခိတော ဝန္တဂတော ဗျသန္နော၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၃>
    text <ယံ ဝေ ပိဝိတွာ ဥက္ကဋ္ဌော အာဝိလက္ခေါ၊ မမေဝ သဗ္ဗာ ပထဝီတိ မညေ။>
    text <န မေ သမော စာတုရန္တောပိ ရာဇာ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၄>
    text <မာနာတိမာနာ ကလဟာနိ ပေသုဏီ၊ ဒုဗ္ဗဏ္ဏိနီ နဂ္ဂယိနီ ပလာယိနီ။>
    text <စောရာန ဓုတ္တာန ဂတီ နိကေတော၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၅>
    text <ဣဒ္ဓါနိ ဖီတာနိ ကုလာနိ အဿု၊ အနေကသာဟဿဓနာနိ လောကေ။>
    text <ဥစ္ဆိန္နဒာယဇ္ဇကတာနိမာယ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၆>
    text <ဓညံ ဓနံ ရဇတံ ဇာတရူပံ၊ ခေတ္တံ ဂဝံ ယတ္ထ ဝိနာသယန္တိ။>
    text <ဥစ္ဆေဒနီ ဝိတ္တဝတံ ကုလာနံ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၇>
    text <ယံ ဝေ ပိတွာ ဒိတ္တရူပေါဝ ပေါသော၊ အက္ကောသတိ မာတရံ ပိတရဉ္စ။>
    text <သဿုမ္ပိ ဂဏှေယျ အထောပိ သုဏှံ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၈>
    text <ယံ ဝေ ပိတွာ ဒိတ္တရူပါဝ နာရီ၊ အက္ကောသတိ သသုရံ သာမိကဉ္စ။>
    text <ဒာသမ္ပိ ဂဏှေ ပရိစာရကမ္ပိ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၄၉>
    text <ယံ ဝေ ပိဝိတွာန ဟနေယျ ပေါသော၊ ဓမ္မေ ဌိတံ သမဏံ ဗြာဟ္မဏံ ဝါ။>
    text <ဂစ္ဆေ အပါယမ္ပိ တတောနိဒာနံ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၀>
    text <ယံ ဝေ ပိဝိတွာ ဒုစ္စရိတံ စရန္တိ၊ ကာယေန ဝါစာယ စ စေတသာ စ။>
    text <နိရယံ ဝဇန္တိ ဒုစ္စရိတံ စရိတွာ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၁>
    text <ယံ ယာစမာနာ န လဘန္တိ ပုဗ္ဗေ၊ ဗဟုံ ဟိရညမ္ပိ ပရိစ္စဇန္တာ။>
    text <သော တံ ပိဝိတွာ အလိကံ ဘဏာတိ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၂>
    text <ယံ ဝေ ပိတွာ ပေသနေ ပေသိယန္တော၊ အစ္စာယိကေ ကရဏီယမှိ ဇာတေ။>
    text <အတ္ထမ္ပိ သော နပ္ပဇာနာတိ ဝုတ္တော၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၃>
    text <ဟိရီမနာပိ အဟိရီကဘာဝံ၊ ပါတုံ ကရောန္တိ မဒနာယ မတ္တာ။>
    text <ဓီရာပိ သန္တာ ဗဟုကံ ဘဏန္တိ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၄>
    text <ယံ ဝေ ပိတွာ ဧကထူပါ သယန္တိ၊ အနာသကာ ထဏ္ဍိလဒုက္ခသေယျံ။>
    text <ဒုဗ္ဗဏ္ဏိယံ အာယသကျဉ္စုပေန္တိ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၅>
    text <ယံ ဝေ ပိတွာ ပတ္တခန္ဓာ သယန္တိ၊ ဂါဝေါ ကုဋဟတာဝ န ဟိ ဝါရုဏိယာ။>
    text <ဝေဂေါ နရေန သုသဟောရိဝ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၆>
    text <ယံ မနုဿာ ဝိဝဇ္ဇေန္တိ၊ သပ္ပံ ဃောရဝိသံ မိဝ။>
    text <တံ လောကေ ဝိသသမာနံ၊ ကော နရော ပါတုမရဟတိ။>
  text <၅၇>
    text <ယံ ဝေ ပိတွာ အန္ဓကဝေဏ္ဍပုတ္တာ၊ သမုဒ္ဒတီရေ ပရိစာရယန္တာ။>
    text <ဥပက္ကမုံ မုသလေဟညမညံ၊ တဿာ ပုဏ္ဏံ ကုမ္ဘမိမံ ကိဏာထ။>
  text <၅၈>
    text <ယံ ဝေ ပိတွာ ပုဗ္ဗဒေဝါ ပမတ္တာ၊ တိဒိဝါ စုတာ သဿတိယာ သမာယ။>
    text <တံ တာဒိသံ မဇ္ဇမိမံ နိရတ္ထကံ၊ ဇာနံ မဟာရာဇ ကထံ ပိဝေယျ။>
  text <၅၉>
    text <နယိမသ္မိံ ကုမ္ဘသ္မိံ ဒဓိ ဝါ မဓု ဝါ၊ ဧဝံ အဘိညာယ ကိဏာဟိ ရာဇ။>
    text <ဧဝဉှိမံ ကုမ္ဘဂတာ မယာ တေ၊ အက္ခါတရူပံ တဝ သဗ္ဗမိတ္တ။>
  text <၆၀>
    text <န မေ ပိတာ ဝါ အထဝါပိ မာတာ၊ ဧတာဒိသာ ယာဒိသကော တုဝံသိ။>
    text <ဟိတာနုကမ္ပီ ပရမတ္ထကာမော၊ သောဟံ ကရိဿံ ဝစနံ တဝဇ္ဇ။>
  text <၆၁>
    text <ဒဒာမိ တေ ဂါမဝရာနိ ပဉ္စ၊ ဒာသီသတံ သတ္တ ဂဝံ သတာနိ။>
    text <အာဇညယုတ္တေ စ ရထေ ဒသ ဣမေ၊ အာစရိယော ဟောသိ မမတ္ထကာမော။>
  text <၆၂>
    text <တဝေဝ ဒာသီသတမတ္ထု ရာဇ၊ ဂါမာ စ ဂါဝေါ စ တဝေဝ ဟောန္တု။>
    text <အာဇညယုတ္တာ စ ရထာ တဝေဝ၊ သက္ကောဟမသ္မီ တိဒသာနမိန္ဒော။>
  text <၆၃>
    text <မံသောဒနံ သပ္ပိပါယာသံ ဘုဉ္ဇ၊ ခါဒဿု စ တွံ မဓုမာသပူဝေ။>
    text <ဧဝံ တုဝံ ဓမ္မရတော ဇနိန္ဒ၊ အနိန္ဒိတော သဂ္ဂမုပေဟိ ဌာနန္တိ။>
  stand <ကုမ္ဘဇာတကံ ဒုတိယံ။>
  text <  <
  text <၅၁၃။ ဇယဒ္ဒိသဇာတကံ ၃>
  text <၆၄>
    text <စိရဿံ ဝတ မေ ဥဒပါဒိ အဇ္ဇ၊ ဘက္ခေါ မဟာ သတ္တမိဘတ္တကာလေ။>
    text <ကုတောသိ ကော ဝါသိ တဒိင်္ဃ ဗြူဟိ၊ အာစိက္ခ ဇာတိံ ဝိဒိတော ယထာသိ။>
  text <၆၅>
    text <ပဉ္စာလရာဇာ မိဂဝံ ပဝိဋ္ဌော၊ ဇယဒ္ဒိသော နာမ ယဒိဿုတော တေ။>
    text <စရာမိ ကစ္ဆာနိ ဝနာနိ စာဟံ၊ ပသဒံ ဣမံ ခါဒ မမဇ္ဇ မုဉ္စ။>
  text <၆၆>
    text <သေနေဝ တွံ ပဏသိ သဿမာနော၊ မမေသ ဘက္ခေါ ပသဒော ယံ ဝဒေသိ။>
    text <တံ ခါဒိယာန ပသဒံ ဇိဃညံ၊ ခါဒိဿံ ပစ္ဆာ န ဝိလာပကာလော။>
  text <၆၇>
    text <န စတ္ထိ မောက္ခေါ မမ နိက္ကယေန၊ ဂန္တွာန ပစ္စာဂမနာယ ပဏှေ။>
    text <တံ သင်္ကရံ ဗြာဟ္မဏဿပ္ပဒာယ၊ သစ္စာနုရက္ခီ ပုနရာဝဇိဿံ။>
  text <၆၈>
    text <ကိံ ကမ္မဇာတံ အနုတပ္ပတေ တွံ၊ ပတ္တံ သမီပံ မရဏဿ ရာဇ။>
    text <အာစိက္ခ မေ တံ အပိ သက္ကုဏေမု၊ အနုဇာနိတုံ အာဂမနာယ ပဏှေ။>
  text <၆၉>
    text <ကတာ မယာ ဗြာဟ္မဏဿ ဓနာသာ၊ တံ သင်္ကရံ ပဋိမုက္ကံ န မုတ္တံ။>
    text <တံ သင်္ကရံ ဗြာဟ္မဏဿပ္ပဒာယ၊ သစ္စာနုရက္ခီ ပုနရာဝဇိဿံ။>
  text <၇၀>
    text <ယာ တေ ကတာ ဗြာဟ္မဏဿ ဓနာသာ၊ တံ သင်္ကရံ ပဋိမုက္ကံ န မုတ္တံ။>
    text <တံ သင်္ကရံ ဗြာဟ္မဏဿပ္ပဒာယ၊ သစ္စာနုရက္ခီ ပုနရာဝဇဿု။>
  text <၇၁>
    text <မုတ္တော စ သော ပေါရိသာဒဿ ဟတ္ထာ၊ ဂန္တွာ သကံ မန္ဒိရံ ကာမကာမီ။>
    text <တံ သင်္ကရံ ဗြာဟ္မဏဿပ္ပဒာယ၊ အာမန္တယီ ပုတ္တမလီနသတ္တံ။>
  text <၇၂>
    text <အဇ္ဇေဝ ရဇ္ဇံ အဘိသိဉ္စယဿု၊ ဓမ္မံ စရ သေသု ပရေသု စာပိ။>
    text <အဓမ္မကာရော စ တေ မာဟု ရဋ္ဌေ၊ ဂစ္ဆာမဟံ ပေါရိသာဒဿ ဉတ္တေ။>
  text <၇၃>
    text <ကိံ ကမ္မ ကုဗ္ဗံ တဝ ဒေဝ ပါဝ၊ နာရာဓယီ တံ တဒိစ္ဆာမိ သောတုံ။>
    text <ယမဇ္ဇ ရဇ္ဇမှိ ဥဒဿယေ တုဝံ၊ ရဇ္ဇမ္ပိ နိစ္ဆေယျံ တယာ ဝိနာဟံ။>
  text <၇၄>
    text <န ကမ္မုနာ ဝါ ဝစသာ ဝ တာတ၊ အပရာဓိတောဟံ တုဝိယံ သရာမိ။>
    text <သန္ဓိဉ္စ ကတွာ ပုရိသာဒကေန၊ သစ္စာနုရက္ခီ ပုနာဟံ ဂမိဿံ။>
  text <၇၅>
    text <အဟံ ဂမိဿာမိ ဣဓေဝ ဟောဟိ၊ နတ္ထိ တတော ဇီဝတော ဝိပ္ပမောက္ခေါ။>
    text <သစေ တုဝံ ဂစ္ဆသိယေဝ ရာဇ၊ အဟမ္ပိ ဂစ္ဆာမိ ဥဘော န ဟောမ။>
  text <၇၆>
    text <အဒ္ဓါ ဟိ တာတ သတာနေသ ဓမ္မော၊ မရဏာ စ မေ ဒုက္ခတရံ တဒဿ။>
    text <ကမ္မာသပါဒော တံ ယဒာ ပစိတွာ၊ ပသယှ ခါဒေ ဘိဒာ ရုက္ခသူလေ။>
  text <၇၇>
    text <ပါဏေန တေ ပါဏမဟံ နိမိဿံ၊ မာ တွံ အဂါ ပေါရိသာဒဿ ဉတ္တေ။>
    text <ဧတဉ္စ တေ ပါဏမဟံ နိမိဿံ၊ တသ္မာ မတံ ဇီဝိတဿ ဝဏ္ဏေမိ။>
  text <၇၈>
    text <တတော ဟဝေ ဓိတိမာ ရာဇပုတ္တော၊ ဝန္ဒိတွာ မာတု စ ပိတု စ ပါဒေ။>
    text <ဒုခိနိဿ မာတာ နိပတာ ပထဗျာ၊ ပိတာဿ ပဂ္ဂယှ ဘုဇာနိ ကန္ဒတိ။>
  text <၇၉>
    text <တံ ဂစ္ဆန္တံ တာဝ ပိတာ ဝိဒိတွာ၊ ပရမ္မုခေါ ဝန္ဒတိ ပဉ္ဇလီကော။>
    text <သောမော စ ရာဇာ ဝရုဏော စ ရာဇာ၊ ပဇာပတီ စန္ဒိမာ သူရိယော စ။>
    text <ဧတေဟိ ဂုတ္တော ပုရိသာဒကမှာ၊ အနုညာတော သောတ္ထိ ပစ္စေဟိ တာတ။>
  text <၈၀>
    text <ယံ ဒဏ္ဍကိရညော ဂတဿ မာတာ၊ ရာမဿကာသိ သောတ္ထာနံ သုဂုတ္တာ။>
    text <တံ တေ အဟံ သောတ္ထာနံ ကရောမိ၊ ဧတေန သစ္စေန သရန္တု ဒေဝါ။>
    text <အနုညာတော သောတ္ထိ ပစ္စေဟိ ပုတ္တ။>
  text <၈၁>
    text <အာဝီ ရဟော ဝါပီ မနောပဒောသံ၊ နာဟံ သရေ ဇာတု မလီနသတ္တေ။>
    text <ဧတေန သစ္စေန သရန္တု ဒေဝါ၊ အနုညာတော သောတ္ထိ ပစ္စေဟိ ဘာတိက။>
  text <၈၂>
    text <ယသ္မာ စ မေ အနဓိမနောသိ သာမိ၊ န စာပိ မေ မနသာ အပ္ပိယောသိ။>
    text <ဧတေန သစ္စေန သရန္တု ဒေဝါ၊ အနုညာတော သောတ္ထိ ပစ္စေဟိ သာမိ။>
  text <၈၃>
    text <ဗြဟာ ဥဇူ စာရုမုခေါ ကုတောသိ၊ န မံ ပဇာနာသိ ဝနေ ဝသန္တံ။>
    text <လုဒ္ဒံ မံ ဉတွာ ပုရိသာဒကောတိ၊ ကော သောတ္ထိ မာဇာနမိဓာဝဇေယျ။>
  text <၈၄>
    text <ဇာနာမိ လုဒ္ဒ ပုရိသာဒကော တွံ၊ န တံ န ဇာနာမိ ဝနေ ဝသန္တံ။>
    text <အဟဉ္စ ပုတ္တောသ္မိ ဇယဒ္ဒိသဿ၊ မမဇ္ဇ ခါဒ ပိတုနော ပမောက္ခါ။>
  text <၈၅>
    text <ဇာနာမိ ပုတ္တောတိ ဇယဒ္ဒိသဿ၊ တထာ ဟိ ဝေါ မုခဝဏ္ဏော ဥဘိန္နံ။>
    text <သုဒုက္ကရညေဝ ကတံ တဝေဒံ၊ ယော မတ္တုမိစ္ဆေ ပိတုနော ပမောက္ခါ။>
  text <၈၆>
    text <န ဒုက္ကရံ ကိဉ္စိ မဟေတ္ထ မညေ၊ ယော မတ္တုမိစ္ဆေ ပိတုနော ပမောက္ခါ။>
    text <မာတု စ ဟေတု ပရလောက ဂန္တွာ၊ သုခေန သဂ္ဂေန စ သမ္ပယုတ္တော။>
  text <၈၇>
    text <အဟဉ္စ ခေါ အတ္တနော ပါပကိရိယံ၊ အာဝီ ရဟော ဝါပိ သရေ န ဇာတု။>
    text <သင်္ခါတဇာတီမရဏောဟမသ္မိ၊ ယထေဝ မေ ဣဓ တထာ ပရတ္ထ။>
  text <၈၈>
    text <ခါဒဇ္ဇ မံ ဒာနိ မဟာနုဘာဝ၊ ကရဿု ကိစ္စာနိ ဣမံ သရီရံ။>
    text <ရုက္ခဿ ဝါ တေ ပပတာမိ အဂ္ဂါ၊ ဆာဒယမာနော မယှံ တွမဒေသိ မံသံ။>
  text <၈၉>
    text <ဣဒဉ္စ တေ ရုစ္စတိ ရာဇပုတ္တ၊ စဇေသိ ပါဏံ ပိတုနော ပမောက္ခါ။>
    text <တသ္မာ ဟိ သော တွံ တရမာနရူပေါ၊ သမ္ဘဉ္ဇ ကဋ္ဌာနိ ဇလေဟိ အဂ္ဂိံ။>
  text <၉၀>
    text <တတော ဟဝေ ဓိတိမာ ရာဇပုတ္တော၊ ဒာရုံ သမာဟတွာ မဟန္တမဂ္ဂိံ။>
    text <သန္ဒီပယိတွာ ပဋိဝေဒယိတ္ထ၊ အာဒီပိတော ဒာနိ မဟာယမဂ္ဂိ။>
  text <၉၁>
    text <ခါဒဇ္ဇ မံ ဒာနိ ပသယှကာရီ၊ ကိံ မံ မုဟုံ ပေက္ခသိ ဟဋ္ဌလောမော။>
    text <တထာ တထာ တုယှမဟံ ကရောမိ၊ ယထာ ယထာ မံ ဆာဒယမာနော အဒေသိ။>
  text <၉၂>
    text <ကော တာဒိသံ အရဟတိ ခါဒိတာယေ၊ ဓမ္မေ ဌိတံ သစ္စဝါဒိံ ဝဒညုံ။>
    text <မုဒ္ဓါပိ တဿ ဝိဖလေယျ သတ္တဓာ၊ ယော တာဒိသံ သစ္စဝါဒိံ အဒေယျ။>
  text <၉၃>
    text <ဣဒဉှိ သော ဗြာဟ္မဏံ မညမာနော၊ သသော အဝါသေသိ သကေ သရီရေ။>
    text <တေနေဝ သော စန္ဒိမာ ဒေဝပုတ္တော၊ သသတ္ထုတော ကာမဒုဟဇ္ဇ ယက္ခ။>
  text <၉၄>
    text <စန္ဒော ယထာ ရာဟုမုခါ ပမုတ္တော၊ ဝိရောစတေ ပန္နရသေဝ ဘာဏုမာ။>
    text <ဧဝံ တုဝံ ပေါရိသာဒာ ပမုတ္တော၊ ဝိရောစ ကပိလေ မဟာနုဘာဝ။>
    text <အာမောဒယံ ပိတရံ မာတရဉ္စ၊ သဗ္ဗော စ တေ နန္ဒတု ဉာတိပက္ခေါ။>
  text <၉၅>
    text <တတော ဟဝေ ဓိတိမာ ရာဇပုတ္တော၊ ကတဉ္ဇလီ ပရိယာယ ပေါရိသာဒံ။>
    text <အနုညာတော သောတ္ထိ သုခီ အရောဂေါ၊ ပစ္စာဂမာ ကပိလမလီနသတ္တာ။>
  text <၉၆>
    text <တံ နေဂမာ ဇာနပဒာ စ သဗ္ဗေ၊ ဟတ္ထာရောဟာ ရထိကာ ပတ္တိကာ စ။>
    text <နမဿမာနာ ပဉ္ဇလိကာ ဥပါဂမုံ၊ နမတ္ထု တေ ဒုက္ကရကာရကောသီတိ။>
  stand <ဇယဒ္ဒိသဇာတကံ တတိယံ။>
  text <  <
  text <၅၁၄။ ဆဒ္ဒန္တဇာတကံ ၄>
  text <၉၇>
    text <ကိံ နု သောစသိနုစ္စင်္ဂိ၊ ပဏ္ဍူသိ ဝရဝဏ္ဏိနိ။>
    text <မိလာယသိ ဝိသာလက္ခိ၊ မာလာဝ ပရိမဒ္ဒိတာ။>
  text <၉၈>
    text <ဒောဟဠော မေ မဟာရာဇ၊ သုပိနန္တေနုပဇ္ဈဂါ။>
    text <န သော သုလဘရူပေါဝ၊ ယာဒိသော မမ ဒောဟဠော။>
  text <၉၉>
    text <ယေ ကေစိ မာနုသာ ကာမာ၊ ဣဓ လောကသ္မိ နန္ဒနေ။>
    text <သဗ္ဗေ တေ ပစုရာ မယှံ၊ အဟံ တေ ဒမ္မိ ဒောဟဠံ။>
  text <၁၀၀>
    text <လုဒ္ဒာ ဒေဝ သမာယန္တု၊ ယေ ကေစိ ဝိဇိတေ တဝ။>
    text <ဧတေသံ အဟမက္ခိဿံ၊ ယာဒိသော မမ ဒောဟဠော။>
  text <၁၀၁>
    text <ဣမေ တေ လုဒ္ဒကာ ဒေဝိ၊ ကတဟတ္ထာ ဝိသာရဒာ။>
    text <ဝနညူ စ မိဂညူ စ၊ မမတ္ထေ စတ္တဇီဝိတာ။>
  text <၁၀၂>
    text <လုဒ္ဒပုတ္တာ နိသာမေထ၊ ယာဝန္တေတ္ထ သမာဂတာ။>
    text <ဆဗ္ဗိသာဏံ ဂဇံ သေတံ၊ အဒ္ဒသံ သုပိနေ အဟံ။>
    text <တဿ ဒန္တေဟိ မေ အတ္ထော၊ အလာဘေ နတ္ထိ ဇီဝိတံ။>
  text <၁၀၃>
    text <န နော ပိတူနံ န ပိတာမဟာနံ၊ ဒိဋ္ဌော သုတော ကုဉ္ဇရော ဆဗ္ဗိသာဏော။>
    text <ယမဒ္ဒသာ သုပိနေ ရာဇပုတ္တီ၊ အက္ခါဟိ နော ယာဒိသော ဟတ္ထိနာဂေါ။>
  text <၁၀၄>
    text <ဒိသာ စတဿော ဝိဒိသာ စတဿော၊ ဥဒ္ဓံ အဓော ဒသ ဒိသာ ဣမာယော။>
    text <ကတမံ ဒိသံ တိဋ္ဌတိ နာဂရာဇာ၊ ယမဒ္ဒသာ သုပိနေ ဆဗ္ဗိသာဏံ။>
  text <၁၀၅>
    text <ဣတော ဥဇုံ ဥတ္တရိယံ ဒိသာယံ၊ အတိက္ကမ္မ သော သတ္တဂိရီ ဗြဟန္တေ။>
    text <သုဝဏ္ဏပဿော နာမ ဂိရီ ဥဠာရော၊ သုပုပ္ဖိတော ကိမ္ပုရိသာနုစိဏ္ဏော။>
  text <၁၀၆>
    text <အာရုယှ သေလံ ဘဝနံ ကိန္နရာနံ၊ ဩလောကယ ပဗ္ဗတပါဒမူလံ။>
    text <အထ ဒက္ခသီ မေဃသမာနဝဏ္ဏံ၊ နိဂြောဓရာဇံ အထ သဟဿပါဒံ။>
  text <၁၀၇>
    text <တတ္ထစ္ဆတီ ကုဉ္ဇရော ဆဗ္ဗိသာဏော၊ သဗ္ဗသေတော ဒုပ္ပသဟော ပရေဘိ။>
    text <ရက္ခန္တိ နံ အဋ္ဌသဟဿနာဂါ၊ ဤသာဒန္တာ ဝါတဇဝပ္ပဟာရိနော။>
  text <၁၀၈>
    text <တိဋ္ဌန္တိ တေ တုမူလံ ပဿသန္တာ၊ ကုပ္ပန္တိ ဝါတဿပိ ဧရိတဿ။>
    text <မနုဿဘူတံ ပန တတ္ထ ဒိသွာ၊ ဘသ္မံ ကရေယျုံ နာဿ ရဇောပိ တဿ။>
  text <၁၀၉>
    text <ဗဟူ ဟိမေ ရာဇကုလမှိ သန္တိ၊ ပိဠန္ဓနာ ဇာတရူပဿ ဒေဝီ။>
    text <မုတ္တာမဏီဝေဠုရိယာမယာ စ၊ ကိံ ကာဟသိ ဒန္တပိဠန္ဓနေန။>
    text <မာရေတုကာမာ ကုဉ္ဇရံ ဆဗ္ဗိသာဏံ၊ ဥဒာဟု ဃာတေဿသိ လုဒ္ဒပုတ္တေ။>
  text <၁၁၀>
    text <သာ ဣဿိတာ ဒုက္ခိတာ စသ္မိ လုဒ္ဒ၊ ဥဒ္ဓဉ္စ သုဿာမိ အနုဿရန္တီ။>
    text <ကရောဟိ မေ လုဒ္ဒက ဧတမတ္ထံ၊ ဒဿာမိ တေ ဂါမဝရာနိ ပဉ္စ။>
  text <၁၁၁>
    text <ကတ္ထစ္ဆတီ ကတ္ထမုပေတိ ဌာနံ၊ ဝီထိဿ ကာ နှာန ဂတဿ ဟောတိ။>
    text <ကထဉှိ သော နှာယတိ နာဂရာဇာ၊ ကထံ ဝိဇာနေမု ဂတိံ ဂဇဿ။>
  text <၁၁၂>
    text <တတ္ထေဝ သာ ပေါက္ခရဏီ အဒူရေ၊ ရမ္မာ သုတိတ္ထာ စ မဟောဒိကာ စ။>
    text <သမ္ပုပ္ဖိတာ ဘမရဂဏာနုစိဏ္ဏာ၊ ဧတ္ထ ဟိ သော နှာယတိ နာဂရာဇာ။>
  text <၁၁၃>
    text <သီသံ နဟာတုပ္ပလ မာလဘာရီ၊ သဗ္ဗသေတော ပုဏ္ဍရီကတ္တစင်္ဂီ။>
    text <အာမောဒမာနော ဂစ္ဆတိ သန္နိကေတံ၊ ပုရက္ခတွာ မဟေသိံ သဗ္ဗဘဒ္ဒံ။>
  text <၁၁၄>
    text <တတ္ထေဝ သော ဥဂ္ဂဟေတွာန ဝါကျံ၊ အာဒာယ တူဏိဉ္စ ဓနုဉ္စ လုဒ္ဒော။>
    text <ဝိတုရိယတိ သတ္တဂိရီ ဗြဟန္တေ၊ သုဝဏ္ဏပဿံ နာမ ဂိရိံ ဥဠာရံ။>
  text <၁၁၅>
    text <အာရုယှ သေလံ ဘဝနံ ကိန္နရာနံ၊ ဩလောကယီ ပဗ္ဗတပါဒမူလံ။>
    text <တတ္ထဒ္ဒသာ မေဃသမာနဝဏ္ဏံ၊ နိဂြောဓရာဇံ အဋ္ဌသဟဿပါဒံ။>
  text <၁၁၆>
    text <တတ္ထဒ္ဒသာ ကုဉ္ဇရံ ဆဗ္ဗိသာဏံ၊ သဗ္ဗသေတံ ဒုပ္ပသဟံ ပရေဘိ။>
    text <ရက္ခန္တိ နံ အဋ္ဌသဟဿနာဂါ၊ ဤသာဒန္တာ ဝါတဇဝပ္ပဟာရိနော။>
  text <၁၁၇>
    text <တတ္ထဒ္ဒသာ ပေါက္ခရဏိံ အဒူရေ၊ ရမ္မံ သုတိတ္ထဉ္စ မဟောဒိကဉ္စ။>
    text <သမ္ပုပ္ဖိတံ ဘမရဂဏာနုစိဏ္ဏံ၊ ယတ္ထ ဟိ သော နှာယတိ နာဂရာဇာ။>
  text <၁၁၈>
    text <ဒိသွာန နာဂဿ ဂတိံ ဌိတိဉ္စ၊ ဝီထိဿ ယာ နှာနဂတဿ ဟောတိ။>
    text <ဩပါတမာဂစ္ဆိ အနရိယရူပေါ၊ ပယောဇိတော စိတ္တဝသာနုဂါယ။>
  text <၁၁၉>
    text <ခဏိတွာန ကာသုံ ဖလကေဟိ ဆာဒယိ၊ အတ္တာနမောဓာယ ဓနုဉ္စ လုဒ္ဒော။>
    text <ပဿာဂတံ ပုထုသလ္လေန နာဂံ၊ သမပ္ပယီ ဒုက္ကဋကမ္မကာရီ။>
  text <၁၂၀>
    text <ဝိဒ္ဓေါ စ နာဂေါ ကောဉ္စမနာဒိ ဃောရံ၊ သဗ္ဗေ စ နာဂါ နိန္နဒုံ ဃောရရူပံ။>
    text <တိဏဉ္စ ကဋ္ဌဉ္စ ရဏံ ကရောန္တာ၊ ဓာဝိံသု တေ အဋ္ဌဒိသာ သမန္တတော။>
  text <၁၂၁>
    text <ဝဓိဿမေတန္တိ ပရာမသန္တော၊ ကာသာဝမဒ္ဒက္ခိ ဓဇံ ဣသီနံ။>
    text <ဒုက္ခေန ဖုဋ္ဌဿုဒပါဒိ သညာ၊ အရဟဒ္ဓဇော သဗ္ဘိ အဝဇ္ဈရူပေါ။>
  text <၁၂၂>
    text <အနိက္ကသာဝေါ ကာသာဝံ၊ ယော ဝတ္ထံ ပရိဒဟိဿတိ။>
    text <အပေတော ဒမသစ္စေန၊ န သော ကာသာဝမရဟတိ။>
  text <၁၂၃>
    text <ယော စ ဝန္တကသာဝဿ၊ သီလေသု သုသမာဟိတော။>
    text <ဥပေတော ဒမသစ္စေန၊ သ ဝေ ကာသာဝမရဟတိ။>
  text <၁၂၄>
    text <သမပ္ပိတော ပုထုသလ္လေန နာဂေါ၊ အဒုဋ္ဌစိတ္တော လုဒ္ဒကမဇ္ဈဘာသိ။>
    text <ကိမတ္ထယံ ကိဿ ဝါ သမ္မ ဟေတု၊ မမံ ဝဓီ ကဿ ဝါယံ ပယောဂေါ။>
  text <၁၂၅>
    text <ကာသိဿ ရညော မဟေသီ ဘဒန္တေ၊ သာ ပူဇိတာ ရာဇကုလေ သုဘဒ္ဒာ။>
    text <တံ အဒ္ဒသာ သာ စ မမံ အသံသိ၊ ဒန္တေဟိ အတ္ထောတိ စ မံ အဝေါစ။>
  text <၁၂၆>
    text <ဗဟူ ဟိ မေ ဒန္တယုဂါ ဥဠာရာ၊ ယေ မေ ပိတူနဉ္စ ပိတာမဟာနံ။>
    text <ဇာနာတိ သာ ကောဓနာ ရာဇပုတ္တီ၊ ဝဓတ္ထိကာ ဝေရမကာသိ ဗာလာ။>
  text <၁၂၇>
    text <ဥဋ္ဌေဟိ တွံ လုဒ္ဒ ခရံ ဂဟေတွာ၊ ဒန္တေ ဣမေ ဆိန္ဒ ပုရာ မရာမိ။>
    text <ဝဇ္ဇာသိ တံ ကောဓနံ ရာဇပုတ္တိံ၊ နာဂေါ ဟတော ဟန္ဒ ဣမဿ ဒန္တာ။>
  text <၁၂၈>
    text <ဥဋ္ဌာယ သော လုဒ္ဒော ခရံ ဂဟေတွာ၊ ဆေတွာန ဒန္တာနိ ဂဇုတ္တမဿ။>
    text <ဝဂ္ဂူ သုဘေ အပ္ပဋိမေ ပထဗျာ၊ အာဒာယ ပက္ကာမိ တတော ဟိ ခိပ္ပံ။>
  text <၁၂၉>
    text <ဘယဋ္ဋိတာ နာဂဝဓေန အဋ္ဋာ၊ ယေ တေ နာဂါ အဋ္ဌ ဒိသာ ဝိဓာဝုံ။>
    text <အဒိသွာန ပေါသံ ဂဇပစ္စမိတ္တံ၊ ပစ္စာဂမုံ ယေန သော နာဂရာဇာ။>
  text <၁၃၀>
    text <တေ တတ္ထ ကန္ဒိတွာ ရောဒိတွာန နာဂါ၊ သီသေ သကေ ပံသုကံ ဩကိရိတွာ။>
    text <အဂမံသု တေ သဗ္ဗေ သကံ နိကေတံ၊ ပုရက္ခတွာ မဟေသိံ သဗ္ဗဘဒ္ဒံ။>
  text <၁၃၁>
    text <အာဒာယ ဒန္တာနိ ဂဇုတ္တမဿ၊ ဝဂ္ဂူ သုဘေ အပ္ပဋိမေ ပထဗျာ။>
    text <သုဝဏ္ဏရာဇီဟိ သမန္တမောဒရေ၊ သော လုဒ္ဒကော ကာသိပုရံ ဥပါဂမိ။>
    text <ဥပနေသိ သော ရာဇကညာယ ဒန္တေ၊ နာဂေါ ဟတော ဟန္ဒ ဣမဿ ဒန္တာ။>
  text <၁၃၂>
    text <ဒိသွာန ဒန္တာနိ ဂဇုတ္တမဿ၊ ဘတ္တုပ္ပိယဿ ပုရိမာယ ဇာတိယာ။>
    text <တတ္ထေဝ တဿာ ဟဒယံ အဖာလိ၊ တေနေဝ သာ ကာလမကာသိ ဗာလာ။>
  text <၁၃၃>
    text <သမ္ဗောဓိပတ္တော သ မဟာနုဘာဝေါ၊ သိတံ အကာသိ ပရိသာယ မဇ္ဈေ။>
    text <ပုစ္ဆိံသု ဘိက္ခူ သုဝိမုတ္တစိတ္တာ၊ နာကာရဏေ ပါတုကရောန္တိ ဗုဒ္ဓါ။>
  text <၁၃၄>
    text <ယမဒ္ဒသာထ ဒဟရိံ ကုမာရိံ၊ ကာသာယဝတ္ထံ အနဂါရိယံ စရန္တိံ။>
    text <သာ ခေါ တဒာ ရာဇကညာ အဟောသိ၊ အဟံ တဒာ နာဂရာဇာ အဟောသိံ။>
  text <၁၃၅>
    text <အာဒာယ ဒန္တာနိ ဂဇုတ္တမဿ၊ ဝဂ္ဂူ သုဘေ အပ္ပဋိမေ ပထဗျာ။>
    text <ယော လုဒ္ဒကော ကာသိပုရံ ဥပါဂမိ၊ သော ခေါ တဒာ ဒေဝဒတ္တော အဟောသိ။>
  text <၁၃၆>
    text <အနာဝသူရံ စိရရတ္တသံသိတံ၊ ဥစ္စာဝစံ စရိတမိဒံ ပုရာဏံ။>
    text <ဝီတဒ္ဒရော ဝီတသောကော ဝိသလ္လော၊ သယံ အဘိညာယ အဘာသိ ဗုဒ္ဓေါ။>
  text <၁၃၇>
    text <အဟံ ဝေါ တေန ကာလေန၊ အဟောသိံ တတ္ထ ဘိက္ခဝေါ။>
    text <နာဂရာဇာ တဒာ ဟောမိ၊ ဧဝံ ဓာရေထ ဇာတကန္တိ။>
  stand <ဆဒ္ဒန္တဇာတကံ စတုတ္ထံ။>
  text <  <
  text <၅၁၅။ သမ္ဘဝဇာတကံ ၅>
  text <၁၃၈>
    text <ရဇ္ဇဉ္စ ပဋိပန္နာသ္မ၊ အာဓိပစ္စံ သုစီရတ။>
    text <မဟတ္တံ ပတ္တုမိစ္ဆာမိ၊ ဝိဇေတုံ ပထဝိံ ဣမံ။>
  text <၁၃၉>
    text <ဓမ္မေန နော အဓမ္မေန၊ အဓမ္မော မေ န ရုစ္စတိ။>
    text <ကိစ္စောဝ ဓမ္မော စရိတော၊ ရညော ဟောတိ သုစီရတ။>
  text <၁၄၀>
    text <ဣဓ စေဝါနိန္ဒိတာ ယေန၊ ပေစ္စ ယေန အနိန္ဒိတာ။>
    text <ယသံ ဒေဝမနုဿေသု၊ ယေန ပပ္ပေါမု ဗြာဟ္မဏ။>
  text <၁၄၁>
    text <ယောဟံ အတ္ထဉ္စ ဓမ္မဉ္စ၊ ကတ္တုမိစ္ဆာမိ ဗြာဟ္မဏ။>
    text <တံ တွံ အတ္ထဉ္စ ဓမ္မဉ္စ၊ ဗြာဟ္မဏက္ခါဟိ ပုစ္ဆိတော။>
  text <၁၄၂>
    text <နာညတြ ဝိဓုရာ ရာဇ၊ ဧတဒက္ခါတုမရဟတိ။>
    text <ယံ တွံ အတ္ထဉ္စ ဓမ္မဉ္စ၊ ကတ္တုမိစ္ဆသိ ခတ္တိယ။>
  text <၁၄၃>
    text <ဧဟိ ခေါ ပဟိတော ဂစ္ဆ၊ ဝိဓုရဿ ဥပန္တိကံ။>
    text <နိက္ခဉ္စိမံ သုဝဏ္ဏဿ၊ ဟရံ ဂစ္ဆ သုစီရတ။>
    text <အဘိဟာရံ ဣမံ ဒဇ္ဇာ၊ အတ္ထဓမ္မာနုသိဋ္ဌိယာ။>
  text <၁၄၄>
    text <သွာဓိပ္ပါဂါ ဘာရဒွာဇော၊ ဝိဓုရဿ ဥပန္တိကံ။>
    text <တမဒ္ဒသ မဟာဗြဟ္မာ၊ အသမာနံ သကေ ဃရေ။>
  text <၁၄၅>
    text <ရညောဟံ ပဟိတော ဒူတော၊ ကောရဗျဿ ယသဿိနော။>
    text <အတ္ထံ ဓမ္မဉ္စ ပုစ္ဆေသိ၊ ဣစ္စဗြဝိ ယုဓိဋ္ဌိလော။>
    text <တံ တွံ အတ္ထဉ္စ ဓမ္မဉ္စ၊ ဝိဓုရက္ခါဟိ ပုစ္ဆိတော။>
  text <၁၄၆>
    text <ဂင်္ဂံ မေ ပိဒဟိဿန္တိ၊ န တံ သက္ကောမိ ဗြာဟ္မဏ။>
    text <အပိဓေတုံ မဟာသိန္ဓုံ၊ တံ ကထံ သော ဘဝိဿတိ။>
  text <၁၄၇>
    text <န တေ သက္ကောမိ အက္ခါတုံ၊ အတ္ထံ ဓမ္မဉ္စ ပုစ္ဆိတော။>
    text <ဘဒြကာရော စ မေ ပုတ္တော၊ ဩရသော မမ အတြဇော။>
    text <တံ တွံ အတ္ထဉ္စ ဓမ္မဉ္စ၊ ဂန္တွာ ပုစ္ဆဿု ဗြာဟ္မဏ။>
  text <၁၄၈>
    text <သွာဓိပ္ပါဂါ ဘာရဒွာဇော၊ ဘဒြကာရဿုပန္တိကံ။>
    text <တမဒ္ဒသ မဟာဗြဟ္မာ၊ နိသိန္နံ သမှိ ဝေသ္မနိ။>
  text <၁၄၉>
    text <ရညောဟံ ပဟိတော ဒူတော၊ ကောရဗျဿ ယသဿိနော။>
    text <အတ္ထံ ဓမ္မဉ္စ ပုစ္ဆေသိ၊ ဣစ္စဗြဝိ ယုဓိဋ္ဌိလော။>
    text <တံ တွံ အတ္ထဉ္စ ဓမ္မဉ္စ၊ ဘဒြကာရ ပဗြူဟိ မေ။>
  text <၁၅၀>
    text <မံသကာဇံ အဝဟာယ၊ ဂေါဓံ အနုပတာမဟံ။>
    text <န တေ သက္ကောမိ အက္ခါတုံ၊ အတ္ထံ ဓမ္မဉ္စ ပုစ္ဆိတော။>
  text <၁၅၁>
    text <သဉ္စယော နာမ မေ ဘာတာ၊ ကနိဋ္ဌော မေ သုစီရတ။>
    text <တံ တွံ အတ္ထဉ္စ ဓမ္မဉ္စ၊ ဂန္တွာ ပုစ္ဆဿု ဗြာဟ္မဏ။>
  text <၁၅၂>
    text <သွာဓိပ္ပါဂါ ဘာရဒွာဇော၊ သဉ္စယဿ ဥပန္တိကံ။>
    text <တမဒ္ဒသ မဟာဗြဟ္မာ၊ နိသိန္နံ သမှိ ဝေသ္မနိ။>
  text <၁၅၃>
    text <ရညောဟံ ပဟိတော ဒူတော၊ ကောရဗျဿ ယသဿိနော။>
    text <အတ္ထံ ဓမ္မဉ္စ ပုစ္ဆေသိ၊ ဣစ္စဗြဝိ ယုဓိဋ္ဌိလော။>
    text <တံ တွံ အတ္ထဉ္စ ဓမ္မဉ္စ၊ သဉ္စယက္ခါဟိ ပုစ္ဆိတော။>
  text <၁၅၄>
    text <သဒာ မံ ဂိလတေ မစ္စု၊ သာယံ ပါတော သုစီရတ။>
    text <န တေ သက္ကောမိ အက္ခါတုံ၊ အတ္ထံ ဓမ္မဉ္စ ပုစ္ဆိတော။>
  text <၁၅၅>
    text <သမ္ဘဝေါ နာမ မေ ဘာတာ၊ ကနိဋ္ဌော မေ သုစီရတ။>
    text <တံ တွံ အတ္ထဉ္စ ဓမ္မဉ္စ၊ ဂန္တွာ ပုစ္ဆဿု ဗြာဟ္မဏ။>
  text <၁၅၆>
    text <အဗ္ဘုတော ဝတ ဘော ဓမ္မော၊ နာယံ အသ္မာက ရုစ္စတိ။>
    text <တယော ဇနာ ပိတာပုတ္တာ၊ တေသု ပညာယ နော ဝိဒူ။>
  text <၁၅၇>
    text <န တံ သက္ကောထ အက္ခါတုံ၊ အတ္ထံ ဓမ္မဉ္စ ပုစ္ဆိတာ။>
    text <ကထံ နု ဒဟရော ဇညာ၊ အတ္ထံ ဓမ္မဉ္စ ပုစ္ဆိတော။>
  text <၁၅၈>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၅၉>
    text <ယထာပိ စန္ဒော ဝိမလော၊ ဂစ္ဆံ အာကာသဓာတုယာ။>
    text <သဗ္ဗေ တာရာဂဏေ လောကေ၊ အာဘာယ အတိရောစတိ။>
  text <၁၆၀>
    text <ဧဝမ္ပိ ဒဟရူပေတော၊ ပညာယောဂေန သမ္ဘဝေါ။>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၆၁>
    text <ယထာပိ ရမ္မကော မာသော၊ ဂိမှာနံ ဟောတိ ဗြာဟ္မဏ။>
    text <အတေဝညေဟိ မာသေဟိ၊ ဒုမပုပ္ဖေဟိ သောဘတိ။>
  text <၁၆၂>
    text <ဧဝမ္ပိ ဒဟရူပေတော၊ ပညာယောဂေန သမ္ဘဝေါ။>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၆၃>
    text <ယထာပိ ဟိမဝါ ဗြဟ္မေ၊ ပဗ္ဗတော ဂန္ဓမာဒနော။>
    text <နာနာရုက္ခေဟိ သဉ္ဆန္နော၊ မဟာဘူတဂဏာလယော။>
    text <ဩသဓေဟိ စ ဒိဗ္ဗေဟိ၊ ဒိသာ ဘာတိ ပဝါတိ စ။>
  text <၁၆၄>
    text <ဧဝမ္ပိ ဒဟရူပေတော၊ ပညာယောဂေန သမ္ဘဝေါ။>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၆၅>
    text <ယထာပိ ပါဝကော ဗြဟ္မေ၊ အစ္စိမာလီ ယသဿိမာ။>
    text <ဇလမာနော ဝနေ ဂစ္ဆေ၊ အနလော ကဏှဝတ္တနီ။>
  text <၁၆၆>
    text <ဃတာသနော ဓူမကေတု၊ ဥတ္တမာဟေဝနန္ဒဟော။>
    text <နိသီထေ ပဗ္ဗတဂ္ဂသ္မိံ၊ ပဟူတေဓော ဝိရောစတိ။>
  text <၁၆၇>
    text <ဧဝမ္ပိ ဒဟရူပေတော၊ ပညာယောဂေန သမ္ဘဝေါ။>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၆၈>
    text <ဇဝေန ဘဒြံ ဇာနန္တိ၊ ဗလိဗဒ္ဒဉ္စ ဝါဟိယေ။>
    text <ဒောဟေန ဓေနုံ ဇာနန္တိ၊ ဘာသမာနဉ္စ ပဏ္ဍိတံ။>
  text <၁၆၉>
    text <ဧဝမ္ပိ ဒဟရူပေတော၊ ပညာယောဂေန သမ္ဘဝေါ။>
    text <မာ နံ ဒဟရောတိ ဥညာသိ၊ အပုစ္ဆိတွာန သမ္ဘဝံ။>
    text <ပုစ္ဆိတွာ သမ္ဘဝံ ဇညာ၊ အတ္ထံ ဓမ္မဉ္စ ဗြာဟ္မဏ။>
  text <၁၇၀>
    text <သွာဓိပ္ပါဂါ ဘာရဒွာဇော၊ သမ္ဘဝဿ ဥပန္တိကံ။>
    text <တမဒ္ဒသ မဟာဗြဟ္မာ၊ ကီဠမာနံ ဗဟီပုရေ။>
  text <၁၇၁>
    text <ရညောဟံ ပဟိတော ဒူတော၊ ကောရဗျဿ ယသဿိနော။>
    text <အတ္ထံ ဓမ္မဉ္စ ပုစ္ဆေသိ၊ ဣစ္စဗြဝိ ယုဓိဋ္ဌိလော။>
    text <တံ တွံ အတ္ထဉ္စ ဓမ္မဉ္စ၊ သမ္ဘဝက္ခါဟိ ပုစ္ဆိတော။>
  text <၁၇၂>
    text <တဂ္ဃ တေ အဟမက္ခိဿံ၊ ယထာပိ ကုသလော တထာ။>
    text <ရာဇာ စ ခေါ တံ ဇာနာတိ၊ ယဒိ ကာဟတိ ဝါ န ဝါ။>
  text <၁၇၃>
    text <အဇ္ဇ သုဝေတိ သံသေယျ၊ ရညာ ပုဋ္ဌော သုစီရတ။>
    text <မာ ကတွာ အဝသီ ရာဇာ၊ အတ္ထေ ဇာတေ ယုဓိဋ္ဌိလော။>
  text <၁၇၄>
    text <အဇ္ဈတ္တညေဝ သံသေယျ၊ ရညာ ပုဋ္ဌော သုစီရတ။>
    text <ကုမ္မဂ္ဂံ န နိဝေသေယျ၊ ယထာ မူဠှော အစေတသော။>
  text <၁၇၅>
    text <အတ္တာနံ နာတိဝတ္တေယျ၊ အဓမ္မံ န သမာစရေ။>
    text <အတိတ္ထေ နပ္ပတာရေယျ၊ အနတ္ထေ န ယုတော သိယာ။>
  text <၁၇၆>
    text <ယော စ ဧတာနိ ဌာနာနိ၊ ကတ္တုံ ဇာနာတိ ခတ္တိယော။>
    text <သဒာ သော ဝဍ္ဎတေ ရာဇာ၊ သုက္ကပက္ခေဝ စန္ဒိမာ။>
  text <၁၇၇>
    text <ဉာတီနဉ္စ ပိယော ဟောတိ၊ မိတ္တေသု စ ဝိရောစတိ။>
    text <ကာယဿ ဘေဒာ သပ္ပညော၊ သဂ္ဂံ သော ဥပပဇ္ဇတီတိ။>
  stand <သမ္ဘဝဇာတကံ ပဉ္စမံ။>
  text <  <
  text <၅၁၆။ မဟာကပိဇာတကံ ၆>
  text <၁၇၈>
    text <ဗာရာဏသျံ အဟူ ရာဇာ၊ ကာသီနံ ရဋ္ဌဝဍ္ဎနော။>
    text <မိတ္တာမစ္စပရိဗျူဠှော၊ အဂမာသိ မိဂါဇိနံ။>
  text <၁၇၉>
    text <တတ္ထ ဗြာဟ္မဏမဒ္ဒက္ခိ၊ သေတံ စိတြံ ကိလာသိနံ။>
    text <ဝိဒ္ဓသ္တံ ကောဝိဠာရံဝ၊ ကိသံ ဓမနိသန္ထတံ။>
  text <၁၈၀>
    text <ပရမကာရုညတံ ပတ္တံ၊ ဒိသွာ ကိစ္ဆဂတံ နရံ။>
    text <အဝစ ဗျမှိတော ရာဇာ၊ ယက္ခါနံ ကတမော နုသိ။>
  text <၁၈၁>
    text <ဟတ္ထပါဒာ စ တေ သေတာ၊ တတော သေတတရံ သိရော။>
    text <ဂတ္တံ ကမ္မာသဝဏ္ဏံ တေ၊ ကိလာသဗဟုလော စသိ။>
  text <၁၈၂>
    text <ဝဋ္ဋနာဝဠိ သင်္ကာသာ၊ ပိဋ္ဌိ တေ နိန္နတုန္နတာ။>
    text <ကာဠပဗ္ဗာဝ တေ အင်္ဂါ၊ နာညံ ပဿာမိ ဧဒိသံ။>
  text <၁၈၃>
    text <ဥဂ္ဃဋ္ဋပါဒော တသိတော၊ ကိသော ဓမနိသန္ထတော။>
    text <ဆာတော အာတတ္တရူပေါသိ၊ ကုတောသိ ကတ္ထ ဂစ္ဆသိ။>
  text <၁၈၄>
    text <ဒုဒ္ဒသီ အပ္ပကာရောသိ၊ ဒုဗ္ဗဏ္ဏော ဘီမဒဿနော။>
    text <ဇနေတ္တိ ယာပိ တေ မာတာ၊ န တံ ဣစ္ဆေယျ ပဿိတုံ။>
  text <၁၈၅>
    text <ကိံ ကမ္မမကရံ ပုဗ္ဗေ၊ ကံ အဝဇ္ဈံ အဃာတယိ။>
    text <ကိဗ္ဗိသံ ယံ ကရိတွာန၊ ဣဒံ ဒုက္ခံ ဥပါဂမိ။>
  text <၁၈၆>
    text <တဂ္ဃ တေ အဟမက္ခိဿံ၊ ယထာပိ ကုသလော တထာ။>
    text <သစ္စဝါဒိဉှိ လောကသ္မိံ၊ ပသံသန္တီဓ ပဏ္ဍိတာ။>
  text <၁၈၇>
    text <ဧကော စရံ ဂေါဂဝေသော၊ မူဠှော အစ္စသရိံ ဝနေ။>
    text <အရညေ ဣရီဏေ ဝိဝနေ၊ နာနာကုဉ္ဇရသေဝိတေ။>
  text <၁၈၈>
    text <ဝါဠမိဂါနုစရိတေ၊ ဝိပ္ပနဋ္ဌောသ္မိ ကာနနေ။>
    text <အစရိံ တတ္ထ သတ္တာဟံ၊ ခုပ္ပိပါသ သမပ္ပိတော။>
  text <၁၈၉>
    text <တတ္ထ တိန္ဒုကမဒ္ဒက္ခိံ၊ ဝိသမဋ္ဌံ ဗုဘုက္ခိတော။>
    text <ပပါတမဘိလမ္ဗန္တံ၊ သမ္ပန္နဖလဓာရိနံ။>
  text <၁၉၀>
    text <ဝါတဿိတာနိ ဘက္ခေသိံ၊ တာနိ ရုစ္စိံသု မေ ဘုသံ။>
    text <အတိတ္တော ရုက္ခမာရူဟိံ၊ တတ္ထ ဟေဿာမိ အာသိတော။>
  text <၁၉၁>
    text <ဧကံ မေ ဘက္ခိတံ အာသိ၊ ဒုတိယံ အဘိပတ္ထိတံ။>
    text <တတော သာ ဘဉ္ဇထ သာခါ၊ ဆိန္နာ ဖရသုနာ ဝိယ။>
  text <၁၉၂>
    text <သောဟံ သဟာဝ သာခါဟိ၊ ဥဒ္ဓံပါဒော အဝံသိရော။>
    text <အပ္ပတိဋ္ဌေ အနာလမ္ဗေ၊ ဂိရိဒုဂ္ဂသ္မိ ပါပတံ။>
  text <၁၉၃>
    text <ယသ္မာ စ ဝါရိ ဂမ္ဘီရံ၊ တသ္မာ န သမပဇ္ဇိသံ။>
    text <တတ္ထ သေသိံ နိရာနန္ဒော၊ အနူနာ ဒသ ရတ္တိယော။>
  text <၁၉၄>
    text <အထေတ္ထ ကပိ မာဂဉ္ဆိ၊ ဂေါနင်္ဂုလော ဒရီစရော။>
    text <သာခါဟိ သာခံ ဝိစရန္တော၊ ခါဒမာနော ဒုမပ္ဖလံ။>
  text <၁၉၅>
    text <သော မံ ဒိသွာ ကိသံ ပဏ္ဍုံ၊ ကာရုညမကရံ မယိ။>
    text <အမ္ဘော ကော နာမ သော ဧတ္ထ၊ ဧဝံ ဒုက္ခေန အဋ္ဋိတော။>
  text <၁၉၆>
    text <မနုဿော အမနုဿော ဝါ၊ အတ္တာနံ မေ ပဝေဒယ။>
    text <တဿဉ္ဇလိံ ပဏာမေတွာ၊ ဣဒံ ဝစနမဗြဝိံ။>
  text <၁၉၇>
    text <မနုဿောဟံ ဗျသမ္ပတ္တော၊ သာ မေ နတ္ထိ ဣတော ဂတိ။>
    text <တံ ဝေါ ဝဒာမိ ဘဒ္ဒံ ဝေါ၊ တွဉ္စ မေ သရဏံ ဘဝ။>
  text <၁၉၈>
    text <ဂရုံ သိလံ ဂဟေတွာန၊ ဝိစရီ ပဗ္ဗတေ ကပိ။>
    text <သိလာယ ယောဂ္ဂံ ကတွာန၊ နိသဘော ဧတဒဗြဝိ။>
  text <၁၉၉>
    text <ဧဟိ မေ ပိဋ္ဌိမာရုယှ၊ ဂီဝံ ဂဏှာဟိ ဗာဟုဘိ။>
    text <အဟံ တံ ဥဒ္ဓရိဿာမိ၊ ဂိရိဒုဂ္ဂတ ဝေဂသာ။>
  text <၂၀၀>
    text <တဿ တံ ဝစနံ သုတွာ၊ ဝါနရိန္ဒဿ သိရီမတော။>
    text <ပိဋ္ဌိမာရုယှ ဓီရဿ၊ ဂီဝံ ဗာဟာဟိ အဂ္ဂဟိံ။>
  text <၂၀၁>
    text <သော မံ တတော သမုဋ္ဌာသိ၊ တေဇဿီ ဗလဝါ ကပိ။>
    text <ဝိဟညမာနော ကိစ္ဆေန၊ ဂိရိဒုဂ္ဂတ ဝေဂသာ။>
  text <၂၀၂>
    text <ဥဒ္ဓရိတွာန မံ သန္တော၊ နိသဘော ဧတဒဗြဝိ။>
    text <ဣင်္ဃ မံ သမ္မ ရက္ခဿု၊ ပဿုပိဿံ မုဟုတ္တကံ။>
  text <၂၀၃>
    text <သီဟာ ဗျဂ္ဃာ စ ဒီပီ စ၊ အစ္ဆကောကတရစ္ဆယော။>
    text <တေ မံ ပမတ္တံ ဟိံသေယျုံ၊ တေ တွံ ဒိသွာ နိဝါရယ။>
  text <၂၀၄>
    text <ဧဝံ မေ ပရိတ္တာတူန၊ ပဿုပိ သော မုဟုတ္တကံ။>
    text <တဒာဟံ ပါပိကံ ဒိဋ္ဌိံ၊ ပဋိလစ္ဆိံ အယောနိသော။>
  text <၂၀၅>
    text <ဘက္ခေါ အယံ မနုဿာနံ၊ ယထာ စညေ ဝနေ မိဂါ။>
    text <ယံ နူနိမံ ဝဓိတွာန၊ ဆာတော ခါဒေယျ ဝါနရံ။>
  text <၂၀၆>
    text <အသိတော စ ဂမိဿာမိ၊ မံသမာဒာယ သမ္ဗလံ။>
    text <ကန္တာရံ နိတ္ထရိဿာမိ၊ ပါထေယျံ မေ ဘဝိဿတိ။>
  text <၂၀၇>
    text <တတော သိလံ ဂဟေတွာန၊ မတ္ထကံ သန္နိတာဠယိံ။>
    text <မမ ဂတ္တ ကိလန္တဿ၊ ပဟာရော ဒုဗ္ဗလော အဟု။>
  text <၂၀၈>
    text <သော စ ဝေဂေနုဒပ္ပတ္တော၊ ကပိ ရုဟိရ မက္ခိတော။>
    text <အဿုပုဏ္ဏေဟိ နေတ္တေဟိ၊ ရောဒန္တော မံ ဥဒိက္ခတိ။>
  text <၂၀၉>
    text <မာယျောမံ ကရိ ဘဒ္ဒန္တေ၊ တွဉ္စ နာမေဒိသံ ကရိ။>
    text <တွဉ္စ ခေါ နာမ ဒီဃာဝု၊ အညေ ဝါရေတုမရဟသိ။>
  text <၂၁၀>
    text <အဟော ဝတ ရေ ပုရိသ၊ တာဝ ဒုက္ကရကာရက။>
    text <ဧဒိသာ ဝိသမာ ဒုဂ္ဂါ၊ ပပါတာ ဥဒ္ဓတော မယာ။>
  text <၂၁၁>
    text <အာနီတော ပရလောကာဝ၊ ဒုဗ္ဘေယျံ မံ အမညထ။>
    text <တံ တေန ပါပဓမ္မေန၊ ပါပံ ပါပေန စိန္တိတံ။>
  text <၂၁၂>
    text <မာ ဟေဝ တွံ အဓမ္မဋ္ဌ၊ ဝေဒနံ ကဋုကံ ဖုသိ။>
    text <မာ ဟေဝ ပါပကမ္မံ တံ၊ ဖလံ ဝေဠုံဝ တံ ဝဓိ။>
  text <၂၁၃>
    text <တယိမေ နတ္ထိ ဝိဿာသော၊ ပါပဓမ္မ အသညတ။>
    text <ဧဟိ မေ ပိဋ္ဌိတော ဂစ္ဆ၊ ဒိဿမာနောဝ သန္တိကေ။>
  text <၂၁၄>
    text <မုတ္တောသိ ဟတ္ထာ ဝါဠာနံ၊ ပတ္တောသိ မာနုသိံ ပဒံ။>
    text <ဧသ မဂ္ဂေါ အဓမ္မဋ္ဌ၊ တေန ဂစ္ဆ ယထာသုခံ။>
  text <၂၁၅>
    text <ဣဒံ ဝတွာ ဂိရိစရော၊ ရဟဒေ ပက္ခလျ မတ္ထကံ။>
    text <အဿူနိ သမ္ပမဇ္ဇိတွာ၊ တတော ပဗ္ဗတမာရုဟိ။>
  text <၂၁၆>
    text <သောဟံ တေနာဘိသတ္တောသ္မိ၊ ပရိဠာဟေန အဋ္ဋိတော။>
    text <ဍယှမာနေန ဂတ္တေန၊ ဝါရိံ ပါတုံ ဥပါဂမိံ။>
  text <၂၁၇>
    text <အဂ္ဂိနာ ဝိယ သန္တတ္တော၊ ရဟဒော ရုဟိရမက္ခိတော။>
    text <ပုဗ္ဗလောဟိတသင်္ကာသော၊ သဗ္ဗော မေ သမပဇ္ဇထ။>
  text <၂၁၈>
    text <ယာဝန္တော ဥဒဗိန္ဒူနိ၊ ကာယသ္မိံ နိပတိံသု မေ။>
    text <တာဝန္တော ဂဏ္ဍ ဇာယေထ၊ အဒ္ဓဗေလုဝသာဒိသာ။>
  text <၂၁၉>
    text <ပဘိန္နာ ပဂ္ဃရိံသု မေ၊ ကုဏပါ ပုဗ္ဗလောဟိတာ။>
    text <ယေန ယေနေဝ ဂစ္ဆာမိ၊ ဂါမေသု နိဂမေသု စ။>
  text <၂၂၀>
    text <ဒဏ္ဍဟတ္ထာ နိဝါရေန္တိ၊ ဣတ္ထိယော ပုရိသာ စ မံ။>
    text <ဩက္ကိတာ ပူတိဂန္ဓေန၊ မာဿု ဩရေန အာဂမာ။>
  text <၂၂၁>
    text <ဧတာဒိသံ ဣဒံ ဒုက္ခံ၊ သတ္တ ဝဿာနိ ဒာနိ မေ။>
    text <အနုဘောမိ သကံ ကမ္မံ၊ ပုဗ္ဗေ ဒုက္ကဋမတ္တနော။>
  text <၂၂၂>
    text <တံ ဝေါ ဝဒာမိ ဘဒ္ဒန္တေ၊ ယာဝန္တေတ္ထ သမာဂတာ။>
    text <မာဿု မိတ္တာန ဒုဗ္ဘိတ္ထော၊ မိတ္တဒုဗ္ဘော ဟိ ပါပကော။>
  text <၂၂၃>
    text <ကုဋ္ဌီ ကိလာသီ ဘဝတိ၊ ယော မိတ္တာနိဓ ဒုဗ္ဘတိ။>
    text <ကာယဿ ဘေဒာ မိတ္တဒ္ဒု၊ နိရယံ သောပပဇ္ဇတီတိ။>
  stand <မဟာကပိဇာတကံ ဆဋ္ဌံ။>
  text <  <
  text <၅၁၇။ ဒကရက္ခသဇာတကံ ၇>
  text <၂၂၄>
    text <သစေ ဝေါ ဝုယှမာနာနံ၊ သတ္တန္နံ ဥဒကဏ္ဏဝေ။>
    text <မနုဿဗလိမေသာနော၊ နာဝံ ဂဏှေယျ ရက္ခသော။>
    text <အနုပုဗ္ဗံ ကထံ ဒတွာ၊ မုဉ္စေသိ ဒကရက္ခသာ။>
  text <၂၂၅>
    text <မာတရံ ပဌမံ ဒဇ္ဇံ၊ ဘရိယံ ဒတွာန ဘာတရံ။>
    text <တတော သဟာယံ ဒတွာန၊ ပဉ္စမံ ဒဇ္ဇံ ဗြာဟ္မဏံ။>
    text <ဆဋ္ဌာဟံ ဒဇ္ဇမတ္တာနံ၊ နေဝ ဒဇ္ဇံ မဟောသဓံ။>
  text <၂၂၆>
    text <ပေါသေတာ တေ ဇနေတ္တီ စ၊ ဒီဃရတ္တာနုကမ္ပိကာ။>
    text <ဆဗ္ဘီ တယိ ပဒုဿတိ၊ ပဏ္ဍိတာ အတ္ထဒဿိနီ။>
    text <အညံ ဥပနိသံ ကတွာ၊ ဝဓာ တံ ပရိမောစယိ။>
  text <၂၂၇>
    text <တံ တာဒိသိံ ပါဏဒဒိံ၊ ဩရသံ ဂဗ္ဘဓာရိနိံ။>
    text <မာတရံ ကေန ဒောသေန၊ ဒဇ္ဇာသိ ဒကရက္ခိနော။>
  text <၂၂၈>
    text <ဒဟရာ ဝိယလင်္ကာရံ၊ ဓာရေတိ အပိဠန္ဓနံ။>
    text <ဒောဝါရိကေ အနီကဋ္ဌေ၊ အတိဝေလံ ပဇဂ္ဃတိ။>
  text <၂၂၉>
    text <အထောပိ ပဋိရာဇူနံ၊ သယံ ဒူတာနိ သာသတိ။>
    text <မာတရံ တေန ဒောသေန၊ ဒဇ္ဇာဟံ ဒကရက္ခိနော။>
  text <၂၃၀>
    text <ဣတ္ထိဂုမ္ဗဿ ပဝရာ၊ အစ္စန္တံ ပိယဘာဏိနီ။>
    text <အနုဂ္ဂတာ သီလဝတီ၊ ဆာယာဝ အနပါယိနီ။>
  text <၂၃၁>
    text <အက္ကောဓနာ ပုညဝတီ၊ ပဏ္ဍိတာ အတ္ထဒဿိနီ။>
    text <ဥဗ္ဗရိံ ကေန ဒောသေန၊ ဒဇ္ဇာသိ ဒကရက္ခိနော။>
  text <၂၃၂>
    text <ခိဍ္ဍာရတိသမာပန္နံ၊ အနတ္ထဝသမာဂတံ။>
    text <သာ မံ သကာန ပုတ္တာနံ၊ အယာစံ ယာစတေ ဓနံ။>
  text <၂၃၃>
    text <သောဟံ ဒဒာမိ သာရတ္တော၊ ဗဟုံ ဥစ္စာဝစံ ဓနံ။>
    text <သုဒုစ္စဇံ စဇိတွာန၊ ပစ္ဆာ သောစာမိ ဒုမ္မနော။>
    text <ဥဗ္ဗရိံ တေန ဒောသေန၊ ဒဇ္ဇာဟံ ဒကရက္ခိနော။>
  text <၂၃၄>
    text <ယေနောစိတာ ဇနပဒာ၊ အာနီတာ စ ပဋိဂ္ဂဟံ။>
    text <အာဘတံ ပရရဇ္ဇေဘိ၊ အဘိဋ္ဌာယ ဗဟုံ ဓနံ။>
  text <၂၃၅>
    text <ဓနုဂ္ဂဟာနံ ပဝရံ၊ သူရံ တိခိဏမန္တိနံ။>
    text <ဘာတရံ ကေန ဒောသေန၊ ဒဇ္ဇာသိ ဒကရက္ခိနော။>
  text <၂၃၆>
    text <ယေနောစိတာ ဇနပဒာ၊ အာနီတာ စ ပဋိဂ္ဂဟံ။>
    text <အာဘတံ ပရရဇ္ဇေဘိ၊ အဘိဋ္ဌာယ ဗဟုံ ဓနံ။>
  text <၂၃၇>
    text <ဓနုဂ္ဂဟာနံ ပဝရော၊ သူရော တိခိဏမန္တိ စ။>
    text <မယာယံ သုခိတော ရာဇာ၊ အတိမညတိ ဒာရကော။>
  text <၂၃၈>
    text <ဥပဋ္ဌာနမ္ပိ မေ အယျေ၊ န သော ဧတိ ယထာ ပုရေ။>
    text <ဘာတရံ တေန ဒောသေန၊ ဒဇ္ဇာဟံ ဒကရက္ခိနော။>
  text <၂၃၉>
    text <ဧကရတ္တေန ဥဘယော၊ တွဉ္စေဝ ဓနုသေခ စ။>
    text <ဥဘော ဇာတေတ္ထ ပဉ္စာလာ၊ သဟာယာ သုသမာဝယာ။>
  text <၂၄၀>
    text <စရိယာ တံ အနုဗန္ဓိတ္ထော၊ ဧကဒုက္ခသုခေါ တဝ။>
    text <ဥဿုက္ကော တေ ဒိဝါရတ္တိံ၊ သဗ္ဗကိစ္စေသု ဗျာဝဋော။>
    text <သဟာယံ ကေန ဒောသေန၊ ဒဇ္ဇာသိ ဒကရက္ခိနော။>
  text <၂၄၁>
    text <စရိယာ မံ အယံ အယျေ၊ ပဇဂ္ဃိတ္ထော မယာ သဟ။>
    text <အဇ္ဇာပိ တေန ဝဏ္ဏေန၊ အတိဝေလံ ပဇဂ္ဃတိ။>
  text <၂၄၂>
    text <ဥဗ္ဗရိယာပိဟံ အယျေ၊ မန္တယာမိ ရဟောဂတော။>
    text <အနာမန္တော ပဝိသတိ၊ ပုဗ္ဗေ အပ္ပဋိဝေဒိတော။>
  text <၂၄၃>
    text <လဒ္ဓဒွာရော ကတောကာသော၊ အဟိရိကံ အနာဒရံ။>
    text <သဟာယံ တေန ဒောသေန၊ ဒဇ္ဇာဟံ ဒကရက္ခိနော။>
  text <၂၄၄>
    text <ကုသလော သဗ္ဗနိမိတ္တာနံ၊ ရုတညူ အာဂတာဂမော။>
    text <ဥပ္ပါတေ သုပိနေ ယုတ္တော၊ နိယျာနေ စ ပဝေသနေ။>
  text <၂၄၅>
    text <ပဋ္ဌော ဘူမန္တလိက္ခသ္မိံ၊ နက္ခတ္တပဒကောဝိဒော။>
    text <ဗြာဟ္မဏံ ကေန ဒောသေန၊ ဒဇ္ဇာသိ ဒကရက္ခိနော။>
  text <၂၄၆>
    text <ပရိသာယမ္ပိ မေ အယျေ၊ ဥမ္မီလိတွာ ဥဒိက္ခတိ။>
    text <တသ္မာ အစ္စဘမုံ လုဒ္ဒံ၊ ဒဇ္ဇာဟံ ဒကရက္ခိနော။>
  text <၂၄၇>
    text <သသမုဒ္ဒပရိယာယံ၊ မဟိံ သာဂရကုဏ္ဍလံ။>
    text <ဝသုန္ဓရံ အာဝသသိ၊ အမစ္စပရိဝါရိတော။>
  text <၂၄၈>
    text <စာတုရန္တော မဟာရဋ္ဌော၊ ဝိဇိတာဝီ မဟဗ္ဗလော။>
    text <ပထဗျာ ဧကရာဇာသိ၊ ယသော တေ ဝိပုလံ ဂတော။>
  text <၂၄၉>
    text <သောဠသိတ္ထိသဟဿာနိ၊ အာမုတ္တမဏိကုဏ္ဍလာ။>
    text <နာနာဇနပဒာ နာရီ၊ ဒေဝကညူပမာ သုဘာ။>
  text <၂၅၀>
    text <ဧဝံ သဗ္ဗင်္ဂသမ္ပန္နံ၊ သဗ္ဗကာမသမိဒ္ဓိနံ။>
    text <သုခိတာနံ ပိယံ ဒီဃံ၊ ဇီဝိတံ အာဟု ခတ္တိယ။>
  text <၂၅၁>
    text <အထ တွံ ကေန ဝဏ္ဏေန၊ ကေန ဝါ ပန ဟေတုနာ။>
    text <ပဏ္ဍိတံ အနုရက္ခန္တော၊ ပါဏံ စဇသိ ဒုစ္စဇံ။>
  text <၂၅၂>
    text <ယတောပိ အာဂတော အယျေ၊ မမ ဟတ္ထံ မဟောသဓော။>
    text <နာဘိဇာနာမိ ဓီရဿ၊ အနုမတ္တမ္ပိ ဒုက္ကဋံ။>
  text <၂၅၃>
    text <သစေ စ ကိသ္မိစိ ကာလေ၊ မရဏံ မေ ပုရေ သိယာ။>
    text <သော မေ ပုတ္တေ ပပုတ္တေ စ၊ သုခါပေယျ မဟောသဓော။>
  text <၂၅၄>
    text <အနာဂတံ ပစ္စုပ္ပန္နံ၊ သဗ္ဗမတ္ထမ္ပိ ပဿတိ။>
    text <အနာပရာဓကမ္မန္တံ၊ န ဒဇ္ဇံ ဒကရက္ခိနော။>
  text <၂၅၅>
    text <ဣဒံ သုဏာထ ပဉ္စာလာ၊ စူဠနေယျဿ ဘာသိတံ။>
    text <ပဏ္ဍိတံ အနုရက္ခန္တော၊ ပါဏံ စဇတိ ဒုစ္စဇံ။>
  text <၂၅၆>
    text <မာတု ဘရိယာယ ဘာတုစ္စ၊ သခိနော ဗြာဟ္မဏဿ စ။>
    text <အတ္တနော စာပိ ပဉ္စာလော၊ ဆန္နံ စဇတိ ဇီဝိတံ။>
  text <၂၅၇>
    text <ဧဝံ မဟတ္ထိကာ ပညာ၊ နိပုဏာ သာဓုစိန္တိနီ။>
    text <ဒိဋ္ဌဓမ္မဟိတတ္ထာယ၊ သမ္ပရာယသုခါယ စာတိ။>
  stand <ဒကရက္ခသဇာတကံ သတ္တမံ။>
  text <  <
  text <၅၁၈။ ပဏ္ဍရနာဂရာဇဇာတကံ ၈>
  text <၂၅၈>
    text <ဝိကိဏ္ဏဝါစံ အနိဂုယှ မန္တံ၊ အသညတံ အပရိစက္ခိတာရံ။>
    text <ဘယံ တမနွေတိ သယံ အဗောဓံ၊ နာဂံ ယထာ ပဏ္ဍရကံ သုပဏ္ဏော။>
  text <၂၅၉>
    text <ယော ဂုယှမန္တံ ပရိရက္ခနေယျံ၊ မောဟာ နရော သံသတိ ဟာသမာနော။>
    text <တံ ဘိန္နမန္တံ ဘယမနွေတိ ခိပ္ပံ၊ နာဂံ ယထာ ပဏ္ဍရကံ သုပဏ္ဏော။>
  text <၂၆၀>
    text <နာနုမိတ္တော ဂရုံ အတ္ထံ၊ ဂုယှံ ဝေဒိတုမရဟတိ။>
    text <သုမိတ္တော စ အသမ္ဗုဒ္ဓံ၊ သမ္ဗုဒ္ဓံ ဝါ အနတ္ထ ဝါ။>
  text <၂၆၁>
    text <ဝိဿာသမာပဇ္ဇိမဟံ အစေလံ၊ သမဏော အယံ သမ္မတော ဘာဝိတတ္တော။>
    text <တဿာဟမက္ခိံ ဝိဝရိံ ဂုယှမတ္ထံ၊ အတီတမတ္ထော ကပဏံ ရုဒာမိ။>
  text <၂၆၂>
    text <တဿာဟံ ပရမံ ဗြဟ္မေ ဂုယှံ၊ ဝါစဉှိ မံ နာသက္ခိံ သံယမေတုံ။>
    text <တပ္ပက္ခတော ဟိ ဘယမာဂတံ မမံ၊ အတီတမတ္ထော ကပဏံ ရုဒာမိ။>
  text <၂၆၃>
    text <ယော ဝေ နရော သုဟဒံ မညမာနော၊ ဂုယှမတ္ထံ သံသတိ ဒုက္ကုလီနေ။>
    text <ဒောသာ ဘယာ အထဝါ ရာဂရတ္တာ၊ ပလ္လတ္ထိတော ဗာလော အသံသယံ သော။>
  text <၂၆၄>
    text <တိရောက္ခဝါစော အသတံ ပဝိဋ္ဌော၊ ယော သင်္ဂတီသု မုဒီရေတိ ဝါကျံ။>
    text <အာသီဝိသော ဒုမ္မုခေါတျာဟု တံ နရံ၊ အာရာ အာရာ သံယမေ တာဒိသမှာ။>
  text <၂၆၅>
    text <အန္နံ ပါနံ ကာသိက စန္ဒနဉ္စ၊ မနာပိတ္ထိယော မာလမုစ္ဆာဒနဉ္စ။>
    text <ဩဟာယ ဂစ္ဆာမသေ သဗ္ဗကာမေ၊ သုပဏ္ဏ ပါဏူပဂတာဝ တျမှာ။>
  text <၂၆၆>
    text <ကော နီဓ တိဏ္ဏံ ဂရဟံ ဥပေတိ၊ အသ္မိံဓ လောကေ ပါဏဘူ နာဂရာဇ။>
    text <သမဏော သုပဏ္ဏော အထ ဝါ တွမေဝ၊ ကိံ ကာရဏာ ပဏ္ဍရကဂ္ဂဟီတော။>
  text <၂၆၇>
    text <သမဏောတိ မေ သမ္မတတ္တော အဟောသိ၊ ပိယော စ မေ မနသာ ဘာဝိတတ္တော။>
    text <တဿာဟမက္ခိံ ဝိဝရိံ ဂုယှမတ္ထံ၊ အတီတမတ္ထော ကပဏံ ရုဒာမိ။>
  text <၂၆၈>
    text <န စတ္ထိ သတ္တော အမရော ပထဗျာ၊ ပညာဝိဓာ နတ္ထိ န နိန္ဒိတဗ္ဗာ။>
  text <သစ္စေန ဓမ္မေန ဓိတိယာ ဒမေန၊ အလဗ္ဘမဗျာဟရတီ နရော ဣဓ။>
  text <၂၆၉>
    text <မာတာပိတာ ပရမာ ဗန္ဓဝါနံ၊ နာဿ တတိယော အနုကမ္ပကတ္ထိ။>
    text <တေသမ္ပိ ဂုယှံ ပရမံ န သံသေ၊ မန္တဿ ဘေဒံ ပရိသင်္ကမာနော။>
  text <၂၇၀>
    text <မာတာပိတာ ဘဂိနီ ဘာတရော စ၊ သဟာယာ ဝါ ယဿ ဟောန္တိ သပက္ခါ။>
    text <တေသမ္ပိ ဂုယှံ ပရမံ န သံသေ၊ မန္တဿ ဘေဒံ ပရိသင်္ကမာနော။>
  text <၂၇၁>
    text <ဘရိယာ စေ ပုရိသံ ဝဇ္ဇာ၊ ကောမာရီ ပိယဘာဏိနီ။>
    text <ပုတ္တရူပယသူပေတာ၊ ဉာတိသင်္ဃပုရက္ခတာ၊ တဿာပိ ဂုယှံ ပရမံ န သံသေ။>
    text <မန္တဿ ဘေဒံ ပရိသင်္ကမာနော။>
  text <၂၇၂>
    text <န ဂုယှမတ္ထံ ဝိဝရေယျ၊ ရက္ခေယျ နံ ယထာ နိဓိံ။>
    text <န ဟိ ပါတုကတော သာဓု၊ ဂုယှော အတ္ထော ပဇာနတာ။>
  text <၂၇၃>
    text <ထိယာ ဂုယှံ န သံသေယျ၊ အမိတ္တဿ စ ပဏ္ဍိတော။>
    text <ယော စာမိသေန သံဟီရော၊ ဟဒယတ္ထေနော စ ယော နရော။>
  text <၂၇၄>
    text <ဂုယှမတ္ထံ အသမ္ဗုဒ္ဓံ၊ သမ္ဗောဓယတိ ယော နရော။>
    text <မန္တဘေဒဘယာ တဿ၊ ဒာသဘူတော တိတိက္ခတိ။>
  text <၂၇၅>
    text <ယာဝန္တော ပုရိသဿတ္ထံ၊ ဂုယှံ ဇာနန္တိ မန္တိနံ။>
    text <တာဝန္တော တဿ ဥဗ္ဗေဂါ၊ တသ္မာ ဂုယှံ န ဝိဿဇေ။>
  text <၂၇၆>
    text <ဝိဝိစ္စ ဘာသေယျ ဒိဝါ ရဟဿံ၊ ရတ္တိံ ဂိရံ နာတိဝေလံ ပမုဉ္စေ။>
    text <ဥပဿုတိကာ ဟိ သုဏန္တိ မန္တံ၊ တသ္မာ မန္တော ခိပ္ပမုပေတိ ဘေဒံ။>
  text <၂၇၇>
    text <ယထာပိ အဿ နဂရံ မဟန္တံ၊ အဒွာရကံ အာယသံ ဘဒ္ဒသာလံ။>
    text <သမန္တခါတာပရိခါဥပေတံ၊ ဧဝမ္ပိ မေ တေ ဣဓ ဂုယှမန္တာ။>
  text <၂၇၈>
    text <ယေ ဂုယှမန္တာ အဝိကိဏ္ဏဝါစာ၊ ဒဠှာ သဒတ္ထေသု နရာ ဒုဇိဝှ။>
    text <အာရာ အမိတ္တာ ဗျဝဇန္တိ တေဟိ၊ အာသီဝိသာ ဝါ ရိဝ သတ္တုသင်္ဃာ။>
  text <၂၇၉>
    text <ဟိတွာ ဃရံ ပဗ္ဗဇိတော အစေလော၊ နဂ္ဂေါ မုဏ္ဍော စရတိ ဃာသဟေတု။>
    text <တမှိ နု ခေါ ဝိဝရိံ ဂုယှမတ္ထံ၊ အတ္ထာ စ ဓမ္မာ စ အပဂ္ဂတမှာ။>
  text <၂၈၀>
    text <ကထံကရော ဟောတိ သုပဏ္ဏရာဇ၊ ကိံသီလော ကေန ဝတေန ဝတ္တံ။>
    text <သမဏော စရံ ဟိတွာ မမာယိတာနိ၊ ကထံကရော သဂ္ဂမုပေတိ ဌာနံ။>
  text <၂၈၁>
    text <ဟိရိယာ တိတိက္ခါယ ဒမေနုပေတော၊ အက္ကောဓနော ပေသုဏိယံ ပဟာယ။>
    text <သမဏော စရံ ဟိတွာ မမာယိတာနိ၊ ဧဝံကရော သဂ္ဂမုပေတိ ဌာနံ။>
  text <၂၈၂>
    text <မာတာဝ ပုတ္တံ တရုဏံ တနုဇ္ဇံ၊ သမ္ဖဿတာ သဗ္ဗဂတ္တံ ဖရေတိ။>
    text <ဧဝမ္ပိ မေ တွံ ပါတုရဟု ဒိဇိန္ဒ၊ မာတာဝ ပုတ္တံ အနုကမ္ပမာနော။>
  text <၂၈၃>
    text <ဟန္ဒဇ္ဇ တွံ မုဉ္စ ဝဓာ ဒုဇိဝှ၊ တယော ဟိ ပုတ္တာ န ဟိ အညော အတ္ထိ။>
    text <အန္တေဝါသီ ဒိန္နကော အတြဇော စ၊ ရဇ္ဇဿု ပုတ္တညတရော မေ အဟောသိ။>
  text <၂၈၄>
    text <ဣစ္စေဝ ဝါကျံ ဝိသဇ္ဇီ သုပဏ္ဏော၊ ဘုမျံ ပတိဋ္ဌာယ ဒိဇော ဒုဇိဝှံ။>
    text <မုတ္တဇ္ဇ တွံ သဗ္ဗဘယာတိဝတ္တော၊ ထလူဒကေ ဟောဟိ မယာဘိဂုတ္တော။>
  text <၂၈၅>
    text <အာတင်္ကိနံ ယထာ ကုသလော ဘိသက္ကော၊ ပိပါသိတာနံ ရဟဒောဝ သီတော။>
    text <ဝေသ္မံ ယထာ ဟိမသီတဋ္ဋိတာနံ၊ ဧဝမ္ပိ တေ သရဏမဟံ ဘဝါမိ။>
  text <၂၈၆>
    text <သန္ဓိံ ကတွာ အမိတ္တေန၊ အဏ္ဍဇေန ဇလာဗုဇ။>
    text <ဝိဝရိယ ဒာဌံ သေသိ၊ ကုတော တံ ဘယမာဂတံ။>
  text <၂၈၇>
    text <သင်္ကေထေဝ အမိတ္တသ္မိံ၊ မိတ္တသ္မိမ္ပိ န ဝိဿသေ။>
    text <အဘယာ ဘယမုပ္ပန္နံ၊ အပိ မူလာနိ ကန္တတိ။>
  text <၂၈၈>
    text <ကထံ နု ဝိဿသေ တျမှိ၊ ယေနာသိ ကလဟော ကတော။>
    text <နိစ္စယတ္တေန ဌာတဗ္ဗံ၊ သော ဒိသဗ္ဘိ န ရဇ္ဇတိ။>
  text <၂၈၉>
    text <ဝိဿာသယေ န စ တံ ဝိဿယေယျ၊ အသင်္ကိတော သင်္ကိတော စ ဘဝေယျ။>
    text <တထာ တထာ ဝိညူ ပရက္ကမေယျ၊ ယထာ ယထာ ဘာဝံ ပရော န ဇညာ။>
  text <၂၉၀>
    text <တေ ဒေဝဝဏ္ဏာ သုခုမာလရူပါ၊ ဥဘော သမာ သုဇယာ ပုညခန္ဓာ။>
    text <ဥပါဂမုံ ကရမ္ပိယံ အစေလံ၊ မိဿီဘူတာ အဿဝါဟာဝ နာဂါ။>
  text <၂၉၁>
    text <တတော ဟဝေ ပဏ္ဍရကော အစေလံ၊ သယမေဝုပါဂမ္မ ဣဒံ အဝေါစ။>
    text <မုတ္တဇ္ဇဟံ သဗ္ဗဘယာတိဝတ္တော၊ န ဟိ နူန တုယှံ မနသော ပိယမှာ။>
  text <၂၉၂>
    text <ပိယော ဟိ မေ အာသိ သုပဏ္ဏရာဇာ၊ အသံသယံ ပဏ္ဍရကေန သစ္စံ။>
    text <သော ရာဂရတ္တောဝ အကာသိမေတံ၊ ပါပကမ္မံ သမ္ပဇာနော န မောဟာ။>
  text <၂၉၃>
    text <န မေ ပိယံ အပ္ပိယံ ဝါပိ ဟောတိ၊ သမ္ပဿတော လောကမိမံ ပရဉ္စ။>
    text <သုသညတာနဉှိ ဝိယဉ္ဇနေန၊ အသညတော လောကမိမံ စရာသိ။>
  text <၂၉၄>
    text <အရိယာဝကာသောသိ အနရိယောဝါသိ၊ အသညတော သညတသန္နိကာသော။>
    text <ကဏှာဘိဇာတိကောသိ အနရိယရူပေါ၊ ပါပံ ဗဟုံ ဒုစ္စရိတံ အစာရိ။>
  text <၂၉၅>
    text <အဒုဋ္ဌဿ တုဝံ ဒုဗ္ဘိ၊ ဒုဗ္ဘီ စ ပိသုဏော စသိ။>
    text <ဧတေန သစ္စဝဇ္ဇေန၊ မုဒ္ဓါ တေ ဖလတု သတ္တဓာ။>
  text <၂၉၆>
    text <တသ္မာ ဟိ မိတ္တာနံ န ဒုဗ္ဘိတဗ္ဗံ၊ မိတ္တဒုဗ္ဘာ ပါပိယော နတ္ထိ အညော။>
    text <အာသိတ္တသတ္တော နိဟတော ပထဗျာ၊ ဣန္ဒဿ ဝါကျေန ဟိ သံဝရော ဟတောတိ။>
  stand <ပဏ္ဍရနာဂရာဇဇာတကံ အဋ္ဌမံ။>
  text <  <
  text <၅၁၉။ သမ္ဗုလာဇာတကံ ၉>
  text <၂၉၇>
    text <ကာ ဝေဓမာနာ ဂိရိကန္ဒရာယံ၊ ဧကာ တုဝံ တိဋ္ဌသိ သံဟိတူရု။>
    text <ပုဋ္ဌာသိ မေ ပါဏိပမေယျမဇ္ဈေ၊ အက္ခါဟိ မေ နာမဉ္စ ဗန္ဓဝေ စ။>
  text <၂၉၈>
    text <ဩဘာသယံ ဝနံ ရမ္မံ၊ သီဟဗျဂ္ဃနိသေဝိတံ။>
    text <ကာ ဝါ တွမသိ ကလျာဏိ၊ ကဿ ဝါ တွံ သုမဇ္ဈိမေ။>
    text <အဘိဝါဒေမိ တံ ဘဒ္ဒေ၊ ဒာနဝါဟံ နမတ္ထု တေ။>
  text <၂၉၉>
    text <ယော ပုတ္တော ကာသိရာဇဿ၊ သောတ္ထိသေနောတိ တံ ဝိဒူ။>
    text <တဿာဟံ သမ္ဗုလာ ဘရိယာ၊ ဧဝံ ဇာနာဟိ ဒာနဝ။>
    text <အဘိဝါဒေမိ တံ ဘန္တေ၊ သမ္ဗုလာဟံ နမတ္ထု တေ။>
  text <၃၀၀>
    text <ဝေဒေဟပုတ္တော ဘဒ္ဒန္တေ၊ ဝနေ ဝသတိ အာတုရော။>
    text <တမဟံ ရောဂသမ္မတ္တံ၊ ဧကာ ဧကံ ဥပဋ္ဌဟံ။>
  text <၃၀၁>
    text <အဟဉ္စ ဝနမုဉ္ဆာယ၊ မဓုမံသံ မိဂါဗိလံ။>
    text <ယဒာ ဟရာမိ တံ ဘက္ခေါ၊ တဿ နူနဇ္ဇ နာဓတိ။>
  text <၃၀၂>
    text <ကိံ ဝနေ ရာဇပုတ္တေန၊ အာတုရေန ကရိဿသိ။>
    text <သမ္ဗုလေ ပရိစိဏ္ဏေန၊ အဟံ ဘတ္တာ ဘဝါမိ တေ။>
  text <၃၀၃>
    text <သောကဋ္ဋာယ ဒုရတ္တာယ၊ ကိံ ရူပံ ဝိဇ္ဇတေ မမ။>
    text <အညံ ပရိယေသ ဘဒ္ဒန္တေ၊ အဘိရူပတရံ မယာ။>
  text <၃၀၄>
    text <ဧဟိမံ ဂိရိမာရုယှ၊ ဘရိယာ မေ စတုဿတာ။>
    text <တာသံ တွံ ပဝရာ ဟောဟိ၊ သဗ္ဗကာမသမိဒ္ဓိနီ။>
  text <၃၀၅>
    text <နူန တာရကဝဏ္ဏာဘေ၊ ယံ ကိဉ္စိ မနသိစ္ဆသိ။>
    text <သဗ္ဗံ တံ ပစုရံ မယှံ၊ ရမဿွဇ္ဇ မယာ သဟ။>
  text <၃၀၆>
    text <နော စေ တုဝံ မဟေသေယျံ၊ သမ္ဗုလေ ကာရယိဿသိ။>
    text <အလံ တွံ ပါတရာသာယ၊ ပဏှေ ဘက္ခါ ဘဝိဿသိ။>
  text <၃၀၇>
    text <တဉ္စ သတ္တဇဋော လုဒ္ဒော၊ ကဠာရော ပုရိသာဒကော။>
    text <ဝနေ နာထံ အပဿန္တိံ၊ သမ္ဗုလံ အဂ္ဂဟီ ဘုဇေ။>
  text <၃၀၈>
    text <အဓိပန္နာ ပိသာစေန၊ လုဒ္ဒေနာမိသစက္ခုနာ။>
    text <သာ စ သတ္တုဝသမ္ပတ္တာ၊ ပတိမေဝါနုသောစတိ။>
  text <၃၀၉>
    text <န မေ ဣဒံ တထာ ဒုက္ခံ၊ ယံ မံ ခါဒေယျ ရက္ခသော။>
    text <ယဉ္စ မေ အယျပုတ္တဿ၊ မနော ဟေဿတိ အညထာ။>
  text <၃၁၀>
    text <န သန္တိ ဒေဝါ ပဝသန္တိ နူန၊ န ဟိ နူန သန္တိ ဣဓ လောကပါလာ။>
    text <သဟသာ ကရောန္တာနမသညတာနံ၊ န ဟိ နူန သန္တိ ပဋိသေဓိတာရော။>
  text <၃၁၁>
    text <ဣတ္ထီနမေသာ ပဝရာ ယသဿိနီ၊ သန္တာ သမာ အဂ္ဂိရိဝုဂ္ဂတေဇာ။>
    text <တဉ္စေ တုဝံ ရက္ခသာဒေသိ ကညံ၊ မုဒ္ဓါ စ ဟိ သတ္တဓာ တေ ဖလေယျ။>
    text <မာ တွံ ဒဟီ မုဉ္စ ပတိဗ္ဗတာယ။>
  text <၃၁၂>
    text <သာ စ အဿမမာဂစ္ဆိ၊ ပမုတ္တာ ပုရိသာဒကာ။>
    text <နီဠံ ပဠိနံ သကုဏီဝ၊ ဂတသိင်္ဂံဝ အာလယံ။>
  text <၃၁၃>
    text <သာ တတ္ထ ပရိဒေဝေသိ၊ ရာဇပုတ္တီ ယသဿိနီ။>
    text <သမ္ဗုလာ ဥတုမတ္တက္ခါ၊ ဝနေ နာထံ အပဿန္တီ။>
  text <၃၁၄>
    text <သမဏေ ဗြာဟ္မဏေ ဝန္ဒေ၊ သမ္ပန္နစရဏေ ဣသေ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၁၅>
    text <ဝန္ဒေ သီဟေ စ ဗျဂ္ဃေ စ၊ ယေ စ အညေ ဝနေ မိဂါ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၁၆>
    text <တိဏာ လတာနိ ဩသဓျော၊ ပဗ္ဗတာနိ ဝနာနိ စ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၁၇>
    text <ဝန္ဒေ ဣန္ဒီဝရီသာမံ၊ ရတ္တိံ နက္ခတ္တမာလိနိံ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၁၈>
    text <ဝန္ဒေ ဘာဂီရထိံ ဂင်္ဂံ၊ သဝန္တီနံ ပဋိဂ္ဂဟံ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၁၉>
    text <ဝန္ဒေ အဟံ ပဗ္ဗတရာဇသေဋ္ဌံ၊ ဟိမဝန္တံ သိလုစ္စယံ။>
    text <ရာဇပုတ္တံ အပဿန္တီ၊ တုမှံမှိ သရဏံ ဂတာ။>
  text <၃၂၀>
    text <အတိသာယံ ဝတာဂစ္ဆိ၊ ရာဇပုတ္တိ ယသဿိနိ။>
    text <ကေန နုဇ္ဇ သမာဂစ္ဆိ၊ ကော တေ ပိယတရော မယာ။>
  text <၃၂၁>
    text <ဣဒံ ခေါဟံ တဒာဝေါစံ၊ ဂဟိတာ တေန သတ္တုနာ။>
    text <န မေ ဣဒံ တထာ ဒုက္ခံ၊ ယံ မံ ခါဒေယျ ရက္ခသော။>
    text <ယဉ္စ မေ အယျပုတ္တဿ၊ မနော ဟေဿတိ အညထာ။>
  text <၃၂၂>
    text <စောရီနံ ဗဟုဗုဒ္ဓီနံ၊ ယာသု သစ္စံ သုဒုလ္လဘံ။>
    text <ထီနံ ဘာဝေါ ဒုရာဇာနော၊ မစ္ဆဿေဝေါဒကေ ဂတံ။>
  text <၃၂၃>
    text <တထာ မံ သစ္စံ ပါလေတု၊ ပါလယိဿတိ စေ မမံ။>
    text <ယထာဟံ နာဘိဇာနာမိ၊ အညံ ပိယတရံ တယာ။>
    text <ဧတေန သစ္စဝဇ္ဇေန၊ ဗျာဓိ တေ ဝူပသမ္မတု။>
  text <၃၂၄>
    text <ယေ ကုဉ္ဇရာ သတ္တသတာ ဥဠာရာ၊ ရက္ခန္တိ ရတ္တိန္ဒိဝမုယျုတာဝုဓာ။>
    text <ဓနုဂ္ဂဟာနဉ္စ သတာနိ သောဠသ၊ ကထံဝိဓေ ပဿသိ ဘဒ္ဒေ သတ္တဝေါ။>
  text <၃၂၅>
    text <အလင်္ကတာယော ပဒုမုတ္တရတ္တစာ၊ ဝိရာဂိတာ ပဿတိ ဟံသဂဂ္ဂရာ။>
    text <တာသံ သုဏိတွာ မိတဂီတဝါဒိတံ၊ န ဒာနိ မေ တာတ တထာ ယထာ ပုရေ။>
  text <၃၂၆>
    text <သုဝဏ္ဏသံကစ္စဓရာ သုဝိဂ္ဂဟာ၊ အလင်္ကတာ မာနုသိယစ္ဆရူပမာ။>
    text <သေနောပိယာ တာတ အနိန္ဒိတင်္ဂိယော၊ ခတ္တိယကညာ ပဋိလောဘယန္တိ နံ။>
  text <၃၂၇>
    text <သစေ အဟံ တာတ တထာ ယထာ ပုရေ၊ ပတိံ တမုဉ္ဆာယ ပုနာ ဝနေ ဘရေ။>
    text <သမ္မာနယေ မံ န စ မံ ဝိမာနယေ၊ ဣတောပိ မေ တာတ တတော ဝရံ သိယာ။>
  text <၃၂၈>
    text <ယမန္နပါနေ ဝိပုလသ္မိ ဩဟိတေ၊ နာရီ ဝိမဋ္ဌာဘရဏာ အလင်္ကတာ။>
    text <သဗ္ဗင်္ဂုပေတာ ပတိနော စ အပ္ပိယာ၊ အဗဇ္ဈ တဿာ မရဏံ တတော ဝရံ။>
  text <၃၂၉>
    text <အပိ စေ ဒလိဒ္ဒာ ကပဏာ အနာဠှိယာ၊ ကဋာဒုတီယာ ပတိနော စ သာ ပိယာ။>
    text <သဗ္ဗင်္ဂုပေတာယပိ အပ္ပိယာယ၊ အယမေဝ သေယျာ ကပဏာပိ ယာ ပိယာ။>
  text <၃၃၀>
    text <သုဒုလ္လဘိတ္ထီ ပုရိသဿ ယာ ဟိတာ၊ ဘတ္တိတ္ထိယာ ဒုလ္လဘော ယော ဟိတော စ။>
    text <ဟိတာ စ တေ သီလဝတီ စ ဘရိယာ၊ ဇနိန္ဒ ဓမ္မံ စရ သမ္ဗုလာယ။>
  text <၃၃၁>
    text <သစေ တုဝံ ဝိပုလေ လဒ္ဓဘောဂေ၊ ဣဿာဝတိဏ္ဏာ မရဏံ ဥပေသိ။>
    text <အဟဉ္စ တေ ဘဒ္ဒေ ဣမာ ရာဇကညာ၊ သဗ္ဗေ တေ ဝစနကရာ ဘဝါမာတိ။>
  stand <သမ္ဗုလာဇာတကံ နဝမံ။>
  text <  <
  text <၅၂၀။ ဂန္ဓတိန္ဒုကဇာတကံ ၁၀>
  text <၃၃၂>
    text <အပ္ပမာဒော အမတံ ပဒံ၊ ပမာဒော မစ္စုနော ပဒံ။>
    text <အပ္ပမတ္တာ န မီယန္တိ၊ ယေ ပမတ္တာ ယထာ မတာ။>
  text <၃၃၃>
    text <မဒာ ပမာဒော ဇာယေထ၊ ပမာဒာ ဇာယတေ ခယော။>
    text <ခယာ ပဒောသာ ဇာယန္တိ၊ မာ ပမာဒော ဘရတူသဘ။>
  text <၃၃၄>
    text <ဗဟူ ဟိ ခတ္တိယာ ဇီနာ၊ အတ္ထံ ရဋ္ဌံ ပမာဒိနော။>
    text <အထောပိ ဂါမိနော ဂါမာ၊ အနဂါရာ အဂါရိနော။>
  text <၃၃၅>
    text <ခတ္တိယဿ ပမတ္တဿ၊ ရဋ္ဌသ္မိံ ရဋ္ဌဝဍ္ဎန။>
    text <သဗ္ဗေ ဘောဂါ ဝိနဿန္တိ၊ ရညော တံ ဝုစ္စတေ အဃံ။>
  text <၃၃၆>
    text <နေသ ဓမ္မော မဟာရာဇ၊ အတိဝေလံ ပမဇ္ဇသိ။>
    text <ဣဒ္ဓံ ဖီတံ ဇနပဒံ၊ စောရာ ဝိဒ္ဓံသယန္တိ နံ။>
  text <၃၃၇>
    text <န တေ ပုတ္တာ ဘဝိဿန္တိ၊ န ဟိရညံ န ဓာနိယံ။>
    text <ရဋ္ဌေ ဝိလုပ္ပမာနမှိ၊ သဗ္ဗဘောဂေဟိ ဇိယျသိ။>
  text <၃၃၈>
    text <သဗ္ဗဘောဂါ ပရိဇိဏ္ဏံ၊ ရာဇာနံ ဝါပိ ခတ္တိယံ။>
    text <ဉာတိမိတ္တာ သုဟဇ္ဇာ စ၊ န တံ မညန္တိ မာနိယံ။>
  text <၃၃၉>
    text <ဟတ္ထာရောဟာ အနီကဋ္ဌာ၊ ရထိကာ ပတ္တိကာရကာ။>
    text <တမေဝမုပဇီဝန္တာ၊ န တံ မညန္တိ မာနိယံ။>
  text <၃၄၀>
    text <အသံဝိဟိတကမ္မန္တံ၊ ဗာလံ ဒုမ္မန္တိမန္တိနံ။>
    text <သိရီ ဇဟတိ ဒုမ္မေဓံ၊ ဇိဏ္ဏံဝ ဥရဂေါ တစံ။>
  text <၃၄၁>
    text <သုသံဝိဟိတကမ္မန္တံ၊ ကာလုဋ္ဌာယိံ အတန္ဒိတံ။>
    text <သဗ္ဗေ ဘောဂါဘိဝဍ္ဎန္တိ၊ ဂါဝေါ သဥသဘာမိဝ။>
  text <၃၄၂>
    text <ဥပဿုတိံ မဟာရာဇ၊ ရဋ္ဌေ ဇနပဒေ စရ။>
    text <တတ္ထ ဒိသွာ စ သုတွာ စ၊ တတော တံ ပဋိပဇ္ဇသိ။>
  text <၃၄၃>
    text <ဧဝံ ဝေဒေတု ပဉ္စာလော၊ သင်္ဂါမေ သရမပ္ပိတော။>
    text <ယထာဟမဇ္ဇ ဝေဒေမိ၊ ကဏ္ဋကေန သမပ္ပိတော။>
  text <၃၄၄>
    text <ဇိဏ္ဏော ဒုဗ္ဗလစက္ခူသိ၊ န ရူပံ သာဓု ပဿသိ။>
    text <ကိံ တတ္ထ ဗြဟ္မဒတ္တဿ၊ ယံ တံ မဂ္ဂေယျ ကဏ္ဋကော။>
  text <၃၄၅>
    text <ဗဟွေတ္ထ ဗြဟ္မဒတ္တဿ၊ သောဟံ မဂ္ဂသ္မိ ဗြာဟ္မဏ။>
    text <အရက္ခိတာ ဇာနပဒာ၊ အဓမ္မဗလိနာ ဟတာ။>
  text <၃၄၆>
    text <ရတ္တိဉှိ စောရာ ခါဒန္တိ၊ ဒိဝါ ခါဒန္တိ တုဏ္ဍိယာ။>
    text <ရဋ္ဌသ္မိံ ကူဋရာဇဿ၊ ဗဟု အဓမ္မိကော ဇနော။>
  text <၃၄၇>
    text <ဧတာဒိသေ ဘယေ ဇာတေ၊ ဘယဋ္ဋာ တာတ မာဏဝါ။>
    text <နိလ္လေနကာနိ ကုဗ္ဗန္တိ၊ ဝနေ အာဟတွ ကဏ္ဋကံ။>
  text <၃၄၈>
    text <ကဒာဿု နာမယံ ရာဇာ၊ ဗြဟ္မဒတ္တော မရိဿတိ။>
    text <ယဿ ရဋ္ဌမှိ ဇိယျန္တိ၊ အပ္ပတိကာ ကုမာရိကာ။>
  text <၃၄၉>
    text <ဒုဗ္ဘာသိတဉှိ တေ ဇမ္မိ၊ အနတ္ထပဒကောဝိဒေ။>
    text <ကုဟိံ ရာဇာ ကုမာရီနံ၊ ဘတ္တာရံ ပရိယေသတိ။>
  text <၃၅၀>
    text <န မေ ဒုဗ္ဘာသိတံ ဗြဟ္မေ၊ ကောဝိဒတ္ထပဒာ အဟံ။>
    text <အရက္ခိတာ ဇာနပဒာ၊ အဓမ္မဗလိနာ ဟတာ။>
  text <၃၅၁>
    text <ရတ္တိဉှိ စောရာ ခါဒန္တိ၊ ဒိဝါ ခါဒန္တိ တုဏ္ဍိယာ။>
    text <ရဋ္ဌသ္မိံ ကူဋရာဇဿ၊ ဗဟု အဓမ္မိကော ဇနော။>
    text <ဒုဇ္ဇီဝေ ဒုဗ္ဘရေ ဒာရေ၊ ကုတော ဘတ္တာ ကုမာရိယော။>
  text <၃၅၂>
    text <ဧဝံ သယတု ပဉ္စာလော၊ သင်္ဂါမေ သတ္တိယာ ဟတော။>
    text <ယထာယံ ကပဏော သေတိ၊ ဟတော ဖာလေန သာလိယော။>
  text <၃၅၃>
    text <အဓမ္မေန တုဝံ ဇမ္မ၊ ဗြဟ္မဒတ္တဿ ကုဇ္ဈသိ။>
    text <ယော တွံ သပသိ ရာဇာနံ၊ အပရဇ္ဈိတွာန အတ္တနော။>
  text <၃၅၄>
    text <ဓမ္မေန ဗြဟ္မဒတ္တဿ၊ အဟံ ကုဇ္ဈာမိ ဗြာဟ္မဏ။>
    text <အရက္ခိတာ ဇာနပဒာ၊ အဓမ္မဗလိနာ ဟတာ။>
  text <၃၅၅>
    text <ရတ္တိဉှိ စောရာ ခါဒန္တိ၊ ဒိဝါ ခါဒန္တိ တုဏ္ဍိယာ။>
    text <ရဋ္ဌသ္မိံ ကူဋရာဇဿ၊ ဗဟု အဓမ္မိကော ဇနော။>
  text <၃၅၆>
    text <သာ နူန ပုန ရေ ပက္ကာ၊ ဝိကာလေ ဘတ္တမာဟရိ။>
    text <ဘတ္တဟာရိံ အပေက္ခန္တော၊ ဟတော ဖာလေန သာလိယော။>
  text <၃၅၇>
    text <ဧဝံ ဟညတု ပဉ္စာလော၊ သင်္ဂါမေ အသိနာ ဟတော။>
    text <ယထာဟမဇ္ဇ ပဟတော၊ ခီရဉ္စ မေ ပဝဋ္ဋိတံ။>
  text <၃၅၈>
    text <ယံ ပသု ခီရံ ဆဍ္ဍေတိ၊ ပသုပါလံ ဝိဟိံသတိ။>
    text <ကိံ တတ္ထ ဗြဟ္မဒတ္တဿ၊ ယံ နော ဂရဟတေ ဘဝံ။>
  text <၃၅၉>
    text <ဂါရယှော ဗြဟ္မေ ပဉ္စာလော၊ ဗြဟ္မဒတ္တဿ ရာဇိနော။>
    text <အရက္ခိတာ ဇာနပဒာ၊ အဓမ္မဗလိနာ ဟတာ။>
  text <၃၆၀>
    text <ရတ္တိဉှိ စောရာ ခါဒန္တိ၊ ဒိဝါ ခါဒန္တိ တုဏ္ဍိယာ။>
    text <ရဋ္ဌသ္မိံ ကူဋရာဇဿ၊ ဗဟု အဓမ္မိကော ဇနော။>
  text <၃၆၁>
    text <စဏ္ဍာ အဋနကာ ဂါဝီ၊ ယံ ပုရေ န ဒုဟာမသေ။>
    text <တံ ဒာနိ အဇ္ဇ ဒောဟာမ၊ ခီရကာမေဟုပဒ္ဒုတာ။>
  text <၃၆၂>
    text <ဧဝံ ကန္ဒတု ပဉ္စာလော၊ ဝိပုတ္တော ဝိပ္ပသုက္ခတု။>
    text <ယထာယံ ကပဏာ ဂါဝီ၊ ဝိပုတ္တာ ပရိဓာဝတိ။>
  text <၃၆၃>
    text <ယံ ပသု ပသုပါလဿ၊ သမ္ဘမေယျ ရဝေယျ ဝါ။>
    text <ကော နီဓ အပရာဓတ္ထိ၊ ဗြဟ္မဒတ္တဿ ရာဇိနော။>
  text <၃၆၄>
    text <အပရာဓော မဟာဗြဟ္မေ၊ ဗြဟ္မဒတ္တဿ ရာဇိနော။>
    text <အရက္ခိတာ ဇာနပဒာ၊ အဓမ္မဗလိနာ ဟတာ။>
  text <၃၆၅>
    text <ရတ္တိဉှိ စောရာ ခါဒန္တိ၊ ဒိဝါ ခါဒန္တိ တုဏ္ဍိယာ။>
    text <ရဋ္ဌသ္မိံ ကူဋရာဇဿ၊ ဗဟု အဓမ္မိကော ဇနော။>
    text <ကထံ နော အသိကောသတ္ထာ၊ ခီရပါ ဟညတေ ပဇာ။>
  text <၃၆၆>
    text <ဧဝံ ခဇ္ဇတု ပဉ္စာလော၊ ဟတော ယုဒ္ဓေ သပုတ္တကော။>
    text <ယထာဟမဇ္ဇ ခဇ္ဇာမိ၊ ဂါမိကေဟိ အရညဇော။>
  text <၃၆၇>
    text <န သဗ္ဗဘူတေသု ဝိဓေန္တိ ရက္ခံ၊ ရာဇာနော မဏ္ဍူက မနုဿလောကေ။>
    text <နေတ္တာဝတာ ရာဇာ အဓမ္မစာရီ၊ ယံ တာဒိသံ ဇီဝမဒေယျု ဓင်္ကာ။>
  text <၃၆၈>
    text <အဓမ္မရူပေါ ဝတ ဗြဟ္မစာရီ၊ အနုပ္ပိယံ ဘာသသိ ခတ္တိယဿ။>
    text <ဝိလုပ္ပမာနာယ ပုထုပ္ပဇာယ၊ ပူဇေသိ ရာဇံ ပရမပ္ပမာဒံ။>
  text <၃၆၉>
    text <သစေ ဣမံ ဗြဟ္မေ သုရဇ္ဇကံ သိယာ၊ ဖီတံ ရဋ္ဌံ မုဒိတံ ဝိပ္ပသန္နံ။>
    text <ဘုတွာ ဗလိံ အဂ္ဂပိဏ္ဍဉ္စ ကာကာ၊ န မာဒိသံ ဇီဝမဒေယျု ဓင်္ကာတိ။>
    text <ကိံဆန္ဒ ကုမ္ဘ ဇယဒ္ဒိသ ဆဒ္ဒန္တ၊ အထ ပဏ္ဍိတသမ္ဘဝ သိရကပိ။>
    text <ဒကရက္ခသ ပဏ္ဍရနာဂဝရော၊ အထ သမ္ဗုလ တိန္ဒုကဒေဝသုတောတိ။>
  stand <ဂန္ဓတိန္ဒုကဇာတကံ ဒသမံ။>
  text <တဿုဒ္ဒာနံ>
  stand <တိံသနိပါတံ နိဋ္ဌိတံ။>
  stand <ဇာတကပါဠိယာ ပဌမော ဘာဂေါ နိဋ္ဌိတော။>
