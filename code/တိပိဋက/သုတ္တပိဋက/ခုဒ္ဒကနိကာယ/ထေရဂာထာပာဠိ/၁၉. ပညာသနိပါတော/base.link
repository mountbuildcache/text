text <၁၉။ ပညာသနိပါတော>
  text <၁။ တာလပုဋတ္ထေရဂါထာ>
    text <၁၀၉၄>
      text <ကဒာ နုဟံ ပဗ္ဗတကန္ဒရာသု၊ ဧကာကိယော အဒ္ဒုတိယော ဝိဟဿံ။>
      text <အနိစ္စတော သဗ္ဗဘဝံ ဝိပဿံ၊ တံ မေ ဣဒံ တံ နု ကဒာ ဘဝိဿတိ။>
    text <၁၀၉၅>
      text <ကဒာ နုဟံ ဘိန္နပဋန္ဓရော မုနိ၊ ကာသာဝဝတ္ထော အမမော နိရာသော။>
      text <ရာဂဉ္စ ဒောသဉ္စ တထေဝ မောဟံ၊ ဟန္တွာ သုခီ ပဝနဂတော ဝိဟဿံ။>
    text <၁၀၉၆>
      text <ကဒာ အနိစ္စံ ဝဓရောဂနီဠံ၊ ကာယံ ဣမံ မစ္စုဇရာယုပဒ္ဒုတံ။>
      text <ဝိပဿမာနော ဝီတဘယော ဝိဟဿံ၊ ဧကော ဝနေ တံ နု ကဒာ ဘဝိဿတိ။>
    text <၁၀၉၇>
      text <ကဒာ နုဟံ ဘယဇနနိံ ဒုခါဝဟံ၊ တဏှာလတံ ဗဟုဝိဓာနုဝတ္တနိံ။>
      text <ပညာမယံ တိခိဏမသိံ ဂဟေတွာ၊ ဆေတွာ ဝသေ တမ္ပိ ကဒာ ဘဝိဿတိ။>
    text <၁၀၉၈>
      text <ကဒာ နု ပညာမယမုဂ္ဂတေဇံ၊ သတ္ထံ ဣသီနံ သဟသာဒိယိတွာ။>
      text <မာရံ သသေနံ သဟသာ ဘဉ္ဇိဿံ၊ သီဟာသနေ တံ နု ကဒာ ဘဝိဿတိ။>
    text <၁၀၉၉>
      text <ကဒာ နုဟံ သဗ္ဘိ သမာဂမေသု၊ ဒိဋ္ဌော ဘဝေ ဓမ္မဂရူဟိ တာဒိဘိ။>
      text <ယာထာဝဒဿီဟိ ဇိတိန္ဒြိယေဟိ၊ ပဓာနိယော တံ နု ကဒာ ဘဝိဿတိ။>
    text <၁၁၀၀>
      text <ကဒာ နု မံ တန္ဒိ ခုဒာ ပိပါသာ၊ ဝါတာတပါ ကီဋသရီသပါ ဝါ။>
      text <န ဗာဓယိဿန္တိ န တံ ဂိရိဗ္ဗဇေ၊ အတ္ထတ္ထိယံ တံ နု ကဒာ ဘဝိဿတိ။>
    text <၁၁၀၁>
      text <ကဒာ နု ခေါ ယံ ဝိဒိတံ မဟေသိနာ၊ စတ္တာရိ သစ္စာနိ သုဒုဒ္ဒသာနိ။>
      text <သမာဟိတတ္တော သတိမာ အဂစ္ဆံ၊ ပညာယ တံ တံ နု ကဒာ ဘဝိဿတိ။>
    text <၁၁၀၂>
      text <ကဒာ နု ရူပေ အမိတေ စ သဒ္ဒေ၊ ဂန္ဓေ ရသေ ဖုသိတဗ္ဗေ စ ဓမ္မေ။>
      text <အာဒိတ္တတောဟံ သမထေဟိ ယုတ္တော၊ ပညာယ ဒစ္ဆံ တဒိဒံ ကဒာ မေ။>
    text <၁၁၀၃>
      text <ကဒာ နုဟံ ဒုဗ္ဗစနေန ဝုတ္တော၊ တတောနိမိတ္တံ ဝိမနော န ဟေဿံ။>
      text <အထော ပသတ္ထောပိ တတောနိမိတ္တံ၊ တုဋ္ဌော န ဟေဿံ တဒိဒံ ကဒာ မေ။>
    text <၁၁၀၄>
      text <ကဒာ နု ကဋ္ဌေ စ တိဏေ လတာ စ၊ ခန္ဓေ ဣမေဟံ အမိတေ စ ဓမ္မေ။>
      text <အဇ္ဈတ္တိကာနေဝ စ ဗာဟိရာနိ စ၊ သမံ တုလေယျံ တဒိဒံ ကဒာ မေ။>
    text <၁၁၀၅>
      text <ကဒာ နု မံ ပါဝုသကာလမေဃော၊ နဝေန တောယေန သစီဝရံ ဝနေ။>
      text <ဣသိပ္ပယာတမှိ ပထေ ဝဇန္တံ၊ ဩဝဿတေ တံ နု ကဒာ ဘဝိဿတိ။>
    text <၁၁၀၆>
      text <ကဒာ မယူရဿ သိခဏ္ဍိနော ဝနေ၊ ဒိဇဿ သုတွာ ဂိရိဂဗ္ဘရေ ရုတံ။>
      text <ပစ္စုဋ္ဌဟိတွာ အမတဿ ပတ္တိယာ၊ သံစိန္တယေ တံ နု ကဒာ ဘဝိဿတိ။>
    text <၁၁၀၇>
      text <ကဒာ နု ဂင်္ဂံ ယမုနံ သရဿတိံ၊ ပါတာလခိတ္တံ ဝဠဝါမုခဉ္စ။>
      text <အသဇ္ဇမာနော ပတရေယျမိဒ္ဓိယာ၊ ဝိဘိံသနံ တံ နု ကဒာ ဘဝိဿတိ။>
    text <၁၁၀၈>
      text <ကဒာ နု နာဂေါဝ အသင်္ဂစာရီ၊ ပဒာလယေ ကာမဂုဏေသု ဆန္ဒံ။>
      text <နိဗ္ဗဇ္ဇယံ သဗ္ဗသုဘံ နိမိတ္တံ၊ ဈာနေ ယုတော တံ နု ကဒာ ဘဝိဿတိ။>
    text <၁၁၀၉>
      text <ကဒာ ဣဏဋ္ဋောဝ ဒလိဒ္ဒကော နိဓိံ၊ အာရာဓယိတွာ ဓနိကေဟိ ပီဠိတော။>
      text <တုဋ္ဌော ဘဝိဿံ အဓိဂမ္မ သာသနံ၊ မဟေသိနော တံ နု ကဒာ ဘဝိဿတိ။>
    text <၁၁၁၀>
      text <ဗဟူနိ ဝဿာနိ တယာမှိ ယာစိတော၊ အဂါရဝါသေန အလံ နု တေ ဣဒံ။>
      text <တံ ဒာနိ မံ ပဗ္ဗဇိတံ သမာနံ၊ ကိံကာရဏာ စိတ္တ တုဝံ န ယုဉ္ဇသိ။>
    text <၁၁၁၁>
      text <နနု အဟံ စိတ္တ တယာမှိ ယာစိတော၊ ဂိရိဗ္ဗဇေ စိတြဆဒာ ဝိဟင်္ဂမာ။>
      text <မဟိန္ဒဃောသတ္ထနိတာဘိဂဇ္ဇိနော၊ တေ တံ ရမေဿန္တိ ဝနမှိ ဈာယိနံ။>
    text <၁၁၁၂>
      text <ကုလမှိ မိတ္တေ စ ပိယေ စ ဉာတကေ၊ ခိဍ္ဍာရတိံ ကာမဂုဏဉ္စ လောကေ။>
      text <သဗ္ဗံ ပဟာယ ဣမမဇ္ဈုပါဂတော၊ အထောပိ တွံ စိတ္တ န မယှ တုဿသိ။>
    text <၁၁၁၃>
      text <မမေဝ ဧတံ န ဟိ တွံ ပရေသံ၊ သန္နာဟကာလေ ပရိဒေဝိတေန ကိံ။>
      text <သဗ္ဗံ ဣဒံ စလမိတိ ပေက္ခမာနော၊ အဘိနိက္ခမိံ အမတပဒံ ဇိဂီသံ။>
    text <၁၁၁၄>
      text <သုယုတ္တဝါဒီ ဒွိပဒာနမုတ္တမော၊ မဟာဘိသက္ကော နရဒမ္မသာရထိ။>
      text <စိတ္တံ စလံ မက္ကဋသန္နိဘံ ဣတိ၊ အဝီတရာဂေန သုဒုန္နိဝါရယံ။>
    text <၁၁၁၅>
      text <ကာမာ ဟိ စိတြာ မဓုရာ မနောရမာ၊ အဝိဒ္ဒသူ ယတ္ထ သိတာ ပုထုဇ္ဇနာ။>
      text <တေ ဒုက္ခမိစ္ဆန္တိ ပုနဗ္ဘဝေသိနော၊ စိတ္တေန နီတာ နိရယေ နိရာကတာ။>
    text <၁၁၁၆>
      text <မယူရကောဉ္စာဘိရုတမှိ ကာနနေ၊ ဒီပီဟိ ဗျဂ္ဃေဟိ ပုရက္ခတော ဝသံ။>
      text <ကာယေ အပေက္ခံ ဇဟ မာ ဝိရာဓယ၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၁၇>
      text <ဘာဝေဟိ ဈာနာနိ စ ဣန္ဒြိယာနိ စ၊ ဗလာနိ ဗောဇ္ဈင်္ဂသမာဓိဘာဝနာ။>
      text <တိဿော စ ဝိဇ္ဇာ ဖုသ ဗုဒ္ဓသာသနေ၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၁၈>
      text <ဘာဝေဟိ မဂ္ဂံ အမတဿ ပတ္တိယာ၊ နိယျာနိကံ သဗ္ဗဒုခက္ခယောဂဓံ။>
      text <အဋ္ဌင်္ဂိကံ သဗ္ဗကိလေသသောဓနံ၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၁၉>
      text <ဒုက္ခန္တိ ခန္ဓေ ပဋိပဿ ယောနိသော၊ ယတော စ ဒုက္ခံ သမုဒေတိ တံ ဇဟ။>
      text <ဣဓေဝ ဒုက္ခဿ ကရောဟိ အန္တံ၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၂၀>
      text <အနိစ္စံ ဒုက္ခန္တိ ဝိပဿ ယောနိသော၊ သုညံ အနတ္တာတိ အဃံ ဝဓန္တိ စ။>
      text <မနောဝိစာရေ ဥပရုန္ဓ စေတသော၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၂၁>
      text <မုဏ္ဍော ဝိရူပေါ အဘိသာပမာဂတော၊ ကပါလဟတ္ထောဝ ကုလေသု ဘိက္ခသု။>
      text <ယုဉ္ဇဿု သတ္ထုဝစနေ မဟေသိနော၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၂၂>
      text <သုသံဝုတတ္တော ဝိသိခန္တရေ စရံ၊ ကုလေသု ကာမေသု အသင်္ဂမာနသော။>
      text <စန္ဒော ယထာ ဒောသိနပုဏ္ဏမာသိယာ၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၂၃>
      text <အာရညိကော ဟောဟိ စ ပိဏ္ဍပါတိကော၊ သောသာနိကော ဟောဟိ စ ပံသုကူလိကော။>
      text <နေသဇ္ဇိကော ဟောဟိ သဒာ ဓုတေ ရတော၊ ဣတိဿု မံ စိတ္တ ပုရေ နိယုဉ္ဇသိ။>
    text <၁၁၂၄>
      text <ရောပေတွ ရုက္ခါနိ ယထာ ဖလေသီ၊ မူလေ တရုံ ဆေတ္တု တမေဝ ဣစ္ဆသိ။>
      text <တထူပမံ စိတ္တမိဒံ ကရောသိ၊ ယံ မံ အနိစ္စမှိ စလေ နိယုဉ္ဇသိ။>
    text <၁၁၂၅>
      text <အရူပ ဒူရင်္ဂမ ဧကစာရိ၊ န တေ ကရိဿံ ဝစနံ ဣဒာနိဟံ။>
      text <ဒုက္ခါ ဟိ ကာမာ ကဋုကာ မဟဗ္ဘယာ၊ နိဗ္ဗာနမေဝါဘိမနော စရိဿံ။>
    text <၁၁၂၆>
      text <နာဟံ အလက္ချာ အဟိရိက္ကတာယ ဝါ၊ န စိတ္တဟေတူ န စ ဒူရကန္တနာ။>
      text <အာဇီဝဟေတူ စ အဟံ န နိက္ခမိံ၊ ကတော စ တေ စိတ္တ ပဋိဿဝေါ မယာ။>
    text <၁၁၂၇>
      text <အပ္ပိစ္ဆတာ သပ္ပုရိသေဟိ ဝဏ္ဏိတာ၊ မက္ခပ္ပဟာနံ ဝူပသမော ဒုခဿ။>
      text <ဣတိဿု မံ စိတ္တ တဒာ နိယုဉ္ဇသိ၊ ဣဒာနိ တွံ ဂစ္ဆသိ ပုဗ္ဗစိဏ္ဏံ။>
    text <၁၁၂၈>
      text <တဏှာ အဝိဇ္ဇာ စ ပိယာပိယဉ္စ၊ သုဘာနိ ရူပါနိ သုခါ စ ဝေဒနာ။>
      text <မနာပိယာ ကာမဂုဏာ စ ဝန္တာ၊ ဝန္တေ အဟံ အာဝမိတုံ န ဥဿဟေ။>
    text <၁၁၂၉>
      text <သဗ္ဗတ္ထ တေ စိတ္တ ဝစော ကတံ မယာ၊ ဗဟူသု ဇာတီသု န မေသိ ကောပိတော။>
      text <အဇ္ဈတ္တသမ္ဘဝေါ ကတညုတာယ တေ၊ ဒုက္ခေ စိရံ သံသရိတံ တယာ ကတေ။>
    text <၁၁၃၀>
      text <တွညေဝ နော စိတ္တ ကရောသိ ဗြာဟ္မဏော၊ တွံ ခတ္တိယော ရာဇဒသီ ကရောသိ။>
      text <ဝေဿာ စ သုဒ္ဒာ စ ဘဝါမ ဧကဒာ၊ ဒေဝတ္တနံ ဝါပိ တဝေဝ ဝါဟသာ။>
    text <၁၁၃၁>
      text <တဝေဝ ဟေတူ အသုရာ ဘဝါမသေ၊ တွံမူလကံ နေရယိကာ ဘဝါမသေ။>
      text <အထော တိရစ္ဆာနဂတာပိ ဧကဒာ၊ ပေတတ္တနံ ဝါပိ တဝေဝ ဝါဟသာ။>
    text <၁၁၃၂>
      text <နနု ဒုဗ္ဘိဿသိ မံ ပုနပ္ပုနံ၊ မုဟုံ မုဟုံ စာရဏိကံဝ ဒဿယံ။>
      text <ဥမ္မတ္တကေနေဝ မယာ ပလောဘသိ၊ ကိဉ္စာပိ တေ စိတ္တ ဝိရာဓိတံ မယာ။>
    text <၁၁၃၃>
      text <ဣဒံ ပုရေ စိတ္တမစာရိ စာရိကံ၊ ယေနိစ္ဆကံ ယတ္ထကာမံ ယထာသုခံ။>
      text <တဒဇ္ဇဟံ နိဂ္ဂဟေဿာမိ ယောနိသော၊ ဟတ္ထိပ္ပဘိန္နံ ဝိယ အင်္ကုသဂ္ဂဟော။>
    text <၁၁၃၄>
      text <သတ္ထာ စ မေ လောကမိမံ အဓိဋ္ဌဟိ၊အနိစ္စတော အဒ္ဓုဝတော အသာရတော။>
      text <ပက္ခန္ဒ မံ စိတ္တ ဇိနဿ သာသနေ၊ တာရေဟိ ဩဃာ မဟတာ သုဒုတ္တရာ။>
    text <၁၁၃၅>
      text <န တေ ဣဒံ စိတ္တ ယထာ ပုရာဏကံ၊ နာဟံ အလံ တုယှ ဝသေ နိဝတ္တိတုံ။>
      text <မဟေသိနော ပဗ္ဗဇိတောမှိ သာသနေ၊ န မာဒိသာ ဟောန္တိ ဝိနာသဓာရိနော။>
    text <၁၁၃၆>
      text <နဂါ သမုဒ္ဒာ သရိတာ ဝသုန္ဓရာ၊ ဒိသာ စတဿော ဝိဒိသာ အဓော ဒိဝါ။>
      text <သဗ္ဗေ အနိစ္စာ တိဘဝါ ဥပဒ္ဒုတာ၊ ကုဟိံ ဂတော စိတ္တ သုခံ ရမိဿသိ။>
    text <၁၁၃၇>
      text <ဓိတိပ္ပရံ ကိံ မမ စိတ္တ ကာဟိသိ၊ န တေ အလံ စိတ္တ ဝသာနုဝတ္တကော။>
      text <န ဇာတု ဘသ္တံ ဥဘတောမုခံ ဆုပေ၊ ဓိရတ္ထု ပူရံ နဝ သောတသန္ဒနိံ။>
    text <၁၁၃၈>
      text <ဝရာဟဧဏေယျဝိဂါဠှသေဝိတေ၊ ပဗ္ဘာရကုဋ္ဋေ ပကတေဝ သုန္ဒရေ။>
      text <နဝမ္ဗုနာ ပါဝုသသိတ္ထကာနနေ၊ တဟိံ ဂုဟာဂေဟဂတော ရမိဿသိ။>
    text <၁၁၃၉>
      text <သုနီလဂီဝါ သုသိခါ သုပေခုနာ၊ သုစိတ္တပတ္တစ္ဆဒနာ ဝိဟင်္ဂမာ။>
      text <သုမဉ္ဇုဃောသတ္ထနိတာဘိဂဇ္ဇိနော၊ တေ တံ ရမေဿန္တိ ဝနမှိ ဈာယိနံ။>
    text <၁၁၄၀>
      text <ဝုဋ္ဌမှိ ဒေဝေ စတုရင်္ဂုလေ တိဏေ၊ သံပုပ္ဖိတေ မေဃနိဘမှိ ကာနနေ။>
      text <နဂန္တရေ ဝိဋပိသမော သယိဿံ၊ တံ မေ မုဒူ ဟေဟိတိ တူလသန္နိဘံ။>
    text <၁၁၄၁>
      text <တထာ တု ကဿာမိ ယထာပိ ဣဿရော၊ ယံ လဗ္ဘတိ တေနပိ ဟောတု မေ အလံ။>
      text <န တာဟံ ကဿာမိ ယထာ အတန္ဒိတော၊ ဗိဠာရဘသ္တံဝ ယထာ သုမဒ္ဒိတံ။>
    text <၁၁၄၂>
      text <တထာ တု ကဿာမိ ယထာပိ ဣဿရော၊ ယံ လဗ္ဘတိ တေနပိ ဟောတု မေ အလံ။>
      text <ဝီရိယေန တံ မယှ ဝသာနယိဿံ၊ ဂဇံဝ မတ္တံ ကုသလင်္ကုသဂ္ဂဟော။>
    text <၁၁၄၃>
      text <တယာ သုဒန္တေန အဝဋ္ဌိတေန ဟိ၊ ဟယေန ယောဂ္ဂါစရိယောဝ ဥဇ္ဇုနာ။>
      text <ပဟောမိ မဂ္ဂံ ပဋိပဇ္ဇိတုံ သိဝံ၊ စိတ္တာနုရက္ခီဟိ သဒာ နိသေဝိတံ။>
    text <၁၁၄၄>
      text <အာရမ္မဏေ တံ ဗလသာ နိဗန္ဓိသံ၊ နာဂံဝ ထမ္ဘမှိ ဒဠှာယ ရဇ္ဇုယာ။>
      text <တံ မေ သုဂုတ္တံ သတိယာ သုဘာဝိတံ၊ အနိဿိတံ သဗ္ဗဘဝေသု ဟေဟိသိ။>
    text <၁၁၄၅>
      text <ပညာယ ဆေတွာ ဝိပထာနုသာရိနံ၊ ယောဂေန နိဂ္ဂယှ ပထေ နိဝေသိယ။>
      text <ဒိသွာ သမုဒယံ ဝိဘဝဉ္စ သမ္ဘဝံ၊ ဒာယာဒကော ဟေဟိသိ အဂ္ဂဝါဒိနော။>
    text <၁၁၄၆>
      text <စတုဗ္ဗိပလ္လာသဝသံ အဓိဋ္ဌိတံ၊ ဂါမဏ္ဍလံဝ ပရိနေသိ စိတ္တ မံ။>
      text <နနု သံယောဇနဗန္ဓနစ္ဆိဒံ၊ သံသေဝသေ ကာရုဏိကံ မဟာမုနိံ။>
    text <၁၁၄၇>
      text <မိဂေါ ယထာ သေရိ သုစိတ္တကာနနေ၊ ရမ္မံ ဂိရိံ ပါဝုသအဗ္ဘမာလိနိံ။>
      text <အနာကုလေ တတ္ထ နဂေ ရမိဿံ၊ အသံသယံ စိတ္တ ပရာ ဘဝိဿသိ။>
    text <၁၁၄၈>
      text <ယေ တုယှ ဆန္ဒေန ဝသေန ဝတ္တိနော၊ နရာ စ နာရီ စ အနုဘောန္တိ ယံ သုခံ။>
      text <အဝိဒ္ဒသူ မာရဝသာနုဝတ္တိနော၊ ဘဝါဘိနန္ဒီ တဝ စိတ္တ သာဝကာတိ။>
      text <ပညာသမှိ နိပါတမှိ၊ ဧကော တာလပုဋော သုစိ။>
      text <ဂါထာယော တတ္ထ ပညာသ၊ ပုန ပဉ္စ စ ဥတ္တရီတိ။>
    stand <။ တာလပုဋော ထေရော။>
    stand <ပညာသနိပါတော နိဋ္ဌိတော။>
    text <တတြုဒ္ဒာနံ>
