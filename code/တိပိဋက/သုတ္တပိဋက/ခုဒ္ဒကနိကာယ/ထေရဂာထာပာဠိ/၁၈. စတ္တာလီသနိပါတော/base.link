text <၁၈။ စတ္တာလီသနိပါတော>
  text <၁။ မဟာကဿပတ္ထေရဂါထာ>
    text <၁၀၅၄>
      text <န ဂဏေန ပုရက္ခတော စရေ၊ ဝိမနော ဟောတိ သမာဓိ ဒုလ္လဘော။>
      text <နာနာဇနသင်္ဂဟော ဒုခေါ၊ ဣတိ ဒိသွာန ဂဏံ န ရောစယေ။>
    text <၁၀၅၅>
      text <န ကုလာနိ ဥပဗ္ဗဇေ မုနိ၊ ဝိမနော ဟောတိ သမာဓိ ဒုလ္လဘော။>
      text <သော ဥဿုက္ကော ရသာနုဂိဒ္ဓေါ၊ အတ္ထံ ရိဉ္စတိ ယော သုခါဝဟော။>
    text <၁၀၅၆>
      text <ပင်္ကောတိ ဟိ နံ အဝေဒယုံ၊ ယာယံ ဝန္ဒနပူဇနာ ကုလေသု။>
      text <သုခုမံ သလ္လ ဒုရုဗ္ဗဟံ၊ သက္ကာရော ကာပုရိသေန ဒုဇ္ဇဟော။>
    text <၁၀၅၇>
      text <သေနာသနမှာ ဩရုယှ၊ နဂရံ ပိဏ္ဍာယ ပါဝိသိံ။>
      text <ဘုဉ္ဇန္တံ ပုရိသံ ကုဋ္ဌိံ၊ သက္ကစ္စံ တံ ဥပဋ္ဌဟိံ။>
    text <၁၀၅၈>
      text <သော မေ ပက္ကေန ဟတ္ထေန၊ အာလောပံ ဥပနာမယိ။>
      text <အာလောပံ ပက္ခိပန္တဿ၊ အင်္ဂုလိ စေတ္ထ ဆိဇ္ဇထ။>
    text <၁၀၅၉>
      text <ကုဋ္ဋမူလဉ္စ နိဿာယ၊ အာလောပံ တံ အဘုဉ္ဇိသံ။>
      text <ဘုဉ္ဇမာနေ ဝါ ဘုတ္တေ ဝါ၊ ဇေဂုစ္ဆံ မေ န ဝိဇ္ဇတိ။>
    text <၁၀၆၀>
      text <ဥတ္တိဋ္ဌပိဏ္ဍော အာဟာရော၊ ပူတိမုတ္တဉ္စ ဩသဓံ။>
      text <သေနာသနံ ရုက္ခမူလံ၊ ပံသုကူလဉ္စ စီဝရံ။>
      text <ယဿေတေ အဘိသမ္ဘုတွာ၊ သ ဝေ စာတုဒ္ဒိသော နရော။>
    text <၁၀၆၁>
      text <ယတ္ထ ဧကေ ဝိဟညန္တိ၊ အာရုဟန္တာ သိလုစ္စယံ။>
      text <တဿ ဗုဒ္ဓဿ ဒာယာဒော၊ သမ္ပဇာနော ပတိဿတော။>
      text <ဣဒ္ဓိဗလေနုပတ္ထဒ္ဓေါ၊ ကဿပေါ အဘိရူဟတိ။>
    text <၁၀၆၂>
      text <ပိဏ္ဍပါတပဋိက္ကန္တော၊ သေလမာရုယှ ကဿပေါ။>
      text <ဈာယတိ အနုပါဒာနော၊ ပဟီနဘယဘေရဝေါ။>
    text <၁၀၆၃>
      text <ပိဏ္ဍပါတပဋိက္ကန္တော၊ သေလမာရုယှ ကဿပေါ။>
      text <ဈာယတိ အနုပါဒာနော၊ ဍယှမာနေသု နိဗ္ဗုတော။>
    text <၁၀၆၄>
      text <ပိဏ္ဍပါတပဋိက္ကန္တော၊ သေလမာရုယှ ကဿပေါ။>
      text <ဈာယတိ အနုပါဒာနော၊ ကတကိစ္စော အနာသဝေါ။>
    text <၁၀၆၅>
      text <ကရေရိမာလာဝိတတာ၊ ဘူမိဘာဂါ မနောရမာ။>
      text <ကုဉ္ဇရာဘိရုဒာ ရမ္မာ၊ တေ သေလာ ရမယန္တိ မံ။>
    text <၁၀၆၆>
      text <နီလဗ္ဘဝဏ္ဏာ ရုစိရာ၊ ဝါရိသီတာ သုစိန္ဓရာ။>
      text <ဣန္ဒဂေါပကသဉ္ဆန္နာ၊ တေ သေလာ ရမယန္တိ မံ။>
    text <၁၀၆၇>
      text <နီလဗ္ဘကူဋသဒိသာ၊ ကူဋာဂါရဝရူပမာ။>
      text <ဝါရဏာဘိရုဒာ ရမ္မာ၊ တေ သေလာ ရမယန္တိ မံ။>
    text <၁၀၆၈>
      text <အဘိဝုဋ္ဌာ ရမ္မတလာ၊ နဂါ ဣသိဘိ သေဝိတာ။>
      text <အဗ္ဘုန္နဒိတာ သိခီဟိ၊ တေ သေလာ ရမယန္တိ မံ။>
    text <၁၀၆၉>
      text <အလံ ဈာယိတုကာမဿ၊ ပဟိတတ္တဿ မေ သတော။>
      text <အလံ မေ အတ္ထကာမဿ၊ ပဟိတတ္တဿ ဘိက္ခုနော။>
    text <၁၀၇၀>
      text <အလံ မေ ဖာသုကာမဿ၊ ပဟိတတ္တဿ ဘိက္ခုနော။>
      text <အလံ မေ ယောဂကာမဿ၊ ပဟိတတ္တဿ တာဒိနော။>
    text <၁၀၇၁>
      text <ဥမာပုပ္ဖေန သမာနာ၊ ဂဂနာဝဗ္ဘဆာဒိတာ။>
      text <နာနာဒိဇဂဏာကိဏ္ဏာ၊ တေ သေလာ ရမယန္တိ မံ။>
    text <၁၀၇၂>
      text <အနာကိဏ္ဏာ ဂဟဋ္ဌေဟိ၊ မိဂသင်္ဃနိသေဝိတာ။>
      text <နာနာဒိဇဂဏာကိဏ္ဏာ၊ တေ သေလာ ရမယန္တိ မံ။>
    text <၁၀၇၃>
      text <အစ္ဆောဒိကာ ပုထုသိလာ၊ ဂေါနင်္ဂုလမိဂါယုတာ။>
      text <အမ္ဗုသေဝါလသဉ္ဆန္နာ၊ တေ သေလာ ရမယန္တိ မံ။>
    text <၁၀၇၄>
      text <န ပဉ္စင်္ဂိကေန တုရိယေန၊ ရတိ မေ ဟောတိ တာဒိသီ။>
      text <ယထာ ဧကဂ္ဂစိတ္တဿ၊ သမ္မာ ဓမ္မံ ဝိပဿတော။>
    text <၁၀၇၅>
      text <ကမ္မံ ဗဟုကံ န ကာရယေ၊ ပရိဝဇ္ဇေယျ ဇနံ န ဥယျမေ။>
      text <ဥဿုက္ကော သော ရသာနုဂိဒ္ဓေါ၊ အတ္ထံ ရိဉ္စတိ ယော သုခါဝဟော။>
    text <၁၀၇၆>
      text <ကမ္မံ ဗဟုကံ န ကာရယေ၊ ပရိဝဇ္ဇေယျ အနတ္တနေယျမေတံ။>
      text <ကိစ္ဆတိ ကာယော ကိလမတိ၊ ဒုက္ခိတော သော သမထံ န ဝိန္ဒတိ။>
    text <၁၀၇၇>
      text <ဩဋ္ဌပ္ပဟတမတ္တေန၊ အတ္တာနမ္ပိ န ပဿတိ။>
      text <ပတ္ထဒ္ဓဂီဝေါ စရတိ၊ အဟံ သေယျောတိ မညတိ။>
    text <၁၀၇၈>
      text <အသေယျော သေယျသမာနံ၊ ဗာလော မညတိ အတ္တာနံ။>
      text <န တံ ဝိညူ ပသံသန္တိ၊ ပတ္ထဒ္ဓမာနသံ နရံ။>
    text <၁၀၇၉>
      text <ယော စ သေယျောဟမသ္မီတိ၊ နာဟံ သေယျောတိ ဝါ ပန။>
      text <ဟီနော တံသဒိသော ဝါတိ၊ ဝိဓာသု န ဝိကမ္ပတိ။>
    text <၁၀၈၀>
      text <ပညဝန္တံ တထာ တာဒိံ၊ သီလေသု သုသမာဟိတံ။>
      text <စေတောသမထမနုတ္တံ၊ တဉ္စေ ဝိညူ ပသံသရေ။>
    text <၁၀၈၁>
      text <ယဿ သဗြဟ္မစာရီသု၊ ဂါရဝေါ နူပလဗ္ဘတိ။>
      text <အာရကာ ဟောတိ သဒ္ဓမ္မာ၊ နဘတော ပုထဝီ ယထာ။>
    text <၁၀၈၂>
      text <ယေသဉ္စ ဟိရိ ဩတ္တပ္ပံ၊ သဒာ သမ္မာ ဥပဋ္ဌိတံ။>
      text <ဝိရူဠှဗြဟ္မစရိယာ တေ၊ တေသံ ခီဏာ ပုနဗ္ဘဝါ။>
    text <၁၀၈၃>
      text <ဥဒ္ဓတော စပလော ဘိက္ခု၊ ပံသုကူလေန ပါရုတော။>
      text <ကပီဝ သီဟစမ္မေန၊ န သော တေနုပသောဘတိ။>
    text <၁၀၈၄>
      text <အနုဒ္ဓတော အစပလော၊ နိပကော သံဝုတိန္ဒြိယော။>
      text <သောဘတိ ပံသုကူလေန၊ သီဟောဝ ဂိရိဂဗ္ဘရေ။>
    text <၁၀၈၅>
      text <ဧတေ သမ္ဗဟုလာ ဒေဝါ၊ ဣဒ္ဓိမန္တော ယသဿိနော။>
      text <ဒသဒေဝသဟဿာနိ၊ သဗ္ဗေ တေ ဗြဟ္မကာယိကာ။>
    text <၁၀၈၆>
      text <ဓမ္မသေနာပတိံ ဝီရံ၊ မဟာဈာယိံ သမာဟိတံ။>
      text <သာရိပုတ္တံ နမဿန္တာ၊ တိဋ္ဌန္တိ ပဉ္ဇလီကတာ။>
    text <၁၀၈၇>
      text <နမော တေ ပုရိသာဇည၊ နမော တေ ပုရိသုတ္တမ။>
      text <ယဿ တေ နာဘိဇာနာမ၊ ယမ္ပိ နိဿာယ ဈာယတိ။>
    text <၁၀၈၈>
      text <အစ္ဆေရံ ဝတ ဗုဒ္ဓါနံ၊ ဂမ္ဘီရော ဂေါစရော သကော။>
      text <ယေ မယံ နာဘိဇာနာမ၊ ဝါလဝေဓိသမာဂတာ။>
    text <၁၀၈၉>
      text <တံ တထာ ဒေဝကာယေဟိ၊ ပူဇိတံ ပူဇနာရဟံ။>
      text <သာရိပုတ္တံ တဒာ ဒိသွာ၊ ကပ္ပိနဿ သိတံ အဟု။>
    text <၁၀၉၀>
      text <ယာဝတာ ဗုဒ္ဓခေတ္တမှိ၊ ဌပယိတွာ မဟာမုနိံ။>
      text <ဓုတဂုဏေ ဝိသိဋ္ဌောဟံ၊ သဒိသော မေ န ဝိဇ္ဇတိ။>
    text <၁၀၉၁>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ နတ္ထိ ဒာနိ ပုနဗ္ဘဝေါ။>
    text <၁၀၉၂>
      text <န စီဝရေ န သယနေ၊ ဘောဇနေ နုပလိမ္ပတိ။>
      text <ဂေါတမော အနပ္ပမေယျော၊ မုဠာလပုပ္ဖံ ဝိမလံဝ။>
      text <အမ္ဗုနာ နေက္ခမ္မနိန္နော၊ တိဘဝါဘိနိဿဋော။>
    text <၁၀၉၃>
      text <သတိပဋ္ဌာနဂီဝေါ သော၊ သဒ္ဓါဟတ္ထော မဟာမုနိ။>
      text <ပညာသီသော မဟာဉာဏီ၊ သဒာ စရတိ နိဗ္ဗုတောတိ။>
      text <စတ္တာလီသနိပါတမှိ၊ မဟာကဿပသဝှယော။>
      text <ဧကောဝ ထေရော ဂါထာယော၊ စတ္တာသီလ ဒုဝေပိ စာတိ။>
    stand <။ မဟာကဿပေါ ထေရော။>
    stand <စတ္တာလီသနိပါတော နိဋ္ဌိတော။>
    text <တတြုဒ္ဒာနံ>
