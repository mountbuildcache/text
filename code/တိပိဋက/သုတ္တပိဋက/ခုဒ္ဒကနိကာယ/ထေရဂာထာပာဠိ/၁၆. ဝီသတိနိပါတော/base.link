text <၁၆။ ဝီသတိနိပါတော>
  text <၁။ အဓိမုတ္တတ္ထေရဂါထာ>
    text <၇၀၅>
      text <ယညတ္ထံ ဝါ ဓနတ္ထံ ဝါ၊ ယေ ဟနာမ မယံ ပုရေ။>
      text <အဝသေသံ ဘယံ ဟောတိ၊ ဝေဓန္တိ ဝိလပန္တိ စ။>
    text <၇၀၆>
      text <တဿ တေ နတ္ထိ ဘီတတ္တံ၊ ဘိယျော ဝဏ္ဏော ပသီဒတိ။>
      text <ကသ္မာ န ပရိဒေဝေသိ၊ ဧဝရူပေ မဟဗ္ဘယေ။>
    text <၇၀၇>
      text <နတ္ထိ စေတသိကံ ဒုက္ခံ၊ အနပေက္ခဿ ဂါမဏိ။>
      text <အတိက္ကန္တာ ဘယာ သဗ္ဗေ၊ ခီဏသံယောဇနဿ ဝေ။>
    text <၇၀၈>
      text <ခီဏာယ ဘဝနေတ္တိယာ၊ ဒိဋ္ဌေ ဓမ္မေ ယထာတထေ။>
      text <န ဘယံ မရဏေ ဟောတိ၊ ဘာရနိက္ခေပနေ ယထာ။>
    text <၇၀၉>
      text <သုစိဏ္ဏံ ဗြဟ္မစရိယံ မေ၊ မဂ္ဂေါ စာပိ သုဘာဝိတော။>
      text <မရဏေ မေ ဘယံ နတ္ထိ၊ ရောဂါနမိဝ သင်္ခယေ။>
    text <၇၁၀>
      text <သုစိဏ္ဏံ ဗြဟ္မစရိယံ မေ၊ မဂ္ဂေါ စာပိ သုဘာဝိတော။>
      text <နိရဿာဒာ ဘဝါ ဒိဋ္ဌာ၊ ဝိသံ ပိတွာဝ ဆဍ္ဍိတံ။>
    text <၇၁၁>
      text <ပါရဂူ အနုပါဒာနော၊ ကတကိစ္စော အနာသဝေါ။>
      text <တုဋ္ဌော အာယုက္ခယာ ဟောတိ၊ မုတ္တော အာဃာတနာ ယထာ။>
    text <၇၁၂>
      text <ဥတ္တမံ ဓမ္မတံ ပတ္တော၊ သဗ္ဗလောကေ အနတ္ထိကော။>
      text <အာဒိတ္တာဝ ဃရာ မုတ္တော၊ မရဏသ္မိံ န သောစတိ။>
    text <၇၁၃>
      text <ယဒတ္ထိ သင်္ဂတံ ကိဉ္စိ၊ ဘဝေါ ဝါ ယတ္ထ လဗ္ဘတိ။>
      text <သဗ္ဗံ အနိဿရံ ဧတံ၊ ဣတိ ဝုတ္တံ မဟေသိနာ။>
    text <၇၁၄>
      text <ယော တံ တထာ ပဇာနာတိ၊ ယထာ ဗုဒ္ဓေန ဒေသိတံ။>
      text <န ဂဏှာတိ ဘဝံ ကိဉ္စိ၊ သုတတ္တံဝ အယောဂုဠံ။>
    text <၇၁၅>
      text <န မေ ဟောတိ အဟောသိန္တိ၊ ဘဝိဿန္တိ န ဟောတိ မေ။>
      text <သင်္ခါရာ ဝိဂမိဿန္တိ၊ တတ္ထ ကာ ပရိဒေဝနာ။>
    text <၇၁၆>
      text <သုဒ္ဓံ ဓမ္မသမုပ္ပါဒံ၊ သုဒ္ဓံ သင်္ခါရသန္တတိံ။>
      text <ပဿန္တဿ ယထာဘူတံ၊ န ဘယံ ဟောတိ ဂါမဏိ။>
    text <၇၁၇>
      text <တိဏကဋ္ဌသမံ လောကံ၊ ယဒာ ပညာယ ပဿတိ။>
      text <မမတ္တံ သော အသံဝိန္ဒံ၊ နတ္ထိ မေတိ န သောစတိ။>
    text <၇၁၈>
      text <ဥက္ကဏ္ဌာမိ သရီရေန၊ ဘဝေနမှိ အနတ္ထိကော။>
      text <သောယံ ဘိဇ္ဇိဿတိ ကာယော၊ အညော စ န ဘဝိဿတိ။>
    text <၇၁၉>
      text <ယံ ဝေါ ကိစ္စံ သရီရေန၊ တံ ကရောထ ယဒိစ္ဆထ။>
      text <န မေ တပ္ပစ္စယာ တတ္ထ၊ ဒောသော ပေမဉ္စ ဟေဟိတိ။>
    text <၇၂၀>
      text <တဿ တံ ဝစနံ သုတွာ၊ အဗ္ဘုတံ လောမဟံသနံ။>
      text <သတ္ထာနိ နိက္ခိပိတွာန၊ မာဏဝါ ဧတဒဗြဝုံ။>
    text <၇၂၁>
      text <ကိံ ဘဒန္တေ ကရိတွာန၊ ကော ဝါ အာစရိယော တဝ။>
      text <ကဿ သာသနမာဂမ္မ၊ လဗ္ဘတေ တံ အသောကတာ။>
    text <၇၂၂>
      text <သဗ္ဗညူ သဗ္ဗဒဿာဝီ၊ ဇိနော အာစရိယော မမ။>
      text <မဟာကာရုဏိကော သတ္ထာ၊ သဗ္ဗလောကတိကိစ္ဆကော။>
    text <၇၂၃>
      text <တေနာယံ ဒေသိတော ဓမ္မော၊ ခယဂါမီ အနုတ္တရော။>
      text <တဿ သာသနမာဂမ္မ၊ လဗ္ဘတေ တံ အသောကတာ။>
    text <၇၂၄>
      text <သုတွာန စောရာ ဣသိနော သုဘာသိတံ၊ နိက္ခိပ္ပ သတ္ထာနိ စ အာဝုဓာနိ စ။>
      text <တမှာ စ ကမ္မာ ဝိရမိံသု ဧကေ၊ ဧကေ စ ပဗ္ဗဇ္ဇမရောစယိံသု။>
    text <၇၂၅>
      text <တေ ပဗ္ဗဇိတွာ သုဂတဿ သာသနေ၊ ဘာဝေတွ ဗောဇ္ဈင်္ဂဗလာနိ ပဏ္ဍိတာ။>
      text <ဥဒဂ္ဂစိတ္တာ သုမနာ ကတိန္ဒြိယာ၊ ဖုသိံသု နိဗ္ဗာနပဒံ အသင်္ခတန္တိ။>
    stand <။အဓိမုတ္တော ထေရော။>
  text <၂။ ပါရာပရိယတ္ထေရဂါထာ>
    text <၇၂၆>
      text <သမဏဿ အဟု စိန္တာ၊ ပါရာပရိယဿ ဘိက္ခုနော။>
      text <ဧကကဿ နိသိန္နဿ၊ ပဝိဝိတ္တဿ ဈာယိနော။>
    text <၇၂၇>
      text <ကိမာနုပုဗ္ဗံ ပုရိသော၊ ကိံ ဝတံ ကိံ သမာစာရံ။>
      text <အတ္တနော ကိစ္စကာရီဿ၊ န စ ကဉ္စိ ဝိဟေဌယေ။>
    text <၇၂၈>
      text <ဣန္ဒြိယာနိ မနုဿာနံ၊ ဟိတာယ အဟိတာယ စ။>
      text <အရက္ခိတာနိ အဟိတာယ၊ ရက္ခိတာနိ ဟိတာယ စ။>
    text <၇၂၉>
      text <ဣန္ဒြိယာနေဝ သာရက္ခံ၊ ဣန္ဒြိယာနိ စ ဂေါပယံ။>
      text <အတ္တနော ကိစ္စကာရီဿ၊ န စ ကဉ္စိ ဝိဟေဌယေ။>
    text <၇၃၀>
      text <စက္ခုန္ဒြိယံ စေ ရူပေသု၊ ဂစ္ဆန္တံ အနိဝါရယံ။>
      text <အနာဒီနဝဒဿာဝီ၊ သော ဒုက္ခါ န ဟိ မုစ္စတိ။>
    text <၇၃၁>
      text <သောတိန္ဒြိယံ စေ သဒ္ဒေသု၊ ဂစ္ဆန္တံ အနိဝါရယံ။>
      text <အနာဒီနဝဒဿာဝီ၊ သော ဒုက္ခါ န ဟိ မုစ္စတိ။>
    text <၇၃၂>
      text <အနိဿရဏဒဿာဝီ၊ ဂန္ဓေ စေ ပဋိသေဝတိ။>
      text <န သော မုစ္စတိ ဒုက္ခမှာ၊ ဂန္ဓေသု အဓိမုစ္ဆိတော။>
    text <၇၃၃>
      text <အမ္ဗိလံ မဓုရဂ္ဂဉ္စ၊ တိတ္တကဂ္ဂမနုဿရံ။>
      text <ရသတဏှာယ ဂဓိတော၊ ဟဒယံ နာဝဗုဇ္ဈတိ။>
    text <၇၃၄>
      text <သုဘာနျပ္ပဋိကူလာနိ၊ ဖောဋ္ဌဗ္ဗာနိ အနုဿရံ။>
      text <ရတ္တော ရာဂါဓိကရဏံ၊ ဝိဝိဓံ ဝိန္ဒတေ ဒုခံ။>
    text <၇၃၅>
      text <မနံ စေတေဟိ ဓမ္မေဟိ၊ ယော န သက္ကောတိ ရက္ခိတုံ။>
      text <တတော နံ ဒုက္ခမနွေတိ၊ သဗ္ဗေဟေတေဟိ ပဉ္စဟိ။>
    text <၇၃၆>
      text <ပုဗ္ဗလောဟိတသမ္ပုဏ္ဏံ၊ ဗဟုဿ ကုဏပဿ စ။>
      text <နရဝီရကတံ ဝဂ္ဂုံ၊ သမုဂ္ဂမိဝ စိတ္တိတံ။>
    text <၇၃၇>
      text <ကဋုကံ မဓုရဿာဒံ၊ ပိယနိဗန္ဓနံ ဒုခံ။>
      text <ခုရံဝ မဓုနာ လိတ္တံ၊ ဥလ္လိဟံ နာဝဗုဇ္ဈတိ။>
    text <၇၃၈>
      text <ဣတ္ထိရူပေ ဣတ္ထိသရေ၊ ဖောဋ္ဌဗ္ဗေပိ စ ဣတ္ထိယာ။>
      text <ဣတ္ထိဂန္ဓေသု သာရတ္တော၊ ဝိဝိဓံ ဝိန္ဒတေ ဒုခံ။>
    text <၇၃၉>
      text <ဣတ္ထိသောတာနိ သဗ္ဗာနိ၊ သန္ဒန္တိ ပဉ္စ ပဉ္စသု။>
      text <တေသမာဝရဏံ ကာတုံ၊ ယော သက္ကောတိ ဝီရိယဝါ။>
    text <၇၄၀>
      text <သော အတ္ထဝါ သော ဓမ္မဋ္ဌော၊ သော ဒက္ခေါ သော ဝိစက္ခဏော။>
      text <ကရေယျ ရမမာနောပိ၊ ကိစ္စံ ဓမ္မတ္ထသံဟိတံ။>
    text <၇၄၁>
      text <အထော သီဒတိ သညုတ္တံ၊ ဝဇ္ဇေ ကိစ္စံ နိရတ္ထကံ။>
      text <န တံ ကိစ္စန္တိ မညိတွာ၊ အပ္ပမတ္တော ဝိစက္ခဏော။>
    text <၇၄၂>
      text <ယဉ္စ အတ္ထေန သညုတ္တံ၊ ယာ စ ဓမ္မဂတာ ရတိ။>
      text <တံ သမာဒာယ ဝတ္တေထ၊ သာ ဟိ ဝေ ဥတ္တမာ ရတိ။>
    text <၇၄၃>
      text <ဥစ္စာဝစေဟုပါယေဟိ၊ ပရေသမဘိဇိဂီသတိ။>
      text <ဟန္တွာ ဝဓိတွာ အထ သောစယိတွာ၊ အာလောပတိ သာဟသာ ယော ပရေသံ။>
    text <၇၄၄>
      text <တစ္ဆန္တော အာဏိယာ အာဏိံ၊ နိဟန္တိ ဗလဝါ ယထာ။>
      text <ဣန္ဒြိယာနိန္ဒြိယေဟေဝ၊ နိဟန္တိ ကုသလော တထာ။>
    text <၇၄၅>
      text <သဒ္ဓံ ဝီရိယံ သမာဓိဉ္စ၊ သတိပညဉ္စ ဘာဝယံ။>
      text <ပဉ္စ ပဉ္စဟိ ဟန္တွာန၊ အနီဃော ယာတိ ဗြာဟ္မဏော။>
    text <၇၄၆>
      text <သော အတ္ထဝါ သော ဓမ္မဋ္ဌော၊ ကတွာ ဝါကျာနုသာသနိံ။>
      text <သဗ္ဗေန သဗ္ဗံ ဗုဒ္ဓဿ၊ သော နရော သုခမေဓတီတိ။>
    stand <။ပါရာပရိယော ထေရော။>
  text <၃။ တေလကာနိတ္ထေရဂါထာ>
    text <၇၄၇>
      text <စိရရတ္တံ ဝတာတာပီ၊ ဓမ္မံ အနုဝိစိန္တယံ။>
      text <သမံ စိတ္တဿ နာလတ္ထံ၊ ပုစ္ဆံ သမဏဗြာဟ္မဏေ။>
    text <၇၄၈>
      text <ကော သော ပါရင်္ဂတော လောကေ၊ ကော ပတ္တော အမတောဂဓံ။>
      text <ကဿ ဓမ္မံ ပဋိစ္ဆာမိ၊ ပရမတ္ထဝိဇာနနံ။>
    text <၇၄၉>
      text <အန္တောဝင်္ကဂတော အာသိ၊ မစ္ဆောဝ ဃသမာမိသံ။>
      text <ဗဒ္ဓေါ မဟိန္ဒပါသေန၊ ဝေပစိတျသုရော ယထာ။>
    text <၇၅၀>
      text <အဉ္ဆာမိ နံ န မုဉ္စာမိ၊ အသ္မာ သောကပရိဒ္ဒဝါ။>
      text <ကော မေ ဗန္ဓံ မုဉ္စံ လောကေ၊ သမ္ဗောဓိံ ဝေဒယိဿတိ။>
    text <၇၅၁>
      text <သမဏံ ဗြာဟ္မဏံ ဝါ ကံ၊ အာဒိသန္တံ ပဘင်္ဂုနံ။>
      text <ကဿ ဓမ္မံ ပဋိစ္ဆာမိ၊ ဇရာမစ္စုပဝါဟနံ။>
    text <၇၅၂>
      text <ဝိစိကိစ္ဆာကင်္ခါဂန္ထိတံ၊ သာရမ္ဘဗလသညုတံ။>
      text <ကောဓပ္ပတ္တမနတ္ထဒ္ဓံ၊ အဘိဇပ္ပပ္ပဒာရဏံ။>
    text <၇၅၃>
      text <တဏှာဓနုသမုဋ္ဌာနံ၊ ဒွေ စ ပန္နရသာယုတံ။>
      text <ပဿ ဩရသိကံ ဗာဠှံ၊ ဘေတွာန ယဒိ တိဋ္ဌတိ။>
    text <၇၅၄>
      text <အနုဒိဋ္ဌီနံ အပ္ပဟာနံ၊ သင်္ကပ္ပပရတေဇိတံ။>
      text <တေန ဝိဒ္ဓေါ ပဝေဓာမိ၊ ပတ္တံဝ မာလုတေရိတံ။>
    text <၇၅၅>
      text <အဇ္ဈတ္တံ မေ သမုဋ္ဌာယ၊ ခိပ္ပံ ပစ္စတိ မာမကံ။>
      text <ဆဖဿာယတနီ ကာယော၊ ယတ္ထ သရတိ သဗ္ဗဒာ။>
    text <၇၅၆>
      text <တံ န ပဿာမိ တေကိစ္ဆံ၊ ယော မေတံ သလ္လမုဒ္ဓရေ။>
      text <နာနာရဇ္ဇေန သတ္ထေန၊ နာညေန ဝိစိကိစ္ဆိတံ။>
    text <၇၅၇>
      text <ကော မေ အသတ္ထော အဝဏော၊ သလ္လမဗ္ဘန္တရပဿယံ။>
      text <အဟိံသံ သဗ္ဗဂတ္တာနိ၊ သလ္လံ မေ ဥဒ္ဓရိဿတိ။>
    text <၇၅၈>
      text <ဓမ္မပ္ပတိ ဟိ သော သေဋ္ဌော၊ ဝိသဒောသပ္ပဝါဟကော။>
      text <ဂမ္ဘီရေ ပတိတဿ မေ၊ ထလံ ပါဏိဉ္စ ဒဿယေ။>
    text <၇၅၉>
      text <ရဟဒေဟမသ္မိ ဩဂါဠှော၊ အဟာရိယရဇမတ္တိကေ။>
      text <မာယာဥသူယသာရမ္ဘ၊ ထိနမိဒ္ဓမပတ္ထဋေ။>
    text <၇၆၀>
      text <ဥဒ္ဓစ္စမေဃထနိတံ၊ သံယောဇနဝလာဟကံ။>
      text <ဝါဟာ ဝဟန္တိ ကုဒ္ဒိဋ္ဌိံ၊ သင်္ကပ္ပါ ရာဂနိဿိတာ။>
    text <၇၆၁>
      text <သဝန္တိ သဗ္ဗဓိ သောတာ၊ လတာ ဥဗ္ဘိဇ္ဇ တိဋ္ဌတိ။>
      text <တေ သောတေ ကော နိဝါရေယျ၊ တံ လတံ ကော ဟိ ဆေစ္ဆတိ။>
    text <၇၆၂>
      text <ဝေလံ ကရောထ ဘဒ္ဒန္တေ၊ သောတာနံ သန္နိဝါရဏံ။>
      text <မာ တေ မနောမယော သောတော၊ ရုက္ခံဝ သဟသာ လုဝေ။>
    text <၇၆၃>
      text <ဧဝံ မေ ဘယဇာတဿ၊ အပါရာ ပါရမေသတော။>
      text <တာဏော ပညာဝုဓော သတ္ထာ၊ ဣသိသင်္ဃနိသေဝိတော။>
    text <၇၆၄>
      text <သောပါဏံ သုဂတံ သုဒ္ဓံ၊ ဓမ္မသာရမယံ ဒဠှံ။>
      text <ပါဒာသိ ဝုယှမာနဿ၊ မာ ဘာယီတိ စ မဗြဝိ။>
    text <၇၆၅>
      text <သတိပဋ္ဌာနပါသာဒံ၊ အာရုယှ ပစ္စဝေက္ခိသံ။>
      text <ယံ တံ ပုဗ္ဗေ အမညိဿံ၊ သက္ကာယာဘိရတံ ပဇံ။>
    text <၇၆၆>
      text <ယဒာ စ မဂ္ဂမဒ္ဒက္ခိံ၊ နာဝါယ အဘိရူဟနံ။>
      text <အနဓိဋ္ဌာယ အတ္တာနံ၊ တိတ္ထမဒ္ဒက္ခိမုတ္တမံ။>
    text <၇၆၇>
      text <သလ္လံ အတ္တသမုဋ္ဌာနံ၊ ဘဝနေတ္တိပ္ပဘာဝိတံ။>
      text <ဧတေသံ အပ္ပဝတ္တာယ၊ ဒေသေသိ မဂ္ဂမုတ္တမံ။>
    text <၇၆၈>
      text <ဒီဃရတ္တာနုသယိတံ၊ စိရရတ္တမဓိဋ္ဌိတံ။>
      text <ဗုဒ္ဓေါ မေပါနုဒီ ဂန္ထံ၊ ဝိသဒောသပ္ပဝါဟနောတိ။>
    stand <။တေလကာနိ ထေရော။>
  text <၄။ ရဋ္ဌပါလတ္ထေရဂါထာ>
    text <၇၆၉>
      text <ပဿ စိတ္တကတံ ဗိမ္ဗံ၊ အရုကာယံ သမုဿိတံ။>
      text <အာတုရံ ဗဟုသင်္ကပ္ပံ၊ ယဿ နတ္ထိ ဓုဝံ ဌိတိ။>
    text <၇၇၀>
      text <ပဿ စိတ္တကတံ ရူပံ၊ မဏိနာ ကုဏ္ဍလေန စ။>
      text <အဋ္ဌိံ တစေန ဩနဒ္ဓံ၊ သဟ ဝတ္ထေဟိ သောဘတိ။>
    text <၇၇၁>
      text <အလတ္တကကတာ ပါဒာ၊ မုခံ စုဏ္ဏကမက္ခိတံ။>
      text <အလံ ဗာလဿ မောဟာယ၊ နော စ ပါရဂဝေသိနော။>
    text <၇၇၂>
      text <အဋ္ဌပဒကတာ ကေသာ၊ နေတ္တာ အဉ္ဇနမက္ခိတာ။>
      text <အလံ ဗာလဿ မောဟာယ၊ နော စ ပါရဂဝေသိနော။>
    text <၇၇၃>
      text <အဉ္ဇနီဝ နဝါ စိတ္တာ၊ ပူတိကာယော အလင်္ကတော။>
      text <အလံ ဗာလဿ မောဟာယ၊ နော စ ပါရဂဝေသိနော။>
    text <၇၇၄>
      text <ဩဒဟိ မိဂဝေါ ပါသံ၊ နာသဒာ ဝါဂုရံ မိဂေါ။>
      text <ဘုတွာ နိဝါပံ ဂစ္ဆာမ၊ ကန္ဒန္တေ မိဂဗန္ဓကေ။>
    text <၇၇၅>
      text <ဆိန္နော ပါသော မိဂဝဿ၊ နာသဒာ ဝါဂုရံ မိဂေါ။>
      text <ဘုတွာ နိဝါပံ ဂစ္ဆာမ၊ သောစန္တေ မိဂလုဒ္ဒကေ။>
    text <၇၇၆>
      text <ပဿာမိ လောကေ သဓနေ မနုဿေ၊ လဒ္ဓါန ဝိတ္တံ န ဒဒန္တိ မောဟာ။>
      text <လုဒ္ဓါ ဓနံ သန္နိစယံ ကရောန္တိ၊ ဘိယျောဝ ကာမေ အဘိပတ္ထယန္တိ။>
    text <၇၇၇>
      text <ရာဇာ ပသယှပ္ပထဝိံ ဝိဇေတွာ၊ သသာဂရန္တံ မဟိမာဝသန္တော။>
      text <ဩရံ သမုဒ္ဒဿ အတိတ္တရူပေါ၊ ပါရံ သမုဒ္ဒဿပိ ပတ္ထယေထ။>
    text <၇၇၈>
      text <ရာဇာ စ အညေ စ ဗဟူ မနုဿာ၊ အဝီတတဏှာ မရဏံ ဥပေန္တိ။>
      text <ဦနာဝ ဟုတွာန ဇဟန္တိ ဒေဟံ၊ ကာမေဟိ လောကမှိ န ဟတ္ထိ တိတ္တိ။>
    text <၇၇၉>
      text <ကန္ဒန္တိ နံ ဉာတီ ပကိရိယ ကေသေ၊ အဟော ဝတာ နော အမရာတိ စာဟု။>
      text <ဝတ္ထေန နံ ပါရုတံ နီဟရိတွာ၊ စိတံ သမောဓာယ တတော ဍဟန္တိ။>
    text <၇၈၀>
      text <သော ဍယှတိ သူလေဟိ တုဇ္ဇမာနော၊ ဧကေန ဝတ္ထေန ပဟာယ ဘောဂေ။>
      text <န မီယမာနဿ ဘဝန္တိ တာဏာ၊ ဉာတီ စ မိတ္တာ အထ ဝါ သဟာယာ။>
    text <၇၈၁>
      text <ဒာယာဒကာ တဿ ဓနံ ဟရန္တိ၊ သတ္တော ပန ဂစ္ဆတိ ယေန ကမ္မံ။>
      text <န မီယမာနံ ဓနမနွေတိ ကိဉ္စိ၊ ပုတ္တာ စ ဒာရာ စ ဓနဉ္စ ရဋ္ဌံ။>
    text <၇၈၂>
      text <န ဒီဃမာယုံ လဘတေ ဓနေန၊ န စာပိ ဝိတ္တေန ဇရံ ဝိဟန္တိ။>
      text <အပ္ပပ္ပံ ဟိဒံ ဇီဝိတမာဟု ဓီရာ၊ အသဿတံ ဝိပ္ပရိဏာမဓမ္မံ။>
    text <၇၈၃>
      text <အဍ္ဎာ ဒလိဒ္ဒာ စ ဖုသန္တိ ဖဿံ၊ ဗာလော စ ဓီရော စ တထေဝ ဖုဋ္ဌော။>
      text <ဗာလော ဟိ ဗာလျာ ဝဓိတောဝ သေတိ၊ ဓီရော စ နော ဝေဓတိ ဖဿဖုဋ္ဌော။>
    text <၇၈၄>
      text <တသ္မာ ဟိ ပညာဝ ဓနေန သေယျာ၊ ယာယ ဝေါသာနမိဓာဓိဂစ္ဆတိ။>
      text <အဗျောသိတတ္တာ ဟိ ဘဝါဘဝေသု၊ ပါပါနိ ကမ္မာနိ ကရောတိ မောဟာ။>
    text <၇၈၅>
      text <ဥပေတိ ဂဗ္ဘဉ္စ ပရဉ္စ လောကံ၊ သံသာရမာပဇ္ဇ ပရမ္ပရာယ။>
      text <တဿပ္ပပညော အဘိသဒ္ဒဟန္တော၊ ဥပေတိ ဂဗ္ဘဉ္စ ပရဉ္စ လောကံ။>
    text <၇၈၆>
      text <စောရော ယထာ သန္ဓိမုခေ ဂဟီတော၊ သကမ္မုနာ ဟညတိ ပါပဓမ္မော။>
      text <ဧဝံ ပဇာ ပေစ္စ ပရမှိ လောကေ၊ သကမ္မုနာ ဟညတိ ပါပဓမ္မော။>
    text <၇၈၇>
      text <ကာမာ ဟိ စိတြာ မဓုရာ မနောရမာ၊ ဝိရူပရူပေန မထေန္တိ စိတ္တံ။>
      text <အာဒီနဝံ ကာမဂုဏေသု ဒိသွာ၊ တသ္မာ အဟံ ပဗ္ဗဇိတောမှိ ရာဇ။>
    text <၇၈၈>
      text <ဒုမပ္ဖလာနီဝ ပတန္တိ မာဏဝါ၊ ဒဟရာ စ ဝုဍ္ဎာ စ သရီရဘေဒာ။>
      text <ဧတမ္ပိ ဒိသွာ ပဗ္ဗဇိတောမှိ ရာဇ၊ အပဏ္ဏကံ သာမညမေဝ သေယျော။>
    text <၇၈၉>
      text <သဒ္ဓါယာဟံ ပဗ္ဗဇိတော၊ ဥပေတော ဇိနသာသနေ။>
      text <အဝဇ္ဈာ မယှံ ပဗ္ဗဇ္ဇာ၊ အနဏော ဘုဉ္ဇာမိ ဘောဇနံ။>
    text <၇၉၀>
      text <ကာမေ အာဒိတ္တတော ဒိသွာ၊ ဇာတရူပါနိ သတ္ထတော။>
      text <ဂဗ္ဘဝေါက္ကန္တိတော ဒုက္ခံ၊ နိရယေသု မဟဗ္ဘယံ။>
    text <၇၉၁>
      text <ဧတမာဒီနဝံ ဉတွာ၊ သံဝေဂံ အလဘိံ တဒာ။>
      text <သောဟံ ဝိဒ္ဓေါ တဒာ သန္တော၊ သမ္ပတ္တော အာသဝက္ခယံ။>
    text <၇၉၂>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာ။>
    text <၇၉၃>
      text <ယဿတ္ထာယ ပဗ္ဗဇိတော၊ အဂါရသ္မာနဂါရိယံ။>
      text <သော မေ အတ္ထော အနုပ္ပတ္တော၊ သဗ္ဗသံယောဇနက္ခယောတိ။>
    stand <။ ရဋ္ဌပါလော ထေရော။>
  text <၅။ မာလုကျပုတ္တတ္ထေရဂါထာ>
    text <၇၉၄>
      text <ရူပံ ဒိသွာ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၇၉၅>
      text <တဿ ဝဍ္ဎန္တိ ဝေဒနာ၊ အနေကာ ရူပသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၇၉၆>
      text <သဒ္ဒံ သုတွာ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၇၉၇>
      text <တဿ ဝဍ္ဎန္တိ ဝေဒနာ၊ အနေကာ သဒ္ဒသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၇၉၈>
      text <ဂန္ဓံ ဃတွာ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၇၉၉>
      text <တဿ ဝဍ္ဎန္တိ ဝေဒနာ၊ အနေကာ ဂန္ဓသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၈၀၀>
      text <ရသံ ဘောတွာ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၈၀၁>
      text <တဿ ဝဍ္ဎန္တိ ဝေဒနာ၊ အနေကာ ရသသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၈၀၂>
      text <ဖဿံ ဖုဿ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၈၀၃>
      text <တဿ ဝဍ္ဎန္တိ ဝေဒနာ၊ အနေကာ ဖဿသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၈၀၄>
      text <ဓမ္မံ ဉတွာ သတိ မုဋ္ဌာ၊ ပိယံ နိမိတ္တံ မနသိ ကရောတော။>
      text <သာရတ္တစိတ္တော ဝေဒေတိ၊ တဉ္စ အဇ္ဈောဿ တိဋ္ဌတိ။>
    text <၈၀၅>
      text <တဿ ဝဍ္ဎန္တိ ဝေဒနာ၊ အနေကာ ဓမ္မသမ္ဘဝါ။>
      text <အဘိဇ္ဈာ စ ဝိဟေသာ စ၊ စိတ္တမဿူပဟညတိ။>
      text <ဧဝမာစိနတော ဒုက္ခံ၊ အာရာ နိဗ္ဗာန ဝုစ္စတိ။>
    text <၈၀၆>
      text <န သော ရဇ္ဇတိ ရူပေသု၊ ရူပံ ဒိသွာ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၀၇>
      text <ယထာဿ ပဿတော ရူပံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    text <၈၀၈>
      text <န သော ရဇ္ဇတိ သဒ္ဒေသု၊ သဒ္ဒံ သုတွာ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၀၉>
      text <ယထာဿ သုဏတော သဒ္ဒံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    text <၈၁၀>
      text <န သော ရဇ္ဇတိ ဂန္ဓေသု၊ ဂန္ဓံ ဃတွာ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၁၁>
      text <ယထာဿ ဃာယတော ဂန္ဓံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    text <၈၁၂>
      text <န သော ရဇ္ဇတိ ရသေသု၊ ရသံ ဘောတွာ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၁၃>
      text <ယထာဿ သာယရတော ရသံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    text <၈၁၄>
      text <န သော ရဇ္ဇတိ ဖဿေသု၊ ဖဿံ ဖုဿ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၁၅>
      text <ယထာဿ ဖုသတော ဖဿံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    text <၈၁၆>
      text <န သော ရဇ္ဇတိ ဓမ္မေသု၊ ဓမ္မံ ဉတွာ ပတိဿတော။>
      text <ဝိရတ္တစိတ္တော ဝေဒေတိ၊ တဉ္စ နာဇ္ဈောဿ တိဋ္ဌတိ။>
    text <၈၁၇>
      text <ယထာဿ ဝိဇာနတော ဓမ္မံ၊ သေဝတော စာပိ ဝေဒနံ။>
      text <ခီယတိ နောပစီယတိ၊ ဧဝံ သော စရတီ သတော။>
      text <ဧဝံ အပစိနတော ဒုက္ခံ၊ သန္တိကေ နိဗ္ဗာန ဝုစ္စတိ။>
    stand <။ မာလုကျပုတ္တော ထေရော။>
  text <၆။ သေလတ္ထေရဂါထာ>
    text <၈၁၈>
      text <ပရိပုဏ္ဏကာယော သုရုစိ၊ သုဇာတော စာရုဒဿနော။>
      text <သုဝဏ္ဏဝဏ္ဏောသိ ဘဂဝါ၊ သုသုက္ကဒာဌောသိ ဝီရိယဝါ။>
    text <၈၁၉>
      text <နရဿ ဟိ သုဇာတဿ၊ ယေ ဘဝန္တိ ဝိယဉ္ဇနာ။>
      text <သဗ္ဗေ တေ တဝ ကာယသ္မိံ၊ မဟာပုရိသလက္ခဏာ။>
    text <၈၂၀>
      text <ပသန္နနေတ္တော သုမုခေါ၊ ဗြဟာ ဥဇု ပတာပဝါ။>
      text <မဇ္ဈေ သမဏသင်္ဃဿ၊ အာဒိစ္စောဝ ဝိရောစသိ။>
    text <၈၂၁>
      text <ကလျာဏဒဿနော ဘိက္ခု၊ ကဉ္စနသန္နိဘတ္တစော။>
      text <ကိံ တေ သမဏဘာဝေန၊ ဧဝံ ဥတ္တမဝဏ္ဏိနော။>
    text <၈၂၂>
      text <ရာဇာ အရဟသိ ဘဝိတုံ၊ စက္ကဝတ္တီ ရထေသဘော။>
      text <စာတုရန္တော ဝိဇိတာဝီ၊ ဇမ္ဗုသဏ္ဍဿ ဣဿရော။>
    text <၈၂၃>
      text <ခတ္တိယာ ဘောဂီ ရာဇာနော၊ အနုယန္တာ ဘဝန္တိ တေ။>
      text <ရာဇာဘိရာဇာ မနုဇိန္ဒော၊ ရဇ္ဇံ ကာရေဟိ ဂေါတမ။>
    text <၈၂၄>
      text <ရာဇာဟမသ္မိ သေလ၊ သေလာတိ ဘဂဝါ ဓမ္မရာဇာ အနုတ္တရော။>
      text <ဓမ္မေန စက္ကံ ဝတ္တေမိ၊ စက္ကံ အပ္ပဋိဝတ္တိယံ။>
    text <၈၂၅>
      text <သမ္ဗုဒ္ဓေါ ပဋိဇာနာသိ၊ ဣတိ သေလော ဗြာဟ္မဏော ဓမ္မရာဇာ အနုတ္တရော။>
      text <ဓမ္မေန စက္ကံ ဝတ္တေမိ၊ ဣတိ ဘာသထ ဂေါတမ။>
    text <၈၂၆>
      text <ကော နု သေနာပတိ ဘောတော၊ သာဝကော သတ္ထုရနွယော။>
      text <ကော တေတမနုဝတ္တေတိ၊ ဓမ္မစက္ကံ ပဝတ္တိတံ။>
    text <၈၂၇>
      text <မယာ ပဝတ္တိတံ စက္ကံ၊ သေလာတိ ဘဂဝါ ဓမ္မစက္ကံ အနုတ္တရံ။>
      text <သာရိပုတ္တော အနုဝတ္တေတိ၊ အနုဇာတော တထာဂတံ။>
    text <၈၂၈>
      text <အဘိညေယျံ အဘိညာတံ၊ ဘာဝေတဗ္ဗဉ္စ ဘာဝိတံ။>
      text <ပဟာတဗ္ဗံ ပဟီနံ မေ၊ တသ္မာ ဗုဒ္ဓေါသ္မိ ဗြာဟ္မဏ။>
    text <၈၂၉>
      text <ဝိနယဿု မယိ ကင်္ခံ၊ အဓိမုဉ္စဿု ဗြာဟ္မဏ။>
      text <ဒုလ္လဘံ ဒဿနံ ဟောတိ၊ သမ္ဗုဒ္ဓါနံ အဘိဏှသော။>
    text <၈၃၀>
      text <ယေသံ ဝေ ဒုလ္လဘော လောကေ၊ ပါတုဘာဝေါ အဘိဏှသော။>
      text <သောဟံ ဗြာဟ္မဏ ဗုဒ္ဓေါသ္မိ၊ သလ္လကတ္တော အနုတ္တရော။>
    text <၈၃၁>
      text <ဗြဟ္မဘူတော အတိတုလော၊ မာရသေနပ္ပမဒ္ဒနော။>
      text <သဗ္ဗာမိတ္တေ ဝသေ ကတွာ၊ မောဒာမိ အကုတောဘယော။>
    text <၈၃၂>
      text <ဣဒံ ဘောန္တော နိသာမေထ၊ ယထာ ဘာသတိ စက္ခုမာ။>
      text <သလ္လကတ္တော မဟာဝီရော၊ သီဟောဝ နဒတီ ဝနေ။>
    text <၈၃၃>
      text <ဗြဟ္မဘူတံ အတိတုလံ၊ မာရသေနပ္ပမဒ္ဒနံ။>
      text <ကော ဒိသွာ နပ္ပသီဒေယျ၊ အပိ ကဏှာဘိဇာတိကော။>
    text <၈၃၄>
      text <ယော မံ ဣစ္ဆတိ အနွေတု၊ ယော ဝါ နိစ္ဆတိ ဂစ္ဆတု။>
      text <ဣဓာဟံ ပဗ္ဗဇိဿာမိ၊ ဝရပညဿ သန္တိကေ။>
    text <၈၃၅>
      text <ဧတံ စေ ရုစ္စတိ ဘောတော၊ သမ္မာသမ္ဗုဒ္ဓသာသနံ။>
      text <မယမ္ပိ ပဗ္ဗဇိဿာမ၊ ဝရပညဿ သန္တိကေ။>
    text <၈၃၆>
      text <ဗြာဟ္မဏာ တိသတာ ဣမေ၊ ယာစန္တိ ပဉ္ဇလီကတာ။>
      text <ဗြဟ္မစရိယံ စရိဿာမ၊ ဘဂဝါ တဝ သန္တိကေ။>
    text <၈၃၇>
      text <သွာခါတံ ဗြဟ္မစရိယံ၊ သေလာတိ ဘဂဝါ သန္ဒိဋ္ဌိကမကာလိကံ။>
      text <ယတ္ထ အမောဃာ ပဗ္ဗဇ္ဇာ၊ အပ္ပမတ္တဿ သိက္ခတော။>
    text <၈၃၈>
      text <ယံ တံ သရဏမာဂမှ၊ ဣတော အဋ္ဌမေ စက္ခုမ။>
      text <သတ္တရတ္တေန ဘဂဝါ၊ ဒန္တာမှ တဝ သာသနေ။>
    text <၈၃၉>
      text <တုဝံ ဗုဒ္ဓေါ တုဝံ သတ္ထာ၊ တုဝံ မာရာဘိဘူ မုနိ။>
      text <တုဝံ အနုသယေ ဆေတွာ၊ တိဏ္ဏော တာရေသိမံ ပဇံ။>
    text <၈၄၀>
      text <ဥပဓီ တေ သမတိက္ကန္တာ၊ အာသဝါ တေ ပဒာလိတာ။>
      text <သီဟောဝ အနုပါဒာနော၊ ပဟီနဘယဘေရဝေါ။>
    text <၈၄၁>
      text <ဘိက္ခဝေါ တိသတာ ဣမေ၊ တိဋ္ဌန္တိ ပဉ္ဇလီကတာ။>
      text <ပါဒေ ဝီရ ပသာရေဟိ၊ နာဂါ ဝန္ဒန္တု သတ္ထုနောတိ။>
    stand <။ သေလော ထေရော။>
  text <၇။ ကာဠိဂေါဓာပုတ္တဘဒ္ဒိယတ္ထေရဂါထာ>
    text <၈၄၂>
      text <ယာတံ မေ ဟတ္ထိဂီဝါယ၊ သုခုမာ ဝတ္ထာ ပဓာရိတာ။>
      text <သာလီနံ ဩဒနော ဘုတ္တော၊ သုစိမံသူပသေစနော။>
    text <၈၄၃>
      text <သောဇ္ဇ ဘဒ္ဒော သာတတိကော၊ ဥဉ္ဆာပတ္တာဂတေ ရတော။>
      text <ဈာယတိ အနုပါဒာနော၊ ပုတ္တော ဂေါဓာယ ဘဒ္ဒိယော။>
    text <၈၄၄>
      text <ပံသုကူလီ သာတတိကော၊ ဥဉ္ဆာပတ္တာဂတေ ရတော။>
      text <ဈာယတိ အနုပါဒာနော၊ ပုတ္တော ဂေါဓာယ ဘဒ္ဒိယော။>
    text <၈၄၅>
      text <ပိဏ္ဍပါတီ သာတတိကော။ပေ။>
    text <၈၄၆>
      text <တေစီဝရီ သာတတိကော။ပေ။>
    text <၈၄၇>
      text <သပဒာနစာရီ သာတတိကော။ပေ။>
    text <၈၄၈>
      text <ဧကာသနီ သာတတိကော။ပေ။>
    text <၈၄၉>
      text <ပတ္တပိဏ္ဍီ သာတတိကော။ပေ။>
    text <၈၅၀>
      text <ခလုပစ္ဆာဘတ္တီ သာတတိကော။ပေ။>
    text <၈၅၁>
      text <အာရညိကော သာတတိကော။ပေ။>
    text <၈၅၂>
      text <ရုက္ခမူလိကော သာတတိကော။ပေ။>
    text <၈၅၃>
      text <အဗ္ဘောကာသီ သာတတိကော။ပေ။>
    text <၈၅၄>
      text <သောသာနိကော သာတတိကော။ပေ။>
    text <၈၅၅>
      text <ယထာသန္ထတိကော သာတတိကော။ပေ။>
    text <၈၅၆>
      text <နေသဇ္ဇိကော သာတတိကော။ပေ။>
    text <၈၅၇>
      text <အပ္ပိစ္ဆော သာတတိကော။ပေ။>
    text <၈၅၈>
      text <သန္တုဋ္ဌော သာတတိကော။ပေ။>
    text <၈၅၉>
      text <ပဝိဝိတ္တော သာတတိကော။ပေ။>
    text <၈၆၀>
      text <အသံသဋ္ဌော သာတတိကော။ပေ။>
    text <၈၆၁>
      text <အာရဒ္ဓဝီရိယော သာတတိကော။ပေ။>
    text <၈၆၂>
      text <ဟိတွာ သတပလံ ကံသံ၊ သောဝဏ္ဏံ သတရာဇိကံ။>
      text <အဂ္ဂဟိံ မတ္တိကာပတ္တံ၊ ဣဒံ ဒုတိယာဘိသေစနံ။>
    text <၈၆၃>
      text <ဥစ္စေ မဏ္ဍလိပါကာရေ၊ ဒဠှမဋ္ဋာလကောဋ္ဌကေ။>
      text <ရက္ခိတော ခဂ္ဂဟတ္ထေဟိ၊ ဥတ္တသံ ဝိဟရိံ ပုရေ။>
    text <၈၆၄>
      text <သောဇ္ဇ ဘဒ္ဒော အနုတြာသီ၊ ပဟီနဘယဘေရဝေါ။>
      text <ဈာယတိ ဝနမောဂယှ၊ ပုတ္တော ဂေါဓာယ ဘဒ္ဒိယော။>
    text <၈၆၅>
      text <သီလက္ခန္ဓေ ပတိဋ္ဌာယ၊ သတိံ ပညဉ္စ ဘာဝယံ။>
      text <ပါပုဏိံ အနုပုဗ္ဗေန၊ သဗ္ဗသံယောဇနက္ခယန္တိ။>
    stand <။ ဘဒ္ဒိယော ကာဠိဂေါဓာယ ပုတ္တော ထေရော။>
  text <၈။ အင်္ဂုလိမာလတ္ထေရဂါထာ>
    text <၈၆၆>
      text <ဂစ္ဆံ ဝဒေသိ သမဏ ဋ္ဌိတောမှိ၊ မမဉ္စ ဗြူသိ ဌိတမဋ္ဌိတောတိ။>
      text <ပုစ္ဆာမိ တံ သမဏ ဧတမတ္ထံ၊ ကထံ ဌိတော တွံ အဟမဋ္ဌိတောမှိ။>
    text <၈၆၇>
      text <ဌိတော အဟံ အင်္ဂုလိမာလ သဗ္ဗဒာ၊ သဗ္ဗေသု ဘူတေသု နိဓာယ ဒဏ္ဍံ။>
      text <တုဝဉ္စ ပါဏေသု အသညတောသိ၊ တသ္မာ ဌိတောဟံ တုဝမဋ္ဌိတောသိ။>
    text <၈၆၈>
      text <စိရဿံ ဝတ မေ မဟိတော မဟေသီ၊ မဟာဝနံ သမဏော ပစ္စပါဒိ။>
      text <သောဟံ စဇိဿာမိ သဟဿပါပံ၊ သုတွာန ဂါထံ တဝ ဓမ္မယုတ္တံ။>
    text <၈၆၉>
      text <ဣစ္စေဝ စောရော အသိမာဝုဓဉ္စ၊ သောဗ္ဘေ ပပါတေ နရကေ အနွကာသိ။>
      text <အဝန္ဒိ စောရော သုဂတဿ ပါဒေ၊ တတ္ထေဝ ပဗ္ဗဇ္ဇမယာစိ ဗုဒ္ဓံ။>
    text <၈၇၀>
      text <ဗုဒ္ဓေါ စ ခေါ ကာရုဏိကော မဟေသိ၊ ယော သတ္ထာ လောကဿ သဒေဝကဿ။>
      text <တမေဟိ ဘိက္ခူတိ တဒာ အဝေါစ၊ ဧသေဝ တဿ အဟု ဘိက္ခုဘာဝေါ။>
    text <၈၇၁>
      text <ယော စ ပုဗ္ဗေ ပမဇ္ဇိတွာ၊ ပစ္ဆာ သော နပ္ပမဇ္ဇတိ။>
      text <သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။>
    text <၈၇၂>
      text <ယဿ ပါပံ ကတံ ကမ္မံ၊ ကုသလေန ပိဓီယတိ။>
      text <သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။>
    text <၈၇၃>
      text <ယော ဟဝေ ဒဟရော ဘိက္ခု၊ ယုဉ္ဇတိ ဗုဒ္ဓသာသနေ။>
      text <သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။>
    text <၈၇၄>
      text <ဒိသာပိ မေ ဓမ္မကထံ သုဏန္တု၊ ဒိသာပိ မေ ယုဉ္ဇန္တု ဗုဒ္ဓသာသနေ။>
      text <ဒိသာပိ မေ တေ မနုဇေ ဘဇန္တု၊ ယေ ဓမ္မမေဝါဒပယန္တိ သန္တော။>
    text <၈၇၅>
      text <ဒိသာ ဟိ မေ ခန္တိဝါဒာနံ၊ အဝိရောဓပ္ပသံသိနံ။>
      text <သုဏန္တု ဓမ္မံ ကာလေန၊ တဉ္စ အနုဝိဓီယန္တု။>
    text <၈၇၆>
      text <န ဟိ ဇာတု သော မမံ ဟိံသေ၊ အညံ ဝါ ပန ကိဉ္စနံ။>
      text <ပပ္ပုယျ ပရမံ သန္တိံ၊ ရက္ခေယျ တသထာဝရေ။>
    text <၈၇၇>
      text <ဥဒကဉှိ နယန္တိ နေတ္တိကာ၊ ဥသုကာရာ နမယန္တိ တေဇနံ။>
      text <ဒာရုံ နမယန္တိ တစ္ဆကာ၊ အတ္တာနံ ဒမယန္တိ ပဏ္ဍိတာ။>
    text <၈၇၈>
      text <ဒဏ္ဍေနေကေ ဒမယန္တိ၊ အင်္ကုသေဘိ ကသာဟိ စ။>
      text <အဒဏ္ဍေန အသတ္ထေန၊ အဟံ ဒန္တောမှိ တာဒိနာ။>
    text <၈၇၉>
      text <အဟိံသကောတိ မေ နာမံ၊ ဟိံသကဿ ပုရေ သတော။>
      text <အဇ္ဇာဟံ သစ္စနာမောမှိ၊ န နံ ဟိံသာမိ ကိဉ္စနံ။>
    text <၈၈၀>
      text <စောရော အဟံ ပုရေ အာသိံ၊ အင်္ဂုလိမာလောတိ ဝိဿုတော။>
      text <ဝုယှမာနော မဟောဃေန၊ ဗုဒ္ဓံ သရဏမာဂမံ။>
    text <၈၈၁>
      text <လောဟိတပါဏိ ပုရေ အာသိံ၊ အင်္ဂုလိမာလောတိ ဝိဿုတော။>
      text <သရဏဂမနံ ပဿ၊ ဘဝနေတ္တိ သမူဟတာ။>
    text <၈၈၂>
      text <တာဒိသံ ကမ္မံ ကတွာန၊ ဗဟုံ ဒုဂ္ဂတိဂါမိနံ။>
      text <ဖုဋ္ဌော ကမ္မဝိပါကေန၊ အနဏော ဘုဉ္ဇာမိ ဘောဇနံ။>
    text <၈၈၃>
      text <ပမာဒမနုယုဉ္ဇန္တိ၊ ဗာလာ ဒုမ္မေဓိနော ဇနာ။>
      text <အပ္ပမာဒဉ္စ မေဓာဝီ၊ ဓနံ သေဋ္ဌံဝ ရက္ခတိ။>
    text <၈၈၄>
      text <မာ ပမာဒမနုယုဉ္ဇေထ၊ မာ ကာမရတိသန္ထဝံ။>
      text <အပ္ပမတ္တော ဟိ ဈာယန္တော၊ ပပ္ပေါတိ ပရမံ သုခံ။>
    text <၈၈၅>
      text <သွာဂတံ နာပဂတံ၊ နေတံ ဒုမ္မန္တိတံ မမ။>
      text <သဝိဘတ္တေသု ဓမ္မေသု၊ ယံ သေဋ္ဌံ တဒုပါဂမံ။>
    text <၈၈၆>
      text <သွာဂတံ နာပဂတံ၊ နေတံ ဒုမ္မန္တိတံ မမ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၈၈၇>
      text <အရညေ ရုက္ခမူလေ ဝါ၊ ပဗ္ဗတေသု ဂုဟာသု ဝါ။>
      text <တတ္ထ တတ္ထေဝ အဋ္ဌာသိံ၊ ဥဗ္ဗိဂ္ဂမနသော တဒာ။>
    text <၈၈၈>
      text <သုခံ သယာမိ ဌာယာမိ၊ သုခံ ကပ္ပေမိ ဇီဝိတံ။>
      text <အဟတ္ထပါသော မာရဿ၊ အဟော သတ္ထာနုကမ္ပိတော။>
    text <၈၈၉>
      text <ဗြဟ္မဇစ္စော ပုရေ အာသိံ၊ ဥဒိစ္စော ဥဘတော အဟု။>
      text <သောဇ္ဇ ပုတ္တော သုဂတဿ၊ ဓမ္မရာဇဿ သတ္ထုနော။>
    text <၈၉၀>
      text <ဝီတတဏှော အနာဒာနော၊ ဂုတ္တဒွာရော သုသံဝုတော။>
      text <အဃမူလံ ဝဓိတွာန၊ ပတ္တော မေ အာသဝက္ခယော။>
    text <၈၉၁>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ ဘဝနေတ္တိ သမူဟတာတိ။>
    stand <။ အင်္ဂုလိမာလော ထေရော။>
  text <၉။ အနုရုဒ္ဓတ္ထေရဂါထာ>
    text <၈၉၂>
      text <ပဟာယ မာတာပိတရော၊ ဘဂိနီ ဉာတိဘာတရော။>
      text <ပဉ္စ ကာမဂုဏေ ဟိတွာ၊ အနုရုဒ္ဓေါဝ ဈာယတု။>
    text <၈၉၃>
      text <သမေတော နစ္စဂီတေဟိ၊ သမ္မတာဠပ္ပဗောဓနော။>
      text <န တေန သုဒ္ဓိမဇ္ဈဂံ၊ မာရဿ ဝိသယေ ရတော။>
    text <၈၉၄>
      text <ဧတဉ္စ သမတိက္ကမ္မ၊ ရတော ဗုဒ္ဓဿ သာသနေ။>
      text <သဗ္ဗောဃံ သမတိက္ကမ္မ၊ အနုရုဒ္ဓေါဝ ဈာယတိ။>
    text <၈၉၅>
      text <ရူပါ သဒ္ဒာ ရသာ ဂန္ဓာ၊ ဖောဋ္ဌဗ္ဗာ စ မနောရမာ။>
      text <ဧတေ စ သမတိက္ကမ္မ၊ အနုရုဒ္ဓေါဝ ဈာယတိ။>
    text <၈၉၆>
      text <ပိဏ္ဍပါတပဋိက္ကန္တော၊ ဧကော အဒုတိယော မုနိ။>
      text <ဧသတိ ပံသုကူလာနိ၊ အနုရုဒ္ဓေါ အနာသဝေါ။>
    text <၈၉၇>
      text <ဝိစိနီ အဂ္ဂဟီ ဓောဝိ၊ ရဇယီ ဓာရယီ မုနိ။>
      text <ပံသုကူလာနိ မတိမာ၊ အနုရုဒ္ဓေါ အနာသဝေါ။>
    text <၈၉၈>
      text <မဟိစ္ဆော စ အသန္တုဋ္ဌော၊ သံသဋ္ဌော ယော စ ဥဒ္ဓတော။>
      text <တဿ ဓမ္မာ ဣမေ ဟောန္တိ၊ ပါပကာ သံကိလေသိကာ။>
    text <၈၉၉>
      text <သတော စ ဟောတိ အပ္ပိစ္ဆော၊ သန္တုဋ္ဌော အဝိဃာတဝါ။>
      text <ပဝိဝေကရတော ဝိတ္တော၊ နိစ္စမာရဒ္ဓဝီရိယော။>
    text <၉၀၀>
      text <တဿ ဓမ္မာ ဣမေ ဟောန္တိ၊ ကုသလာ ဗောဓိပက္ခိကာ။>
      text <အနာသဝေါ စ သော ဟောတိ၊ ဣတိ ဝုတ္တံ မဟေသိနာ။>
    text <၉၀၁>
      text <မမ သင်္ကပ္ပမညာယ၊ သတ္ထာ လောကေ အနုတ္တရော။>
      text <မနောမယေန ကာယေန၊ ဣဒ္ဓိယာ ဥပသင်္ကမိ။>
    text <၉၀၂>
      text <ယဒာ မေ အဟု သင်္ကပ္ပေါ၊ တတော ဥတ္တရိ ဒေသယိ။>
      text <နိပ္ပပဉ္စရတော ဗုဒ္ဓေါ၊ နိပ္ပပဉ္စမဒေသယိ။>
    text <၉၀၃>
      text <တဿာဟံ ဓမ္မမညာယ၊ ဝိဟာသိံ သာသနေ ရတော။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၉၀၄>
      text <ပဉ္စပညာသဝဿာနိ၊ ယတော နေသဇ္ဇိကော အဟံ။>
      text <ပဉ္စဝီသတိဝဿာနိ၊ ယတော မိဒ္ဓံ သမူဟတံ။>
    text <၉၀၅>
      text <နာဟု အဿာသပဿာသာ၊ ဌိတစိတ္တဿ တာဒိနော။>
      text <အနေဇော သန္တိမာရဗ္ဘ၊ စက္ခုမာ ပရိနိဗ္ဗုတော။>
    text <၉၀၆>
      text <အသလ္လီနေန စိတ္တေန၊ ဝေဒနံ အဇ္ဈဝါသယိ။>
      text <ပဇ္ဇောတဿေဝ နိဗ္ဗာနံ၊ ဝိမောက္ခေါ စေတသော အဟု။>
    text <၉၀၇>
      text <ဧတေ ပစ္ဆိမကာ ဒာနိ၊ မုနိနော ဖဿပဉ္စမာ။>
      text <နာညေ ဓမ္မာ ဘဝိဿန္တိ၊ သမ္ဗုဒ္ဓေ ပရိနိဗ္ဗုတေ။>
    text <၉၀၈>
      text <နတ္ထိ ဒာနိ ပုနာဝါသော၊ ဒေဝကာယသ္မိ ဇာလိနိ။>
      text <ဝိက္ခီဏော ဇာတိသံသာရော၊ နတ္ထိ ဒာနိ ပုနဗ္ဘဝေါ။>
    text <၉၀၉>
      text <ယဿ မုဟုတ္တေန သဟဿဓာ၊ လောကော သံဝိဒိတော သဗြဟ္မကပ္ပေါ။>
      text <ဝသီ ဣဒ္ဓိဂုဏေ စုတူပပါတေ၊ ကာလေ ပဿတိ ဒေဝတာ သ ဘိက္ခု။>
    text <၉၁၀>
      text <အန္နဘာရော ပုရေ အာသိံ၊ ဒလိဒ္ဒော ဃာသဟာရကော။>
      text <သမဏံ ပဋိပါဒေသိံ၊ ဥပရိဋ္ဌံ ယသဿိနံ။>
    text <၉၁၁>
      text <သောမှိ သကျကုလေ ဇာတော၊ အနုရုဒ္ဓေါတိ မံ ဝိဒူ။>
      text <ဥပေတော နစ္စဂီတေဟိ၊ သမ္မတာဠပ္ပဗောဓနော။>
    text <၉၁၂>
      text <အထဒ္ဒသာသိံ သမ္ဗုဒ္ဓံ၊ သတ္ထာရံ အကုတောဘယံ။>
      text <တသ္မိံ စိတ္တံ ပသာဒေတွာ၊ ပဗ္ဗဇိံ အနဂါရိယံ။>
    text <၉၁၃>
      text <ပုဗ္ဗေနိဝါသံ ဇာနာမိ၊ ယတ္ထ မေ ဝုသိတံ ပုရေ။>
      text <တာဝတိံသေသု ဒေဝေသု၊ အဋ္ဌာသိံ သက္ကဇာတိယာ။>
    text <၉၁၄>
      text <သတ္တက္ခတ္တုံ မနုဿိန္ဒော၊ အဟံ ရဇ္ဇမကာရယိံ။>
      text <စာတုရန္တော ဝိဇိတာဝီ၊ ဇမ္ဗုသဏ္ဍဿ ဣဿရော။>
      text <အဒဏ္ဍေန အသတ္ထေန၊ ဓမ္မေန အနုသာသယိံ။>
    text <၉၁၅>
      text <ဣတော သတ္တ တတော သတ္တ၊ သံသာရာနိ စတုဒ္ဒသ။>
      text <နိဝါသမဘိဇာနိဿံ၊ ဒေဝလောကေ ဌိတာ တဒာ။>
    text <၉၁၆>
      text <ပဉ္စင်္ဂိကေ သမာဓိမှိ၊ သန္တေ ဧကောဒိဘာဝိတေ။>
      text <ပဋိပ္ပဿဒ္ဓိလဒ္ဓမှိ၊ ဒိဗ္ဗစက္ခု ဝိသုဇ္ဈိ မေ။>
    text <၉၁၇>
      text <စုတူပပါတံ ဇာနာမိ၊ သတ္တာနံ အာဂတိံ ဂတိံ။>
      text <ဣတ္ထဘာဝညထာဘာဝံ၊ ဈာနေ ပဉ္စင်္ဂိကေ ဌိတော။>
    text <၉၁၈>
      text <ပရိစိဏ္ဏော မယာ သတ္ထာ။ပေ။ ဘဝနေတ္တိ သမူဟတာ။>
    text <၉၁၉>
      text <ဝဇ္ဇီနံ ဝေဠုဝဂါမေ၊ အဟံ ဇီဝိတသင်္ခယာ။>
      text <ဟေဋ္ဌတော ဝေဠုဂုမ္ဗသ္မိံ၊ နိဗ္ဗာယိဿံ အနာသဝေါတိ။>
    stand <။ အနုရုဒ္ဓေါ ထေရော။>
  text <၁၀။ ပါရာပရိယတ္ထေရဂါထာ>
    text <၉၂၀>
      text <သမဏဿ အဟု စိန္တာ၊ ပုပ္ဖိတမှိ မဟာဝနေ။>
      text <ဧကဂ္ဂဿ နိသိန္နဿ၊ ပဝိဝိတ္တဿ ဈာယိနော။>
    text <၉၂၁>
      text <အညထာ လောကနာထမှိ၊ တိဋ္ဌန္တေ ပုရိသုတ္တမေ။>
      text <ဣရိယံ အာသိ ဘိက္ခူနံ၊ အညထာ ဒာနိ ဒိဿတိ။>
    text <၉၂၂>
      text <သီတဝါတပရိတ္တာနံ၊ ဟိရိကောပီနဆာဒနံ။>
      text <မတ္တဋ္ဌိယံ အဘုဉ္ဇိံသု၊ သန္တုဋ္ဌာ ဣတရီတရေ။>
    text <၉၂၃>
      text <ပဏီတံ ယဒိ ဝါ လူခံ၊ အပ္ပံ ဝါ ယဒိ ဝါ ဗဟုံ။>
      text <ယာပနတ္ထံ အဘုဉ္ဇိံသု၊ အဂိဒ္ဓါ နာဓိမုစ္ဆိတာ။>
    text <၉၂၄>
      text <ဇီဝိတာနံ ပရိက္ခါရေ၊ ဘေသဇ္ဇေ အထ ပစ္စယေ။>
      text <န ဗာဠှံ ဥဿုကာ အာသုံ၊ ယထာ တေ အာသဝက္ခယေ။>
    text <၉၂၅>
      text <အရညေ ရုက္ခမူလေသု၊ ကန္ဒရာသု ဂုဟာသု စ။>
      text <ဝိဝေကမနုဗြူဟန္တာ၊ ဝိဟံသု တပ္ပရာယနာ။>
    text <၉၂၆>
      text <နီစာ နိဝိဋ္ဌာ သုဘရာ၊ မုဒူ အတ္ထဒ္ဓမာနသာ။>
      text <အဗျာသေကာ အမုခရာ၊ အတ္ထစိန္တာ ဝသာနုဂါ။>
    text <၉၂၇>
      text <တတော ပါသာဒိကံ အာသိ၊ ဂတံ ဘုတ္တံ နိသေဝိတံ။>
      text <သိနိဒ္ဓါ တေလဓာရာဝ၊ အဟောသိ ဣရိယာပထော။>
    text <၉၂၈>
      text <သဗ္ဗာသဝပရိက္ခီဏာ၊ မဟာဈာယီ မဟာဟိတာ။>
      text <နိဗ္ဗုတာ ဒာနိ တေ ထေရာ၊ ပရိတ္တာ ဒာနိ တာဒိသာ။>
    text <၉၂၉>
      text <ကုသလာနဉ္စ ဓမ္မာနံ၊ ပညာယ စ ပရိက္ခယာ။>
      text <သဗ္ဗာကာရဝရူပေတံ၊ လုဇ္ဇတေ ဇိနသာသနံ။>
    text <၉၃၀>
      text <ပါပကာနဉ္စ ဓမ္မာနံ၊ ကိလေသာနဉ္စ ယော ဥတု။>
      text <ဥပဋ္ဌိတာ ဝိဝေကာယ၊ ယေ စ သဒ္ဓမ္မသေသကာ။>
    text <၉၃၁>
      text <တေ ကိလေသာ ပဝဍ္ဎန္တာ၊ အာဝိသန္တိ ဗဟုံ ဇနံ။>
      text <ကီဠန္တိ မညေ ဗာလေဟိ၊ ဥမ္မတ္တေဟိဝ ရက္ခသာ။>
    text <၉၃၂>
      text <ကိလေသေဟာဘိဘူတာ တေ၊ တေန တေန ဝိဓာဝိတာ။>
      text <နရာ ကိလေသဝတ္ထူသု၊ သသင်္ဂါမေဝ ဃောသိတေ။>
    text <၉၃၃>
      text <ပရိစ္စဇိတွာ သဒ္ဓမ္မံ၊ အညမညေဟိ ဘဏ္ဍရေ။>
      text <ဒိဋ္ဌိဂတာနိ အနွေန္တာ၊ ဣဒံ သေယျောတိ မညရေ။>
    text <၉၃၄>
      text <ဓနဉ္စ ပုတ္တံ ဘရိယဉ္စ၊ ဆဍ္ဍယိတွာန နိဂ္ဂတာ။>
      text <ကဋစ္ဆုဘိက္ခဟေတူပိ၊ အကိစ္ဆာနိ နိသေဝရေ။>
    text <၉၃၅>
      text <ဥဒရာဝဒေဟကံ ဘုတွာ၊ သယန္တုတ္တာနသေယျကာ။>
      text <ကထံ ဝတ္တေန္တိ ပဋိဗုဒ္ဓါ၊ ယာ ကထာ သတ္ထုဂရဟိတာ။>
    text <၉၃၆>
      text <သဗ္ဗကာရုကသိပ္ပါနိ၊ စိတ္တိံ ကတွာန သိက္ခရေ။>
      text <အဝူပသန္တာ အဇ္ဈတ္တံ၊ သာမညတ္ထောတိ အစ္ဆတိ။>
    text <၉၃၇>
      text <မတ္တိကံ တေလစုဏ္ဏဉ္စ၊ ဥဒကာသနဘောဇနံ။>
      text <ဂိဟီနံ ဥပနာမေန္တိ၊ အာကင်္ခန္တာ ဗဟုတ္တရံ။>
    text <၉၃၈>
      text <ဒန္တပေါနံ ကပိတ္ထဉ္စ၊ ပုပ္ဖံ ခါဒနိယာနိ စ။>
      text <ပိဏ္ဍပါတေ စ သမ္ပန္နေ၊ အမ္ဗေ အာမလကာနိ စ။>
    text <၉၃၉>
      text <ဘေသဇ္ဇေသု ယထာ ဝေဇ္ဇာ၊ ကိစ္စာကိစ္စေ ယထာ ဂိဟီ။>
      text <ဂဏိကာဝ ဝိဘူသာယံ၊ ဣဿရေ ခတ္တိယာ ယထာ။>
    text <၉၄၀>
      text <နေကတိကာ ဝဉ္စနိကာ၊ ကူဋသက္ခီ အပါဋုကာ။>
      text <ဗဟူဟိ ပရိကပ္ပေဟိ၊ အာမိသံ ပရိဘုဉ္ဇရေ။>
    text <၉၄၁>
      text <လေသကပ္ပေ ပရိယာယေ၊ ပရိကပ္ပေနုဓာဝိတာ။>
      text <ဇီဝိကတ္ထာ ဥပါယေန၊ သင်္ကဍ္ဎန္တိ ဗဟုံ ဓနံ။>
    text <၉၄၂>
      text <ဥပဋ္ဌာပေန္တိ ပရိသံ၊ ကမ္မတော နော စ ဓမ္မတော။>
      text <ဓမ္မံ ပရေသံ ဒေသေန္တိ၊ လာဘတော နော စ အတ္ထတော။>
    text <၉၄၃>
      text <သင်္ဃလာဘဿ ဘဏ္ဍန္တိ၊ သင်္ဃတော ပရိဗာဟိရာ။>
      text <ပရလာဘောပဇီဝန္တာ၊ အဟိရီကာ န လဇ္ဇရေ။>
    text <၉၄၄>
      text <နာနုယုတ္တာ တထာ ဧကေ၊ မုဏ္ဍာ သင်္ဃာဋိပါရုတာ။>
      text <သမ္ဘာဝနံယေဝိစ္ဆန္တိ၊ လာဘသက္ကာရမုစ္ဆိတာ။>
    text <၉၄၅>
      text <ဧဝံ နာနပ္ပယာတမှိ၊ န ဒာနိ သုကရံ တထာ။>
      text <အဖုသိတံ ဝါ ဖုသိတုံ၊ ဖုသိတံ ဝါနုရက္ခိတုံ။>
    text <၉၄၆>
      text <ယထာ ကဏ္ဋကဋ္ဌာနမှိ၊ စရေယျ အနုပါဟနော။>
      text <သတိံ ဥပဋ္ဌပေတွာန၊ ဧဝံ ဂါမေ မုနီ စရေ။>
    text <၉၄၇>
      text <သရိတွာ ပုဗ္ဗကေ ယောဂီ၊ တေသံ ဝတ္တမနုဿရံ။>
      text <ကိဉ္စာပိ ပစ္ဆိမော ကာလော၊ ဖုသေယျ အမတံ ပဒံ။>
    text <၉၄၈>
      text <ဣဒံ ဝတွာ သာလဝနေ၊ သမဏော ဘာဝိတိန္ဒြိယော။>
      text <ဗြာဟ္မဏော ပရိနိဗ္ဗာယီ၊ ဣသိ ခီဏပုနဗ္ဘဝေါတိ။>
      text <အဓိမုတ္တော ပါရာပရိယော၊ တေလကာနိ ရဋ္ဌပါလော။>
      text <မာလုကျသေလော ဘဒ္ဒိယော၊ အင်္ဂုလိ ဒိဗ္ဗစက္ခုကော။>
      text <ပါရာပရိယော ဒသေတေ၊ ဝီသမှိ ပရိကိတ္တိတာ။>
      text <ဂါထာယော ဒွေ သတာ ဟောန္တိ၊ ပဉ္စတာလီသ ဥတ္တရိန္တိ။>
    stand <။ ပါရာပရိယော ထေရော။>
    stand <ဝီသတိနိပါတော နိဋ္ဌိတော။>
    text <တတြုဒ္ဒာနံ>
