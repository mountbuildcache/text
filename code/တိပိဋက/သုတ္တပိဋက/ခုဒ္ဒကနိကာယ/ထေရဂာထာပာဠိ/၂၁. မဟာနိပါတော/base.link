text <၂၁။ မဟာနိပါတော>
  text <၁။ ဝင်္ဂီသတ္ထေရဂါထာ>
    text <၁၂၁၈>
      text <နိက္ခန္တံ ဝတ မံ သန္တံ၊ အဂါရသ္မာနဂါရိယံ။>
      text <ဝိတက္ကာ ဥပဓာဝန္တိ၊ ပဂဗ္ဘာ ကဏှတော ဣမေ။>
    text <၁၂၁၉>
      text <ဥဂ္ဂပုတ္တာ မဟိဿာသာ၊ သိက္ခိတာ ဒဠှဓမ္မိနော။>
      text <သမန္တာ ပရိကိရေယျုံ၊ သဟဿံ အပလာယိနံ။>
    text <၁၂၂၀>
      text <သစေပိ ဧတ္တကာ ဘိယျော၊ အာဂမိဿန္တိ ဣတ္ထိယော။>
      text <နေဝ မံ ဗျာဓယိဿန္တိ၊ ဓမ္မေ သမှိ ပတိဋ္ဌိတော။>
    text <၁၂၂၁>
      text <သက္ခီ ဟိ မေ သုတံ ဧတံ၊ ဗုဒ္ဓဿာဒိစ္စဗန္ဓုနော။>
      text <နိဗ္ဗာနဂမနံ မဂ္ဂံ၊ တတ္ထ မေ နိရတော မနော။>
    text <၁၂၂၂>
      text <ဧဝံ စေ မံ ဝိဟရန္တံ၊ ပါပိမ ဥပဂစ္ဆသိ။>
      text <တထာ မစ္စု ကရိဿာမိ၊ န မေ မဂ္ဂမ္ပိ ဒက္ခသိ။>
    text <၁၂၂၃>
      text <အရတိဉ္စ ရတိဉ္စ ပဟာယ၊ သဗ္ဗသော ဂေဟသိတဉ္စ ဝိတက္ကံ။>
      text <ဝနထံ န ကရေယျ ကုဟိဉ္စိ၊ နိဗ္ဗနထော အဝနထော သ ဘိက္ခု။>
    text <၁၂၂၄>
      text <ယမိဓ ပထဝိဉ္စ ဝေဟာသံ၊ ရူပဂတံ ဇဂတောဂဓံ ကိဉ္စိ။>
      text <ပရိဇီယတိ သဗ္ဗမနိစ္စံ၊ ဧဝံ သမေစ္စ စရန္တိ မုတတ္တာ။>
    text <၁၂၂၅>
      text <ဥပဓီသု ဇနာ ဂဓိတာသေ၊ ဒိဋ္ဌသုတေ ပဋိဃေ စ မုတေ စ။>
      text <ဧတ္ထ ဝိနောဒယ ဆန္ဒမနေဇော၊ ယော ဟေတ္ထ န လိမ္ပတိ မုနိ တမာဟု။>
    text <၁၂၂၆>
      text <အထ သဋ္ဌိသိတာ သဝိတက္ကာ၊ ပုထုဇ္ဇနတာယ အဓမ္မာ နိဝိဋ္ဌာ။>
      text <န စ ဝဂ္ဂဂတဿ ကုဟိဉ္စိ၊ နော ပန ဒုဋ္ဌုလ္လဂါဟီ သ ဘိက္ခု။>
    text <၁၂၂၇>
      text <ဒဗ္ဗော စိရရတ္တသမာဟိတော၊ အကုဟကော နိပကော အပိဟာလု။>
      text <သန္တံ ပဒံ အဇ္ဈဂမာ မုနိ၊ ပဋိစ္စ ပရိနိဗ္ဗုတော ကင်္ခတိ ကာလံ။>
    text <၁၂၂၈>
      text <မာနံ ပဇဟဿု ဂေါတမ၊ မာနပထဉ္စ ဇဟဿု အသေသံ။>
      text <မာနပထမှိ သ မုစ္ဆိတော၊ ဝိပ္ပဋိသာရီဟုဝါ စိရရတ္တံ။>
    text <၁၂၂၉>
      text <မက္ခေန မက္ခိတာ ပဇာ၊ မာနဟတာ နိရယံ ပပတန္တိ။>
      text <သောစန္တိ ဇနာ စိရရတ္တံ၊ မာနဟတာ နိရယံ ဥပပန္နာ။>
    text <၁၂၃၀>
      text <န ဟိ သောစတိ ဘိက္ခု ကဒာစိ၊ မဂ္ဂဇိနော သမ္မာ ပဋိပန္နော။>
      text <ကိတ္တိဉ္စ သုခဉ္စာနုဘောတိ၊ ဓမ္မဒသောတိ တမာဟု တထတ္တံ။>
    text <၁၂၃၁>
      text <တသ္မာ အခိလော ဣဓ ပဓာနဝါ၊ နီဝရဏာနိ ပဟာယ ဝိသုဒ္ဓေါ။>
      text <မာနဉ္စ ပဟာယ အသေသံ၊ ဝိဇ္ဇာယန္တကရော သမိတာဝီ။>
    text <၁၂၃၂>
      text <ကာမရာဂေန ဍယှာမိ၊ စိတ္တံ မေ ပရိဍယှတိ။>
      text <သာဓု နိဗ္ဗာပနံ ဗြူဟိ၊ အနုကမ္ပါယ ဂေါတမ။>
    text <၁၂၃၃>
      text <သညာယ ဝိပရိယေသာ၊ စိတ္တံ တေ ပရိဍယှတိ။>
      text <နိမိတ္တံ ပရိဝဇ္ဇေဟိ၊ သုဘံ ရာဂူပသံဟိတံ။>
    text <၁၂၃၄>
      text <အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။>
      text <သတိ ကာယဂတာ တျတ္ထု၊ နိဗ္ဗိဒာဗဟုလော ဘဝ။>
    text <၁၂၃၅>
      text <အနိမိတ္တဉ္စ ဘာဝေဟိ၊ မာနာနုသယမုဇ္ဇဟ။>
      text <တတော မာနာဘိသမယာ၊ ဥပသန္တော စရိဿသိ။>
    text <၁၂၃၆>
      text <တမေဝ ဝါစံ ဘာသေယျ၊ ယာယတ္တာနံ န တာပယေ။>
      text <ပရေ စ န ဝိဟိံသေယျ၊ သာ ဝေ ဝါစာ သုဘာသိတာ။>
    text <၁၂၃၇>
      text <ပိယဝါစမေဝ ဘာသေယျ၊ ယာ ဝါစာ ပဋိနန္ဒိတာ။>
      text <ယံ အနာဒာယ ပါပါနိ၊ ပရေသံ ဘာသတေ ပိယံ။>
    text <၁၂၃၈>
      text <သစ္စံ ဝေ အမတာ ဝါစာ၊ ဧသ ဓမ္မော သနန္တနော။>
      text <သစ္စေ အတ္ထေ စ ဓမ္မေ စ၊ အာဟု သန္တော ပတိဋ္ဌိတာ။>
    text <၁၂၃၉>
      text <ယံ ဗုဒ္ဓေါ ဘာသတိ ဝါစံ၊ ခေမံ နိဗ္ဗာနပတ္တိယာ။>
      text <ဒုက္ခဿန္တကိရိယာယ၊ သာ ဝေ ဝါစာနမုတ္တမာ။>
    text <၁၂၄၀>
      text <ဂမ္ဘီရပညော မေဓာဝီ၊ မဂ္ဂါမဂ္ဂဿ ကောဝိဒော။>
      text <သာရိပုတ္တော မဟာပညော၊ ဓမ္မံ ဒေသေတိ ဘိက္ခုနံ။>
    text <၁၂၄၁>
      text <သင်္ခိတ္တေနပိ ဒေသေတိ၊ ဝိတ္ထာရေနပိ ဘာသတိ။>
      text <သာလိကာယိဝ နိဂ္ဃောသော၊ ပဋိဘာနံ ဥဒိယျတိ။>
    text <၁၂၄၂>
      text <တဿ တံ ဒေသယန္တဿ၊ သုဏန္တိ မဓုရံ ဂိရံ။>
      text <သရေန ရဇနီယေန၊ သဝနီယေန ဝဂ္ဂုနာ။>
      text <ဥဒဂ္ဂစိတ္တာ မုဒိတာ၊ သောတံ ဩဓေန္တိ ဘိက္ခဝေါ။>
    text <၁၂၄၃>
      text <အဇ္ဇ ပန္နရသေ ဝိသုဒ္ဓိယာ၊ ဘိက္ခူ ပဉ္စသတာ သမာဂတာ။>
      text <သံယောဇနဗန္ဓနစ္ဆိဒာ၊ အနီဃာ ခီဏပုနဗ္ဘဝါ ဣသီ။>
    text <၁၂၄၄>
      text <စက္ကဝတ္တီ ယထာ ရာဇာ၊ အမစ္စပရိဝါရိတော။>
      text <သမန္တာ အနုပရိယေတိ၊ သာဂရန္တံ မဟိံ ဣမံ။>
    text <၁၂၄၅>
      text <ဧဝံ ဝိဇိတသင်္ဂါမံ၊ သတ္ထဝါဟံ အနုတ္တရံ။>
      text <သာဝကာ ပယိရုပါသန္တိ၊ တေဝိဇ္ဇာ မစ္စုဟာယိနော။>
    text <၁၂၄၆>
      text <သဗ္ဗေ ဘဂဝတော ပုတ္တာ၊ ပလာပေတ္ထ န ဝိဇ္ဇတိ။>
      text <တဏှာသလ္လဿ ဟန္တာရံ၊ ဝန္ဒေ အာဒိစ္စဗန္ဓုနံ။>
    text <၁၂၄၇>
      text <ပရောသဟဿံ ဘိက္ခူနံ၊ သုဂတံ ပယိရုပါသတိ။>
      text <ဒေသေန္တံ ဝိရဇံ ဓမ္မံ၊ နိဗ္ဗာနံ အကုတောဘယံ။>
    text <၁၂၄၈>
      text <သုဏန္တိ ဓမ္မံ ဝိမလံ၊ သမ္မာသမ္ဗုဒ္ဓဒေသိတံ။>
      text <သောဘတိ ဝတ သမ္ဗုဒ္ဓေါ၊ ဘိက္ခုသင်္ဃပုရက္ခတော။>
    text <၁၂၄၉>
      text <နာဂနာမောသိ ဘဂဝါ၊ ဣသီနံ ဣသိသတ္တမော။>
      text <မဟာမေဃောဝ ဟုတွာန၊ သာဝကေ အဘိဝဿသိ။>
    text <၁၂၅၀>
      text <ဒိဝါ ဝိဟာရာ နိက္ခမ္မ၊ သတ္ထုဒဿနကမျတာ။>
      text <သာဝကော တေ မဟာဝီရ၊ ပါဒေ ဝန္ဒတိ ဝင်္ဂိသော။>
    text <၁၂၅၁>
      text <ဥမ္မဂ္ဂပထံ မာရဿ၊ အဘိဘုယျ စရတိ ပဘိဇ္ဇ ခီလာနိ။>
      text <တံ ပဿထ ဗန္ဓပမုဉ္စကရံ၊ အသိတံဝ ဘာဂသော ပဝိဘဇ္ဇ။>
    text <၁၂၅၂>
      text <ဩဃဿ ဟိ နိတရဏတ္ထံ၊ အနေကဝိဟိတံ မဂ္ဂံ အက္ခါသိ။>
      text <တသ္မိဉ္စ အမတေ အက္ခါတေ၊ ဓမ္မဒသာ ဌိတာ အသံဟီရာ။>
    text <၁၂၅၃>
      text <ပဇ္ဇောတကရော အတိဝိဇ္ဈ၊ သဗ္ဗဌိတီနံ အတိက္ကမမဒ္ဒသ။>
      text <ဉတွာ စ သစ္ဆိကတွာ စ၊ အဂ္ဂံ သော ဒေသယိ ဒသဒ္ဓါနံ။>
    text <၁၂၅၄>
      text <ဧဝံ သုဒေသိတေ ဓမ္မေ၊ ကော ပမာဒော ဝိဇာနတံ ဓမ္မံ။>
      text <တသ္မာ ဟိ တဿ ဘဂဝတော သာသနေ၊ အပ္ပမတ္တော သဒာ နမဿမနုသိက္ခေ။>
    text <၁၂၅၅>
      text <ဗုဒ္ဓါနုဗုဒ္ဓေါ ယော ထေရော၊ ကောဏ္ဍညော တိဗ္ဗနိက္ကမော။>
      text <လာဘီ သုခဝိဟာရာနံ၊ ဝိဝေကာနံ အဘိဏှသော။>
    text <၁၂၅၆>
      text <ယံ သာဝကေန ပတ္တဗ္ဗံ၊ သတ္ထု သာသနကာရိနာ။>
      text <သဗ္ဗဿ တံ အနုပ္ပတ္တံ၊ အပ္ပမတ္တဿ သိက္ခတော။>
    text <၁၂၅၇>
      text <မဟာနုဘာဝေါ တေဝိဇ္ဇော၊ စေတောပရိယကောဝိဒော။>
      text <ကောဏ္ဍညော ဗုဒ္ဓဒာယာဒော၊ ပါဒေ ဝန္ဒတိ သတ္ထုနော။>
    text <၁၂၅၈>
      text <နဂဿ ပဿေ အာသီနံ၊ မုနိံ ဒုက္ခဿ ပါရဂုံ။>
      text <သာဝကာ ပယိရုပါသန္တိ၊ တေဝိဇ္ဇာ မစ္စုဟာယိနော။>
    text <၁၂၅၉>
      text <စေတသာ အနုပရိယေတိ၊ မောဂ္ဂလ္လာနော မဟိဒ္ဓိကော။>
      text <စိတ္တံ နေသံ သမနွေသံ၊ ဝိပ္ပမုတ္တံ နိရူပဓိံ။>
    text <၁၂၆၀>
      text <ဧဝံ သဗ္ဗင်္ဂသမ္ပန္နံ၊ မုနိံ ဒုက္ခဿ ပါရဂုံ။>
      text <အနေကာကာရသမ္ပန္နံ၊ ပယိရုပါသန္တိ ဂေါတမံ။>
    text <၁၂၆၁>
      text <စန္ဒော ယထာ ဝိဂတဝလာဟကေ နဘေ၊ ဝိရောစတိ ဝီတမလောဝ ဘာဏုမာ။>
      text <ဧဝမ္ပိ အင်္ဂီရသ တွံ မဟာမုနိ၊ အတိရောစသိ ယသသာ သဗ္ဗလောကံ။>
    text <၁၂၆၂>
      text <ကာဝေယျမတ္တာ ဝိစရိမှ ပုဗ္ဗေ၊ ဂါမာ ဂါမံ ပုရာ ပုရံ။>
      text <အထဒ္ဒသာမ သမ္ဗုဒ္ဓံ၊ သဗ္ဗဓမ္မာန ပါရဂုံ။>
    text <၁၂၆၃>
      text <သော မေ ဓမ္မမဒေသေသိ၊ မုနိ ဒုက္ခဿ ပါရဂူ။>
      text <ဓမ္မံ သုတွာ ပသီဒိမှ၊ သဒ္ဓါ နော ဥဒပဇ္ဇထ။>
    text <၁၂၆၄>
      text <တဿာဟံ ဝစနံ သုတွာ၊ ခန္ဓေ အာယတနာနိ စ။>
      text <ဓာတုယော စ ဝိဒိတွာန၊ ပဗ္ဗဇိံ အနဂါရိယံ။>
    text <၁၂၆၅>
      text <ဗဟူနံ ဝတ အတ္ထာယ၊ ဥပ္ပဇ္ဇန္တိ တထာဂတာ။>
      text <ဣတ္ထီနံ ပုရိသာနဉ္စ၊ ယေ တေ သာသနကာရကာ။>
    text <၁၂၆၆>
      text <တေသံ ခေါ ဝတ အတ္ထာယ၊ ဗောဓိမဇ္ဈဂမာ မုနိ။>
      text <ဘိက္ခူနံ ဘိက္ခုနီနဉ္စ၊ ယေ နိရာမဂတဒ္ဒသာ။>
    text <၁၂၆၇>
      text <သုဒေသိတာ စက္ခုမတာ၊ ဗုဒ္ဓေနာဒိစ္စဗန္ဓုနာ။>
      text <စတ္တာရိ အရိယသစ္စာနိ၊ အနုကမ္ပါယ ပါဏိနံ။>
    text <၁၂၆၈>
      text <ဒုက္ခံ ဒုက္ခသမုပ္ပါဒံ၊ ဒုက္ခဿ စ အတိက္ကမံ။>
      text <အရိယံ စဋ္ဌင်္ဂိကံ မဂ္ဂံ၊ ဒုက္ခူပသမဂါမိနံ။>
    text <၁၂၆၉>
      text <ဧဝမေတေ တထာ ဝုတ္တာ၊ ဒိဋ္ဌာ မေ တေ ယထာ တထာ။>
      text <သဒတ္ထော မေ အနုပ္ပတ္တော၊ ကတံ ဗုဒ္ဓဿ သာသနံ။>
    text <၁၂၇၀>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <သုဝိဘတ္တေသု ဓမ္မေသု၊ ယံ သေဋ္ဌံ တဒုပါဂမိံ။>
    text <၁၂၇၁>
      text <အဘိညာပါရမိပ္ပတ္တော၊ သောတဓာတု ဝိသောဓိတာ။>
      text <တေဝိဇ္ဇော ဣဒ္ဓိပတ္တောမှိ၊ စေတောပရိယကောဝိဒော။>
    text <၁၂၇၂>
      text <ပုစ္ဆာမိ သတ္ထာရမနောမပညံ၊ ဒိဋ္ဌေဝ ဓမ္မေ ယော ဝိစိကိစ္ဆာနံ ဆေတ္တာ။>
      text <အဂ္ဂါဠဝေ ကာလမကာသိ ဘိက္ခု၊ ဉာတော ယသဿီ အဘိနိဗ္ဗုတတ္တော။>
    text <၁၂၇၃>
      text <နိဂြောဓကပ္ပေါ ဣတိ တဿ နာမံ၊ တယာ ကတံ ဘဂဝါ ဗြာဟ္မဏဿ။>
      text <သော တံ နမဿံ အစရိ မုတျပေခေါ၊ အာရဒ္ဓဝီရိယော ဒဠှဓမ္မဒဿီ။>
    text <၁၂၇၄>
      text <တံ သာဝကံ သက္က မယမ္ပိ သဗ္ဗေ၊ အညာတုမိစ္ဆာမ သမန္တစက္ခု။>
      text <သမဝဋ္ဌိတာ နော သဝနာယ သောတာ၊ တုဝံ နော သတ္ထာ တွမနုတ္တရောသိ။>
    text <၁၂၇၅>
      text <ဆိန္ဒ နော ဝိစိကိစ္ဆံ ဗြူဟိ မေတံ၊ ပရိနိဗ္ဗုတံ ဝေဒယ ဘူရိပည။>
      text <မဇ္ဈေဝ နော ဘာသ သမန္တစက္ခု၊ သက္ကောဝ ဒေဝါန သဟဿနေတ္တော။>
    text <၁၂၇၆>
      text <ယေ ကေစိ ဂန္ထာ ဣဓ မောဟမဂ္ဂါ၊ အညာဏပက္ခါ ဝိစိကိစ္ဆဌာနာ။>
      text <တထာဂတံ ပတွာ န တေ ဘဝန္တိ၊ စက္ခုဉှိ ဧတံ ပရမံ နရာနံ။>
    text <၁၂၇၇>
      text <နော စေ ဟိ ဇာတု ပုရိသော ကိလေသေ၊ ဝါတော ယထာ အဗ္ဘဃနံ ဝိဟာနေ။>
      text <တမောဝဿ နိဝုတော သဗ္ဗလောကော၊ ဇောတိမန္တောပိ န ပဘာသေယျုံ။>
    text <၁၂၇၈>
      text <ဓီရာ စ ပဇ္ဇောတကရာ ဘဝန္တိ၊ တံ တံ အဟံ ဝီရ တထေဝ မညေ။>
      text <ဝိပဿိနံ ဇာနမုပါဂမိမှ၊ ပရိသာသု နော အာဝိကရောဟိ ကပ္ပံ။>
    text <၁၂၇၉>
      text <ခိပ္ပံ ဂိရံ ဧရယ ဝဂ္ဂု ဝဂ္ဂုံ၊ ဟံသောဝ ပဂ္ဂယှ သဏိကံ နိကူဇ။>
      text <ဗိန္ဒုဿရေန သုဝိကပ္ပိတေန၊ သဗ္ဗေဝ တေ ဥဇ္ဇုဂတာ သုဏောမ။>
    text <၁၂၈၀>
      text <ပဟီနဇာတိမရဏံ အသေသံ၊ နိဂ္ဂယှ ဓောနံ ဝဒေဿာမိ ဓမ္မံ။>
      text <န ကာမကာရော ဟိ ပုထုဇ္ဇနာနံ၊ သင်္ခေယျကာရော စ တထာဂတာနံ။>
    text <၁၂၈၁>
      text <သမ္ပန္နဝေယျာကရဏံ တဝေဒံ၊ သမုဇ္ဇုပညဿ သမုဂ္ဂဟီတံ။>
      text <အယမဉ္ဇလိ ပစ္ဆိမော သုပ္ပဏာမိတော၊ မာ မောဟယီ ဇာနမနောမပည။>
    text <၁၂၈၂>
      text <ပရောပရံ အရိယဓမ္မံ ဝိဒိတွာ၊ မာ မောဟယီ ဇာနမနောမဝီရိယ။>
      text <ဝါရိံ ယထာ ဃမ္မနိ ဃမ္မတတ္တော၊ ဝါစာဘိကင်္ခါမိ သုတံ ပဝဿ။>
    text <၁၂၈၃>
      text <ယဒတ္ထိကံ ဗြဟ္မစရိယံ အစရီ၊ ကပ္ပါယနော ကစ္စိဿတံ အမောဃံ။>
      text <နိဗ္ဗာယိ သော အာဒု သဥပါဒိသေသော၊ ယထာ ဝိမုတ္တော အဟု တံ သုဏောမ။>
    text <၁၂၈၄>
      text <အစ္ဆေစ္ဆိ တဏှံ ဣဓ နာမရူပေ၊>
      text <ဣတိ ဘဂဝါ ကဏှဿ သောတံ ဒီဃရတ္တာနုသယိတံ။>
      text <အတာရိ ဇာတိံ မရဏံ အသေသံ၊ ဣစ္စဗြဝိ ဘဂဝါ ပဉ္စသေဋ္ဌော။>
    text <၁၂၈၅>
      text <ဧသ သုတွာ ပသီဒာမိ၊ ဝစော တေ ဣသိသတ္တမ။>
      text <အမောဃံ ကိရ မေ ပုဋ္ဌံ၊ န မံ ဝဉ္စေသိ ဗြာဟ္မဏော။>
    text <၁၂၈၆>
      text <ယထာ ဝါဒီ တထာ ကာရီ၊ အဟု ဗုဒ္ဓဿ သာဝကော။>
      text <အစ္ဆေစ္ဆိ မစ္စုနော ဇာလံ၊ တတံ မာယာဝိနော ဒဠှံ။>
    text <၁၂၈၇>
      text <အဒ္ဒသ ဘဂဝါ အာဒိံ၊ ဥပါဒာနဿ ကပ္ပိယော။>
      text <အစ္စဂါ ဝတ ကပ္ပါနော၊ မစ္စုဓေယျံ သုဒုတ္တရံ။>
    text <၁၂၈၈>
      text <တံ ဒေဝဒေဝံ ဝန္ဒာမိ၊ ပုတ္တံ တေ ဒွိပဒုတ္တမ။>
      text <အနုဇာတံ မဟာဝီရံ၊ နာဂံ နာဂဿ ဩရသန္တိ။>
      text <သတ္တတိမှိ နိပါတမှိ၊ ဝင်္ဂီသော ပဋိဘာဏဝါ။>
      text <ဧကောဝ ထေရော နတ္ထညော၊ ဂါထာယော ဧကသတ္တတီတိ။>
      text <သဟဿံ ဟောန္တိ တာ ဂါထာ၊ တီဏိ သဋ္ဌိသတာနိ စ။>
      text <ထေရာ စ ဒွေ သတာ သဋ္ဌိ၊ စတ္တာရော စ ပကာသိတာ။>
      text <သီဟနာဒံ နဒိတွာန၊ ဗုဒ္ဓပုတ္တာ အနာသဝါ။>
      text <ခေမန္တံ ပါပုဏိတွာန၊ အဂ္ဂိခန္ဓာဝ နိဗ္ဗုတာတိ။>
    stand <ဣတ္ထံ သုဒံ အာယသ္မာ ဝင်္ဂီသော ထေရော ဂါထာယော>
    text <အဘာသိတ္ထာတိ။>
    stand <မဟာနိပါတော နိဋ္ဌိတော။>
    text <တတြုဒ္ဒာနံ>
    stand <နိဋ္ဌိတာ ထေရဂါထာယော။>
    text <တတြုဒ္ဒာနံ>
    stand <ထေရဂါထာပါဠိ နိဋ္ဌိတာ။>
