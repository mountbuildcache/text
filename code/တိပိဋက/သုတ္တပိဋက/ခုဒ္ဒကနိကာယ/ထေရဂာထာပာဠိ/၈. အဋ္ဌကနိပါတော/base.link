text <၈။ အဋ္ဌကနိပါတော>
  text <၁။ မဟာကစ္စာယနတ္ထေရဂါထာ>
    text <၄၉၄>
      text <ကမ္မံ ဗဟုကံ န ကာရယေ၊ ပရိဝဇ္ဇေယျ ဇနံ န ဥယျမေ။>
      text <သော ဥဿုက္ကော ရသာနုဂိဒ္ဓေါ၊ အတ္ထံ ရိဉ္စတိ ယော သုခါဓိဝါဟော။>
    text <၄၉၅>
      text <ပင်္ကောတိ ဟိ နံ အဝေဒယုံ၊ ယာယံ ဝန္ဒနပူဇနာ ကုလေသု။>
      text <သုခုမံ သလ္လံ ဒုရုဗ္ဗဟံ၊ သက္ကာရော ကာပုရိသေန ဒုဇ္ဇဟော။>
    text <၄၉၆>
      text <န ပရဿုပနိဓာယ၊ ကမ္မံ မစ္စဿ ပါပကံ။>
      text <အတ္တနာ တံ န သေဝေယျ၊ ကမ္မဗန္ဓူဟိ မာတိယာ။>
    text <၄၉၇>
      text <န ပရေ ဝစနာ စောရော၊ န ပရေ ဝစနာ မုနိ။>
      text <အတ္တာ စ နံ ယထာဝေဒိ၊ ဒေဝါပိ နံ တထာ ဝိဒူ။>
    text <၄၉၈>
      text <ပရေ စ န ဝိဇာနန္တိ၊ မယမေတ္ထ ယမာမသေ။>
      text <ယေ စ တတ္ထ ဝိဇာနန္တိ၊ တတော သမ္မန္တိ မေဓဂါ။>
    text <၄၉၉>
      text <ဇီဝတေ ဝါပိ သပ္ပညော၊ အပိ ဝိတ္တပရိက္ခယော။>
      text <ပညာယ စ အလာဘေန၊ ဝိတ္တဝါပိ န ဇီဝတိ။>
    text <၅၀၀>
      text <သဗ္ဗံ သုဏာတိ သောတေန၊ သဗ္ဗံ ပဿတိ စက္ခုနာ။>
      text <န စ ဒိဋ္ဌံ သုတံ ဓီရော၊ သဗ္ဗံ ဥဇ္ဈိတုမရဟတိ။>
    text <၅၀၁>
      text <စက္ခုမာဿ ယထာ အန္ဓော၊ သောတဝါ ဗဓိရော ယထာ။>
      text <ပညဝါဿ ယထာ မူဂေါ၊ ဗလဝါ ဒုဗ္ဗလောရိဝ။>
      text <အထ အတ္ထေ သမုပ္ပန္နေ၊ သယေထ မတသာယိကန္တိ။>
    stand <။ မဟာကစ္စာယနော ထေရော။>
  text <၂။ သိရိမိတ္တတ္ထေရဂါထာ>
    text <၅၀၂>
      text <အက္ကောဓနောနုပနာဟီ၊ အမာယော ရိတ္တပေသုဏော။>
      text <သ ဝေ တာဒိသကော ဘိက္ခု၊ ဧဝံ ပေစ္စ န သောစတိ။>
    text <၅၀၃>
      text <အက္ကောဓနောနုပနာဟီ၊ အမာယော ရိတ္တပေသုဏော။>
      text <ဂုတ္တဒွာရော သဒာ ဘိက္ခု၊ ဧဝံ ပေစ္စ န သောစတိ။>
    text <၅၀၄>
      text <အက္ကောဓနောနုပနာဟီ၊ အမာယော ရိတ္တပေသုဏော။>
      text <ကလျာဏသီလော သော ဘိက္ခု၊ ဧဝံ ပေစ္စ န သောစတိ။>
    text <၅၀၅>
      text <အက္ကောဓနောနုပနာဟီ၊ အမာယော ရိတ္တပေသုဏော။>
      text <ကလျာဏမိတ္တော သော ဘိက္ခု၊ ဧဝံ ပေစ္စ န သောစတိ။>
    text <၅၀၆>
      text <အက္ကောဓနောနုပနာဟီ၊ အမာယော ရိတ္တပေသုဏော။>
      text <ကလျာဏပညော သော ဘိက္ခု၊ ဧဝံ ပေစ္စ န သောစတိ။>
    text <၅၀၇>
      text <ယဿ သဒ္ဓါ တထာဂတေ၊ အစလာ သုပ္ပတိဋ္ဌိတာ။>
      text <သီလဉ္စ ယဿ ကလျာဏံ၊ အရိယကန္တံ ပသံသိတံ။>
    text <၅၀၈>
      text <သင်္ဃေ ပသာဒော ယဿတ္ထိ၊ ဥဇုဘူတဉ္စ ဒဿနံ။>
      text <အဒလိဒ္ဒောတိ တံ အာဟု၊ အမောဃံ တဿ ဇီဝိတံ။>
    text <၅၀၉>
      text <တသ္မာ သဒ္ဓဉ္စ သီလဉ္စ၊ ပသာဒံ ဓမ္မဒဿနံ။>
      text <အနုယုဉ္ဇေထ မေဓာဝီ၊ သရံ ဗုဒ္ဓါန သာသနန္တိ။>
    stand <။ သိရိမိတ္တော ထေရော။>
  text <၃။ မဟာပန္ထကတ္ထေရဂါထာ>
    text <၅၁၀>
      text <ယဒာ ပဌမမဒ္ဒက္ခိံ၊ သတ္ထာရမကုတောဘယံ။>
      text <တတော မေ အဟု သံဝေဂေါ၊ ပဿိတွာ ပုရိသုတ္တမံ။>
    text <၅၁၁>
      text <သိရိံ ဟတ္ထေဟိ ပါဒေဟိ၊ ယော ပဏာမေယျ အာဂတံ။>
      text <ဧတာဒိသံ သော သတ္ထာရံ၊ အာရာဓေတွာ ဝိရာဓယေ။>
    text <၅၁၂>
      text <တဒာဟံ ပုတ္တဒာရဉ္စ၊ ဓနဓညဉ္စ ဆဍ္ဍယိံ။>
      text <ကေသမဿူနိ ဆေဒေတွာ၊ ပဗ္ဗဇိံ အနဂါရိယံ။>
    text <၅၁၃>
      text <သိက္ခါသာဇီဝသမ္ပန္နော၊ ဣန္ဒြိယေသု သုသံဝုတော။>
      text <နမဿမာနော သမ္ဗုဒ္ဓံ၊ ဝိဟာသိံ အပရာဇိတော။>
    text <၅၁၄>
      text <တတော မေ ပဏိဓီ အာသိ၊ စေတသော အဘိပတ္ထိတော။>
      text <န နိသီဒေ မုဟုတ္တမ္ပိ၊ တဏှာသလ္လေ အနူဟတေ။>
    text <၅၁၅>
      text <တဿ မေဝံ ဝိဟရတော၊ ပဿ ဝီရိယပရက္ကမံ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၅၁၆>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <အရဟာ ဒက္ခိဏေယျောမှိ၊ ဝိပ္ပမုတ္တော နိရူပဓိ။>
    text <၅၁၇>
      text <တတော ရတျာ ဝိဝသာနေ၊ သူရိယဿုဂ္ဂမနံ ပတိ။>
      text <သဗ္ဗံ တဏှံ ဝိသောသေတွာ၊ ပလ္လင်္ကေန ဥပါဝိသိန္တိ။>
      text <မဟာကစ္စာယနော ထေရော၊ သိရိမိတ္တော မဟာပန္ထကော။>
      text <ဧတေ အဋ္ဌနိပါတမှိ၊ ဂါထာယော စတုဝီသတီတိ။>
    stand <။ မဟာပန္ထကော ထေရော။>
    stand <အဋ္ဌကနိပါတော နိဋ္ဌိတော။>
    text <တတြုဒ္ဒာနံ>
