text <၁၀။ ဒသကနိပါတော>
  text <၁။ ကာဠုဒာယိတ္ထေရဂါထာ>
    text <၅၂၇>
      text <အင်္ဂါရိနော ဒာနိ ဒုမာ ဘဒန္တေ၊ ဖလေသိနော ဆဒနံ ဝိပ္ပဟာယ။>
      text <တေ အစ္စိမန္တောဝ ပဘာသယန္တိ၊ သမယော မဟာဝီရ ဘာဂီ ရသာနံ။>
    text <၅၂၈>
      text <ဒုမာနိ ဖုလ္လာနိ မနောရမာနိ၊ သမန္တတော သဗ္ဗဒိသာ ပဝန္တိ။>
      text <ပတ္တံ ပဟာယ ဖလမာသသာနာ၊ ကာလော ဣတော ပက္ကမနာယ ဝီရ။>
    text <၅၂၉>
      text <နေဝါတိသီတံ န ပနာတိဥဏှံ၊ သုခါ ဥတု အဒ္ဓနိယာ ဘဒန္တေ။>
      text <ပဿန္တု တံ သာကိယာ ကောဠိယာ စ၊ ပစ္ဆာမုခံ ရောဟိနိယံ တရန္တံ။>
    text <၅၃၀>
      text <အာသာယ ကသတေ ခေတ္တံ၊ ဗီဇံ အာသာယ ဝပ္ပတိ။>
      text <အာသာယ ဝါဏိဇာ ယန္တိ၊ သမုဒ္ဒံ ဓနဟာရကာ။>
      text <ယာယ အာသာယ တိဋ္ဌာမိ၊ သာ မေ အာသာ သမိဇ္ဈတု။>
    text <၅၃၁>
      text <ပုနပ္ပုနံ စေဝ ဝပန္တိ ဗီဇံ၊ ပုနပ္ပုနံ ဝဿတိ ဒေဝရာဇာ။>
      text <ပုနပ္ပုနံ ခေတ္တံ ကသန္တိ ကဿကာ၊ ပုနပ္ပုနံ ဓညမုပေတိ ရဋ္ဌံ။>
    text <၅၃၂>
      text <ပုနပ္ပုနံ ယာစနကာ စရန္တိ၊ ပုနပ္ပုနံ ဒာနပတီ ဒဒန္တိ။>
      text <ပုနပ္ပုနံ ဒာနပတီ ဒဒိတွာ၊ ပုနပ္ပုနံ သဂ္ဂမုပေန္တိ ဌာနံ။>
    text <၅၃၃>
      text <ဝီရော ဟဝေ သတ္တယုဂံ ပုနေတိ၊ ယသ္မိံ ကုလေ ဇာယတိ ဘူရိပညော။>
      text <မညာမဟံ သက္ကတိ ဒေဝဒေဝေါ၊ တယာ ဟိ ဇာတော မုနိ သစ္စနာမော။>
    text <၅၃၄>
      text <သုဒ္ဓေါဒနော နာမ ပိတာ မဟေသိနော၊ ဗုဒ္ဓဿ မာတာ ပန မာယနာမာ။>
      text <ယာ ဗောဓိသတ္တံ ပရိဟရိယ ကုစ္ဆိနာ၊ ကာယဿ ဘေဒာ တိဒိဝမှိ မောဒတိ။>
    text <၅၃၅>
      text <သာ ဂေါတမီ ကာလကတာ ဣတော စုတာ၊ ဒိဗ္ဗေဟိ ကာမေဟိ သမင်္ဂိဘူတာ။>
      text <သာ မောဒတိ ကာမဂုဏေဟိ ပဉ္စဟိ၊ ပရိဝါရိတာ ဒေဝဂဏေဟိ တေဟိ။>
    text <၅၃၆>
      text <ဗုဒ္ဓဿ ပုတ္တောမှိ အသယှသာဟိနော၊ အင်္ဂီရသဿပ္ပဋိမဿ တာဒိနော။>
      text <ပိတုပိတာ မယှံ တုဝံသိ သက္က၊ ဓမ္မေန မေ ဂေါတမ အယျကောသီတိ။>
    stand <။ ကာဠုဒာယီ ထေရော။>
  text <၂။ ဧကဝိဟာရိယတ္ထေရဂါထာ>
    text <၅၃၇>
      text <ပုရတော ပစ္ဆတော ဝါပိ၊ အပရော စေ န ဝိဇ္ဇတိ။>
      text <အတီဝ ဖာသု ဘဝတိ၊ ဧကဿ ဝသတော ဝနေ။>
    text <၅၃၈>
      text <ဟန္ဒ ဧကော ဂမိဿာမိ၊ အရညံ ဗုဒ္ဓဝဏ္ဏိတံ။>
      text <ဖာသု ဧကဝိဟာရိဿ၊ ပဟိတတ္တဿ ဘိက္ခုနော။>
    text <၅၃၉>
      text <ယောဂီ-ပီတိကရံ ရမ္မံ၊ မတ္တကုဉ္ဇရသေဝိတံ။>
      text <ဧကော အတ္တဝသီ ခိပ္ပံ၊ ပဝိသိဿာမိ ကာနနံ။>
    text <၅၄၀>
      text <သုပုပ္ဖိတေ သီတဝနေ၊ သီတလေ ဂိရိကန္ဒရေ။>
      text <ဂတ္တာနိ ပရိသိဉ္စိတွာ၊ စင်္ကမိဿာမိ ဧကကော။>
    text <၅၄၁>
      text <ဧကာကိယော အဒုတိယော၊ ရမဏီယေ မဟာဝနေ။>
      text <ကဒာဟံ ဝိဟရိဿာမိ၊ ကတကိစ္စော အနာသဝေါ။>
    text <၅၄၂>
      text <ဧဝံ မေ ကတ္တုကာမဿ၊ အဓိပ္ပါယော သမိဇ္ဈတု။>
      text <သာဓိယိဿာမဟံယေဝ၊ နာညော အညဿ ကာရကော။>
    text <၅၄၃>
      text <ဧသ ဗန္ဓာမိ သန္နာဟံ၊ ပဝိသိဿာမိ ကာနနံ။>
      text <န တတော နိက္ခမိဿာမိ၊ အပ္ပတ္တော အာသဝက္ခယံ။>
    text <၅၄၄>
      text <မာလုတေ ဥပဝါယန္တေ၊ သီတေ သုရဘိဂန္ဓိကေ။>
      text <အဝိဇ္ဇံ ဒာလယိဿာမိ၊ နိသိန္နော နဂမုဒ္ဓနိ။>
    text <၅၄၅>
      text <ဝနေ ကုသုမသဉ္ဆန္နေ၊ ပဗ္ဘာရေ နူန သီတလေ။>
      text <ဝိမုတ္တိသုခေန သုခိတော၊ ရမိဿာမိ ဂိရိဗ္ဗဇေ။>
    text <၅၄၆>
      text <သောဟံ ပရိပုဏ္ဏသင်္ကပ္ပေါ၊ စန္ဒော ပန္နရသော ယထာ။>
      text <သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါတိ။>
    stand <။ ဧကဝိဟာရိယော ထေရော။>
  text <၃။ မဟာကပ္ပိနတ္ထေရဂါထာ>
    text <၅၄၇>
      text <အနာဂတံ ယော ပဋိကစ္စ ပဿတိ၊ ဟိတဉ္စ အတ္ထံ အဟိတဉ္စ တံ ဒွယံ။>
      text <ဝိဒ္ဒေသိနော တဿ ဟိတေသိနော ဝါ၊ ရန္ဓံ န ပဿန္တိ သမေက္ခမာနာ။>
    text <၅၄၈>
      text <အာနာပါနသတီ ယဿ၊ ပရိပုဏ္ဏာ သုဘာဝိတာ။>
      text <အနုပုဗ္ဗံ ပရိစိတာ၊ ယထာ ဗုဒ္ဓေန ဒေသိတာ။>
      text <သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။>
    text <၅၄၉>
      text <ဩဒာတံ ဝတ မေ စိတ္တံ၊ အပ္ပမာဏံ သုဘာဝိတံ။>
      text <နိဗ္ဗိဒ္ဓံ ပဂ္ဂဟီတဉ္စ၊ သဗ္ဗာ ဩဘာသတေ ဒိသာ။>
    text <၅၅၀>
      text <ဇီဝတေ ဝါပိ သပ္ပညော၊ အပိ ဝိတ္တပရိက္ခယော။>
      text <ပညာယ စ အလာဘေန၊ ဝိတ္တဝါပိ န ဇီဝတိ။>
    text <၅၅၁>
      text <ပညာ သုတဝိနိစ္ဆိနီ၊ ပညာ ကိတ္တိသိလောကဝဒ္ဓနီ။>
      text <ပညာသဟိတော နရော ဣဓ၊ အပိ ဒုက္ခေသု သုခါနိ ဝိန္ဒတိ။>
    text <၅၅၂>
      text <နာယံ အဇ္ဇတနော ဓမ္မော၊ နစ္ဆေရော နပိ အဗ္ဘုတော။>
      text <ယတ္ထ ဇာယေထ မီယေထ၊ တတ္ထ ကိံ ဝိယ အဗ္ဘုတံ။>
    text <၅၅၃>
      text <အနန္တရံ ဟိ ဇာတဿ၊ ဇီဝိတာ မရဏံ ဓုဝံ။>
      text <ဇာတာ ဇာတာ မရန္တီဓ၊ ဧဝံဓမ္မာ ဟိ ပါဏိနော။>
    text <၅၅၄>
      text <န ဟေတဒတ္ထာယ မတဿ ဟောတိ၊ ယံ ဇီဝိတတ္ထံ ပရပေါရိသာနံ။>
      text <မတမှိ ရုဏ္ဏံ န ယသော န လောကျံ၊ န ဝဏ္ဏိတံ သမဏဗြာဟ္မဏေဟိ။>
    text <၅၅၅>
      text <စက္ခုံ သရီရံ ဥပဟန္တိ တေန၊ နိဟီယတိ ဝဏ္ဏဗလံ မတီ စ။>
      text <အာနန္ဒိနော တဿ ဒိသာ ဘဝန္တိ၊ ဟိတေသိနော နာဿ သုခီ ဘဝန္တိ။>
    text <၅၅၆>
      text <တသ္မာ ဟိ ဣစ္ဆေယျ ကုလေ ဝသန္တေ၊ မေဓာဝိနော စေဝ ဗဟုဿုတေ စ။>
      text <ယေသံ ဟိ ပညာဝိဘဝေန ကိစ္စံ၊ တရန္တိ နာဝါယ နဒိံဝ ပုဏ္ဏန္တိ။>
    stand <။ မဟာကပ္ပိနော ထေရော။>
  text <၄။ စူဠပန္ထကတ္ထေရဂါထာ>
    text <၅၅၇>
      text <ဒန္ဓာ မယှံ ဂတီ အာသိ၊ ပရိဘူတော ပုရေ အဟံ။>
      text <ဘာတာ စ မံ ပဏာမေသိ၊ ဂစ္ဆ ဒာနိ တုဝံ ဃရံ။>
    text <၅၅၈>
      text <သောဟံ ပဏာမိတော သန္တော၊ သင်္ဃာရာမဿ ကောဋ္ဌကေ။>
      text <ဒုမ္မနော တတ္ထ အဋ္ဌာသိံ၊ သာသနသ္မိံ အပေက္ခဝါ။>
    text <၅၅၉>
      text <ဘဂဝါ တတ္ထ အာဂစ္ဆိ၊ သီသံ မယှံ ပရာမသိ။>
      text <ဗာဟာယ မံ ဂဟေတွာန၊ သင်္ဃာရာမံ ပဝေသယိ။>
    text <၅၆၀>
      text <အနုကမ္ပါယ မေ သတ္ထာ၊ ပါဒာသိ ပါဒပုဉ္ဆနိံ။>
      text <ဧတံ သုဒ္ဓံ အဓိဋ္ဌေဟိ၊ ဧကမန္တံ သွဓိဋ္ဌိတံ။>
    text <၅၆၁>
      text <တဿာဟံ ဝစနံ သုတွာ၊ ဝိဟာသိံ သာသနေ ရတော။>
      text <သမာဓိံ ပဋိပါဒေသိံ၊ ဥတ္တမတ္ထဿ ပတ္တိယာ။>
    text <၅၆၂>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၅၆၃>
      text <သဟဿက္ခတ္တုမတ္တာနံ၊ နိမ္မိနိတွာန ပန္ထကော။>
      text <နိသီဒမ္ဗဝနေ ရမ္မေ၊ ယာဝ ကာလပ္ပဝေဒနာ။>
    text <၅၆၄>
      text <တတော မေ သတ္ထာ ပါဟေသိ၊ ဒူတံ ကာလပ္ပဝေဒကံ။>
      text <ပဝေဒိတမှိ ကာလမှိ၊ ဝေဟာသာဒုပသင်္ကမိံ။>
    text <၅၆၅>
      text <ဝန္ဒိတွာ သတ္ထုနော ပါဒေ၊ ဧကမန္တံ နိသီဒဟံ။>
      text <နိသိန္နံ မံ ဝိဒိတွာန၊ အထ သတ္ထာ ပဋိဂ္ဂဟိ။>
    text <၅၆၆>
      text <အာယာဂေါ သဗ္ဗလောကဿ၊ အာဟုတီနံ ပဋိဂ္ဂဟော။>
      text <ပုညက္ခေတ္တံ မနုဿာနံ၊ ပဋိဂဏှိတ္ထ ဒက္ခိဏန္တိ။>
    stand <။ စူဠပန္ထကော ထေရော။>
  text <၅။ ကပ္ပတ္ထေရဂါထာ>
    text <၅၆၇>
      text <နာနာကုလမလသမ္ပုဏ္ဏော၊ မဟာဥက္ကာရသမ္ဘဝေါ။>
      text <စန္ဒနိကံဝ ပရိပက္ကံ၊ မဟာဂဏ္ဍော မဟာဝဏော။>
    text <၅၆၈>
      text <ပုဗ္ဗရုဟိရသမ္ပုဏ္ဏော၊ ဂူထကူပေန ဂါဠှိတော။>
      text <အာပေါပဂ္ဃရဏော ကာယော၊ သဒာ သန္ဒတိ ပူတိကံ။>
    text <၅၆၉>
      text <သဋ္ဌိကဏ္ဍရသမ္ဗန္ဓော၊ မံသလေပနလေပိတော။>
      text <စမ္မကဉ္စုကသန္နဒ္ဓေါ၊ ပူတိကာယော နိရတ္ထကော။>
    text <၅၇၀>
      text <အဋ္ဌိသင်္ဃာတဃဋိတော၊ နှာရုသုတ္တနိဗန္ဓနော။>
      text <နေကေသံ သံဂတီဘာဝါ၊ ကပ္ပေတိ ဣရိယာပထံ။>
    text <၅၇၁>
      text <ဓုဝပ္ပယာတော မရဏာယ၊ မစ္စုရာဇဿ သန္တိကေ။>
      text <ဣဓေဝ ဆဍ္ဍယိတွာန၊ ယေနကာမင်္ဂမော နရော။>
    text <၅၇၂>
      text <အဝိဇ္ဇာယ နိဝုတော ကာယော၊ စတုဂန္ထေန ဂန္ထိတော။>
      text <ဩဃသံသီဒနော ကာယော၊ အနုသယဇာလမောတ္ထတော။>
    text <၅၇၃>
      text <ပဉ္စနီဝရဏေ ယုတ္တော၊ ဝိတက္ကေန သမပ္ပိတော။>
      text <တဏှာမူလေနာနုဂတော၊ မောဟစ္ဆာဒနဆာဒိတော။>
    text <၅၇၄>
      text <ဧဝါယံ ဝတ္တတေ ကာယော၊ ကမ္မယန္တေန ယန္တိတော။>
      text <သမ္ပတ္တိ စ ဝိပတျန္တာ၊ နာနာဘာဝေါ ဝိပဇ္ဇတိ။>
    text <၅၇၅>
      text <ယေမံ ကာယံ မမာယန္တိ၊ အန္ဓဗာလာ ပုထုဇ္ဇနာ။>
      text <ဝဍ္ဎေန္တိ ကဋသိံ ဃောရံ၊ အာဒိယန္တိ ပုနဗ္ဘဝံ။>
    text <၅၇၆>
      text <ယေမံ ကာယံ ဝိဝဇ္ဇေန္တိ၊ ဂူထလိတ္တံဝ ပန္နဂံ။>
      text <ဘဝမူလံ ဝမိတွာန၊ ပရိနိဗ္ဗိဿန္တိနာသဝါတိ။>
    stand <။ ကပ္ပေါ ထေရော။>
  text <၆။ ဝင်္ဂန္တပုတ္တဥပသေနတ္ထေရဂါထာ>
    text <၅၇၇>
      text <ဝိဝိတ္တံ အပ္ပနိဂ္ဃောသံ၊ ဝါဠမိဂနိသေဝိတံ။>
      text <သေဝေ သေနာသနံ ဘိက္ခု၊ ပဋိသလ္လာနကာရဏာ။>
    text <၅၇၈>
      text <သင်္ကာရပုဉ္ဇာ အာဟတွာ၊ သုသာနာ ရထိယာဟိ စ။>
      text <တတော သင်္ဃာဋိကံ ကတွာ၊ လူခံ ဓာရေယျ စီဝရံ။>
    text <၅၇၉>
      text <နီစံ မနံ ကရိတွာန၊ သပဒာနံ ကုလာ ကုလံ။>
      text <ပိဏ္ဍိကာယ စရေ ဘိက္ခု၊ ဂုတ္တဒွာရော သုသံဝုတော။>
    text <၅၈၀>
      text <လူခေနပိ ဝါ သန္တုဿေ၊ နာညံ ပတ္ထေ ရသံ ဗဟုံ။>
      text <ရသေသု အနုဂိဒ္ဓဿ၊ ဈာနေ န ရမတီ မနော။>
    text <၅၈၁>
      text <အပ္ပိစ္ဆော စေဝ သန္တုဋ္ဌော၊ ပဝိဝိတ္တော ဝသေ မုနိ။>
      text <အသံသဋ္ဌော ဂဟဋ္ဌေဟိ၊ အနာဂါရေဟိ စူဘယံ။>
    text <၅၈၂>
      text <ယထာ ဇဠော ဝ မူဂေါ ဝ၊ အတ္တာနံ ဒဿယေ တထာ။>
      text <နာတိဝေလံ သမ္ဘာသေယျ၊ သင်္ဃမဇ္ဈမှိ ပဏ္ဍိတော။>
    text <၅၈၃>
      text <န သော ဥပဝဒေ ကဉ္စိ၊ ဥပဃာတံ ဝိဝဇ္ဇယေ။>
      text <သံဝုတော ပါတိမောက္ခသ္မိံ၊ မတ္တညူ စဿ ဘောဇနေ။>
    text <၅၈၄>
      text <သုဂ္ဂဟီတနိမိတ္တဿ၊ စိတ္တဿုပ္ပါဒကောဝိဒော။>
      text <သမံ အနုယုဉ္ဇေယျ၊ ကာလေန စ ဝိပဿနံ။>
    text <၅၈၅>
      text <ဝီရိယသာတစ္စသမ္ပန္နော၊ ယုတ္တယောဂေါ သဒာ သိယာ။>
      text <န စ အပ္ပတွာ ဒုက္ခန္တံ၊ ဝိဿာသံ ဧယျ ပဏ္ဍိတော။>
    text <၅၈၆>
      text <ဧဝံ ဝိဟရမာနဿ၊ သုဒ္ဓိကာမဿ ဘိက္ခုနော။>
      text <ခီယန္တိ အာသဝါ သဗ္ဗေ၊ နိဗ္ဗုတိဉ္စာဓိဂစ္ဆတီတိ။>
    stand <။ ဥပသေနော ဝင်္ဂန္တပုတ္တော ထေရော။>
  text <၇။ အပရ-ဂေါတမတ္ထေရဂါထာ>
    text <၅၈၇>
      text <ဝိဇာနေယျ သကံ အတ္ထံ၊ အဝလောကေယျာထ ပါဝစနံ။>
      text <ယဉ္စေတ္ထ အဿ ပတိရူပံ၊ သာမညံ အဇ္ဈုပဂတဿ။>
    text <၅၈၈>
      text <မိတ္တံ ဣဓ စ ကလျာဏံ၊ သိက္ခါ ဝိပုလံ သမာဒာနံ။>
      text <သုဿူသာ စ ဂရူနံ၊ ဧတံ သမဏဿ ပတိရူပံ။>
    text <၅၈၉>
      text <ဗုဒ္ဓေသု သဂါရဝတာ၊ ဓမ္မေ အပစိတိ ယထာဘူတံ။>
      text <သင်္ဃေ စ စိတ္တိကာရော၊ ဧတံ သမဏဿ ပတိရူပံ။>
    text <၅၉၀>
      text <အာစာရဂေါစရေ ယုတ္တော၊ အာဇီဝေါ သောဓိတော အဂါရယှော။>
      text <စိတ္တဿ စ သဏ္ဌပနံ၊ ဧတံ သမဏဿ ပတိရူပံ။>
    text <၅၉၁>
      text <စာရိတ္တံ အထ ဝါရိတ္တံ၊ ဣရိယာပထိယံ ပသာဒနိယံ။>
      text <အဓိစိတ္တေ စ အာယောဂေါ၊ ဧတံ သမဏဿ ပတိရူပံ။>
    text <၅၉၂>
      text <အာရညကာနိ သေနာသနာနိ၊ ပန္တာနိ အပ္ပသဒ္ဒာနိ။>
      text <ဘဇိတဗ္ဗာနိ မုနိနာ၊ ဧတံ သမဏဿ ပတိရူပံ။>
    text <၅၉၃>
      text <သီလဉ္စ ဗာဟုသစ္စဉ္စ၊ ဓမ္မာနံ ပဝိစယော ယထာဘူတံ။>
      text <သစ္စာနံ အဘိသမယော၊ ဧတံ သမဏဿ ပတိရူပံ။>
    text <၅၉၄>
      text <ဘာဝေယျ စ အနိစ္စန္တိ၊ အနတ္တသညံ အသုဘသညဉ္စ။>
      text <လောကမှိ စ အနဘိရတိံ၊ ဧတံ သမဏဿ ပတိရူပံ။>
    text <၅၉၅>
      text <ဘာဝေယျ စ ဗောဇ္ဈင်္ဂေ၊ ဣဒ္ဓိပါဒာနိ ဣန္ဒြိယာနိ ဗလာနိ။>
      text <အဋ္ဌင်္ဂမဂ္ဂမရိယံ၊ ဧတံ သမဏဿ ပတိရူပံ။>
    text <၅၉၆>
      text <တဏှံ ပဇဟေယျ မုနိ၊ သမူလကေ အာသဝေ ပဒာလေယျ။>
      text <ဝိဟရေယျ ဝိပ္ပမုတ္တော၊ ဧတံ သမဏဿ ပတိရူပန္တိ။>
      text <ကာဠုဒာယီ စ သော ထေရော၊ ဧကဝိဟာရီ စ ကပ္ပိနော။>
      text <စူဠပန္ထကော ကပ္ပေါ စ၊ ဥပသေနော စ ဂေါတမော။>
      text <သတ္တိမေ ဒသကေ ထေရာ၊ ဂါထာယော စေတ္ထ သတ္တတီတိ။>
    stand <။ ဂေါတမော ထေရော။>
    stand <ဒသကနိပါတော နိဋ္ဌိတော။>
    text <တတြုဒ္ဒာနံ>
