text <၁၇။ တိံသနိပါတော>
  text <၁။ ဖုဿတ္ထေရဂါထာ>
    text <၉၄၉>
      text <ပါသာဒိကေ ဗဟူ ဒိသွာ၊ ဘာဝိတတ္တေ သုသံဝုတေ။>
      text <ဣသိ ပဏ္ဍရသဂေါတ္တော၊ အပုစ္ဆိ ဖုဿသဝှယံ။>
    text <၉၅၀>
      text <ကိံဆန္ဒာ ကိမဓိပ္ပါယာ၊ ကိမာကပ္ပါ ဘဝိဿရေ။>
      text <အနာဂတမှိ ကာလမှိ၊ တံ မေ အက္ခါဟိ ပုစ္ဆိတော။>
    text <၉၅၁>
      text <သုဏောဟိ ဝစနံ မယှံ၊ ဣသိပဏ္ဍရသဝှယ။>
      text <သက္ကစ္စံ ဥပဓာရေဟိ၊ အာစိက္ခိဿာမျနာဂတံ။>
    text <၉၅၂>
      text <ကောဓနာ ဥပနာဟီ စ၊ မက္ခီ ထမ္ဘီ သဌာ ဗဟူ။>
      text <ဥဿုကီ နာနာဝါဒာ စ၊ ဘဝိဿန္တိ အနာဂတေ။>
    text <၉၅၃>
      text <အညာတမာနိနော ဓမ္မေ၊ ဂမ္ဘီရေ တီရဂေါစရာ။>
      text <လဟုကာ အဂရု ဓမ္မေ၊ အညမညမဂါရဝါ။>
    text <၉၅၄>
      text <ဗဟူ အာဒီနဝါ လောကေ၊ ဥပ္ပဇ္ဇိဿန္တျနာဂတေ။>
      text <သုဒေသိတံ ဣမံ ဓမ္မံ၊ ကိလေသေဿန္တိ ဒုမ္မတီ။>
    text <၉၅၅>
      text <ဂုဏဟီနာပိ သင်္ဃမှိ၊ ဝေါဟရန္တာ ဝိသာရဒာ။>
      text <ဗလဝန္တော ဘဝိဿန္တိ၊ မုခရာ အဿုတာဝိနော။>
    text <၉၅၆>
      text <ဂုဏဝန္တောပိ သင်္ဃမှိ၊ ဝေါဟရန္တာ ယထာတ္ထတော။>
      text <ဒုဗ္ဗလာ တေ ဘဝိဿန္တိ၊ ဟိရီမနာ အနတ္ထိကာ။>
    text <၉၅၇>
      text <ရဇတံ ဇာတရူပဉ္စ၊ ခေတ္တံ ဝတ္ထုမဇေဠကံ။>
      text <ဒာသိဒာသဉ္စ ဒုမ္မေဓာ၊ သာဒိယိဿန္တျနာဂတေ။>
    text <၉၅၈>
      text <ဥဇ္ဈာနသညိနော ဗာလာ၊ သီလေသု အသမာဟိတာ။>
      text <ဥန္နဠာ ဝိစရိဿန္တိ၊ ကလဟာဘိရတာ မဂါ။>
    text <၉၅၉>
      text <ဥဒ္ဓတာ စ ဘဝိဿန္တိ၊ နီလစီဝရပါရုတာ။>
      text <ကုဟာ ထဒ္ဓါ လပါ သိင်္ဂီ၊ စရိဿန္တျရိယာ ဝိယ။>
    text <၉၆၀>
      text <တေလသဏ္ဌေဟိ ကေသေဟိ၊ စပလာ အဉ္ဇနက္ခိကာ။>
      text <ရထိယာယ ဂမိဿန္တိ၊ ဒန္တဝဏ္ဏိကပါရုတာ။>
    text <၉၆၁>
      text <အဇေဂုစ္ဆံ ဝိမုတ္တေဟိ၊ သုရတ္တံ အရဟဒ္ဓဇံ။>
      text <ဇိဂုစ္ဆိဿန္တိ ကာသာဝံ၊ ဩဒာတေသု သမုစ္ဆိတာ။>
    text <၉၆၂>
      text <လာဘကာမာ ဘဝိဿန္တိ၊ ကုသီတာ ဟီနဝီရိယာ။>
      text <ကိစ္ဆန္တာ ဝနပတ္ထာနိ၊ ဂါမန္တေသု ဝသိဿရေ။>
    text <၉၆၃>
      text <ယေ ယေ လာဘံ လဘိဿန္တိ၊ မိစ္ဆာဇီဝရတာ သဒာ။>
      text <တေ တေဝ အနုသိက္ခန္တာ၊ ဘဇိဿန္တိ အသံယတာ။>
    text <၉၆၄>
      text <ယေ ယေ အလာဘိနော လာဘံ၊ န တေ ပုဇ္ဇာ ဘဝိဿရေ။>
      text <သုပေသလေပိ တေ ဓီရေ၊ သေဝိဿန္တိ န တေ တဒာ။>
    text <၉၆၅>
      text <မိလက္ခုရဇနံ ရတ္တံ၊ ဂရဟန္တာ သကံ ဓဇံ။>
      text <တိတ္ထိယာနံ ဓဇံ ကေစိ၊ ဓာရိဿန္တျဝဒာတကံ။>
    text <၉၆၆>
      text <အဂါရဝေါ စ ကာသာဝေ၊ တဒာ တေသံ ဘဝိဿတိ။>
      text <ပဋိသင်္ခါ စ ကာသာဝေ၊ ဘိက္ခူနံ န ဘဝိဿတိ။>
    text <၉၆၇>
      text <အဘိဘူတဿ ဒုက္ခေန၊ သလ္လဝိဒ္ဓဿ ရုပ္ပတော။>
      text <ပဋိသင်္ခါ မဟာဃောရာ၊ နာဂဿာသိ အစိန္တိယာ။>
    text <၉၆၈>
      text <ဆဒ္ဒန္တော ဟိ တဒာ ဒိသွာ၊ သုရတ္တံ အရဟဒ္ဓဇံ။>
      text <တာဝဒေဝ ဘဏီ ဂါထာ၊ ဂဇော အတ္ထောပသံဟိတာ။>
    text <၉၆၉>
      text <အနိက္ကသာဝေါ ကာသာဝံ၊ ယော ဝတ္ထံ ပရိဓဿတိ။>
      text <အပေတော ဒမသစ္စေန၊ န သော ကာသာဝမရဟတိ။>
    text <၉၇၀>
      text <ယော စ ဝန္တကာသာဝဿ၊ သီလေသု သုသမာဟိတော။>
      text <ဥပေတော ဒမသစ္စေန၊ သ ဝေ ကာသာဝမရဟတိ။>
    text <၉၇၁>
      text <ဝိပန္နသီလော ဒုမ္မေဓော၊ ပါကဋော ကာမကာရိယော။>
      text <ဝိဗ္ဘန္တစိတ္တော နိဿုက္ကော၊ န သော ကာသာဝမရဟတိ။>
    text <၉၇၂>
      text <ယော စ သီလေန သမ္ပန္နော၊ ဝီတရာဂေါ သမာဟိတော။>
      text <ဩဒာတမနသင်္ကပ္ပေါ၊ သ ဝေ ကာသာဝမရဟတိ။>
    text <၉၇၃>
      text <ဥဒ္ဓတော ဥန္နဠော ဗာလော၊ သီလံ ယဿ န ဝိဇ္ဇတိ။>
      text <ဩဒာတကံ အရဟတိ၊ ကာသာဝံ ကိံ ကရိဿတိ။>
    text <၉၇၄>
      text <ဘိက္ခူ စ ဘိက္ခုနိယော စ၊ ဒုဋ္ဌစိတ္တာ အနာဒရာ။>
      text <တာဒီနံ မေတ္တစိတ္တာနံ၊ နိဂ္ဂဏှိဿန္တျနာဂတေ။>
    text <၉၇၅>
      text <သိက္ခါပေန္တာပိ ထေရေဟိ၊ ဗာလာ စီဝရဓာရဏံ။>
      text <န သုဏိဿန္တိ ဒုမ္မေဓာ၊ ပါကဋာ ကာမကာရိယာ။>
    text <၉၇၆>
      text <တေ တထာ သိက္ခိတာ ဗာလာ၊ အညမညံ အဂါရဝါ။>
      text <နာဒိယိဿန္တုပဇ္ဈာယေ၊ ခဠုင်္ကော ဝိယ သာရထိံ။>
    text <၉၇၇>
      text <ဧဝံ အနာဂတဒ္ဓါနံ၊ ပဋိပတ္တိ ဘဝိဿတိ။>
      text <ဘိက္ခူနံ ဘိက္ခုနီနဉ္စ၊ ပတ္တေ ကာလမှိ ပစ္ဆိမေ။>
    text <၉၇၈>
      text <ပုရာ အာဂစ္ဆတေ ဧတံ၊ အနာဂတံ မဟဗ္ဘယံ။>
      text <သုဗ္ဗစာ ဟောထ သခိလာ၊ အညမညံ သဂါရဝါ။>
    text <၉၇၉>
      text <မေတ္တစိတ္တာ ကာရုဏိကာ၊ ဟောထ သီလေသု သံဝုတာ။>
      text <အာရဒ္ဓဝီရိယာ ပဟိတတ္တာ၊ နိစ္စံ ဒဠှပရက္ကမာ။>
    text <၉၈၀>
      text <ပမာဒံ ဘယတော ဒိသွာ၊ အပ္ပမာဒဉ္စ ခေမတော။>
      text <ဘာဝေထဋ္ဌင်္ဂိကံ မဂ္ဂံ၊ ဖုသန္တာ အမတံ ပဒန္တိ။>
    stand <။ ဖုဿော ထေရော။>
  text <၂။ သာရိပုတ္တတ္ထေရဂါထာ>
    text <၉၈၁>
      text <ယထာစာရီ ယထာသတော သတီမာ၊ ယတသင်္ကပ္ပဇ္ဈာယိ အပ္ပမတ္တော။>
      text <အဇ္ဈတ္တရတော သမာဟိတတ္တော၊ ဧကော သန္တုသိတော တမာဟု ဘိက္ခုံ။>
    text <၉၈၂>
      text <အလ္လံ သုက္ခံ ဝါ ဘုဉ္ဇန္တော၊ န ဗာဠှံ သုဟိတော သိယာ။>
      text <ဦနူဒရော မိတာဟာရော၊ သတော ဘိက္ခု ပရိဗ္ဗဇေ။>
    text <၉၈၃>
      text <စတ္တာရော ပဉ္စ အာလောပေ၊ အဘုတွာ ဥဒကံ ပိဝေ။>
      text <အလံ ဖာသုဝိဟာရာယ၊ ပဟိတတ္တဿ ဘိက္ခုနော။>
    text <၉၈၄>
      text <ကပ္ပိယံ တံ စေ ဆာဒေတိ၊ စီဝရံ ဣဒမတ္ထိကံ။>
      text <အလံ ဖာသုဝိဟာရာယ၊ ပဟိတတ္တဿ ဘိက္ခုနော။>
    text <၉၈၅>
      text <ပလ္လင်္ကေန နိသိန္နဿ၊ ဇဏ္ဏုကေ နာဘိဝဿတိ။>
      text <အလံ ဖာသုဝိဟာရာယ၊ ပဟိတတ္တဿ ဘိက္ခုနော။>
    text <၉၈၆>
      text <ယော သုခံ ဒုက္ခတော အဒ္ဒ၊ ဒုက္ခမဒ္ဒက္ခိ သလ္လတော။>
      text <ဥဘယန္တရေန နာဟောသိ၊ ကေန လောကသ္မိ ကိံ သိယာ။>
    text <၉၈၇>
      text <မာ မေ ကဒာစိ ပါပိစ္ဆော၊ ကုသီတော ဟီနဝီရိယော။>
      text <အပ္ပဿုတော အနာဒရော၊ ကေန လောကသ္မိ ကိံ သိယာ။>
    text <၉၈၈>
      text <ဗဟုဿုတော စ မေဓာဝီ၊ သီလေသု သုသမာဟိတော။>
      text <စေတောသမထမနုယုတ္တော၊ အပိ မုဒ္ဓနိ တိဋ္ဌတု။>
    text <၉၈၉>
      text <ယော ပပဉ္စမနုယုတ္တော၊ ပပဉ္စာဘိရတော မဂေါ။>
      text <ဝိရာဓယီ သော နိဗ္ဗာနံ၊ ယောဂက္ခေမံ အနုတ္တရံ။>
    text <၉၉၀>
      text <ယော စ ပပဉ္စံ ဟိတွာန၊ နိပ္ပပဉ္စပထေ ရတော။>
      text <အာရာဓယီ သော နိဗ္ဗာနံ၊ ယောဂက္ခေမံ အနုတ္တရံ။>
    text <၉၉၁>
      text <ဂါမေ ဝါ ယဒိ ဝါရညေ၊ နိန္နေ ဝါ ယဒိ ဝါ ထလေ။>
      text <ယတ္ထ အရဟန္တော ဝိဟရန္တိ၊ တံ ဘူမိရာမဏေယျကံ။>
    text <၉၉၂>
      text <ရမဏီယာနိ အရညာနိ၊ ယတ္ထ န ရမတီ ဇနော။>
      text <ဝီတရာဂါ ရမိဿန္တိ၊ န တေ ကာမဂဝေသိနော။>
    text <၉၉၃>
      text <နိဓီနံဝ ပဝတ္တာရံ၊ ယံ ပဿေ ဝဇ္ဇဒဿိနံ။>
      text <နိဂ္ဂယှဝါဒိံ မေဓာဝိံ၊ တာဒိသံ ပဏ္ဍိတံ ဘဇေ။>
      text <တာဒိသံ ဘဇမာနဿ၊ သေယျော ဟောတိ န ပါပိယော။>
    text <၉၉၄>
      text <ဩဝဒေယျာနုသာသေယျ၊ အသဗ္ဘာ စ နိဝါရယေ။>
      text <သတဉှိ သော ပိယော ဟောတိ၊ အသတံ ဟောတိ အပ္ပိယော။>
    text <၉၉၅>
      text <အညဿ ဘဂဝါ ဗုဒ္ဓေါ၊ ဓမ္မံ ဒေသေသိ စက္ခုမာ။>
      text <ဓမ္မေ ဒေသိယမာနမှိ၊ သောတမောဓေသိမတ္ထိကော။>
      text <တံ မေ အမောဃံ သဝနံ၊ ဝိမုတ္တောမှိ အနာသဝေါ။>
    text <၉၉၆>
      text <နေဝ ပုဗ္ဗေနိဝါသာယ၊ နပိ ဒိဗ္ဗဿ စက္ခုနော။>
      text <စေတောပရိယာယ ဣဒ္ဓိယာ၊ စုတိယာ ဥပပတ္တိယာ။>
      text <သောတဓာတုဝိသုဒ္ဓိယာ၊ ပဏိဓီ မေ န ဝိဇ္ဇတိ။>
    text <၉၉၇>
      text <ရုက္ခမူလံဝ နိဿာယ၊ မုဏ္ဍော သင်္ဃာဋိပါရုတော။>
      text <ပညာယ ဥတ္တမော ထေရော၊ ဥပတိဿောဝ ဈာယတိ။>
    text <၉၉၈>
      text <အဝိတက္ကံ သမာပန္နော၊ သမ္မာသမ္ဗုဒ္ဓသာဝကော။>
      text <အရိယေန တုဏှီဘာဝေန၊ ဥပေတော ဟောတိ တာဝဒေ။>
    text <၉၉၉>
      text <ယထာပိ ပဗ္ဗတော သေလော၊ အစလော သုပ္ပတိဋ္ဌိတော။>
      text <ဧဝံ မောဟက္ခယာ ဘိက္ခု၊ ပဗ္ဗတောဝ န ဝေဓတိ။>
    text <၁၀၀၀>
      text <အနင်္ဂဏဿ ပေါသဿ၊ နိစ္စံ သုစိဂဝေသိနော။>
      text <ဝါလဂ္ဂမတ္တံ ပါပဿ၊ အဗ္ဘမတ္တံဝ ခါယတိ။>
    text <၁၀၀၁>
      text <နာဘိနန္ဒာမိ မရဏံ၊ နာဘိနန္ဒာမိ ဇီဝိတံ။>
      text <နိက္ခိပိဿံ ဣမံ ကာယံ၊ သမ္ပဇာနော ပတိဿတော။>
    text <၁၀၀၂>
      text <နာဘိနန္ဒာမိ မရဏံ၊ နာဘိနန္ဒာမိ ဇီဝိတံ။>
      text <ကာလဉ္စ ပဋိကင်္ခါမိ၊ နိဗ္ဗိသံ ဘတကော ယထာ။>
    text <၁၀၀၃>
      text <ဥဘယေန မိဒံ မရဏမေဝ၊ နာမရဏံ ပစ္ဆာ ဝါ ပုရေ ဝါ။>
      text <ပဋိပဇ္ဇထ မာ ဝိနဿထ၊ ခဏော ဝေါ မာ ဥပစ္စဂါ။>
    text <၁၀၀၄>
      text <နဂရံ ယထာ ပစ္စန္တံ၊ ဂုတ္တံ သန္တရဗာဟိရံ။>
      text <ဧဝံ ဂေါပေထ အတ္တာနံ၊ ခဏော ဝေါ မာ ဥပစ္စဂါ။>
      text <ခဏာတီတာ ဟိ သောစန္တိ၊ နိရယမှိ သမပ္ပိတာ။>
    text <၁၀၀၅>
      text <ဥပသန္တော ဥပရတော၊ မန္တဘာဏီ အနုဒ္ဓတော။>
      text <ဓုနာတိ ပါပကေ ဓမ္မေ၊ ဒုမပတ္တံဝ မာလုတော။>
    text <၁၀၀၆>
      text <ဥပသန္တော ဥပရတော၊ မန္တဘာဏီ အနုဒ္ဓတော။>
      text <အပ္ပါသိ ပါပကေ ဓမ္မေ၊ ဒုမပတ္တံဝ မာလုတော။>
    text <၁၀၀၇>
      text <ဥပသန္တော အနာယာသော၊ ဝိပ္ပသန္နော အနာဝိလော။>
      text <ကလျာဏသီလော မေဓာဝီ၊ ဒုက္ခဿန္တကရော သိယာ။>
    text <၁၀၀၈>
      text <န ဝိဿသေ ဧကတိယေသု ဧဝံ၊ အဂါရိသု ပဗ္ဗဇိတေသု စာပိ။>
      text <သာဓူပိ ဟုတွာ န အသာဓု ဟောန္တိ၊ အသာဓု ဟုတွာ ပုန သာဓု ဟောန္တိ။>
    text <၁၀၀၉>
      text <ကာမစ္ဆန္ဒော စ ဗျာပါဒော၊ ထိနမိဒ္ဓဉ္စ ဘိက္ခုနော။>
      text <ဥဒ္ဓစ္စံ ဝိစိကိစ္ဆာ စ၊ ပဉ္စေတေ စိတ္တကေလိသာ။>
    text <၁၀၁၀>
      text <ယဿ သက္ကရိယမာနဿ၊ အသက္ကာရေန စူဘယံ။>
      text <သမာဓိ န ဝိကမ္ပတိ၊ အပ္ပမာဒဝိဟာရိနော။>
    text <၁၀၁၁>
      text <တံ ဈာယိနံ သာတတိကံ၊ သုခုမဒိဋ္ဌိဝိပဿကံ။>
      text <ဥပါဒာနက္ခယာရာမံ၊ အာဟု သပ္ပုရိသော ဣတိ။>
    text <၁၀၁၂>
      text <မဟာသမုဒ္ဒော ပထဝီ၊ ပဗ္ဗတော အနိလောပိ စ။>
      text <ဥပမာယ န ယုဇ္ဇန္တိ၊ သတ္ထု ဝရဝိမုတ္တိယာ။>
    text <၁၀၁၃>
      text <စက္ကာနုဝတ္တကော ထေရော၊ မဟာဉာဏီ သမာဟိတော။>
      text <ပထဝါပဂ္ဂိသမာနော၊ န ရဇ္ဇတိ န ဒုဿတိ။>
    text <၁၀၁၄>
      text <ပညာပါရမိတံ ပတ္တော၊ မဟာဗုဒ္ဓိ မဟာမတိ။>
      text <အဇဠော ဇဠသမာနော၊ သဒာ စရတိ နိဗ္ဗုတော။>
    text <၁၀၁၅>
      text <ပရိစိဏ္ဏော မယာ သတ္ထာ။ပေ။ ဘဝနေတ္တိ သမူဟတာ။>
    text <၁၀၁၆>
      text <သမ္ပါဒေထပ္ပမာဒေန၊ ဧသာ မေ အနုသာသနီ။>
      text <ဟန္ဒာဟံ ပရိနိဗ္ဗိဿံ၊ ဝိပ္ပမုတ္တောမှိ သဗ္ဗဓီတိ။>
    stand <။ သာရိပုတ္တော ထေရော။>
  text <၃။ အာနန္ဒတ္ထေရဂါထာ>
    text <၁၀၁၇>
      text <ပိသုဏေန စ ကောဓနေန စ၊ မစ္ဆရိနာ စ ဝိဘူတနန္ဒိနာ။>
      text <သခိတံ န ကရေယျ ပဏ္ဍိတော၊ ပါပေါ ကာပုရိသေန သင်္ဂမော။>
    text <၁၀၁၈>
      text <သဒ္ဓေန စ ပေသလေန စ၊ ပညဝတာ ဗဟုဿုတေန စ။>
      text <သခိတံ ကရေယျ ပဏ္ဍိတော၊ ဘဒ္ဒော သပ္ပုရိသေန သင်္ဂမော။>
    text <၁၀၁၉>
      text <ပဿ စိတ္တကတံ ဗိမ္ဗံ။ပေ။ ယဿ နတ္ထိ ဓုဝံ ဌိတိ။>
    text <၁၀၂၀>
      text <ပဿ စိတ္တကတံ ဗိမ္ဗံ။ပေ။ ဝတ္ထေဟိ သောဘတိ။>
    text <၁၀၂၁>
      text <အလတ္တကကတာ။ပေ။ နော စ ပါရဂဝေသိနော။>
    text <၁၀၂၂>
      text <အဋ္ဌပဒကတာ။ပေ။ နော စ ပါရဂဝေသိနော။>
    text <၁၀၂၃>
      text <အဉ္ဇနီဝ နဝါ။ပေ။ နော စ ပါရဂဝေသိနော။>
    text <၁၀၂၄>
      text <ဗဟုဿုတော စိတ္တကထီ၊ ဗုဒ္ဓဿ ပရိစာရကော။>
      text <ပန္နဘာရော ဝိသညုတ္တော၊ သေယျံ ကပ္ပေတိ ဂေါတမော။>
    text <၁၀၂၅>
      text <ခီဏာသဝေါ ဝိသညုတ္တော၊ သင်္ဂါတီတော သုနိဗ္ဗုတော။>
      text <ဓာရေတိ အန္တိမံ ဒေဟံ၊ ဇာတိမရဏပါရဂူ။>
    text <၁၀၂၆>
      text <ယသ္မိံ ပတိဋ္ဌိတာ ဓမ္မာ၊ ဗုဒ္ဓဿာဒိစ္စဗန္ဓုနော။>
      text <နိဗ္ဗာနဂမနေ မဂ္ဂေ၊ သောယံ တိဋ္ဌတိ ဂေါတမော။>
    text <၁၀၂၇>
      text <ဒွာသီတိ ဗုဒ္ဓတော ဂဏှိံ၊ ဒွေ သဟဿာနိ ဘိက္ခုတော။>
      text <စတုရာသီတိသဟဿာနိ၊ ယေ မေ ဓမ္မာ ပဝတ္တိနော။>
    text <၁၀၂၈>
      text <အပ္ပဿုတာယံ ပုရိသော၊ ဗလိဗဒ္ဒောဝ ဇီရတိ။>
      text <မံသာနိ တဿ ဝဍ္ဎန္တိ၊ ပညာ တဿ န ဝဍ္ဎတိ။>
    text <၁၀၂၉>
      text <ဗဟုဿုတော အပ္ပဿုတံ၊ ယော သုတေနာတိမညတိ။>
      text <အန္ဓော ပဒီပဓာရောဝ၊ တထေဝ ပဋိဘာတိ မံ။>
    text <၁၀၃၀>
      text <ဗဟုဿုတံ ဥပါသေယျ၊ သုတဉ္စ န ဝိနာသယေ။>
      text <တံ မူလံ ဗြဟ္မစရိယဿ၊ တသ္မာ ဓမ္မဓရော သိယာ။>
    text <၁၀၃၁>
      text <ပုဗ္ဗာပရညူ အတ္ထညူ၊ နိရုတ္တိပဒကောဝိဒော။>
      text <သုဂ္ဂဟီတဉ္စ ဂဏှာတိ၊ အတ္ထဉ္စောပပရိက္ခတိ။>
    text <၁၀၃၂>
      text <ခန္တျာ ဆန္ဒိကတော ဟောတိ၊ ဥဿဟိတွာ တုလေတိ တံ။>
      text <သမယေ သော ပဒဟတိ၊ အဇ္ဈတ္တံ သုသမာဟိတော။>
    text <၁၀၃၃>
      text <ဗဟုဿုတံ ဓမ္မဓရံ၊ သပ္ပညံ ဗုဒ္ဓသာဝကံ။>
      text <ဓမ္မဝိညာဏမာကင်္ခံ၊ တံ ဘဇေထ တထာဝိဓံ။>
    text <၁၀၃၄>
      text <ဗဟုဿုတော ဓမ္မဓရော၊ ကောသာရက္ခေါ မဟေသိနော။>
      text <စက္ခု သဗ္ဗဿ လောကဿ၊ ပူဇနီယော ဗဟုဿုတော။>
    text <၁၀၃၅>
      text <ဓမ္မာရာမော ဓမ္မရတော၊ ဓမ္မံ အနုဝိစိန္တယံ။>
      text <ဓမ္မံ အနုဿရံ ဘိက္ခု၊ သဒ္ဓမ္မာ န ပရိဟာယတိ။>
    text <၁၀၃၆>
      text <ကာယမစ္ဆေရဂရုနော၊ ဟိယျမာနေ အနုဋ္ဌဟေ။>
      text <သရီရသုခဂိဒ္ဓဿ၊ ကုတော သမဏဖာသုတာ။>
    text <၁၀၃၇>
      text <န ပက္ခန္တိ ဒိသာ သဗ္ဗာ၊ ဓမ္မာ န ပဋိဘန္တိ မံ။>
      text <ဂတေ ကလျာဏမိတ္တမှိ၊ အန္ဓကာရံဝ ခါယတိ။>
    text <၁၀၃၈>
      text <အဗ္ဘတီတသဟာယဿ၊ အတီတဂတသတ္ထုနော။>
      text <နတ္ထိ ဧတာဒိသံ မိတ္တံ၊ ယထာ ကာယဂတာ သတိ။>
    text <၁၀၃၉>
      text <ယေ ပုရာဏာ အတီတာ တေ၊ နဝေဟိ န သမေတိ မေ။>
      text <သွဇ္ဇ ဧကောဝ ဈာယာမိ၊ ဝဿုပေတောဝ ပက္ခိမာ။>
    text <၁၀၄၀>
      text <ဒဿနာယ အဘိက္ကန္တေ၊ နာနာဝေရဇ္ဇကေ ဗဟူ။>
      text <မာ ဝါရယိတ္ထ သောတာရော၊ ပဿန္တု သမယော မမံ။>
    text <၁၀၄၁>
      text <ဒဿနာယ အဘိက္ကန္တေ၊ နာနာဝေရဇ္ဇကေ ပုထု။>
      text <ကရောတိ သတ္ထာ ဩကာသံ၊ န နိဝါရေတိ စက္ခုမာ။>
    text <၁၀၄၂>
      text <ပဏ္ဏဝီသတိဝဿာနိ၊ သေခဘူတဿ မေ သတော။>
      text <န ကာမသညာ ဥပ္ပဇ္ဇိ၊ ပဿ ဓမ္မသုဓမ္မတံ။>
    text <၁၀၄၃>
      text <ပဏ္ဏဝီသတိဝဿာနိ၊ သေခဘူတဿ မေ သတော။>
      text <န ဒောသသညာ ဥပ္ပဇ္ဇိ၊ ပဿ ဓမ္မသုဓမ္မတံ။>
    text <၁၀၄၄>
      text <ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။>
      text <မေတ္တေန ကာယကမ္မေန၊ ဆာယာဝ အနပါယိနီ။>
    text <၁၀၄၅>
      text <ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။>
      text <မေတ္တေန ဝစီကမ္မေန၊ ဆာယာဝ အနပါယိနီ။>
    text <၁၀၄၆>
      text <ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။>
      text <မေတ္တေန မနောကမ္မေန၊ ဆာယာဝ အနပါယိနီ။>
    text <၁၀၄၇>
      text <ဗုဒ္ဓဿ စင်္ကမန္တဿ၊ ပိဋ္ဌိတော အနုစင်္ကမိံ။>
      text <ဓမ္မေ ဒေသိယမာနမှိ၊ ဉာဏံ မေ ဥဒပဇ္ဇထ။>
    text <၁၀၄၈>
      text <အဟံ သကရဏီယောမှိ၊ သေခေါ အပ္ပတ္တမာနသော။>
      text <သတ္ထု စ ပရိနိဗ္ဗာနံ၊ ယော အမှံ အနုကမ္ပကော။>
    text <၁၀၄၉>
      text <တဒာသိ ယံ ဘိံသနကံ၊ တဒာသိ လောမဟံသနံ။>
      text <သဗ္ဗာကာရဝရူပေတေ၊ သမ္ဗုဒ္ဓေ ပရိနိဗ္ဗုတေ။>
    text <၁၀၅၀>
      text <ဗဟုဿုတော ဓမ္မဓရော၊ ကောသာရက္ခေါ မဟေသိနော။>
      text <စက္ခု သဗ္ဗဿ လောကဿ၊ အာနန္ဒော ပရိနိဗ္ဗုတော။>
    text <၁၀၅၁>
      text <ဗဟုဿုတော ဓမ္မဓရော၊ ကောသာရက္ခေါ မဟေသိနော။>
      text <စက္ခု သဗ္ဗဿ လောကဿ၊ အန္ဓကာရေ တမောနုဒော။>
    text <၁၀၅၂>
      text <ဂတိမန္တော သတိမန္တော၊ ဓိတိမန္တော စ ယော ဣသိ။>
      text <သဒ္ဓမ္မဓာရကော ထေရော၊ အာနန္ဒော ရတနာကရော။>
    text <၁၀၅၃>
      text <ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။>
      text <ဩဟိတော ဂရုကော ဘာရော၊ နတ္ထိ ဒာနိ ပုနဗ္ဘဝေါတိ။>
      text <ဖုဿောပတိဿော အာနန္ဒော၊ တယောတိမေ ပကိတ္တိတာ။>
      text <ဂါထာယော တတ္ထ သင်္ခါတာ၊ သတံ ပဉ္စ စ ဥတ္တရီတိ။>
    stand <။ အာနန္ဒော ထေရော။>
    stand <တိံသနိပါတော နိဋ္ဌိတော။>
    text <တတြုဒ္ဒာနံ>
