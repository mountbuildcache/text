text <၃။ ယုဓဉ္ဇယဝဂ္ဂေါ>
  text <၁။ ယုဓဉ္ဇယစရိယာ>
    text <၁>
      text <ယဒာဟံ အမိတယသော၊ ရာဇပုတ္တော ယုဓဉ္ဇယော။>
      text <ဥဿာဝဗိန္ဒုံ သူရိယာတပေ၊ ပတိတံ ဒိသွာန သံဝိဇိံ။>
    text <၂>
      text <တညေဝါဓိပတိံ ကတွာ၊ သံဝေဂမနုဗြူဟယိံ။>
      text <မာတာပိတူ စ ဝန္ဒိတွာ၊ ပဗ္ဗဇ္ဇမနုယာစဟံ။>
    text <၃>
      text <ယာစန္တိ မံ ပဉ္ဇလိကာ၊ သနေဂမာ သရဋ္ဌကာ။>
      text <အဇ္ဇေဝ ပုတ္တ ပဋိပဇ္ဇ၊ ဣဒ္ဓံ ဖီတံ မဟာမဟိံ။>
    text <၄>
      text <သရာဇကေ သဟောရောဓေ၊ သနေဂမေ သရဋ္ဌကေ။>
      text <ကရုဏံ ပရိဒေဝန္တေ၊ အနပေက္ခေါဝ ပရိစ္စဇိံ။>
    text <၅>
      text <ကေဝလံ ပထဝိံ ရဇ္ဇံ၊ ဉာတိပရိဇနံ ယသံ။>
      text <စဇမာနော န စိန္တေသိံ၊ ဗောဓိယာယေဝ ကာရဏာ။>
    text <၆>
      text <မာတာပိတာ န မေ ဒေဿာ၊ နပိ မေ ဒေဿံ မဟာယသံ။>
      text <သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။>
    stand <ယုဓဉ္ဇယစရိယံ ပဌမံ။>
  text <၂။ သောမနဿစရိယာ>
    text <၇>
      text <ပုနာပရံ ယဒာ ဟောမိ၊ ဣန္ဒပတ္ထေ ပုရုတ္တမေ။>
      text <ကာမိတော ဒယိတော ပုတ္တော၊ သောမနဿောတိ ဝိဿုတော။>
    text <၈>
      text <သီလဝါ ဂုဏသမ္ပန္နော၊ ကလျာဏပဋိဘာနဝါ။>
      text <ဝုဍ္ဎာပစာယီ ဟိရီမာ၊ သင်္ဂဟေသု စ ကောဝိဒော။>
    text <၉>
      text <တဿ ရညော ပတိကရော၊ အဟောသိ ကုဟကတာပသော။>
      text <အာရာမံ မာလာဝစ္ဆဉ္စ၊ ရောပယိတွာန ဇီဝတိ။>
    text <၁၀>
      text <တမဟံ ဒိသွာန ကုဟကံ၊ ထုသရာသိံဝ အတဏ္ဍုလံ။>
      text <ဒုမံဝ အန္တော သုသိရံ၊ ကဒလိံဝ အသာရကံ။>
    text <၁၁>
      text <နတ္ထိမဿ သတံ ဓမ္မော၊ သာမညာပဂတော အယံ။>
      text <ဟိရီသုက္ကဓမ္မဇဟိတော၊ ဇီဝိတဝုတ္တိကာရဏာ။>
    text <၁၂>
      text <ကုပိတော အဟု ပစ္စန္တော၊ အဋဝီဟိ ပရန္တိဟိ။>
      text <တံ နိသေဓေတုံ ဂစ္ဆန္တော၊ အနုသာသိ ပိတာ မမံ။>
    text <၁၃>
      text <မာ ပမဇ္ဇိ တုဝံ တာတ၊ ဇဋိလံ ဥဂ္ဂတာပနံ။>
      text <ယဒိစ္ဆကံ ပဝတ္တေဟိ၊ သဗ္ဗကာမဒဒော ဟိ သော။>
    text <၁၄>
      text <တမဟံ ဂန္တွာနုပဋ္ဌာနံ၊ ဣဒံ ဝစနမဗြဝိံ။>
      text <ကစ္စိ တေ ဂဟပတိ ကုသလံ၊ ကိံ ဝါ တေ အာဟရီယတု။>
    text <၁၅>
      text <တေန သော ကုပိတော အာသိ၊ ကုဟကော မာနနိဿိတော။>
      text <ဃာတာပေမိ တုဝံ အဇ္ဇ၊ ရဋ္ဌာ ပဗ္ဗာဇယာမိ ဝါ။>
    text <၁၆>
      text <နိသေဓယိတွာ ပစ္စန္တံ၊ ရာဇာ ကုဟကမဗြဝိ။>
      text <ကစ္စိ တေ ဘန္တေ ခမနီယံ၊ သမ္မာနော တေ ပဝတ္တိတော။>
    text <၁၇>
      text <တဿ အာစိက္ခတီ ပါပေါ၊ ကုမာရော ယထာ နာသိယော။>
      text <တဿ တံ ဝစနံ သုတွာ၊ အာဏာပေသိ မဟီပတိ။>
    text <၁၈>
      text <သီသံ တတ္ထေဝ ဆိန္ဒိတွာ၊ ကတွာန စတုခဏ္ဍိကံ။>
      text <ရထိယာ ရထိယံ ဒဿေထ၊ သာ ဂတိ ဇဋိလဟီဠိတာ။>
    text <၁၉>
      text <တတ္ထ ကာရဏိကာ ဂန္တွာ၊ စဏ္ဍာ လုဒ္ဒာ အကာရုဏာ။>
      text <မာတုအင်္ကေ နိသိန္နဿ၊ အာကဍ္ဎိတွာ နယန္တိ မံ။>
    text <၂၀>
      text <တေသာဟံ ဧဝမဝစံ၊ ဗန္ဓတံ ဂါဠှဗန္ဓနံ။>
      text <ရညော ဒဿေထ မံ ခိပ္ပံ၊ ရာဇကိရိယာနိ အတ္ထိ မေ။>
    text <၂၁>
      text <တေ မံ ရညော ဒဿယိံသု၊ ပါပဿ ပါပသေဝိနော။>
      text <ဒိသွာန တံ သညာပေသိံ၊ မမဉ္စ ဝသမာနယိံ။>
    text <၂၂>
      text <သော မံ တတ္ထ ခမာပေသိ၊ မဟာရဇ္ဇမဒာသိ မေ။>
      text <သောဟံ တမံ ဒာလယိတွာ၊ ပဗ္ဗဇိံ အနဂါရိယံ။>
    text <၂၃>
      text <န မေ ဒေဿံ မဟာရဇ္ဇံ၊ ကာမဘောဂေါ န ဒေဿိယော။>
      text <သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။>
    stand <သောမနဿစရိယံ ဒုတိယံ။>
  text <၃။ အယောဃရစရိယာ>
    text <၂၄>
      text <ပုနာပရံ ယဒာ ဟောမိ၊ ကာသိရာဇဿ အတြဇော။>
      text <အယောဃရမှိ သံဝဍ္ဎော၊ နာမေနာသိ အယောဃရော။>
    text <၂၅>
      text <ဒုက္ခေန ဇီဝိတော လဒ္ဓေါ၊ သံပီဠေ ပတိပေါသိတော။>
      text <အဇ္ဇေဝ ပုတ္တ ပဋိပဇ္ဇ၊ ကေဝလံ ဝသုဓံ ဣမံ။>
    text <၂၆>
      text <သရဋ္ဌကံ သနိဂမံ၊ သဇနံ ဝန္ဒိတွ ခတ္တိယံ။>
      text <အဉ္ဇလိံ ပဂ္ဂဟေတွာန၊ ဣဒံ ဝစနမဗြဝိံ။>
    text <၂၇>
      text <ယေ ကေစိ မဟိယာ သတ္တာ၊ ဟီနမုက္ကဋ္ဌမဇ္ဈိမာ။>
      text <နိရာရက္ခါ သကေ ဂေဟေ၊ ဝဍ္ဎန္တိ သကဉာတိဘိ။>
    text <၂၈>
      text <ဣဒံ လောကေ ဥတ္တရိယံ၊ သံပီဠေ မမ ပေါသနံ။>
      text <အယောဃရမှိ သံဝဍ္ဎော၊ အပ္ပဘေ စန္ဒသူရိယေ။>
    text <၂၉>
      text <ပူတိကုဏပသမ္ပုဏ္ဏာ၊ မုစ္စိတွာ မာတု ကုစ္ဆိတော။>
      text <တတော ဃောရတရေ ဒုက္ခေ၊ ပုန ပက္ခိတ္တယောဃရေ။>
    text <၃၀>
      text <ယဒိဟံ တာဒိသံ ပတွာ၊ ဒုက္ခံ ပရမဒာရုဏံ။>
      text <ရဇ္ဇေသု ယဒိ ရဇ္ဇာမိ၊ ပါပါနံ ဥတ္တမော သိယံ။>
    text <၃၁>
      text <ဥက္ကဏ္ဌိတောမှိ ကာယေန၊ ရဇ္ဇေနမှိ အနတ္ထိကော။>
      text <နိဗ္ဗုတိံ ပရိယေသိဿံ၊ ယတ္ထ မံ မစ္စု န မဒ္ဒိယေ။>
    text <၃၂>
      text <ဧဝါဟံ စိန္တယိတွာန၊ ဝိရဝန္တေ မဟာဇနေ။>
      text <နာဂေါဝ ဗန္ဓနံ ဆေတွာ၊ ပါဝိသိံ ကာနနံ ဝနံ။>
    text <၃၃>
      text <မာတာပိတာ န မေ ဒေဿာ၊ နပိ မေ ဒေဿံ မဟာယသံ။>
      text <သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။>
    stand <အယောဃရစရိယံ တတိယံ။>
  text <၄။ ဘိသစရိယာ>
    text <၃၄>
      text <ပုနာပရံ ယဒာ ဟောမိ၊ ကာသီနံ ပုရဝရုတ္တမေ။>
      text <ဘဂိနီ စ ဘာတရော သတ္တ၊ နိဗ္ဗတ္တာ သောတ္ထိယေ ကုလေ။>
    text <၃၅>
      text <ဧတေသံ ပုဗ္ဗဇော အာသိံ၊ ဟိရီသုက္ကမုပါဂတော။>
      text <ဘဝံ ဒိသွာန ဘယတော၊ နေက္ခမ္မာဘိရတော အဟံ။>
    text <၃၆>
      text <မာတာပိတူဟိ ပဟိတာ၊ သဟာယာ ဧကမာနသာ။>
      text <ကာမေဟိ မံ နိမန္တေန္တိ၊ ကုလဝံသံ ဓရေဟိတိ။>
    text <၃၇>
      text <ယံ တေသံ ဝစနံ ဝုတ္တံ၊ ဂိဟီဓမ္မေ သုခါဝဟံ။>
      text <တံ မေ အဟောသိ ကဌိနံ၊ တတ္တ ဖာလသမံ ဝိယ။>
    text <၃၈>
      text <တေ မံ တဒာ ဥက္ခိပန္တံ၊ ပုစ္ဆိံသု ပတ္ထိတံ မမ။>
      text <ကိံ တွံ ပတ္ထယသေ သမ္မ၊ ယဒိ ကာမေ န ဘုဉ္ဇသိ။>
    text <၃၉>
      text <တေသာဟံ ဧဝမဝစံ၊ အတ္ထကာမော ဟိတေသိနံ။>
      text <နာဟံ ပတ္ထေမိ ဂိဟီဘာဝံ၊ နေက္ခမ္မာဘိရတော အဟံ။>
    text <၄၀>
      text <တေ မယှံ ဝစနံ သုတွာ၊ ပိတုမာတု စ သာဝယုံ။>
      text <မာတာပိတာ ဧဝမာဟု၊ သဗ္ဗေဝ ပဗ္ဗဇာမ ဘော။>
    text <၄၁>
      text <ဥဘော မာတာပိတာ မယှံ၊ ဘဂိနီ စ သတ္တ ဘာတရော။>
      text <အမိတဓနံ ဆဍ္ဍယိတွာ၊ ပါဝိသိမှာ မဟာဝနန္တိ။>
    stand <ဘိသစရိယံ စတုတ္ထံ။>
  text <၅။ သောဏပဏ္ဍိတစရိယာ>
    text <၄၂>
      text <ပုနာပရံ ယဒာ ဟောမိ၊ နဂရေ ဗြဟ္မဝဍ္ဎနေ။>
      text <တတ္ထ ကုလဝရေ သေဋ္ဌေ၊ မဟာသာလေ အဇာယဟံ။>
    text <၄၃>
      text <တဒာပိ လောကံ ဒိသွာန၊ အန္ဓီဘူတံ တမောတ္ထဋံ။>
      text <စိတ္တံ ဘဝတော ပတိကုဋတိ၊ တုတ္တဝေဂဟတံ ဝိယ။>
    text <၄၄>
      text <ဒိသွာန ဝိဝိဓံ ပါပံ၊ ဧဝံ စိန္တေသဟံ တဒာ။>
      text <ကဒာဟံ ဂေဟာ နိက္ခမ္မ၊ ပဝိသိဿာမိ ကာနနံ။>
    text <၄၅>
      text <တဒာပိ မံ နိမန္တေသုံ၊ ကာမဘောဂေဟိ ဉာတယော။>
      text <တေသမ္ပိ ဆန္ဒမာစိက္ခိံ၊ မာ နိမန္တေထ တေဟိ မံ။>
    text <၄၆>
      text <ယော မေ ကနိဋ္ဌကော ဘာတာ၊ နန္ဒော နာမာသိ ပဏ္ဍိတော။>
      text <သောပိ မံ အနုသိက္ခန္တော၊ ပဗ္ဗဇ္ဇံ သမရောစယိ။>
    text <၄၇>
      text <အဟံ သောဏော စ နန္ဒော စ၊ ဥဘော မာတာပိတာ မမ။>
      text <တဒာပိ ဘောဂေ ဆဍ္ဍေတွာ၊ ပါဝိသိမှာ မဟာဝနန္တိ။>
    stand <သောဏပဏ္ဍိတစရိယံ ပဉ္စမံ။>
  text <၆။ တေမိယစရိယာ>
    text <၄၈>
      text <ပုနာပရံ ယဒာ ဟောမိ၊ ကာသိရာဇဿ အတြဇော။>
      text <မူဂပက္ခေါတိ နာမေန၊ တေမိယောတိ ဝဒန္တိ မံ။>
    text <၄၉>
      text <သောဠသိတ္ထိသဟဿာနံ၊ န ဝိဇ္ဇတိ ပုမော တဒာ။>
      text <အဟောရတ္တာနံ အစ္စယေန၊ နိဗ္ဗတ္တော အဟမေကကော။>
    text <၅၀>
      text <ကိစ္ဆာ လဒ္ဓံ ပိယံ ပုတ္တံ၊ အဘိဇာတံ ဇုတိန္ဓရံ။>
      text <သေတစ္ဆတ္တံ ဓာရယိတွာန၊ သယနေ ပေါသေတိ မံ ပိတာ။>
    text <၅၁>
      text <နိဒ္ဒာယမာနော သယနဝရေ၊ ပဗုဇ္ဈိတွာနဟံ တဒာ။>
      text <အဒ္ဒသံ ပဏ္ဍရံ ဆတ္တံ၊ ယေနာဟံ နိရယံ ဂတော။>
    text <၅၂>
      text <သဟ ဒိဋ္ဌဿ မေ ဆတ္တံ၊ တာသော ဥပ္ပဇ္ဇိ ဘေရဝေါ။>
      text <ဝိနိစ္ဆယံ သမာပန္နော၊ ကထာဟံ ဣမံ မုဉ္စိဿံ။>
    text <၅၃>
      text <ပုဗ္ဗသာလောဟိတာ မယှံ၊ ဒေဝတာ အတ္ထကာမိနီ။>
      text <သာ မံ ဒိသွာန ဒုက္ခိတံ၊ တီသု ဌာနေသု ယောဇယိ။>
    text <၅၄>
      text <မာ ပဏ္ဍိစ္စယံ ဝိဘာဝယ၊ ဗာလမတော ဘဝ သဗ္ဗပါဏိနံ။>
      text <သဗ္ဗော တံ ဇနော ဩစိနာယတု၊ ဧဝံ တဝ အတ္ထော ဘဝိဿတိ။>
    text <၅၅>
      text <ဧဝံ ဝုတ္တာယဟံ တဿာ၊ ဣဒံ ဝစနမဗြဝိံ။>
      text <ကရောမိ တေ တံ ဝစနံ၊ ယံ တွံ ဘဏသိ ဒေဝတေ။>
      text <အတ္ထကာမာသိ မေ အမ္မ၊ ဟိတကာမာသိ ဒေဝတေ။>
    text <၅၆>
      text <တဿာဟံ ဝစနံ သုတွာ၊ သာဂရေဝ ထလံ လဘိံ။>
      text <ဟဋ္ဌော သံဝိဂ္ဂမာနသော၊ တယော အင်္ဂေ အဓိဋ္ဌဟိံ။>
    text <၅၇>
      text <မူဂေါ အဟောသိံ ဗဓိရော၊ ပက္ခေါ ဂတိဝိဝဇ္ဇိတော။>
      text <ဧတေ အင်္ဂေ အဓိဋ္ဌာယ၊ ဝဿာနိ သောဠသံ ဝသိံ။>
    text <၅၈>
      text <တတော မေ ဟတ္ထပါဒေ စ၊ ဇိဝှံ သောတဉ္စ မဒ္ဒိယ။>
      text <အနူနတံ မေ ပဿိတွာ၊ ကာဠကဏ္ဏီတိ နိန္ဒိသုံ။>
    text <၅၉>
      text <တတော ဇာနပဒာ သဗ္ဗေ၊ သေနာပတိပုရောဟိတာ။>
      text <သဗ္ဗေ ဧကမနာ ဟုတွာ၊ ဆဍ္ဍနံ အနုမောဒိသုံ။>
    text <၆၀>
      text <သောဟံ တေသံ မတိံ သုတွာ၊ ဟဋ္ဌော သံဝိဂ္ဂမာနသော။>
      text <ယဿတ္ထာယ တပေါစိဏ္ဏော၊ သော မေ အတ္ထော သမိဇ္ဈထ။>
    text <၆၁>
      text <နှာပေတွာ အနုလိမ္ပိတွာ၊ ဝေဌေတွာ ရာဇဝေဌနံ။>
      text <ဆတ္တေန အဘိသိဉ္စိတွာ၊ ကာရေသုံ ပုရံ ပဒက္ခိဏံ။>
    text <၆၂>
      text <သတ္တာဟံ ဓာရယိတွာန၊ ဥဂ္ဂတေ ရဝိမဏ္ဍလေ။>
      text <ရထေန မံ နီဟရိတွာ၊ သာရထီ ဝနမုပါဂမိ။>
    text <၆၃>
      text <ဧကောကာသေ ရထံ ကတွာ၊ သဇ္ဇဿံ ဟတ္ထမုစ္စိတော။>
      text <သာရထီ ခဏတီ ကာသုံ၊ နိခါတုံ ပထဝိယာ မမံ။>
    text <၆၄>
      text <အဓိဋ္ဌိတမဓိဋ္ဌာနံ၊ တဇ္ဇေန္တော ဝိဝိဓကာရဏာ။>
      text <န ဘိန္ဒိံ တမဓိဋ္ဌာနံ၊ ဗောဓိယာယေဝ ကာရဏာ။>
    text <၆၅>
      text <မာတာပိတာ န မေ ဒေဿာ၊ အတ္တာ မေ န စ ဒေဿိယော။>
      text <သဗ္ဗညုတံ ပိယံ မယှံ၊ တသ္မာ ဝတမဓိဋ္ဌဟိံ။>
    text <၆၆>
      text <ဧတေ အင်္ဂေ အဓိဋ္ဌာယ၊ ဝဿာနိ သောဠသံ ဝသိံ။>
      text <အဓိဋ္ဌာနေန မေ သမော နတ္ထိ၊ ဧသာ မေ အဓိဋ္ဌာနပါရမီတိ။>
    stand <တေမိယစရိယံ ဆဋ္ဌံ။>
  text <၇။ ကပိရာဇစရိယာ>
    text <၆၇>
      text <ယဒာ အဟံ ကပိ အာသိံ၊ နဒီကူလေ ဒရီသယေ။>
      text <ပီဠိတော သုသုမာရေန၊ ဂမနံ န လဘာမဟံ။>
    text <၆၈>
      text <ယမှောကာသေ အဟံ ဌတွာ၊ ဩရာ ပါရံ ပတာမဟံ။>
      text <တတ္ထစ္ဆိ သတ္တု ဝဓကော၊ ကုမ္ဘီလော လုဒ္ဒဒဿနော။>
    text <၆၉>
      text <သော မံ အသံသိ ဧဟီတိ၊ အဟံပေမီတိ တံ ဝတိံ။>
      text <တဿ မတ္ထကမက္ကမ္မ၊ ပရကူလေ ပတိဋ္ဌဟိံ။>
    text <၇၀>
      text <န တဿ အလိကံ ဘဏိတံ၊ ယထာ ဝါစံ အကာသဟံ။>
      text <သစ္စေန မေ သမော နတ္ထိ၊ ဧသာ မေ သစ္စပါရမီတိ။>
    stand <ကပိရာဇစရိယံ သတ္တမံ။>
  text <၈။ သစ္စတာပသစရိယာ>
    text <၇၁>
      text <ပုနာပရံ ယဒာ ဟောမိ၊ တာပသော သစ္စသဝှယော။>
      text <သစ္စေန လောကံ ပါလေသိံ၊ သမဂ္ဂံ ဇနမကာသဟန္တိ။>
    stand <သစ္စတာပသစရိယံ အဋ္ဌမံ။>
  text <၉။ ဝဋ္ဋပေါတကစရိယာ>
    text <၇၂>
      text <ပုနာပရံ ယဒာ ဟောမိ၊ မဂဓေ ဝဋ္ဋပေါတကော။>
      text <အဇာတပက္ခေါ တရုဏော၊ မံသပေသိ ကုလာဝကေ။>
    text <၇၃>
      text <မုခတုဏ္ဍကေနာဟရိတွာ၊ မာတာ ပေါသယတီ မမံ။>
      text <တဿာ ဖဿေန ဇီဝါမိ၊ နတ္ထိ မေ ကာယိကံ ဗလံ။>
    text <၇၄>
      text <သံဝစ္ဆရေ ဂိမှသမယေ၊ ဒဝဍာဟော ပဒိပ္ပတိ။>
      text <ဥပဂစ္ဆတိ အမှာကံ၊ ပါဝကော ကဏှဝတ္တနီ။>
    text <၇၅>
      text <ဓမဓမာ ဣတိဧဝံ၊ သဒ္ဒာယန္တော မဟာသိခီ။>
      text <အနုပုဗ္ဗေန ဈာပေန္တော၊ အဂ္ဂိ မမမုပါဂမိ။>
    text <၇၆>
      text <အဂ္ဂိဝေဂဘယာတီတာ၊ တသိတာ မာတာပိတာ မမ။>
      text <ကုလာဝကေ မံ ဆဍ္ဍေတွာ၊ အတ္တာနံ ပရိမောစယုံ။>
    text <၇၇>
      text <ပါဒေ ပက္ခေ ပဇဟာမိ၊ နတ္ထိ မေ ကာယိကံ ဗလံ။>
      text <သောဟံ အဂတိကော တတ္ထ၊ ဧဝံ စိန္တေသဟံ တဒာ။>
    text <၇၈>
      text <ယေသာဟံ ဥပဓာဝေယျံ၊ ဘီတော တသိတဝေဓိတော။>
      text <တေ မံ ဩဟာယ ပက္ကန္တာ၊ ကထံ မေ အဇ္ဇ ကာတဝေ။>
    text <၇၉>
      text <အတ္ထိ လောကေ သီလဂုဏော၊ သစ္စံ သောစေယျနုဒ္ဒယာ။>
      text <တေန သစ္စေန ကာဟာမိ၊ သစ္စကိရိယမုတ္တမံ။>
    text <၈၀>
      text <အာဝေဇ္ဇေတွာ ဓမ္မဗလံ၊ သရိတွာ ပုဗ္ဗကေ ဇိနေ။>
      text <သစ္စဗလမဝဿာယ၊ သစ္စကိရိယမကာသဟံ။>
    text <၈၁>
      text <သန္တိ ပက္ခါ အပတနာ၊ သန္တိ ပါဒာ အဝဉ္စနာ။>
      text <မာတာပိတာ စ နိက္ခန္တာ၊ ဇာတဝေဒ ပဋိက္ကမ။>
    text <၈၂>
      text <သဟသစ္စေ ကတေ မယှံ၊ မဟာပဇ္ဇလိတော သိခီ။>
      text <ဝဇ္ဇေသိ သောဠသကရီသာနိ၊ ဥဒကံ ပတွာ ယထာ သိခီ။>
      text <သစ္စေန မေ သမော နတ္ထိ၊ ဧသာ မေ သစ္စပါရမီတိ။>
    stand <ဝဋ္ဋပေါတကစရိယံ နဝမံ။>
  text <၁၀။ မစ္ဆရာဇစရိယာ>
    text <၈၃>
      text <ပုနာပရံ ယဒာ ဟောမိ၊ မစ္ဆရာဇာ မဟာသရေ။>
      text <ဥဏှေ သူရိယသန္တာပေ၊ သရေ ဥဒက ခီယထ။>
    text <၈၄>
      text <တတော ကာကာ စ ဂိဇ္ဈာ စ၊ ကင်္ကာ ကုလလသေနကာ။>
      text <ဘက္ခယန္တိ ဒိဝါရတ္တိံ၊ မစ္ဆေ ဥပနိသီဒိယ။>
    text <၈၅>
      text <ဧဝံ စိန္တေသဟံ တတ္ထ၊ သဟ ဉာတီဟိ ပီဠိတော။>
      text <ကေန နု ခေါ ဥပါယေန၊ ဉာတီ ဒုက္ခါ ပမောစယေ။>
    text <၈၆>
      text <ဝိစိန္တယိတွာ ဓမ္မတ္ထံ၊ သစ္စံ အဒ္ဒသ ပဿယံ။>
      text <သစ္စေ ဌတွာ ပမောစေသိံ၊ ဉာတီနံ တံ အတိက္ခယံ။>
    text <၈၇>
      text <အနုဿရိတွာ သတံ ဓမ္မံ၊ ပရမတ္ထံ ဝိစိန္တယံ။>
      text <အကာသိ သစ္စကိရိယံ၊ ယံ လောကေ ဓုဝသဿတံ။>
    text <၈၈>
      text <ယတော သရာမိ အတ္တာနံ၊ ယတော ပတ္တောသ္မိ ဝိညုတံ။>
      text <နာဘိဇာနာမိ သဉ္စိစ္စ၊ ဧကပါဏမ္ပိ ဟိံသိတံ။>
    text <၈၉>
      text <ဧတေန သစ္စဝဇ္ဇေန၊ ပဇ္ဇုန္နော အဘိဝဿတု။>
      text <အဘိတ္ထနယ ပဇ္ဇုန္န၊ နိဓိံ ကာကဿ နာသယ။>
      text <ကာကံ သောကာယ ရန္ဓေဟိ၊ မစ္ဆေ သောကာ ပမောစယ။>
    text <၉၀>
      text <သဟကတေ သစ္စဝရေ၊ ပဇ္ဇုန္နော အဘိဂဇ္ဇိယ။>
      text <ထလံ နိန္နဉ္စ ပူရေန္တော၊ ခဏေန အဘိဝဿထ။>
    text <၉၁>
      text <ဧဝရူပံ သစ္စဝရံ၊ ကတွာ ဝီရိယမုတ္တမံ။>
      text <ဝဿာပေသိံ မဟာမေဃံ၊ သစ္စတေဇဗလဿိတော။>
      text <သစ္စေန မေ သမော နတ္ထိ၊ ဧသာ မေ သစ္စပါရမီတိ။>
    stand <မစ္ဆရာဇစရိယံ ဒသမံ။>
  text <၁၁။ ကဏှဒီပါယနစရိယာ>
    text <၉၂>
      text <ပုနာပရံ ယဒာ ဟောမိ၊ ကဏှဒီပါယနော ဣသိ။>
      text <ပရောပညာသဝဿာနိ၊ အနဘိရတောစရိံ အဟံ။>
    text <၉၃>
      text <န ကောစိ ဧတံ ဇာနာတိ၊ အနဘိရတိမနံ မမ။>
      text <အဟဉှိ ကဿစိ နာစိက္ခိံ၊ အရတိ မေ စရတိ မာနသေ။>
    text <၉၄>
      text <သဗြဟ္မစာရီ မဏ္ဍဗျော၊ သဟာယော မေ မဟာဣသိ။>
      text <ပုဗ္ဗကမ္မသမာယုတ္တော၊ သူလမာရောပနံ လဘိ။>
    text <၉၅>
      text <တမဟံ ဥပဋ္ဌဟိတွာန၊ အာရောဂျမနုပါပယိံ။>
      text <အာပုစ္ဆိတွာန အာဂဉ္ဆိံ၊ ယံ မယှံ သကမဿမံ။>
    text <၉၆>
      text <သဟာယော ဗြာဟ္မဏော မယှံ၊ ဘရိယံ အာဒာယ ပုတ္တကံ။>
      text <တယော ဇနာ သမာဂန္တွာ၊ အာဂဉ္ဆုံ ပါဟုနာဂတံ။>
    text <၉၇>
      text <သမ္မောဒမာနော တေဟိ သဟ၊ နိသိန္နော သကမဿမေ။>
      text <ဒာရကော ဝဋ္ဋမနုက္ခိပံ၊ အာသီဝိသမကောပယိ။>
    text <၉၈>
      text <တတော သော ဝဋ္ဋဂတံ မဂ္ဂံ၊ အနွေသန္တော ကုမာရကော။>
      text <အာသီဝိသဿ ဟတ္ထေန၊ ဥတ္တမင်္ဂံ ပရာမသိ။>
    text <၉၉>
      text <တဿ အာမသနေ ကုဒ္ဓေါ၊ သပ္ပေါ ဝိသဗလဿိတော။>
      text <ကုပိတော ပရမကောပေန၊ အဍံသိ ဒာရကံ ခဏေ။>
    text <၁၀၀>
      text <သဟဒဋ္ဌော အာသီဝိသေန၊ ဒာရကော ပပတိ ဘူမိယံ။>
      text <တေနာဟံ ဒုက္ခိတော အာသိံ၊ မမ ဝါဟသိ တံ ဒုက္ခံ။>
    text <၁၀၁>
      text <တျာဟံ အဿာသယိတွာန၊ ဒုက္ခိတေ သောကသလ္လိတေ။>
      text <ပဌမံ အကာသိံ ကိရိယံ၊ အဂ္ဂံ သစ္စံ ဝရုတ္တမံ။>
    text <၁၀၂>
      text <သတ္တာဟမေဝါဟံ ပသန္နစိတ္တော၊ ပုညတ္ထိကော အစရိံ ဗြဟ္မစရိယံ။>
      text <အထာပရံ ယံ စရိတံ မမေဒံ၊ ဝဿာနိ ပညာသသမာဓိကာနိ။>
    text <၁၀၃>
      text <အကာမကော ဝါဟိ အဟံ စရာမိ၊ ဧတေန သစ္စေန သုဝတ္ထိ ဟောတု။>
      text <ဟတံ ဝိသံ ဇီဝတု ယညဒတ္တော။>
    text <၁၀၄>
      text <သဟ သစ္စေ ကတေ မယှံ၊ ဝိသဝေဂေန ဝေဓိတော။>
      text <အဗုဇ္ဈိတွာန ဝုဋ္ဌာသိ၊ အရောဂေါ စာသိ မာဏဝေါ။>
      text <သစ္စေန မေ သမော နတ္ထိ၊ ဧသာ မေ သစ္စပါရမီတိ။>
    stand <ကဏှဒီပါယနစရိယံ ဧကာဒသမံ။>
  text <၁၂။ သုတသောမစရိယာ>
    text <၁၀၅>
      text <ပုနာပရံ ယဒာ ဟောမိ၊ သုတသောမော မဟီပတိ။>
      text <ဂဟိတော ပေါရိသာဒေန၊ ဗြာဟ္မဏေ သင်္ဂရံ သရိံ။>
    text <၁၀၆>
      text <ခတ္တိယာနံ ဧကသတံ၊ အာဝုဏိတွာ ကရတ္တလေ။>
      text <ဧတေသံ ပမိလာပေတွာ၊ ယညတ္ထေ ဥပနယီ မမံ။>
    text <၁၀၇>
      text <အပုစ္ဆိ မံ ပေါရိသာဒော၊ ကိံ တွံ ဣစ္ဆသိ နိဿဇံ။>
      text <ယထာမတိ တေ ကာဟာမိ၊ ယဒိ မေ တွံ ပုနေဟိသိ။>
    text <၁၀၈>
      text <တဿ ပဋိဿုဏိတွာန၊ ပဏှေ အာဂမနံ မမ။>
      text <ဥပဂန္တွာ ပုရံ ရမ္မံ၊ ရဇ္ဇံ နိယျာဒယိံ တဒာ။>
    text <၁၀၉>
      text <အနုဿရိတွာ သတံ ဓမ္မံ၊ ပုဗ္ဗကံ ဇိနသေဝိတံ။>
      text <ဗြာဟ္မဏဿ ဓနံ ဒတွာ၊ ပေါရိသာဒံ ဥပါဂမိံ။>
    text <၁၁၀>
      text <နတ္ထိ မေ သံသယော တတ္ထ၊ ဃာတယိဿတိ ဝါ န ဝါ။>
      text <သစ္စဝါစာနုရက္ခန္တော၊ ဇီဝိတံ စဇိတုမုပါဂမိံ။>
      text <သစ္စေန မေ သမော နတ္ထိ၊ ဧသာ မေ သစ္စပါရမီတိ။>
    stand <သုတသောမစရိယံ ဒွာဒသမံ။>
  text <၁၃။ သုဝဏ္ဏသာမစရိယာ>
    text <၁၁၁>
      text <သာမော ယဒာ ဝနေ အာသိံ၊ သက္ကေန အဘိနိမ္မိတော။>
      text <ပဝနေ သီဟဗျဂ္ဃေ စ၊ မေတ္တာယမုပနာမယိံ။>
    text <၁၁၂>
      text <သီဟဗျဂ္ဃေဟိ ဒီပီဟိ၊ အစ္ဆေဟိ မဟိသေဟိ စ။>
      text <ပသဒမိဂဝရာဟေဟိ၊ ပရိဝါရေတွာ ဝနေ ဝသိံ။>
    text <၁၁၃>
      text <န မံ ကောစိ ဥတ္တသတိ၊ နပိ ဘာယာမိ ကဿစိ။>
      text <မေတ္တာဗလေနုပတ္ထဒ္ဓေါ၊ ရမာမိ ပဝနေ တဒာတိ။>
    stand <သုဝဏ္ဏသာမစရိယံ တေရသမံ။>
  text <၁၄။ ဧကရာဇစရိယာ>
    text <၁၁၄>
      text <ပုနာပရံ ယဒာ ဟောမိ၊ ဧကရာဇာတိ ဝိဿုတော။>
      text <ပရမံ သီလံ အဓိဋ္ဌာယ၊ ပသာသာမိ မဟာမဟိံ။>
    text <၁၁၅>
      text <ဒသ ကုသလကမ္မပထေ၊ ဝတ္တာမိ အနဝသေသတော။>
      text <စတူဟိ သင်္ဂဟဝတ္ထူဟိ၊ သင်္ဂဏှာမိ မဟာဇနံ။>
    text <၁၁၆>
      text <ဧဝံ မေ အပ္ပမတ္တဿ၊ ဣဓ လောကေ ပရတ္ထ စ။>
      text <ဒဗ္ဗသေနော ဥပဂန္တွာ၊ အစ္ဆိန္ဒန္တော ပုရံ မမ။>
    text <၁၁၇>
      text <ရာဇူပဇီဝေ နိဂမေ၊ သဗလဋ္ဌေ သရဋ္ဌကေ။>
      text <သဗ္ဗံ ဟတ္ထဂတံ ကတွာ၊ ကာသုယာ နိခဏီ မမံ။>
    text <၁၁၈>
      text <အမစ္စမဏ္ဍလံ ရဇ္ဇံ၊ ဖီတံ အန္တေပုရံ မမ။>
      text <အစ္ဆိန္ဒိတွာန ဂဟိတံ၊ ပိယံ ပုတ္တံဝ ပဿဟံ။>
      text <မေတ္တာယ မေ သမော နတ္ထိ၊ ဧသာ မေ မေတ္တာပါရမီတိ။>
    stand <ဧကရာဇစရိယံ စုဒ္ဒသမံ။>
  text <၁၅။ မဟာလောမဟံသစရိယာ>
    text <၁၁၉>
      text <သုသာနေ သေယျံ ကပ္ပေမိ၊ ဆဝဋ္ဌိကံ ဥပနိဓာယဟံ။>
      text <ဂါမဏ္ဍလာ ဥပါဂန္တွာ၊ ရူပံ ဒဿေန္တိနပ္ပကံ။>
    text <၁၂၀>
      text <အပရေ ဂန္ဓမာလဉ္စ၊ ဘောဇနံ ဝိဝိဓံ ဗဟုံ။>
      text <ဥပါယနာနူပနေန္တိ၊ ဟဋ္ဌာ သံဝိဂ္ဂမာနသာ။>
    text <၁၂၁>
      text <ယေ မေ ဒုက္ခံ ဥပဟရန္တိ၊ ယေ စ ဒေန္တိ သုခံ မမ။>
      text <သဗ္ဗေသံ သမကော ဟောမိ၊ ဒယာ ကောပေါ န ဝိဇ္ဇတိ။>
    text <၁၂၂>
      text <သုခဒုက္ခေ တုလာဘူတော၊ ယသေသု အယသေသု စ။>
      text <သဗ္ဗတ္ထ သမကော ဟောမိ၊ ဧသာ မေ ဥပေက္ခါပါရမီတိ။>
      text <ယုဓဉ္ဇယော သောမနဿော၊ အယောဃရဘိသေန စ။>
      text <သောဏနန္ဒော မူဂပက္ခေါ၊ ကပိရာဇာ သစ္စသဝှယော။>
      text <ဝဋ္ဋကော မစ္ဆရာဇာ စ၊ ကဏှဒီပါယနော ဣသိ။>
      text <သုတသောမော ပုန အာသိံ၊ သာမော စ ဧကရာဇဟု။>
      text <ဥပေက္ခါပါရမီ အာသိ၊ ဣတိ ဝုတ္ထံ မဟေသိနာ။>
      text <ဧဝံ ဗဟုဗ္ဗိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။>
      text <ဘဝါဘဝေ အနုဘဝိတွာ၊ ပတ္တော သမ္ဗောဓိမုတ္တမံ။>
      text <ဒတွာ ဒာတဗ္ဗကံ ဒာနံ၊ သီလံ ပူရေတွာ အသေသတော။>
      text <နေက္ခမ္မေ ပါရမိံ ဂန္တွာ၊ ပတ္တော သမ္ဗောဓိမုတ္တမံ။>
      text <ပဏ္ဍိတေ ပရိပုစ္ဆိတွာ၊ ဝီရိယံ ကတွာန မုတ္တမံ။>
      text <ခန္တိယာ ပါရမိံ ဂန္တွာ၊ ပတ္တော သမ္ဗောဓိမုတ္တမံ။>
      text <ကတွာ ဒဠှမဓိဋ္ဌာနံ၊ သစ္စဝါစာနုရက္ခိယ။>
      text <မေတ္တာယ ပါရမိံ ဂန္တွာ၊ ပတ္တော သမ္ဗောဓိမုတ္တမံ။>
      text <လာဘာလာဘေ ယသာယသေ၊ သမ္မာနနာဝမာနနေ။>
      text <သဗ္ဗတ္ထ သမကော ဟုတွာ၊ ပတ္တော သမ္ဗောဓိမုတ္တမံ။>
      text <ကောသဇ္ဇံ ဘယတော ဒိသွာ၊ ဝီရိယာရမ္ဘဉ္စ ခေမတော။>
      text <အာရဒ္ဓဝီရိယာ ဟောထ၊ ဧသာ ဗုဒ္ဓါနုသာသနီ။>
      text <ဝိဝါဒံ ဘယတော ဒိသွာ၊ အဝိဝါဒဉ္စ ခေမတော။>
      text <သမဂ္ဂါ သခိလာ ဟောထ၊ ဧသာ ဗုဒ္ဓါနုသာသနီ။>
      text <ပမာဒံ ဘယတော ဒိသွာ၊ အပ္ပမာဒဉ္စ ခေမတော။>
      text <ဘာဝေထဋ္ဌင်္ဂိကံ မဂ္ဂံ၊ ဧသာ ဗုဒ္ဓါနုသာသနီ။>
    stand <မဟာလောမဟံသစရိယံ ပန္နရသမံ။>
    stand <ယုဓဉ္ဇယဝဂ္ဂေါ တတိယော။>
    text <တဿုဒ္ဒာနံ>
    text <ဣတ္ထံ သုဒံ ဘဂဝါ အတ္တနော ပုဗ္ဗစရိယံ သမ္ဘာဝယမာနော ဗုဒ္ဓါပဒာနိယံ နာမ ဓမ္မပရိယာယံ အဘာသိတ္ထာတိ။>
    stand <စရိယာပိဋကံ နိဋ္ဌိတံ။>
