text <၂။ ဟတ္ထိနာဂဝဂ္ဂေါ>
  text <၁။ မာတုပေါသကစရိယာ>
    text <၁>
      text <ယဒာ အဟောသိံ ပဝနေ၊ ကုဉ္ဇရော မာတုပေါသကော။>
      text <န တဒာ အတ္ထိ မဟိယာ၊ ဂုဏေန မမ သာဒိသော။>
    text <၂>
      text <ပဝနေ ဒိသွာ ဝနစရော၊ ရညော မံ ပဋိဝေဒယိ။>
      text <တဝါနုစ္ဆဝေါ မဟာရာဇ၊ ဂဇော ဝသတိ ကာနနေ။>
    text <၃>
      text <န တဿ ပရိက္ခါယတ္ထော၊ နပိ အာဠကကာသုယာ။>
      text <သဟ ဂဟိတေ သောဏ္ဍာယ၊ သယမေဝ ဣဓေဟိတိ။>
    text <၄>
      text <တဿ တံ ဝစနံ သုတွာ၊ ရာဇာပိ တုဋ္ဌမာနသော။>
      text <ပေသေသိ ဟတ္ထိဒမကံ၊ ဆေကာစရိယံ သုသိက္ခိတံ။>
    text <၅>
      text <ဂန္တွာ သော ဟတ္ထိဒမကော၊ အဒ္ဒသ ပဒုမဿရေ။>
      text <ဘိသမုဠာလံ ဥဒ္ဓရန္တံ၊ ယာပနတ္ထာယ မာတုယာ။>
    text <၆>
      text <ဝိညာယ မေ သီလဂုဏံ၊ လက္ခဏံ ဥပဓာရယိ။>
      text <ဧဟိ ပုတ္တာတိ ပတွာန၊ မမ သောဏ္ဍာယ အဂ္ဂဟိ။>
    text <၇>
      text <ယံ မေ တဒာ ပါကတိကံ၊ သရီရာနုဂတံ ဗလံ။>
      text <အဇ္ဇ နာဂသဟဿာနံ၊ ဗလေန သမသာဒိသံ။>
    text <၈>
      text <ယဒိဟံ တေသံ ပကုပ္ပေယျံ၊ ဥပေတာနံ ဂဟဏာယ မံ။>
      text <ပဋိဗလော ဘဝေ တေသံ၊ ယာဝ ရဇ္ဇမ္ပိ မာနုသံ။>
    text <၉>
      text <အပိ စာဟံ သီလရက္ခါယ၊ သီလပါရမိပူရိယာ။>
      text <န ကရောမိ စိတ္တေ အညထတ္တံ၊ ပက္ခိပန္တံ မမာဠကေ။>
    text <၁၀>
      text <ယဒိ တေ မံ တတ္ထ ကောဋ္ဋေယျုံ၊ ဖရသူဟိ တောမရေဟိ စ။>
      text <နေဝ တေသံ ပကုပ္ပေယျံ၊ သီလခဏ္ဍဘယာ မမာတိ။>
    stand <မာတုပေါသကစရိယံ ပဌမံ။>
  text <၂။ ဘူရိဒတ္တစရိယာ>
    text <၁၁>
      text <ပုနာပရံ ယဒာ ဟောမိ၊ ဘူရိဒတ္တော မဟိဒ္ဓိကော။>
      text <ဝိရူပက္ခေန မဟာရညာ၊ ဒေဝလောကမဂဉ္ဆဟံ။>
    text <၁၂>
      text <တတ္ထ ပဿိတွာဟံ ဒေဝေ၊ ဧကန္တံ သုခသမပ္ပိတေ။>
      text <တံ သဂ္ဂဂမနတ္ထာယ၊ သီလဗ္ဗတံ သမာဒိယိံ။>
    text <၁၃>
      text <သရီရကိစ္စံ ကတွာန၊ ဘုတွာ ယာပနမတ္တကံ။>
      text <စတုရော အင်္ဂေ အဓိဋ္ဌာယ၊ သေမိ ဝမ္မိကမုဒ္ဓနိ။>
    text <၁၄>
      text <ဆဝိယာ စမ္မေန မံသေန၊ နဟာရုအဋ္ဌိကေဟိ ဝါ။>
      text <ယဿ ဧတေန ကရဏီယံ၊ ဒိန္နံယေဝ ဟရာတု သော။>
    text <၁၅>
      text <သံသိတော အကတညုနာ၊ အာလမ္ပါယနော မမဂ္ဂဟိ။>
      text <ပေဠာယ ပက္ခိပိတွာန၊ ကီဠေတိ မံ တဟိံ တဟိံ။>
    text <၁၆>
      text <ပေဠာယ ပက္ခိပန္တေပိ၊ သမ္မဒ္ဒန္တေပိ ပါဏိနာ။>
      text <အာလမ္ပါယနေ န ကုပ္ပါမိ၊ သီလခဏ္ဍဘယာ မမ။>
    text <၁၇>
      text <သကဇီဝိတပရိစ္စာဂေါ၊ တိဏတော လဟုကော မမ။>
      text <သီလဝီတိက္ကမော မယှံ၊ ပထဝီဥပ္ပတနံ ဝိယ။>
    text <၁၈>
      text <နိရန္တရံ ဇာတိသတံ၊ စဇေယျံ မမ ဇီဝိတံ။>
      text <နေဝ သီလံ ပဘိန္ဒေယျံ၊ စတုဒ္ဒီပါန ဟေတုပိ။>
    text <၁၉>
      text <အပိ စာဟံ သီလရက္ခါယ၊ သီလပါရမိပူရိယာ။>
      text <န ကရောမိ စိတ္တေ အညထတ္တံ၊ ပက္ခိပန္တမ္ပိ ပေဠကေတိ။>
    stand <ဘူရိဒတ္တစရိယံ ဒုတိယံ။>
  text <၃။ စမ္ပေယျနာဂစရိယာ>
    text <၂၀>
      text <ပုနာပရံ ယဒာ ဟောမိ၊ စမ္ပေယျကော မဟိဒ္ဓိကော။>
      text <တဒာပိ ဓမ္မိကော အာသိံ၊ သီလဗ္ဗတသမပ္ပိတော။>
    text <၂၁>
      text <တဒာပိ မံ ဓမ္မစာရိံ၊ ဥပဝုတ္ထံ ဥပေါသထံ။>
      text <အဟိတုဏ္ဍိကော ဂဟေတွာန၊ ရာဇဒွာရမှိ ကီဠတိ။>
    text <၂၂>
      text <ယံ ယံ သော ဝဏ္ဏံ စိန္တယိ၊ နီလံဝ ပီတလောဟိတံ။>
      text <တဿ စိတ္တာနုဝတ္တန္တော၊ ဟောမိ စိန္တိတသန္နိဘော။>
    text <၂၃>
      text <ထလံ ကရေယျမုဒကံ၊ ဥဒကမ္ပိ ထလံ ကရေ။>
      text <ယဒိဟံ တဿ ပကုပ္ပေယျံ၊ ခဏေန ဆာရိကံ ကရေ။>
    text <၂၄>
      text <ယဒိ စိတ္တဝသီ ဟေဿံ၊ ပရိဟာယိဿာမိ သီလတော။>
      text <သီလေန ပရိဟီနဿ၊ ဥတ္တမတ္ထော န သိဇ္ဈတိ။>
    text <၂၅>
      text <ကာမံ ဘိဇ္ဇတုယံ ကာယော၊ ဣဓေဝ ဝိကိရီယတု။>
      text <နေဝ သီလံ ပဘိန္ဒေယျံ၊ ဝိကိရန္တေ ဘုသံ ဝိယာတိ။>
    stand <စမ္ပေယျနာဂစရိယံ တတိယံ။>
  text <၄။ စူဠဗောဓိစရိယာ>
    text <၂၆>
      text <ပုနာပရံ ယဒာ ဟောမိ၊ စူဠဗောဓိ သုသီလဝါ။>
      text <ဘဝံ ဒိသွာန ဘယတော၊ နေက္ခမ္မံ အဘိနိက္ခမိံ။>
    text <၂၇>
      text <ယာ မေ ဒုတိယိကာ အာသိ၊ ဗြာဟ္မဏီ ကနကသန္နိဘာ။>
      text <သာပိ ဝဋ္ဋေ အနပေက္ခါ၊ နေက္ခမ္မံ အဘိနိက္ခမိ။>
    text <၂၈>
      text <နိရာလယာ ဆိန္နဗန္ဓူ၊ အနပေက္ခါ ကုလေ ဂဏေ။>
      text <စရန္တာ ဂါမနိဂမံ၊ ဗာရာဏသိမုပါဂမုံ။>
    text <၂၉>
      text <တတ္ထ ဝသာမ နိပကာ၊ အသံသဋ္ဌာ ကုလေ ဂဏေ။>
      text <နိရာကုလေ အပ္ပသဒ္ဒေ၊ ရာဇုယျာနေ ဝသာမုဘော။>
    text <၃၀>
      text <ဥယျာနဒဿနံ ဂန္တွာ၊ ရာဇာ အဒ္ဒသ ဗြာဟ္မဏိံ။>
      text <ဥပဂမ္မ မမံ ပုစ္ဆိ၊ တုယှေသာ ကာ ကဿ ဘရိယာ။>
    text <၃၁>
      text <ဧဝံ ဝုတ္တေ အဟံ တဿ၊ ဣဒံ ဝစနမဗြဝိံ။>
      text <န မယှံ ဘရိယာ ဧသာ၊ သဟဓမ္မာ ဧကသာသနီ။>
    text <၃၂>
      text <တိဿာ သာရတ္တဂဓိတော၊ ဂါဟာပေတွာန စေဋကေ။>
      text <နိပ္ပီဠယန္တော ဗလသာ၊ အန္တေပုရံ ပဝေသယိ။>
    text <၃၃>
      text <ဩဒပတ္တကိယာ မယှံ၊ သဟဇာ ဧကသာသနီ။>
      text <အာကဍ္ဎိတွာ နယန္တိယာ၊ ကောပေါ မေ ဥပပဇ္ဇထ။>
    text <၃၄>
      text <သဟ ကောပေ သမုပ္ပန္နေ၊ သီလဗ္ဗတမနုဿရိံ။>
      text <တတ္ထေဝ ကောပံ နိဂ္ဂဏှိံ၊ နာဒာသိံ ဝဍ္ဎိတူပရိ။>
    text <၃၅>
      text <ယဒိ နံ ဗြာဟ္မဏိံ ကောစိ၊ ကောဋ္ဋေယျ တိဏှသတ္တိယာ။>
      text <နေဝ သီလံ ပဘိန္ဒေယျံ၊ ဗောဓိယာယေဝ ကာရဏာ။>
    text <၃၆>
      text <န မေသာ ဗြာဟ္မဏီ ဒေဿာ၊ နပိ မေ ဗလံ န ဝိဇ္ဇတိ။>
      text <သဗ္ဗညုတံ ပိယံ မယှံ၊ တသ္မာ သီလာနုရက္ခိသန္တိ။>
    stand <စူဠဗောဓိစရိယံ စတုတ္ထံ။>
  text <၅။ မဟိံသရာဇစရိယာ>
    text <၃၇>
      text <ပုနာပရံ ယဒာ ဟောမိ၊ မဟိံသော ပဝနစာရကော။>
      text <ပဝဍ္ဎကာယော ဗလဝါ၊ မဟန္တော ဘီမဒဿနော။>
    text <၃၈>
      text <ပဗ္ဘာရေ ဂိရိဒုဂ္ဂေ စ၊ ရုက္ခမူလေ ဒကာသယေ။>
      text <ဟောတေတ္ထ ဌာနံ မဟိံသာနံ၊ ကောစိ ကောစိ တဟိံ တဟိံ။>
    text <၃၉>
      text <ဝိစရန္တော ဗြဟာရညေ၊ ဌာနံ အဒ္ဒသ ဘဒ္ဒကံ။>
      text <တံ ဌာနံ ဥပဂန္တွာန၊ တိဋ္ဌာမိ စ သယာမိ စ။>
    text <၄၀>
      text <အထေတ္ထ ကပိမာဂန္တွာ၊ ပါပေါ အနရိယော လဟု။>
      text <ခန္ဓေ နလာဋေ ဘမုကေ၊ မုတ္တေတိ ဩဟနေတိတံ။>
    text <၄၁>
      text <သကိမ္ပိ ဒိဝသံ ဒုတိယံ၊ တတိယံ စတုတ္ထမ္ပိ စ။>
      text <ဒူသေတိ မံ သဗ္ဗကာလံ၊ တေန ဟောမိ ဥပဒ္ဒုတော။>
    text <၄၂>
      text <မမံ ဥပဒ္ဒုတံ ဒိသွာ၊ ယက္ခေါ မံ ဣဒမဗြဝိ။>
      text <နာသေဟေတံ ဆဝံ ပါပံ၊ သိင်္ဂေဟိ စ ခုရေဟိ စ။>
    text <၄၃>
      text <ဧဝံ ဝုတ္တေ တဒာ ယက္ခေ၊ အဟံ တံ ဣဒမဗြဝိံ။>
      text <ကိံ တွံ မက္ခေသိ ကုဏပေန၊ ပါပေန အနရိယေန မံ။>
    text <၄၄>
      text <ယဒိဟံ တဿ ပကုပ္ပေယျံ၊ တတော ဟီနတရော ဘဝေ။>
      text <သီလဉ္စ မေ ပဘိဇ္ဇေယျ၊ ဝိညူ စ ဂရဟေယျု မံ။>
    text <၄၅>
      text <ဟီဠိတာ ဇီဝိတာ ဝါပိ၊ ပရိသုဒ္ဓေန မတံ ဝရံ။>
      text <ကျာဟံ ဇီဝိတဟေတူပိ၊ ကာဟာမိံ ပရဟေဌနံ။>
    text <၄၆>
      text <မမေဝါယံ မညမာနော၊ အညေပေဝံ ကရိဿတိ။>
      text <တေဝ တဿ ဝဓိဿန္တိ၊ သာ မေ မုတ္တိ ဘဝိဿတိ။>
    text <၄၇>
      text <ဟီနမဇ္ဈိမဥက္ကဋ္ဌေ၊ သဟန္တော အဝမာနိတံ။>
      text <ဧဝံ လဘတိ သပ္ပညော၊ မနသာ ယထာ ပတ္ထိတန္တိ။>
    stand <မဟိံသရာဇစရိယံ ပဉ္စမံ။>
  text <၆။ ရုရုရာဇစရိယာ>
    text <၄၈>
      text <ပုနာပရံ ယဒာ ဟောမိ၊ သုတတ္တကနကသန္နိဘော။>
      text <မိဂရာဇာ ရုရုနာမ၊ ပရမသီလသမာဟိတော။>
    text <၄၉>
      text <ရမ္မေ ပဒေသေ ရမဏီယေ၊ ဝိဝိတ္တေ အမနုဿကေ။>
      text <တတ္ထ ဝါသံ ဥပဂဉ္ဆိံ၊ ဂင်္ဂါကူလေ မနောရမေ။>
    text <၅၀>
      text <အထ ဥပရိ ဂင်္ဂါယ၊ ဓနိကေဟိ ပရိပီဠိတော။>
      text <ပုရိသော ဂင်္ဂါယ ပပတိ၊ ဇီဝါမိ ဝါ မရာမိ ဝါ။>
    text <၅၁>
      text <ရတ္တိန္ဒိဝံ သော ဂင်္ဂါယ၊ ဝုယှမာနော မဟောဒကေ။>
      text <ရဝန္တော ကရုဏံ ရဝံ၊ မဇ္ဈေ ဂင်္ဂါယ ဂစ္ဆတိ။>
    text <၅၂>
      text <တဿာဟံ သဒ္ဒံ သုတွာန၊ ကရုဏံ ပရိဒေဝတော။>
      text <ဂင်္ဂါယ တီရေ ဌတွာန၊ အပုစ္ဆိံ ကောသိ တွံ နရော။>
    text <၅၃>
      text <သော မေ ပုဋ္ဌော စ ဗျာကာသိ၊ အတ္တနော ကရဏံ တဒာ။>
      text <ဓနိကေဟိ ဘီတော တသိတော၊ ပက္ခန္ဒောဟံ မဟာနဒိံ။>
    text <၅၄>
      text <တဿ ကတွာန ကာရုညံ၊ စဇိတွာ မမ ဇီဝိတံ။>
      text <ပဝိသိတွာ နီဟရိံ တဿ၊ အန္ဓကာရမှိ ရတ္တိယာ။>
    text <၅၅>
      text <အဿတ္ထကာလမညာယ၊ တဿာဟံ ဣဒမဗြဝိံ။>
      text <ဧကံ တံ ဝရံ ယာစာမိ၊ မာ မံ ကဿစိ ပါဝဒ။>
    text <၅၆>
      text <နဂရံ ဂန္တွာန အာစိက္ခိ၊ ပုစ္ဆိတော ဓနဟေတုကော။>
      text <ရာဇာနံ သော ဂဟေတွာန၊ ဥပဂဉ္ဆိ မမန္တိကံ။>
    text <၅၇>
      text <ယာဝတာ ကရဏံ သဗ္ဗံ၊ ရညော အာရောစိတံ မယာ။>
      text <ရာဇာ သုတွာန ဝစနံ၊ ဥသုံ တဿ ပကပ္ပယိ။>
      text <ဣဓေဝ ဃာတယိဿာမိ၊ မိတ္တဒုဗ္ဘိံ အနာရိယံ။>
    text <၅၈>
      text <တမဟံ အနုရက္ခန္တော၊ နိမ္မိနိံ မမ အတ္တနာ။>
      text <တိဋ္ဌတေသော မဟာရာဇ၊ ကာမကာရော ဘဝါမိ တေ။>
    text <၅၉>
      text <အနုရက္ခိံ မမ သီလံ၊ နာရက္ခိံ မမ ဇီဝိတံ။>
      text <သီလဝါ ဟိ တဒာ အာသိံ၊ ဗောဓိယာယေဝ ကာရဏာတိ။>
    stand <ရုရုရာဇစရိယံ ဆဋ္ဌံ။>
  text <၇။ မာတင်္ဂစရိယာ>
    text <၆၀>
      text <ပုနာပရံ ယဒာ ဟောမိ၊ ဇဋိလော ဥဂ္ဂတာပနော။>
      text <မာတင်္ဂေါ နာမ နာမေန၊ သီလဝါ သုသမာဟိတော။>
    text <၆၁>
      text <အဟဉ္စ ဗြာဟ္မဏော ဧကော၊ ဂင်္ဂါကူလေ ဝသာမုဘော။>
      text <အဟံ ဝသာမိ ဥပရိ၊ ဟေဋ္ဌာ ဝသတိ ဗြာဟ္မဏော။>
    text <၆၂>
      text <ဝိစရန္တော အနုကူလမှိ၊ ဥဒ္ဓံ မေ အဿမဒ္ဒသ။>
      text <တတ္ထ မံ ပရိဘာသေတွာ၊ အဘိသပိ မုဒ္ဓဖာလနံ။>
    text <၆၃>
      text <ယဒိဟံ တဿ ပကုပ္ပေယျံ၊ ယဒိ သီလံ န ဂေါပယေ။>
      text <ဩလောကေတွာနဟံ တဿ၊ ကရေယျံ ဆာရိကံ ဝိယ။>
    text <၆၄>
      text <ယံ သော တဒာ မံ အဘိသပိ၊ ကုပိတော ဒုဋ္ဌမာနသော။>
      text <တဿေဝ မတ္ထကေ နိပတိ၊ ယောဂေန တံ ပမောစယိံ။>
    text <၆၅>
      text <အနုရက္ခိံ မမ သီလံ၊ နာရက္ခိံ မမ ဇီဝိတံ။>
      text <သီလဝါ ဟိ တဒာ အာသိံ၊ ဗောဓိယာယေဝ ကာရဏာတိ။>
    stand <မာတင်္ဂစရိယံ သတ္တမံ။>
  text <၈။ ဓမ္မဒေဝပုတ္တစရိယာ>
    text <၆၆>
      text <ပုနာပရံ ယဒာ ဟောမိ၊ မဟာပက္ခေါ မဟိဒ္ဓိကော။>
      text <ဓမ္မော နာမ မဟာယက္ခေါ၊ သဗ္ဗလောကာနုကမ္ပကော။>
    text <၆၇>
      text <ဒသကုသလကမ္မပထေ၊ သမာဒပေန္တော မဟာဇနံ။>
      text <စရာမိ ဂါမနိဂမံ၊ သမိတ္တော သပရိဇ္ဇနော။>
    text <၆၈>
      text <ပါပေါ ကဒရိယော ယက္ခေါ၊ ဒီပေန္တော ဒသ ပါပကေ။>
      text <သောပေတ္ထ မဟိယာ စရတိ၊ သမိတ္တော သပရိဇ္ဇနော။>
    text <၆၉>
      text <ဓမ္မဝါဒီ အဓမ္မော စ၊ ဥဘော ပစ္စနိကာ မယံ။>
      text <ဓုရေ ဓုရံ ဃဋ္ဋယန္တာ၊ သမိမှာ ပဋိပထေ ဥဘော။>
    text <၇၀>
      text <ကလဟော ဝတ္တတီ ဘေသ္မာ၊ ကလျာဏပါပကဿ စ။>
      text <မဂ္ဂါ ဩက္ကမနတ္ထာယ၊ မဟာယုဒ္ဓေါ ဥပဋ္ဌိတော။>
    text <၇၁>
      text <ယဒိဟံ တဿ ကုပ္ပေယျံ၊ ယဒိ ဘိန္ဒေ တပေါဂုဏံ။>
      text <သဟပရိဇနံ တဿ၊ ရဇဘူတံ ကရေယျဟံ။>
    text <၇၂>
      text <အပိစာဟံ သီလရက္ခါယ၊ နိဗ္ဗာပေတွာန မာနသံ။>
      text <သဟ ဇနေနောက္ကမိတွာ၊ ပထံ ပါပဿ ဒာသဟံ။>
    text <၇၃>
      text <သဟ ပထတော ဩက္ကန္တေ၊ ကတွာ စိတ္တဿ နိဗ္ဗုတိံ။>
      text <ဝိဝရံ အဒာသိ ပထဝီ၊ ပါပယက္ခဿ တာဝဒေတိ။>
    stand <ဓမ္မဒေဝပုတ္တစရိယံ အဋ္ဌမံ။>
  text <၉။ အလီနသတ္တုစရိယာ>
    text <၇၄>
      text <ပဉ္စာလရဋ္ဌေ နဂရဝရေ၊ ကပိလာယံ ပုရုတ္တမေ။>
      text <ရာဇာ ဇယဒ္ဒိသော နာမ၊ သီလဂုဏမုပါဂတော။>
    text <၇၅>
      text <တဿ ရညော အဟံ ပုတ္တော၊ သုတဓမ္မော သုသီလဝါ။>
      text <အလီနသတ္တော ဂုဏဝါ၊ အနုရက္ခပရိဇနော သဒာ။>
    text <၇၆>
      text <ပိတာ မေ မိဂဝံ ဂန္တွာ၊ ပေါရိသာဒံ ဥပါဂမိ။>
      text <သော မေ ပိတုမဂ္ဂဟေသိ၊ ဘက္ခေါသိ မမ မာ စလိ။>
    text <၇၇>
      text <တဿ တံ ဝစနံ သုတွာ၊ ဘီတော တသိတဝေဓိတော။>
      text <ဦရုက္ခမ္ဘော အဟု တဿ၊ ဒိသွာန ပေါရိသာဒကံ။>
    text <၇၈>
      text <မိဂဝံ ဂဟေတွာ မုဉ္စဿု၊ ကတွာ အာဂမနံ ပုန။>
      text <ဗြာဟ္မဏဿ ဓနံ ဒတွာ၊ ပိတာ အာမန္တယီ မမံ။>
    text <၇၉>
      text <ရဇ္ဇံ ပုတ္တ ပဋိပဇ္ဇ၊ မာ ပမဇ္ဇိ ပုရံ ဣဒံ။>
      text <ကတံ မေ ပေါရိသာဒေန၊ မမ အာဂမနံ ပုန။>
    text <၈၀>
      text <မာတာပိတူ စ ဝန္ဒိတွာ၊ နိမ္မိနိတွာန အတ္တနာ။>
      text <နိက္ခိပိတွာ ဓနုံ ခဂ္ဂံ၊ ပေါရိသာဒံ ဥပါဂမိံ။>
    text <၈၁>
      text <သသတ္ထဟတ္ထူပဂတံ၊ ကဒာစိ သော တသိဿတိ။>
      text <တေန ဘိဇ္ဇိဿတိ သီလံ၊ ပရိတ္တာသံ ကတေ မယိ။>
    text <၈၂>
      text <သီလခဏ္ဍဘယာ မယှံ၊ တဿ ဒေဿံ န ဗျာဟရိံ။>
      text <မေတ္တစိတ္တော ဟိတဝါဒီ၊ ဣဒံ ဝစနမဗြဝိံ။>
    text <၈၃>
      text <ဥဇ္ဇာလေဟိ မဟာအဂ္ဂိံ၊ ပပတိဿာမိ ရုက္ခတော။>
      text <တွံ ပက္ကကာလမညာယ၊ ဘက္ခယ မံ ပိတာမဟ။>
    text <၈၄>
      text <ဣတိ သီလဝတံ ဟေတု၊ နာရက္ခိံ မမ ဇီဝိတံ။>
      text <ပဗ္ဗာဇေသိံ စဟံ တဿ၊ သဒာ ပါဏာတိပါတိကန္တိ။>
    stand <အလီနသတ္တုစရိယံ နဝမံ။>
  text <၁၀။ သင်္ခပါလစရိယာ>
    text <၈၅>
      text <ပုနာပရံ ယဒာ ဟောမိ၊ သင်္ခပါလော မဟိဒ္ဓိကော။>
      text <ဒာဌာဝုဓော ဃောရဝိသော၊ ဒွိဇိဝှော ဥရဂါဓိဘူ။>
    text <၈၆>
      text <စတုပ္ပထေ မဟာမဂ္ဂေ၊ နာနာဇနသမာကုလေ။>
      text <စတုရော အင်္ဂေ အဓိဋ္ဌာယ၊ တတ္ထ ဝါသမကပ္ပယိံ။>
    text <၈၇>
      text <ဆဝိယာ စမ္မေန မံသေန၊ နဟာရုအဋ္ဌိကေဟိ ဝါ။>
      text <ယဿ ဧတေန ကရဏီယံ၊ ဒိန္နံယေဝ ဟရာတု သော။>
    text <၈၈>
      text <အဒ္ဒသံသု ဘောဇပုတ္တာ၊ ခရာ လုဒ္ဒာ အကာရုဏာ။>
      text <ဥပဂဉ္ဆုံ မမံ တတ္ထ၊ ဒဏ္ဍမုဂ္ဂရပါဏိနော။>
    text <၈၉>
      text <နာသာယ ဝိနိဝိဇ္ဈိတွာ၊ နင်္ဂုဋ္ဌေ ပိဋ္ဌိကဏ္ဋကေ။>
      text <ကာဇေ အာရောပယိတွာန၊ ဘောဇပုတ္တာ ဟရိံသု မံ။>
    text <၉၀>
      text <သသာဂရန္တံ ပထဝိံ၊ သကာနနံ သပဗ္ဗတံ။>
      text <ဣစ္ဆမာနော စဟံ တတ္ထ၊ နာသာဝါတေန ဈာပယေ။>
    text <၉၁>
      text <သူလေဟိ ဝိနိဝိဇ္ဈန္တေ၊ ကောဋ္ဋယန္တေပိ သတ္တိဘိ။>
      text <ဘောဇပုတ္တေ န ကုပ္ပါမိ၊ ဧသာ မေ သီလပါရမီတိ။>
      text <ဟတ္ထိနာဂေါ ဘူရိဒတ္တော၊ စမ္ပေယျော ဗောဓိ မဟိံသော။>
      text <ရုရု မာတင်္ဂေါ ဓမ္မော စ၊ အတြဇော စ ဇယဒ္ဒိသော။>
      text <ဧတေ နဝ သီလဗလာ၊ ပရိက္ခါရာ ပဒေသိကာ။>
      text <ဇီဝိတံ ပရိရက္ခိတွာ၊ သီလာနိ အနုရက္ခိသံ။>
      text <သင်္ခပါလဿ မေ သတော၊ သဗ္ဗကာလမ္ပိ ဇီဝိတံ။>
      text <ယဿ ကဿစိ နိယျတ္တံ၊ တသ္မာ သာ သီလပါရမီတိ။>
    stand <သင်္ခပါလစရိယံ ဒသမံ။>
    stand <ဟတ္ထိနာဂဝဂ္ဂေါ ဒုတိယော။>
    text <တဿုဒ္ဒာနံ>
    stand <သီလပါရမိနိဒ္ဒေသော နိဋ္ဌိတော။>
