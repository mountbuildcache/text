text <၈။ နိဓိကဏ္ဍသုတ္တံ>
  text <၁>
    text <နိဓိံ နိဓေတိ ပုရိသော၊ ဂမ္ဘီရေ ဩဒကန္တိကေ။>
    text <အတ္ထေ ကိစ္စေ သမုပ္ပန္နေ၊ အတ္ထာယ မေ ဘဝိဿတိ။>
  text <၂>
    text <ရာဇတော ဝါ ဒုရုတ္တဿ၊ စောရတော ပီဠိတဿ ဝါ။>
    text <ဣဏဿ ဝါ ပမောက္ခါယ၊ ဒုဗ္ဘိက္ခေ အာပဒာသု ဝါ။>
    text <ဧတဒတ္ထာယ လောကသ္မိံ၊ နိဓိ နာမ နိဓီယတိ။>
  text <၃>
    text <တာဝဿုနိဟိတော သန္တော၊ ဂမ္ဘီရေ ဩဒကန္တိကေ။>
    text <န သဗ္ဗော သဗ္ဗဒာ ဧဝ၊ တဿ တံ ဥပကပ္ပတိ။>
  text <၄>
    text <နိဓိ ဝါ ဌာနာ စဝတိ၊ သညာ ဝါဿ ဝိမုယှတိ။>
    text <နာဂါ ဝါ အပနာမေန္တိ၊ ယက္ခါ ဝါပိ ဟရန္တိ နံ။>
  text <၅>
    text <အပ္ပိယာ ဝါပိ ဒာယာဒာ၊ ဥဒ္ဓရန္တိ အပဿတော။>
    text <ယဒာ ပုညက္ခယော ဟောတိ၊ သဗ္ဗမေတံ ဝိနဿတိ။>
  text <၆>
    text <ယဿ ဒာနေန သီလေန၊ သံယမေန ဒမေန စ။>
    text <နိဓီ သုနိဟိတော ဟောတိ၊ ဣတ္ထိယာ ပုရိသဿ ဝါ။>
  text <၇>
    text <စေတိယမှိ စ သင်္ဃေ ဝါ၊ ပုဂ္ဂလေ အတိထီသု ဝါ။>
    text <မာတရိ ပိတရိ စာပိ၊ အထော ဇေဋ္ဌမှိ ဘာတရိ။>
  text <၈>
    text <ဧသော နိဓိ သုနိဟိတော၊ အဇေယျော အနုဂါမိကော။>
    text <ပဟာယ ဂမနီယေသု၊ ဧတံ အာဒာယ ဂစ္ဆတိ။>
  text <၉>
    text <အသာဓာရဏမညေသံ၊ အစောရာဟရဏော နိဓိ။>
    text <ကယိရာထ ဓီရော ပုညာနိ၊ ယော နိဓိ အနုဂါမိကော။>
  text <၁၀>
    text <ဧသ ဒေဝမနုဿာနံ၊ သဗ္ဗကာမဒဒော နိဓိ။>
    text <ယံ ယဒေဝါဘိပတ္ထေန္တိ၊ သဗ္ဗမေတေန လဗ္ဘတိ။>
  text <၁၁>
    text <သုဝဏ္ဏတာ သုသရတာ၊ သုသဏ္ဌာနာ သုရူပတာ။>
    text <အာဓိပစ္စပရိဝါရော၊ သဗ္ဗမေတေန လဗ္ဘတိ။>
  text <၁၂>
    text <ပဒေသရဇ္ဇံ ဣဿရိယံ၊ စက္ကဝတ္တိသုခံ ပိယံ။>
    text <ဒေဝရဇ္ဇမ္ပိ ဒိဗ္ဗေသု၊ သဗ္ဗမေတေန လဗ္ဘတိ။>
  text <၁၃>
    text <မာနုဿိကာ စ သမ္ပတ္တိ၊ ဒေဝလောကေ စ ယာ ရတိ။>
    text <ယာ စ နိဗ္ဗာနသမ္ပတ္တိ၊ သဗ္ဗမေတေန လဗ္ဘတိ။>
  text <၁၄>
    text <မိတ္တသမ္ပဒမာဂမ္မ၊ ယောနိသောဝ ပယုဉ္ဇတော။>
    text <ဝိဇ္ဇာ ဝိမုတ္တိ ဝသီဘာဝေါ၊ သဗ္ဗမေတေန လဗ္ဘတိ။>
  text <၁၅>
    text <ပဋိသမ္ဘိဒာ ဝိမောက္ခါ စ၊ ယာ စ သာဝကပါရမီ။>
    text <ပစ္စေကဗောဓိ ဗုဒ္ဓဘူမိ၊ သဗ္ဗမေတေန လဗ္ဘတိ။>
  text <၁၆>
    text <ဧဝံ မဟတ္ထိကာ ဧသာ၊ ယဒိဒံ ပုညသမ္ပဒာ။>
    text <တသ္မာ ဓီရာ ပသံသန္တိ၊ ပဏ္ဍိတာ ကတပုညတန္တိ။>
  stand <နိဓိကဏ္ဍသုတ္တံ နိဋ္ဌိတံ။>
