text <၆။ ပဏ္ဍိတဝဂ္ဂေါ>
  text <၇၆>
    text <နိဓီနံဝ ပဝတ္တာရံ၊ ယံ ပဿေ ဝဇ္ဇဒဿိနံ။>
    text <နိဂ္ဂယှဝါဒိံ မေဓာဝိံ၊ တာဒိသံ ပဏ္ဍိတံ ဘဇေ။>
    text <တာဒိသံ ဘဇမာနဿ၊ သေယျော ဟောတိ န ပါပိယော။>
  text <၇၇>
    text <ဩဝဒေယျာနုသာသေယျ၊ အသဗ္ဘာ စ နိဝါရယေ။>
    text <သတဉှိ သော ပိယော ဟောတိ၊ အသတံ ဟောတိ အပ္ပိယော။>
  text <၇၈>
    text <န ဘဇေ ပါပကေ မိတ္တေ၊ န ဘဇေ ပုရိသာဓမေ။>
    text <ဘဇေထ မိတ္တေ ကလျာဏေ၊ ဘဇေထ ပုရိသုတ္တမေ။>
  text <၇၉>
    text <ဓမ္မပီတိ သုခံ သေတိ၊ ဝိပ္ပသန္နေန စေတသာ။>
    text <အရိယပ္ပဝေဒိတေ ဓမ္မေ၊ သဒာ ရမတိ ပဏ္ဍိတော။>
  text <၈၀>
    text <ဥဒကဉှိ နယန္တိ နေတ္တိကာ၊ ဥသုကာရာ နမယန္တိ တေဇနံ။>
    text <ဒာရုံ နမယန္တိ တစ္ဆကာ၊ အတ္တာနံ ဒမယန္တိ ပဏ္ဍိတာ။>
  text <၈၁>
    text <သေလော ယထာ ဧကဃနော၊ ဝါတေန န သမီရတိ။>
    text <ဧဝံ နိန္ဒာပသံသာသု၊ န သမိဉ္ဇန္တိ ပဏ္ဍိတာ။>
  text <၈၂>
    text <ယထာပိ ရဟဒော ဂမ္ဘီရော၊ ဝိပ္ပသန္နော အနာဝိလော။>
    text <ဧဝံ ဓမ္မာနိ သုတွာန၊ ဝိပ္ပသီဒန္တိ ပဏ္ဍိတာ။>
  text <၈၃>
    text <သဗ္ဗတ္ထ ဝေ သပ္ပုရိသာ စဇန္တိ၊ န ကာမကာမာ လပယန္တိ သန္တော။>
    text <သုခေန ဖုဋ္ဌာ အထ ဝါ ဒုခေန၊ န ဥစ္စာဝစံ ပဏ္ဍိတာ ဒဿယန္တိ။>
  text <၈၄>
    text <န အတ္တဟေတု န ပရဿ ဟေတု၊ န ပုတ္တမိစ္ဆေ န ဓနံ န ရဋ္ဌံ။>
    text <န ဣစ္ဆေယျ အဓမ္မေန သမိဒ္ဓိမတ္တနော၊ သ သီလဝါ ပညဝါ ဓမ္မိကော သိယာ။>
  text <၈၅>
    text <အပ္ပကာ တေ မနုဿေသု၊ ယေ ဇနာ ပါရဂါမိနော။>
    text <အထာယံ ဣတရာ ပဇာ၊ တီရမေဝါနုဓာဝတိ။>
  text <၈၆>
    text <ယေ စ ခေါ သမ္မဒက္ခါတေ၊ ဓမ္မေ ဓမ္မာနုဝတ္တိနော။>
    text <တေ ဇနာ ပါရမေဿန္တိ၊ မစ္စုဓေယျံ သုဒုတ္တရံ။>
  text <၈၇>
    text <ကဏှံ ဓမ္မံ ဝိပ္ပဟာယ၊ သုက္ကံ ဘာဝေထ ပဏ္ဍိတော။>
    text <ဩကာ အနောကမာဂမ္မ၊ ဝိဝေကေ ယတ္ထ ဒူရမံ။>
  text <၈၈>
    text <တတြာဘိရတိမိစ္ဆေယျ၊ ဟိတွာ ကာမေ အကိဉ္စနော။>
    text <ပရိယောဒပေယျ အတ္တာနံ၊ စိတ္တက္လေသေဟိ ပဏ္ဍိတော။>
  text <၈၉>
    text <ယေသံ သမ္ဗောဓိယင်္ဂေသု၊ သမ္မာ စိတ္တံ သုဘာဝိတံ။>
    text <အာဒာနပဋိနိဿဂ္ဂေ၊ အနုပါဒာယ ယေ ရတာ။>
    text <ခီဏာသဝါ ဇုတိမန္တော၊ တေ လောကေ ပရိနိဗ္ဗုတာ။>
  stand <ပဏ္ဍိတဝဂ္ဂေါ ဆဋ္ဌော နိဋ္ဌိတော။>
