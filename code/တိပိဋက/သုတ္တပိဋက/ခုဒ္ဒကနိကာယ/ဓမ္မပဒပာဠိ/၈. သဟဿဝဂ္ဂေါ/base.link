text <၈။ သဟဿဝဂ္ဂေါ>
  text <၁၀၀>
    text <သဟဿမပိ စေ ဝါစာ၊ အနတ္ထပဒသံဟိတာ။>
    text <ဧကံ အတ္ထပဒံ သေယျော၊ ယံ သုတွာ ဥပသမ္မတိ။>
  text <၁၀၁>
    text <သဟဿမပိ စေ ဂါထာ၊ အနတ္ထပဒသံဟိတာ။>
    text <ဧကံ ဂါထာပဒံ သေယျော၊ ယံ သုတွာ ဥပသမ္မတိ။>
  text <၁၀၂>
    text <ယော စ ဂါထာ သတံ ဘာသေ၊ အနတ္ထပဒသံဟိတာ။>
    text <ဧကံ ဓမ္မပဒံ သေယျော၊ ယံ သုတွာ ဥပသမ္မတိ။>
  text <၁၀၃>
    text <ယော သဟဿံ သဟဿေန၊ သင်္ဂါမေ မာနုသေ ဇိနေ။>
    text <ဧကဉ္စ ဇေယျမတ္တာနံ၊ သ ဝေ သင်္ဂါမဇုတ္တမော။>
  text <၁၀၄>
    text <အတ္တာ ဟဝေ ဇိတံ သေယျော၊ ယာ စာယံ ဣတရာ ပဇာ။>
    text <အတ္တဒန္တဿ ပေါသဿ၊ နိစ္စံ သညတစာရိနော။>
  text <၁၀၅>
    text <နေဝ ဒေဝေါ န ဂန္ဓဗ္ဗော၊ န မာရော သဟ ဗြဟ္မုနာ။>
    text <ဇိတံ အပဇိတံ ကယိရာ၊ တထာရူပဿ ဇန္တုနော။>
  text <၁၀၆>
    text <မာသေ မာသေ သဟဿေန၊ ယော ယဇေထ သတံ သမံ။>
    text <ဧကဉ္စ ဘာဝိတတ္တာနံ၊ မုဟုတ္တမပိ ပူဇယေ။>
    text <သာယေဝ ပူဇနာ သေယျော၊ ယဉ္စေ ဝဿသတံ ဟုတံ။>
  text <၁၀၇>
    text <ယော စ ဝဿသတံ ဇန္တု၊ အဂ္ဂိံ ပရိစရေ ဝနေ။>
    text <ဧကဉ္စ ဘာဝိတတ္တာနံ၊ မုဟုတ္တမပိ ပူဇယေ။>
    text <သာယေဝ ပူဇနာ သေယျော၊ ယဉ္စေ ဝဿသတံ ဟုတံ။>
  text <၁၀၈>
    text <ယံ ကိဉ္စိ ယိဋ္ဌံ ဝ ဟုတံ ဝ လောကေ၊ သံဝစ္ဆရံ ယဇေထ ပုညပေက္ခေါ။>
    text <သဗ္ဗမ္ပိ တံ န စတုဘာဂမေတိ၊ အဘိဝါဒနာ ဥဇ္ဇုဂတေသု သေယျော။>
  text <၁၀၉>
    text <အဘိဝါဒနသီလိဿ၊ နိစ္စံ ဝုဍ္ဎာပစာယိနော။>
    text <စတ္တာရော ဓမ္မာ ဝဍ္ဎန္တိ၊ အာယု ဝဏ္ဏော သုခံ ဗလံ။>
  text <၁၁၀>
    text <ယော စ ဝဿသတံ ဇီဝေ၊ ဒုဿီလော အသမာဟိတော။>
    text <ဧကာဟံ ဇီဝိတံ သေယျော၊ သီလဝန္တဿ ဈာယိနော။>
  text <၁၁၁>
    text <ယော စ ဝဿသတံ ဇီဝေ၊ ဒုပ္ပညော အသမာဟိတော။>
    text <ဧကာဟံ ဇီဝိတံ သေယျော၊ ပညဝန္တဿ ဈာယိနော။>
  text <၁၁၂>
    text <ယော စ ဝဿသတံ ဇီဝေ၊ ကုသီတော ဟီနဝီရိယော။>
    text <ဧကာဟံ ဇီဝိတံ သေယျော၊ ဝီရိယမာရဘတော ဒဠှံ။>
  text <၁၁၃>
    text <ယော စ ဝဿသတံ ဇီဝေ၊ အပဿံ ဥဒယဗ္ဗယံ။>
    text <ဧကာဟံ ဇီဝိတံ သေယျော၊ ပဿတော ဥဒယဗ္ဗယံ။>
  text <၁၁၄>
    text <ယော စ ဝဿသတံ ဇီဝေ၊ အပဿံ အမတံ ပဒံ။>
    text <ဧကာဟံ ဇီဝိတံ သေယျော၊ ပဿတော အမတံ ပဒံ။>
  text <၁၁၅>
    text <ယော စ ဝဿသတံ ဇီဝေ၊ အပဿံ ဓမ္မမုတ္တမံ။>
    text <ဧကာဟံ ဇီဝိတံ သေယျော၊ ပဿတော ဓမ္မမုတ္တမံ။>
  stand <သဟဿဝဂ္ဂေါ အဋ္ဌမော နိဋ္ဌိတော။>
