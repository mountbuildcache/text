text <၂၀။ မဂ္ဂဝဂ္ဂေါ>
  text <၂၇၃>
    text <မဂ္ဂါနဋ္ဌင်္ဂိကော သေဋ္ဌော၊ သစ္စာနံ စတုရော ပဒာ။>
    text <ဝိရာဂေါ သေဋ္ဌော ဓမ္မာနံ၊ ဒွိပဒာနဉ္စ စက္ခုမာ။>
  text <၂၇၄>
    text <ဧသေဝ မဂ္ဂေါ နတ္ထညော၊ ဒဿနဿ ဝိသုဒ္ဓိယာ။>
    text <ဧတဉှိ တုမှေ ပဋိပဇ္ဇထ၊ မာရဿေတံ ပမောဟနံ။>
  text <၂၇၅>
    text <ဧတဉှိ တုမှေ ပဋိပန္နာ၊ ဒုက္ခဿန္တံ ကရိဿထ။>
    text <အက္ခါတော ဝေါ မယာ မဂ္ဂေါ၊ အညာယ သလ္လကန္တနံ။>
  text <၂၇၆>
    text <တုမှေဟိ ကိစ္စမာတပ္ပံ၊ အက္ခါတာရော တထာဂတာ။>
    text <ပဋိပန္နာ ပမောက္ခန္တိ၊ ဈာယိနော မာရဗန္ဓနာ။>
  text <၂၇၇>
    text <သဗ္ဗေ သင်္ခါရာ အနိစ္စာတိ၊ ယဒာ ပညာယ ပဿတိ။>
    text <အထ နိဗ္ဗိန္ဒတိ ဒုက္ခေ၊ ဧသ မဂ္ဂေါ ဝိသုဒ္ဓိယာ။>
  text <၂၇၈>
    text <သဗ္ဗေ သင်္ခါရာ ဒုက္ခါတိ၊ ယဒာ ပညာယ ပဿတိ။>
    text <အထ နိဗ္ဗိန္ဒတိ ဒုက္ခေ၊ ဧသ မဂ္ဂေါ ဝိသုဒ္ဓိယာ။>
  text <၂၇၉>
    text <သဗ္ဗေ ဓမ္မာ အနတ္တာတိ၊ ယဒာ ပညာယ ပဿတိ။>
    text <အထ နိဗ္ဗိန္ဒတိ ဒုက္ခေ၊ ဧသ မဂ္ဂေါ ဝိသုဒ္ဓိယာ။>
  text <၂၈၀>
    text <ဥဋ္ဌာနကာလမှိ အနုဋ္ဌဟာနော၊ ယုဝါ ဗလီ အာလသိယံ ဥပေတော။>
    text <သံသန္နသင်္ကပ္ပမနော ကုသီတော၊ ပညာယ မဂ္ဂံ အလသော န ဝိန္ဒတိ။>
  text <၂၈၁>
    text <ဝါစာနုရက္ခီ မနသာ သုသံဝုတော၊ ကာယေန စ နာကုသလံ ကယိရာ။>
    text <ဧတေ တယော ကမ္မပထေ ဝိသောဓယေ၊ အာရာဓယေ မဂ္ဂမိသိပ္ပဝေဒိတံ။>
  text <၂၈၂>
    text <ယောဂါ ဝေ ဇာယတီ ဘူရိ၊ အယောဂါ ဘူရိသင်္ခယော။>
    text <ဧတံ ဒွေဓာပထံ ဉတွာ၊ ဘဝါယ ဝိဘဝါယ စ။>
    text <တထာတ္တာနံ နိဝေသေယျ၊ ယထာ ဘူရိ ပဝဍ္ဎတိ။>
  text <၂၈၃>
    text <ဝနံ ဆိန္ဒထ မာ ရုက္ခံ၊ ဝနတော ဇာယတေ ဘယံ။>
    text <ဆေတွာ ဝနဉ္စ ဝနထဉ္စ၊ နိဗ္ဗနာ ဟောထ ဘိက္ခဝေါ။>
  text <၂၈၄>
    text <ယာဝ ဟိ ဝနထော န ဆိဇ္ဇတိ၊ အဏုမတ္တောပိ နရဿ နာရိသု။>
    text <ပဋိဗဒ္ဓမနောဝ တာဝ သော၊ ဝစ္ဆော ခီရပကောဝ မာတရိ။>
  text <၂၈၅>
    text <ဥစ္ဆိန္ဒ သိနေဟမတ္တနော ကုမုဒံ သာရဒိကံဝ။>
    text <သန္တိမဂ္ဂမေဝ ဗြူဟယ၊ နိဗ္ဗာနံ သုဂတေန ဒေသိတံ။>
  text <၂၈၆>
    text <ဣဓ ဝဿံ ဝသိဿာမိ၊ ဣဓ ဟေမန္တဂိမှိသု။>
    text <ဣတိ ဗာလော ဝိစိန္တေတိ၊ အန္တရာယံ န ဗုဇ္ဈတိ။>
  text <၂၈၇>
    text <တံ ပုတ္တပသုသမ္မတ္တံ၊ ဗျာသတ္တမနသံ နရံ။>
    text <သုတ္တံ ဂါမံ မဟောဃောဝ၊ မစ္စု အာဒာယ ဂစ္ဆတိ။>
  text <၂၈၈>
    text <န သန္တိ ပုတ္တာ တာဏာယ၊ န ပိတာ နာပိ ဗန္ဓဝါ။>
    text <အန္တကေနာဓိပန္နဿ၊ နတ္ထိ ဉာတီသု တာဏတာ။>
  text <၂၈၉>
    text <ဧတမတ္ထဝသံ ဉတွာ၊ ပဏ္ဍိတော သီလသံဝုတော။>
    text <နိဗ္ဗာနဂမနံ မဂ္ဂံ၊ ခိပ္ပမေဝ ဝိသောဓယေ။>
  stand <မဂ္ဂဝဂ္ဂေါ ဝီသတိမော နိဋ္ဌိတော။>
