text <၁၅။ သုခဝဂ္ဂေါ>
  text <၁၉၇>
    text <သုသုခံ ဝတ ဇီဝါမ၊ ဝေရိနေသု အဝေရိနော။>
    text <ဝေရိနေသု မနုဿေသု၊ ဝိဟရာမ အဝေရိနော။>
  text <၁၉၈>
    text <သုသုခံ ဝတ ဇီဝါမ၊ အာတုရေသု အနာတုရာ။>
    text <အာတုရေသု မနုဿေသု၊ ဝိဟရာမ အနာတုရာ။>
  text <၁၉၉>
    text <သုသုခံ ဝတ ဇီဝါမ၊ ဥဿုကေသု အနုဿုကာ။>
    text <ဥဿုကေသု မနဿေသု၊ ဝိဟရာမ အနုဿုကာ။>
  text <၂၀၀>
    text <သုသုခံ ဝတ ဇီဝါမ၊ ယေသံ နော နတ္ထိ ကိဉ္စနံ။>
    text <ပီတိဘက္ခါ ဘဝိဿာမ၊ ဒေဝါ အာဘဿရာ ယထာ။>
  text <၂၀၁>
    text <ဇယံ ဝေရံ ပသဝတိ၊ ဒုက္ခံ သေတိ ပရာဇိတော။>
    text <ဥပသန္တော သုခံ သေတိ၊ ဟိတွာ ဇယပရာဇယံ။>
  text <၂၀၂>
    text <နတ္ထိ ရာဂသမော အဂ္ဂိ၊ နတ္ထိ ဒောသသမော ကလိ။>
    text <နတ္ထိ ခန္ဓသမာ ဒုက္ခါ၊ နတ္ထိ သန္တိပရံ သုခံ။>
  text <၂၀၃>
    text <ဇိဃစ္ဆာပရမာ ရောဂါ၊ သင်္ခါရပရမာ ဒုခါ။>
    text <ဧတံ ဉတွာ ယထာဘူတံ၊ နိဗ္ဗာနံ ပရမံ သုခံ။>
  text <၂၀၄>
    text <အာရောဂျပရမာ လာဘာ၊ သန္တုဋ္ဌိပရမံ ဓနံ။>
    text <ဝိဿာသပရမာ ဉာတိ၊ နိဗ္ဗာနံ ပရမံ သုခံ။>
  text <၂၀၅>
    text <ပဝိဝေကရသံ ပိတွာ၊ ရသံ ဥပသမဿ စ။>
    text <နိဒ္ဒရော ဟောတိ နိပ္ပါပေါ၊ ဓမ္မပီတိရသံ ပိဝံ။>
  text <၂၀၆>
    text <သာဟု ဒဿနမရိယာနံ၊ သန္နိဝါသော သဒာ သုခေါ။>
    text <အဒဿနေန ဗာလာနံ၊ နိစ္စမေဝ သုခီ သိယာ။>
  text <၂၀၇>
    text <ဗာလသင်္ဂတစာရီ ဟိ၊ ဒီဃမဒ္ဓါန သောစတိ။>
    text <ဒုက္ခေါ ဗာလေဟိ သံဝါသော၊ အမိတ္တေနေဝ သဗ္ဗဒာ။>
    text <ဓီရော စ သုခသံဝါသော၊ ဉာတီနံဝ သမာဂမော။>
  text <၂၀၈>
    text <တသ္မာ ဟိ>
    text <ဓီရဉ္စ ပညဉ္စ ဗဟုဿုတဉ္စ၊ ဓောရယှသီလံ ဝတဝန္တမရိယံ။>
    text <တံ တာဒိသံ သပ္ပုရိသံ သုမေဓံ၊ ဘဇေထ နက္ခတ္တပထံဝ စန္ဒိမာ။>
  stand <သုခဝဂ္ဂေါ ပန္နရသမော နိဋ္ဌိတော။>
