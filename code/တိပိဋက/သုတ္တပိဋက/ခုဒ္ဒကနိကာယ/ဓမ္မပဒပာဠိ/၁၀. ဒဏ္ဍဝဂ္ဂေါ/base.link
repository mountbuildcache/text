text <၁၀။ ဒဏ္ဍဝဂ္ဂေါ>
  text <၁၂၉>
    text <သဗ္ဗေ တသန္တိ ဒဏ္ဍဿ၊ သဗ္ဗေ ဘာယန္တိ မစ္စုနော။>
    text <အတ္တာနံ ဥပမံ ကတွာ၊ န ဟနေယျ န ဃာတယေ။>
  text <၁၃၀>
    text <သဗ္ဗေ တသန္တိ ဒဏ္ဍဿ၊ သဗ္ဗေသံ ဇီဝိတံ ပိယံ။>
    text <အတ္တာနံ ဥပမံ ကတွာ၊ န ဟနေယျ န ဃာတယေ။>
  text <၁၃၁>
    text <သုခကာမာနိ ဘူတာနိ၊ ယော ဒဏ္ဍေန ဝိဟိံသတိ။>
    text <အတ္တနော သုခမေသာနော၊ ပေစ္စ သော န လဘတေ သုခံ။>
  text <၁၃၂>
    text <သုခကာမာနိ ဘူတာနိ၊ ယော ဒဏ္ဍေန န ဟိံသတိ။>
    text <အတ္တနော သုခမေသာနော၊ ပေစ္စ သော လဘတေ သုခံ။>
  text <၁၃၃>
    text <မာဝေါစ ဖရုသံ ကဉ္စိ၊ ဝုတ္တာ ပဋိဝဒေယျု တံ။>
    text <ဒုက္ခါ ဟိ သာရမ္ဘကထာ၊ ပဋိဒဏ္ဍာ ဖုသေယျု တံ။>
  text <၁၃၄>
    text <သစေ နေရေသိ အတ္တာနံ၊ ကံသော ဥပဟတော ယထာ။>
    text <ဧသ ပတ္တောသိ နိဗ္ဗာနံ၊ သာရမ္ဘော တေ န ဝိဇ္ဇတိ။>
  text <၁၃၅>
    text <ယထာ ဒဏ္ဍေန ဂေါပါလော၊ ဂါဝေါ ပါဇေတိ ဂေါစရံ။>
    text <ဧဝံ ဇရာ စ မစ္စု စ၊ အာယုံ ပါဇေန္တိ ပါဏိနံ။>
  text <၁၃၆>
    text <အထ ပါပါနိ ကမ္မာနိ၊ ကရံ ဗာလော န ဗုဇ္ဈတိ။>
    text <သေဟိ ကမ္မေဟိ ဒုမ္မေဓော၊ အဂ္ဂိဒဍ္ဎောဝ တပ္ပတိ။>
  text <၁၃၇>
    text <ယော ဒဏ္ဍေန အဒဏ္ဍေသု၊ အပ္ပဒုဋ္ဌေသု ဒုဿတိ။>
    text <ဒသန္နမညတရံ ဌာနံ၊ ခိပ္ပမေဝ နိဂစ္ဆတိ။>
  text <၁၃၈>
    text <ဝေဒနံ ဖရုသံ ဇာနိံ၊ သရီရဿ စ ဘေဒနံ။>
    text <ဂရုကံ ဝါပိ အာဗာဓံ၊ စိတ္တက္ခေပဉ္စ ပါပုဏေ။>
  text <၁၃၉>
    text <ရာဇတော ဝါ ဥပသဂ္ဂံ၊ အဗ္ဘက္ခါနဉ္စ ဒာရုဏံ။>
    text <ပရိက္ခယဉ္စ ဉာတီနံ၊ ဘောဂါနဉ္စ ပဘင်္ဂုရံ။>
  text <၁၄၀>
    text <အထ ဝါဿ အဂါရာနိ၊ အဂ္ဂိ ဍဟတိ ပါဝကော။>
    text <ကာယဿ ဘေဒာ ဒုပ္ပညော၊ နိရယံ သောပပဇ္ဇတိ။>
  text <၁၄၁>
    text <န နဂ္ဂစရိယာ န ဇဋာ န ပင်္ကာ၊ နာနာသကာ ထဏ္ဍိလသာယိကာ ဝါ။>
    text <ရဇောဇလ္လံ ဥက္ကုဋိကပ္ပဓာနံ၊ သောဓေန္တိ မစ္စံ အဝိတိဏ္ဏကင်္ခံ။>
  text <၁၄၂>
    text <အလင်္ကတော စေပိ သမံ စရေယျ၊ သန္တော ဒန္တော နိယတော ဗြဟ္မစာရီ။>
    text <သဗ္ဗေသု ဘူတေသု နိဓာယ ဒဏ္ဍံ၊ သော ဗြာဟ္မဏော သော သမဏော သ ဘိက္ခု။>
  text <၁၄၃>
    text <ဟိရီနိသေဓော ပုရိသော၊ ကောစိ လောကသ္မိ ဝိဇ္ဇတိ။>
    text <ယော နိဒ္ဒံ အပဗောဓေတိ၊ အဿော ဘဒြော ကသာမိဝ။>
  text <၁၄၄>
    text <အဿော ယထာ ဘဒြော ကသာနိဝိဋ္ဌော၊ အာတာပိနော သံဝေဂိနော ဘဝါထ။>
    text <သဒ္ဓါယ သီလေန စ ဝီရိယေန စ၊ သမာဓိနာ ဓမ္မဝိနိစ္ဆယေန စ။>
    text <သမ္ပန္နဝိဇ္ဇာစရဏာ ပတိဿတာ၊ ဇဟိဿထ ဒုက္ခမိဒံ အနပ္ပကံ။>
  text <၁၄၅>
    text <ဥဒကဉှိ နယန္တိ နေတ္တိကာ၊ ဥသုကာရာ နမယန္တိ တေဇနံ။>
    text <ဒာရုံ နမယန္တိ တစ္ဆကာ၊ အတ္တာနံ ဒမယန္တိ သုဗ္ဗတာ။>
  stand <ဒဏ္ဍဝဂ္ဂေါ ဒသမော နိဋ္ဌိတော။>
