text <၂၁။ ပကိဏ္ဏကဝဂ္ဂေါ>
  text <၂၉၀>
    text <မတ္တာသုခပရိစ္စာဂါ၊ ပဿေ စေ ဝိပုလံ သုခံ။>
    text <စဇေ မတ္တာသုခံ ဓီရော၊ သမ္ပဿံ ဝိပုလံ သုခံ။>
  text <၂၉၁>
    text <ပရဒုက္ခူပဓာနေန၊ အတ္တနော သုခမိစ္ဆတိ။>
    text <ဝေရသံသဂ္ဂသံသဋ္ဌော၊ ဝေရာ သော န ပရိမုစ္စတိ။>
  text <၂၉၂>
    text <ယဉှိ ကိစ္စံ အပဝိဒ္ဓံ၊ အကိစ္စံ ပန ကယိရတိ။>
    text <ဥန္နဠာနံ ပမတ္တာနံ၊ တေသံ ဝဍ္ဎန္တိ အာသဝါ။>
  text <၂၉၃>
    text <ယေသဉ္စ သုသမာရဒ္ဓါ၊ နိစ္စံ ကာယဂတာ သတိ။>
    text <အကိစ္စံ တေ န သေဝန္တိ၊ ကိစ္စေ သာတစ္စကာရိနော။>
    text <သတာနံ သမ္ပဇာနာနံ၊ အတ္ထံ ဂစ္ဆန္တိ အာသဝါ။>
  text <၂၉၄>
    text <မာတရံ ပိတရံ ဟန္တွာ၊ ရာဇာနော ဒွေ စ ခတ္တိယေ။>
    text <ရဋ္ဌံ သာနုစရံ ဟန္တွာ၊ အနီဃော ယာတိ ဗြာဟ္မဏော။>
  text <၂၉၅>
    text <မာတရံ ပိတရံ ဟန္တွာ၊ ရာဇာနော ဒွေ စ သောတ္ထိယေ။>
    text <ဝေယဂ္ဃပဉ္စမံ ဟန္တွာ၊ အနီဃော ယာတိ ဗြာဟ္မဏော။>
  text <၂၉၆>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ နိစ္စံ ဗုဒ္ဓဂတာ သတိ။>
  text <၂၉၇>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ နိစ္စံ ဓမ္မဂတာ သတိ။>
  text <၂၉၈>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ နိစ္စံ သင်္ဃဂတာ သတိ။>
  text <၂၉၉>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ နိစ္စံ ကာယဂတာ သတိ။>
  text <၃၀၀>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ အဟိံသာယ ရတော မနော။>
  text <၃၀၁>
    text <သုပ္ပဗုဒ္ဓံ ပဗုဇ္ဈန္တိ၊ သဒာ ဂေါတမသာဝကာ။>
    text <ယေသံ ဒိဝါ စ ရတ္တော စ၊ ဘာဝနာယ ရတော မနော။>
  text <၃၀၂>
    text <ဒုပ္ပဗ္ဗဇ္ဇံ ဒုရဘိရမံ၊ ဒုရာဝါသာ ဃရာ ဒုခါ။>
    text <ဒုက္ခေါသမာနသံဝါသော၊ ဒုက္ခါနုပတိတဒ္ဓဂူ။>
    text <တသ္မာ န စဒ္ဓဂူ သိယာ၊ န စ ဒုက္ခါနုပတိတော သိယာ။>
  text <၃၀၃>
    text <သဒ္ဓေါ သီလေန သမ္ပန္နော၊ ယသောဘောဂသမပ္ပိတော။>
    text <ယံ ယံ ပဒေသံ ဘဇတိ၊ တတ္ထ တတ္ထေဝ ပူဇိတော။>
  text <၃၀၄>
    text <ဒူရေ သန္တော ပကာသေန္တိ၊ ဟိမဝန္တောဝ ပဗ္ဗတော။>
    text <အသန္တေတ္ထ န ဒိဿန္တိ၊ ရတ္တိံ ခိတ္တာ ယထာ သရာ။>
  text <၃၀၅>
    text <ဧကာသနံ ဧကသေယျံ၊ ဧကော စရမတန္ဒိတော။>
    text <ဧကော ဒမယမတ္တာနံ၊ ဝနန္တေ ရမိတော သိယာ။>
  stand <ပကိဏ္ဏကဝဂ္ဂေါ ဧကဝီသတိမော နိဋ္ဌိတော။>
