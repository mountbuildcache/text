text <၁၇။ ကောဓဝဂ္ဂေါ>
  text <၂၂၁>
    text <ကောဓံ ဇဟေ ဝိပ္ပဇဟေယျ မာနံ၊ သံယောဇနံ သဗ္ဗမတိက္ကမေယျ။>
    text <တံ နာမရူပသ္မိမသဇ္ဇမာနံ၊ အကိဉ္စနံ နာနုပတန္တိ ဒုက္ခါ။>
  text <၂၂၂>
    text <ယော ဝေ ဥပ္ပတိတံ ကောဓံ၊ ရထံ ဘန္တံဝ ဝါရယေ။>
    text <တမဟံ သာရထိံ ဗြူမိ၊ ရသ္မိဂ္ဂါဟော ဣတရော ဇနော။>
  text <၂၂၃>
    text <အက္ကောဓေန ဇိနေ ကောဓံ၊ အသာဓုံ သာဓုနာ ဇိနေ။>
    text <ဇိနေ ကဒရိယံ ဒာနေန၊ သစ္စေနာလိကဝါဒိနံ။>
  text <၂၂၄>
    text <သစ္စံ ဘဏေ န ကုဇ္ဈေယျ၊ ဒဇ္ဇာ အပ္ပမ္ပိ ယာစိတော။>
    text <ဧတေဟိ တီဟိ ဌာနေဟိ၊ ဂစ္ဆေ ဒေဝါန သန္တိကေ။>
  text <၂၂၅>
    text <အဟိံသကာ ယေ မုနယော၊ နိစ္စံ ကာယေန သံဝုတာ။>
    text <တေ ယန္တိ အစ္စုတံ ဌာနံ၊ ယတ္ထ ဂန္တွာ န သောစရေ။>
  text <၂၂၆>
    text <သဒာ ဇာဂရမာနာနံ၊ အဟောရတ္တာနုသိက္ခိနံ။>
    text <နိဗ္ဗာနံ အဓိမုတ္တာနံ၊ အတ္ထံ ဂစ္ဆန္တိ အာသဝါ။>
  text <၂၂၇>
    text <ပေါရာဏမေတံ အတုလ၊ နေတံ အဇ္ဇတနာမိဝ။>
    text <နိန္ဒန္တိ တုဏှိမာသီနံ၊ နိန္ဒန္တိ ဗဟုဘာဏိနံ။>
    text <မိတဘာဏိမ္ပိ နိန္ဒန္တိ၊ နတ္ထိ လောကေ အနိန္ဒိတော။>
  text <၂၂၈>
    text <န စာဟု န စ ဘဝိဿတိ၊ န စေတရဟိ ဝိဇ္ဇတိ။>
    text <ဧကန္တံ နိန္ဒိတော ပေါသော၊ ဧကန္တံ ဝါ ပသံသိတော။>
  text <၂၂၉>
    text <ယံ စေ ဝိညူ ပသံသန္တိ၊ အနုဝိစ္စ သုဝေ သုဝေ။>
    text <အစ္ဆိဒ္ဒဝုတ္တိံ မေဓာဝိံ၊ ပညာသီလသမာဟိတံ။>
  text <၂၃၀>
    text <နိက္ခံ ဇမ္ဗောနဒဿေဝ၊ ကော တံ နိန္ဒိတုမရဟတိ။>
    text <ဒေဝါပိ နံ ပသံသန္တိ၊ ဗြဟ္မုနာပိ ပသံသိတော။>
  text <၂၃၁>
    text <ကာယပ္ပကောပံ ရက္ခေယျ၊ ကာယေန သံဝုတော သိယာ။>
    text <ကာယဒုစ္စရိတံ ဟိတွာ၊ ကာယေန သုစရိတံ စရေ။>
  text <၂၃၂>
    text <ဝစီပကောပံ ရက္ခေယျ၊ ဝါစာယ သံဝုတော သိယာ။>
    text <ဝစီဒုစ္စရိတံ ဟိတွာ၊ ဝါစာယ သုစရိတံ စရေ။>
  text <၂၃၃>
    text <မနောပကောပံ ရက္ခေယျ၊ မနသာ သံဝုတော သိယာ။>
    text <မနောဒုစ္စရိတံ ဟိတွာ၊ မနသာ သုစရိတံ စရေ။>
  text <၂၃၄>
    text <ကာယေန သံဝုတာ ဓီရာ၊ အထော ဝါစာယ သံဝုတာ။>
    text <မနသာ သံဝုတာ ဓီရာ၊ တေ ဝေ သုပရိသံဝုတာ။>
  stand <ကောဓဝဂ္ဂေါ သတ္တရသမော နိဋ္ဌိတော။>
