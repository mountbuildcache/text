text <၃။ စိတ္တဝဂ္ဂေါ>
  text <၃၃>
    text <ဖန္ဒနံ စပလံ စိတ္တံ၊ ဒူရက္ခံ ဒုန္နိဝါရယံ။>
    text <ဥဇုံ ကရောတိ မေဓာဝီ၊ ဥသုကာရောဝ တေဇနံ။>
  text <၃၄>
    text <ဝါရိဇောဝ ထလေ ခိတ္တော၊ ဩကမောကတဥဗ္ဘတော။>
    text <ပရိဖန္ဒတိဒံ စိတ္တံ၊ မာရဓေယျံ ပဟာတဝေ။>
  text <၃၅>
    text <ဒုန္နိဂ္ဂဟဿ လဟုနော၊ ယတ္ထကာမနိပါတိနော။>
    text <စိတ္တဿ ဒမထော သာဓု၊ စိတ္တံ ဒန္တံ သုခါဝဟံ။>
  text <၃၆>
    text <သုဒုဒ္ဒသံ သုနိပုဏံ၊ ယတ္ထကာမနိပါတိနံ။>
    text <စိတ္တံ ရက္ခေထ မေဓာဝီ၊ စိတ္တံ ဂုတ္တံ သုခါဝဟံ။>
  text <၃၇>
    text <ဒူရင်္ဂမံ ဧကစရံ၊ အသရီရံ ဂုဟာသယံ။>
    text <ယေ စိတ္တံ သံယမေဿန္တိ၊ မောက္ခန္တိ မာရဗန္ဓနာ။>
  text <၃၈>
    text <အနဝဋ္ဌိတစိတ္တဿ၊ သဒ္ဓမ္မံ အဝိဇာနတော။>
    text <ပရိပ္လဝပသာဒဿ၊ ပညာ န ပရိပူရတိ။>
  text <၃၉>
    text <အနဝဿုတစိတ္တဿ၊ အနနွာဟတစေတသော။>
    text <ပုညပါပပဟီနဿ၊ နတ္ထိ ဇာဂရတော ဘယံ။>
  text <၄၀>
    text <ကုမ္ဘူပမံ ကာယမိမံ ဝိဒိတွာ၊ နဂရူပမံ စိတ္တမိဒံ ဌပေတွာ။>
    text <ယောဓေထ မာရံ ပညာဝုဓေန၊ ဇိတဉ္စ ရက္ခေ အနိဝေသနော သိယာ။>
  text <၄၁>
    text <အစိရံ ဝတယံ ကာယော၊ ပထဝိံ အဓိသေဿတိ။>
    text <ဆုဒ္ဓေါ အပေတဝိညာဏော၊ နိရတ္ထံဝ ကလိင်္ဂရံ။>
  text <၄၂>
    text <ဒိသော ဒိသံ ယံ တံ ကယိရာ၊ ဝေရီ ဝါ ပန ဝေရိနံ။>
    text <မိစ္ဆာပဏိဟိတံ စိတ္တံ၊ ပါပိယော နံ တတော ကရေ။>
  text <၄၃>
    text <န တံ မာတာ ပိတာ ကယိရာ၊ အညေ ဝါပိ စ ဉာတကာ။>
    text <သမ္မာပဏိဟိတံ စိတ္တံ၊ သေယျသော နံ တတော ကရေ။>
  stand <စိတ္တဝဂ္ဂေါ တတိယော နိဋ္ဌိတော။>
