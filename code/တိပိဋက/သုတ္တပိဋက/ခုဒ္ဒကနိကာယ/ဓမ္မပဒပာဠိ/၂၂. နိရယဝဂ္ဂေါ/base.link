text <၂၂။ နိရယဝဂ္ဂေါ>
  text <၃၀၆>
    text <အဘူတဝါဒီ နိရယံ ဥပေတိ၊ ယော ဝါပိ ကတွာ န ကရောမိ စာဟ။>
    text <ဥဘောပိ တေ ပေစ္စ သမာ ဘဝန္တိ၊ နိဟီနကမ္မာ မနုဇာ ပရတ္ထ။>
  text <၃၀၇>
    text <ကာသာဝကဏ္ဌာ ဗဟဝေါ၊ ပါပဓမ္မာ အသညတာ။>
    text <ပါပါ ပါပေဟိ ကမ္မေဟိ၊ နိရယံ တေ ဥပပဇ္ဇရေ။>
  text <၃၀၈>
    text <သေယျော အယောဂုဠော ဘုတ္တော၊ တတ္တော အဂ္ဂိသိခူပမော။>
    text <ယဉ္စေ ဘုဉ္ဇေယျ ဒုဿီလော၊ ရဋ္ဌပိဏ္ဍမသညတော။>
  text <၃၀၉>
    text <စတ္တာရိ ဌာနာနိ နရော ပမတ္တော၊ အာပဇ္ဇတိ ပရဒာရူပသေဝီ။>
    text <အပုညလာဘံ န နိကာမသေယျံ၊ နိန္ဒံ တတီယံ နိရယံ စတုတ္ထံ။>
  text <၃၁၀>
    text <အပုညလာဘော စ ဂတီ စ ပါပိကာ၊ ဘီတဿ ဘီတာယ ရတီ စ ထောကိကာ။>
    text <ရာဇာ စ ဒဏ္ဍံ ဂရုကံ ပဏေတိ၊ တသ္မာ နရော ပရဒာရံ န သေဝေ။>
  text <၃၁၁>
    text <ကုသော ယထာ ဒုဂ္ဂဟိတော၊ ဟတ္ထမေဝါနုကန္တတိ။>
    text <သာမညံ ဒုပ္ပရာမဋ္ဌံ၊ နိရယာယုပကဍ္ဎတိ။>
  text <၃၁၂>
    text <ယံ ကိဉ္စိ သိထိလံ ကမ္မံ၊ သံကိလိဋ္ဌဉ္စ ယံ ဝတံ။>
    text <သင်္ကဿရံ ဗြဟ္မစရိယံ၊ န တံ ဟောတိ မဟပ္ဖလံ။>
  text <၃၁၃>
    text <ကယိရာ စေ ကယိရာထေနံ၊ ဒဠှမေနံ ပရက္ကမေ။>
    text <သိထိလော ဟိ ပရိဗ္ဗာဇော၊ ဘိယျော အာကိရတေ ရဇံ။>
  text <၃၁၄>
    text <အကတံ ဒုက္ကဋံ သေယျော၊ ပစ္ဆာ တပ္ပတိ ဒုက္ကဋံ။>
    text <ကတဉ္စ သုကတံ သေယျော၊ ယံ ကတွာ နာနုတပ္ပတိ။>
  text <၃၁၅>
    text <နဂရံ ယထာ ပစ္စန္တံ၊ ဂုတ္တံ သန္တရဗာဟိရံ။>
    text <ဧဝံ ဂေါပေထ အတ္တာနံ၊ ခဏော ဝေါ မာ ဥပစ္စဂါ။>
    text <ခဏာတီတာ ဟိ သောစန္တိ၊ နိရယမှိ သမပ္ပိတာ။>
  text <၃၁၆>
    text <အလဇ္ဇိတာယေ လဇ္ဇန္တိ၊ လဇ္ဇိတာယေ န လဇ္ဇရေ။>
    text <မိစ္ဆာဒိဋ္ဌိသမာဒာနာ၊ သတ္တာ ဂစ္ဆန္တိ ဒုဂ္ဂတိံ။>
  text <၃၁၇>
    text <အဘယေ ဘယဒဿိနော၊ ဘယေ စာဘယဒဿိနော။>
    text <မိစ္ဆာဒိဋ္ဌိသမာဒာနာ၊ သတ္တာ ဂစ္ဆန္တိ ဒုဂ္ဂတိံ။>
  text <၃၁၈>
    text <အဝဇ္ဇေ ဝဇ္ဇမတိနော၊ ဝဇ္ဇေ စာဝဇ္ဇဒဿိနော။>
    text <မိစ္ဆာဒိဋ္ဌိသမာဒာနာ၊ သတ္တာ ဂစ္ဆန္တိ ဒုဂ္ဂတိံ။>
  text <၃၁၉>
    text <ဝဇ္ဇဉ္စ ဝဇ္ဇတော ဉတွာ၊ အဝဇ္ဇဉ္စ အဝဇ္ဇတော။>
    text <သမ္မာဒိဋ္ဌိသမာဒာနာ၊ သတ္တာ ဂစ္ဆန္တိ သုဂ္ဂတိံ။>
  stand <နိရယဝဂ္ဂေါ ဒွာဝီသတိမော နိဋ္ဌိတော။>
