text <၂၅။ ဘိက္ခုဝဂ္ဂေါ>
  text <၃၆၀>
    text <စက္ခုနာ သံဝရော သာဓု၊ သာဓု သောတေန သံဝရော။>
    text <ဃာနေန သံဝရော သာဓု၊ သာဓု ဇိဝှာယ သံဝရော။>
  text <၃၆၁>
    text <ကာယေန သံဝရော သာဓု၊ သာဓု ဝါစာယ သံဝရော။>
    text <မနသာ သံဝရော သာဓု၊ သာဓု သဗ္ဗတ္ထ သံဝရော။>
    text <သဗ္ဗတ္ထ သံဝုတော ဘိက္ခု၊ သဗ္ဗဒုက္ခါ ပမုစ္စတိ။>
  text <၃၆၂>
    text <ဟတ္ထသံယတော ပါဒသံယတော၊ ဝါစာသံယတော သံယတုတ္တမော။>
    text <အဇ္ဈတ္တရတော သမာဟိတော၊ ဧကော သန္တုသိတော တမာဟု ဘိက္ခုံ။>
  text <၃၆၃>
    text <ယော မုခသံယတော ဘိက္ခု၊ မန္တဘာဏီ အနုဒ္ဓတော။>
    text <အတ္ထံ ဓမ္မဉ္စ ဒီပေတိ၊ မဓုရံ တဿ ဘာသိတံ။>
  text <၃၆၄>
    text <ဓမ္မာရာမော ဓမ္မရတော၊ ဓမ္မံ အနုဝိစိန္တယံ။>
    text <ဓမ္မံ အနုဿရံ ဘိက္ခု၊ သဒ္ဓမ္မာ န ပရိဟာယတိ။>
  text <၃၆၅>
    text <သလာဘံ နာတိမညေယျ၊ နာညေသံ ပိဟယံ စရေ။>
    text <အညေသံ ပိဟယံ ဘိက္ခု၊ သမာဓိံ နာဓိဂစ္ဆတိ။>
  text <၃၆၆>
    text <အပ္ပလာဘောပိ စေ ဘိက္ခု၊ သလာဘံ နာတိမညတိ။>
    text <တံ ဝေ ဒေဝါ ပသံသန္တိ၊ သုဒ္ဓါဇီဝိံ အတန္ဒိတံ။>
  text <၃၆၇>
    text <သဗ္ဗသော နာမရူပသ္မိံ၊ ယဿ နတ္ထိ မမာယိတံ။>
    text <အသတာ စ န သောစတိ၊ သ ဝေ ဘိက္ခူတိ ဝုစ္စတိ။>
  text <၃၆၈>
    text <မေတ္တာဝိဟာရီ ယော ဘိက္ခု၊ ပသန္နော ဗုဒ္ဓသာသနေ။>
    text <အဓိဂစ္ဆေ ပဒံ သန္တံ၊ သင်္ခါရူပသမံ သုခံ။>
  text <၃၆၉>
    text <သိဉ္စ ဘိက္ခု ဣမံ နာဝံ၊ သိတ္တာ တေ လဟုမေဿတိ။>
    text <ဆေတွာ ရာဂဉ္စ ဒောသဉ္စ၊ တတော နိဗ္ဗာနမေဟိသိ။>
  text <၃၇၀>
    text <ပဉ္စ ဆိန္ဒေ ပဉ္စ ဇဟေ၊ ပဉ္စ စုတ္တရိ ဘာဝယေ။>
    text <ပဉ္စ သင်္ဂါတိဂေါ ဘိက္ခု၊ ဩဃတိဏ္ဏောတိ ဝုစ္စတိ။>
  text <၃၇၁>
    text <ဈာယ ဘိက္ခု မာ ပမာဒော၊ မာ တေ ကာမဂုဏေ ရမေဿု စိတ္တံ။>
    text <မာ လောဟဂုဠံ ဂိလီ ပမတ္တော၊ မာ ကန္ဒိ ဒုက္ခမိဒန္တိ ဍယှမာနော။>
  text <၃၇၂>
    text <နတ္ထိ ဈာနံ အပညဿ၊ ပညာ နတ္ထိ အဈာယတော။>
    text <ယမှိ ဈာနဉ္စ ပညာ စ၊ သ ဝေ နိဗ္ဗာနသန္တိကေ။>
  text <၃၇၃>
    text <သုညာဂါရံ ပဝိဋ္ဌဿ၊ သန္တစိတ္တဿ ဘိက္ခုနော။>
    text <အမာနုသီ ရတိ ဟောတိ၊ သမ္မာ ဓမ္မံ ဝိပဿတော။>
  text <၃၇၄>
    text <ယတော ယတော သမ္မသတိ၊ ခန္ဓာနံ ဥဒယဗ္ဗယံ။>
    text <လဘတီ ပီတိပါမောဇ္ဇံ၊ အမတံ တံ ဝိဇာနတံ။>
  text <၃၇၅>
    text <တတြာယမာဒိ ဘဝတိ၊ ဣဓ ပညဿ ဘိက္ခုနော။>
    text <ဣန္ဒြိယဂုတ္တိ သန္တုဋ္ဌိ၊ ပါတိမောက္ခေ စ သံဝရော။>
  text <၃၇၆>
    text <မိတ္တေ ဘဇဿု ကလျာဏေ၊ သုဒ္ဓါဇီဝေ အတန္ဒိတေ။>
    text <ပဋိသန္ထာရဝုတျဿ၊ အာစာရကုသလော သိယာ။>
    text <တတော ပါမောဇ္ဇဗဟုလော၊ ဒုက္ခဿန္တံ ကရိဿတိ။>
  text <၃၇၇>
    text <ဝဿိကာ ဝိယ ပုပ္ဖာနိ၊ မဒ္ဒဝါနိ ပမုဉ္စတိ။>
    text <ဧဝံ ရာဂဉ္စ ဒောသဉ္စ၊ ဝိပ္ပမုဉ္စေထ ဘိက္ခဝေါ။>
  text <၃၇၈>
    text <သန္တကာယော သန္တဝါစော၊ သန္တဝါ သုသမာဟိတော။>
    text <ဝန္တလောကာမိသော ဘိက္ခု၊ ဥပသန္တောတိ ဝုစ္စတိ။>
  text <၃၇၉>
    text <အတ္တနာ စောဒယတ္တာနံ၊ ပဋိမံသေထ အတ္တနာ။>
    text <သော အတ္တဂုတ္တော သတိမာ၊ သုခံ ဘိက္ခု ဝိဟာဟိသိ။>
  text <၃၈၀>
    text <အတ္တာ ဟိ အတ္တနော နာထော၊ ကော ဟိ နာထော ပရော သိယာ>
    text <အတ္တာ ဟိ အတ္တနော ဂတိ။>
    text <တသ္မာ သံယမမတ္တာနံ၊ အဿံ ဘဒြံဝ ဝါဏိဇော။>
  text <၃၈၁>
    text <ပါမောဇ္ဇဗဟုလော ဘိက္ခု၊ ပသန္နော ဗုဒ္ဓသာသနေ။>
    text <အဓိဂစ္ဆေ ပဒံ သန္တံ၊ သင်္ခါရူပသမံ သုခံ။>
  text <၃၈၂>
    text <ယော ဟဝေ ဒဟရော ဘိက္ခု၊ ယုဉ္ဇတိ ဗုဒ္ဓသာသနေ။>
    text <သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။>
  stand <ဘိက္ခုဝဂ္ဂေါ ပဉ္စဝီသတိမော နိဋ္ဌိတော။>
