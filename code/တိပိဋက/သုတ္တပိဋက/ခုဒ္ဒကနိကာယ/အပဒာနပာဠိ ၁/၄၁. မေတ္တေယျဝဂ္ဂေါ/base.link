text <၄၁။ မေတ္တေယျဝဂ္ဂေါ>
  text <၁။ တိဿမေတ္တေယျတ္ထေရအပဒာနံ>
    text <၁>
      text <ပဗ္ဘာရကူဋံ နိဿာယ၊ သောဘိတော နာမ တာပသော။>
      text <ပဝတ္တဖလံ ဘုဉ္ဇိတွာ၊ ဝသတိ ပဗ္ဗတန္တရေ။>
    text <၂>
      text <အဂ္ဂိံ ဒာရုံ အာဟရိတွာ၊ ဥဇ္ဇာလေသိံ အဟံ တဒာ။>
      text <ဥတ္တမတ္ထံ ဂဝေသန္တော၊ ဗြဟ္မလောကူပပတ္တိယာ။>
    text <၃>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <မမုဒ္ဓရိတုကာမော သော၊ အာဂစ္ဆိ မမ သန္တိကေ။>
    text <၄>
      text <ကိံ ကရောသိ မဟာပုည၊ ဒေဟိ မေ အဂ္ဂိဒာရုကံ။>
      text <အဟမဂ္ဂိံ ပရိစရေ၊ တတော မေ သုဒ္ဓိ ဟောဟိတိ။>
    text <၅>
      text <သုဘဒ္ဒကော တွံ မနုဇေ၊ ဒေဝတေ တွံ ပဇာနသိ။>
      text <တုဝံ အဂ္ဂိံ ပရိစရ၊ ဟန္ဒ တေ အဂ္ဂိဒာရုကံ။>
    text <၆>
      text <တတော ကဋ္ဌံ ဂဟေတွာန၊ အဂ္ဂိံ ဥဇ္ဇာလယီ ဇိနော။>
      text <န တတ္ထ ကဋ္ဌံ ပဇ္ဈာယိ၊ ပါဋိဟေရံ မဟေသိနော။>
    text <၇>
      text <န တေ အဂ္ဂိ ပဇ္ဇလတိ၊ အာဟုတီ တေ န ဝိဇ္ဇတိ။>
      text <နိရတ္ထကံ ဝတံ တုယှံ၊ အဂ္ဂိံ ပရိစရဿု မေ။>
    text <၈>
      text <ကီဒိသော သော မဟာဝီရ၊ အဂ္ဂိ တဝ ပဝုစ္စတိ။>
      text <မယှမ္ပိ ကထယဿေတံ၊ ဥဘော ပရိစရာမသေ။>
    text <၉>
      text <ဟေတုဓမ္မနိရောဓာယ၊ ကိလေသသမဏာယ စ။>
      text <ဣဿာမစ္ဆရိယံ ဟိတွာ၊ တယော ဧတေ မမာဟုတီ။>
    text <၁၀>
      text <ကီဒိသော တွံ မဟာဝီရ၊ ကထံ ဂေါတ္တောသိ မာရိသ။>
      text <အာစာရပဋိပတ္တိ တေ၊ ဗာဠှံ ခေါ မမ ရုစ္စတိ။>
    text <၁၁>
      text <ခတ္တိယမှိ ကုလေ ဇာတော၊ အဘိညာပါရမိံ ဂတော။>
      text <သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။>
    text <၁၂>
      text <ယဒိ ဗုဒ္ဓေါသိ သဗ္ဗညူ၊ ပဘင်္ကရ တမောနုဒ။>
      text <နမဿိဿာမိ တံ ဒေဝ၊ ဒုက္ခဿန္တကရော တုဝံ။>
    text <၁၃>
      text <ပတ္ထရိတွာဇိနစမ္မံ၊ နိသီဒနမဒာသဟံ။>
      text <နိသီဒ နာထ သဗ္ဗညု၊ ဥပဋ္ဌိဿာမဟံ တုဝံ။>
    text <၁၄>
      text <နိသီဒိ ဘဂဝါ တတ္ထ၊ အဇိနမှိ သုဝိတ္ထတေ။>
      text <နိမန္တယိတွာ သမ္ဗုဒ္ဓံ၊ ပဗ္ဗတံ အဂမာသဟံ။>
    text <၁၅>
      text <ခါရိဘာရဉ္စ ပူရေတွာ၊ တိန္ဒုကဖလမာဟရိံ။>
      text <မဓုနာ ယောဇယိတွာန၊ ဖလံ ဗုဒ္ဓဿဒာသဟံ။>
    text <၁၆>
      text <မမ နိဇ္ဈာယမာနဿ၊ ပရိဘုဉ္ဇိ တဒာ ဇိနော။>
      text <တတ္ထ စိတ္တံ ပသာဒေသိံ၊ ပေက္ခန္တော လောကနာယကံ။>
    text <၁၇>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <မမဿမေ နိသီဒိတွာ၊ ဣမာ ဂါထာ အဘာသထ။>
    text <၁၈>
      text <ယော မံ ဖလေန တပ္ပေသိ၊ ပသန္နော သေဟိ ပါဏိဘိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၁၉>
      text <ပဉ္စဝီသတိက္ခတ္တုံ သော၊ ဒေဝရဇ္ဇံ ကရိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၂၀>
      text <တဿ သင်္ကပ္ပမညာယ၊ ပုဗ္ဗကမ္မသမင်္ဂိနော။>
      text <အန္နံ ပါနဉ္စ ဝတ္ထဉ္စ၊ သယနဉ္စ မဟာရဟံ။>
    text <၂၁>
      text <ပုညကမ္မေန သံယုတ္တာ၊ နိဗ္ဗတ္တိဿန္တိ တာဝဒေ။>
      text <သဒာ ပမုဒိတော စာယံ၊ ဘဝိဿတိ အနာမယော။>
    text <၂၂>
      text <ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။>
      text <သဗ္ဗတ္ထ သုခိတော ဟုတွာ၊ မနုဿတ္တံ ဂမိဿတိ။>
    text <၂၃>
      text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
      text <သမ္ဗုဒ္ဓံ ဥပဂန္တွာန၊ အရဟာ သော ဘဝိဿတိ။>
    text <၂၄>
      text <ယတော သရာမိ အတ္တာနံ၊ ယတော ပတ္တောသ္မိ ဝိညုတံ။>
      text <ဘောဂေ မေ ဦနတာ နတ္ထိ၊ ဖလဒာနဿိဒံ ဖလံ။>
    text <၂၅>
      text <ဝရဓမ္မမနုပ္ပတ္တော၊ ရာဂဒောသေ သမူဟနိံ။>
      text <သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။>
    text <၂၆>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၂၇>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၂၈>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ တိဿမေတ္တေယျော ထေရော ဣမာ ဂါထာယော အဘာသိတ္ထာတိ။>
    stand <တိဿမေတ္တေယျတ္ထေရဿာပဒာနံ ပဌမံ။>
  text <၂။ ပုဏ္ဏကတ္ထေရအပဒာနံ>
    text <၂၉>
      text <ပဗ္ဘာရကူဋံ နိဿာယ၊ သယမ္ဘူ အပရာဇိတော။>
      text <အာဗာဓိကော စ သော ဗုဒ္ဓေါ၊ ဝသတိ ပဗ္ဗတန္တရေ။>
    text <၃၀>
      text <မမ အဿမသာမန္တာ၊ ပနာဒော အာသိ တာဝဒေ။>
      text <ဗုဒ္ဓေ နိဗ္ဗာယမာနမှိ၊ အာလောကော ဥဒပဇ္ဇထ။>
    text <၃၁>
      text <ယာဝတာ ဝနသဏ္ဍသ္မိံ၊ အစ္ဆကောကတရစ္ဆကာ။>
      text <ဝါဠာ စ ကေသရီ သဗ္ဗေ၊ အဘိဂဇ္ဇိံသု တာဝဒေ။>
    text <၃၂>
      text <ဥပ္ပါတံ တမဟံ ဒိသွာ၊ ပဗ္ဘာရံ အဂမာသဟံ။>
      text <တတ္ထဒ္ဒဿာသိံ သမ္ဗုဒ္ဓံ၊ နိဗ္ဗုတံ အပရာဇိတံ။>
    text <၃၃>
      text <သုဖုလ္လံ သာလရာဇံဝ၊ သတရံသိံဝ ဥဂ္ဂတံ။>
      text <ဝီတစ္စိကံဝ အင်္ဂါရံ၊ နိဗ္ဗုတံ အပရာဇိတံ။>
    text <၃၄>
      text <တိဏံ ကဋ္ဌဉ္စ ပူရေတွာ၊ စိတကံ တတ္ထကာသဟံ။>
      text <စိတကံ သုကတံ ကတွာ၊ သရီရံ ဈာပယိံ အဟံ။>
    text <၃၅>
      text <သရီရံ ဈာပယိတွာန၊ ဂန္ဓတောယံ သမောကိရိံ။>
      text <အန္တလိက္ခေ ဌိတော ယက္ခေါ၊ နာမမဂ္ဂဟိ တာဝဒေ။>
    text <၃၆>
      text <ယံ ပူရိတံ တယာ ကိစ္စံ၊ သယမ္ဘုဿ မဟေသိနော။>
      text <ပုဏ္ဏကော နာမ နာမေန၊ သဒာ ဟောဟိ တုဝံ မုနေ။>
    text <၃၇>
      text <တမှာ ကာယာ စဝိတွာန၊ ဒေဝလောကံ အဂစ္ဆဟံ။>
      text <တတ္ထ ဒိဗ္ဗမယော ဂန္ဓော၊ အန္တလိက္ခါ ပဝဿတိ။>
    text <၃၈>
      text <တတြာပိ နာမဓေယျံ မေ၊ ပုဏ္ဏကောတိ အဟူ တဒာ။>
      text <ဒေဝဘူတော မနုဿော ဝါ၊ သင်္ကပ္ပံ ပူရယာမဟံ။>
    text <၃၉>
      text <ဣဒံ ပစ္ဆိမကံ မယှံ၊ စရိမော ဝတ္တတေ ဘဝေါ။>
      text <ဣဓာပိ ပုဏ္ဏကော နာမ၊ နာမဓေယျံ ပကာသတိ။>
    text <၄၀>
      text <တောသယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၄၁>
      text <ဧကနဝုတိတော ကပ္ပေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ တနုကိစ္စဿိဒံ ဖလံ။>
    text <၄၂>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၄၃>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ပုဏ္ဏကော ထေရော ဣမာ ဂါထာယော အဘာသိတ္ထာတိ။>
    stand <ပုဏ္ဏကတ္ထေရဿာပဒာနံ ဒုတိယံ။>
  text <၃။ မေတ္တဂုတ္ထေရအပဒာနံ>
    text <၄၅>
      text <ဟိမဝန္တဿာဝိဒူရေ၊ အသောကော နာမ ပဗ္ဗတော။>
      text <တတ္ထာသိ အဿမော မယှံ၊ ဝိဿကမ္မေန မာပိတော။>
    text <၄၆>
      text <သုမေဓော နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။>
      text <နိဝါသယိတွာ ပုဗ္ဗဏှေ၊ ပိဏ္ဍာယ မေ ဥပါဂမိ။>
    text <၄၇>
      text <ဥပါဂတံ မဟာဝီရံ၊ သုမေဓံ လောကနာယကံ။>
      text <ပဂ္ဂယှ သုဂတပတ္တံ၊ သပ္ပိတေလံ အပူရယိံ။>
    text <၄၈>
      text <ဒတွာနဟံ ဗုဒ္ဓသေဋ္ဌေ၊ သုမေဓေ လောကနာယကေ။>
      text <အဉ္ဇလိံ ပဂ္ဂဟေတွာန၊ ဘိယျော ဟာသံ ဇနေသဟံ။>
    text <၄၉>
      text <ဣမိနာ သပ္ပိဒာနေန၊ စေတနာပဏိဓီဟိ စ။>
      text <ဒေဝဘူတော မနုဿော ဝါ၊ လဘာမိ ဝိပုလံ သုခံ။>
    text <၅၀>
      text <ဝိနိပါတံ ဝိဝဇ္ဇေတွာ၊ သံသရာမိ ဘဝါဘဝေ။>
      text <တတ္ထ စိတ္တံ ပဏိဓိတွာ၊ လဘာမိ အစလံ ပဒံ။>
    text <၅၁>
      text <လာဘာ တုယှံ သုလဒ္ဓံ တေ၊ ယံ မံ အဒ္ဒက္ခိ ဗြာဟ္မဏ။>
      text <မမ ဒဿနမာဂမ္မ၊ အရဟတ္တံ ဘဝိဿတိ။>
    text <၅၂>
      text <ဝိဿတ္ထော ဟောဟိ မာ ဘာယိ၊ အဓိဂန္တွာ မဟာယသံ။>
      text <မမဉှိ သပ္ပိံ ဒတွာန၊ ပရိမောက္ခသိ ဇာတိယာ။>
    text <၅၃>
      text <ဣမိနာ သပ္ပိဒာနေန၊ စေတနာပဏိဓီဟိ စ။>
      text <ဒေဝဘူတော မနုဿော ဝါ၊ လဘသေ ဝိပုလံ သုခံ။>
    text <၅၄>
      text <ဣမိနာ သပ္ပိဒာနေန၊ မေတ္တစိတ္တဝတာယ စ။>
      text <အဋ္ဌာရသေ ကပ္ပသတေ၊ ဒေဝလောကေ ရမိဿသိ။>
    text <၅၅>
      text <အဋ္ဌတိံသတိက္ခတ္တုဉ္စ၊ ဒေဝရာဇာ ဘဝိဿသိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၅၆>
      text <ဧကပညာသက္ခတ္တုဉ္စ၊ စက္ကဝတ္တီ ဘဝိဿသိ။>
      text <စာတုရန္တော ဝိဇိတာဝီ၊ ဇမ္ဗုမဏ္ဍဿ ဣဿရော။>
    text <၅၇>
      text <မဟာသမုဒ္ဒောဝက္ခေါဘော၊ ဒုဒ္ဓရော ပထဝီ ယထာ။>
      text <ဧဝမေဝ စ တေ ဘောဂါ၊ အပ္ပမေယျာ ဘဝိဿရေ။>
    text <၅၈>
      text <သဋ္ဌိကောဋီ ဟိရညဿ၊ စဇိတွာ ပဗ္ဗဇိံ အဟံ။>
      text <ကိံ ကုသလံ ဂဝေသန္တော၊ ဗာဝရိံ ဥပသင်္ကမိံ။>
    text <၅၉>
      text <တတ္ထ မန္တေ အဓီယာမိ၊ ဆဠင်္ဂံ နာမ လက္ခဏံ။>
      text <တမန္ဓကာရံ ဝိဓမံ၊ ဥပ္ပဇ္ဇိ တွံ မဟာမုနိ။>
    text <၆၀>
      text <တဝ ဒဿနကာမောဟံ၊ အာဂတောမှိ မဟာမုနိ။>
      text <တဝ ဓမ္မံ သုဏိတွာန၊ ပတ္တောမှိ အစလံ ပဒံ။>
    text <၆၁>
      text <တိံသကပ္ပသဟဿမှိ၊ သပ္ပိံ ဗုဒ္ဓဿဒာသဟံ။>
      text <ဧတ္ထန္တရေ နာဘိဇာနေ၊ သပ္ပိံ ဝိညာပိတံ မယာ။>
    text <၆၂>
      text <မမ သင်္ကပ္ပမညာယ၊ ဥပ္ပဇ္ဇတိ ယဒိစ္ဆကံ။>
      text <စိတ္တမညာယ နိဗ္ဗတ္တံ၊ သဗ္ဗေ သန္တပ္ပယာမဟံ။>
    text <၆၃>
      text <အဟော ဗုဒ္ဓါ အဟော ဓမ္မာ၊ အဟော နော သတ္ထု သမ္ပဒာ။>
      text <ထောကဉှိ သပ္ပိံ ဒတွာန၊ အပ္ပမေယျံ လဘာမဟံ။>
    text <၆၄>
      text <မဟာသမုဒ္ဒေ ဥဒကံ၊ ယာဝတာ နေရုပဿတော။>
      text <မမ သပ္ပိံ ဥပါဒာယ၊ ကလဘာဂံ န ဟေဿတိ။>
    text <၆၅>
      text <ယာဝတာ စက္ကဝါဠဿ၊ ကရိယန္တဿ ရာသိတော။>
      text <မမ နိဗ္ဗတ္တဝတ္ထာနံ၊ ဩကာသော သော န သမ္မတိ။>
    text <၆၆>
      text <ပဗ္ဗတရာဇာ ဟိမဝါ၊ ပဝရောပိ သိလုစ္စယော။>
      text <မမာနုလိတ္တဂန္ဓဿ၊ ဥပနိဓိံ န ဟေဿတိ။>
    text <၆၇>
      text <ဝတ္ထံ ဂန္ဓဉ္စ သပ္ပိဉ္စ၊ အညဉ္စ ဒိဋ္ဌဓမ္မိကံ။>
      text <အသင်္ခတဉ္စ နိဗ္ဗာနံ၊ သပ္ပိဒာနဿိဒံ ဖလံ။>
    text <၆၈>
      text <သတိပဋ္ဌာနသယနော၊ သမာဓိဈာနဂေါစရော။>
      text <ဗောဇ္ဈင်္ဂဘောဇနော အဇ္ဇ၊ သပ္ပိဒာနဿိဒံ ဖလံ။>
    text <၆၉>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၇၀>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၇၁>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    stand <ဣတ္ထံ သုဒံ အာယသ္မာ မေတ္တဂူ ထေရော ဣမာ ဂါထာယော>
    text <အဘာသိတ္ထာတိ။>
    stand <မေတ္တဂုတ္ထေရဿာပဒာနံ တတိယံ။>
  text <၄။ ဓောတကတ္ထေရအပဒာနံ>
    text <၇၂>
      text <ဂင်္ဂါ ဘာဂီရထီ နာမ၊ ဟိမဝန္တာ ပဘာဝိတာ။>
      text <ဟံသဝတိယာ ဒွာရေန၊ အနုသန္ဒတိ တာဝဒေ။>
    text <၇၃>
      text <သောဘိတော နာမ အာရာမော၊ ဂင်္ဂါကူလေ သုမာပိတော။>
      text <တတ္ထ ပဒုမုတ္တရော ဗုဒ္ဓေါ၊ ဝသတေ လောကနာယကော။>
    text <၇၄>
      text <တိဒသေဟိ ယထာ ဣန္ဒော၊ မနုဇေဟိ ပုရက္ခတော။>
      text <နိသီဒိ တတ္ထ ဘဂဝါ၊ အသမ္ဘီတောဝ ကေသရီ။>
    text <၇၅>
      text <နဂရေ ဟံသဝတိယာ၊ ဝသာမိ ဗြာဟ္မဏော အဟံ။>
      text <ဆဠင်္ဂေါ နာမ နာမေန၊ ဧဝံနာမော မဟာမုနိ။>
    text <၇၆>
      text <အဋ္ဌာရသ သိဿသတာ၊ ပရိဝါရေန္တိ မံ တဒာ။>
      text <တေဟိ သိဿေဟိ သမိတော၊ ဂင်္ဂါတီရံ ဥပါဂမိံ။>
    text <၇၇>
      text <တတ္ထဒ္ဒသာသိံ သမဏေ၊ နိက္ကုဟေ ဓောတပါပကေ။>
      text <ဘာဂီရထိံ တရန္တေဟံ၊ ဧဝံ စိန္တေသိ တာဝဒေ။>
    text <၇၈>
      text <သာယံ ပါတံ တရန္တာမေ၊ ဗုဒ္ဓပုတ္တာ မဟာယသာ။>
      text <ဝိဟေသယန္တိ အတ္တာနံ၊ တေသံ အတ္တာ ဝိဟညတိ။>
    text <၇၉>
      text <သဒေဝကဿ လောကဿ၊ ဗုဒ္ဓေါ အဂ္ဂေါ ပဝုစ္စတိ။>
      text <နတ္ထိ မေ ဒက္ခိဏေ ကာရံ၊ ဂတိမဂ္ဂဝိသောဓနံ။>
    text <၈၀>
      text <ယံနူန ဗုဒ္ဓသေဋ္ဌဿ၊ သေတုံ ဂင်္ဂါယ ကာရယေ။>
      text <ကာရာပေတွာ ဣမံ ကမ္မံ၊ သန္တရာမိ ဣမံ ဘဝံ။>
    text <၈၁>
      text <သတသဟဿံ ဒတွာန၊ သေတုံ ကာရာပယိံ အဟံ။>
      text <သဒ္ဒဟန္တော ကတံ ကာရံ၊ ဝိပုလံ မေ ဘဝိဿတိ။>
    text <၈၂>
      text <ကာရာပေတွာန တံ သေတုံ၊ ဥပေသိံ လောကနာယကံ။>
      text <သိရသိ အဉ္ဇလိံ ကတွာ၊ ဣမံ ဝစနမဗြဝိံ။>
    text <၈၃>
      text <သတသဟဿဿ ဝယံ၊ ဒတွာ ကာရာပိတော မယာ။>
      text <တဝတ္ထာယ မဟာသေတု၊ ပဋိဂ္ဂဏှ မဟာမုနေ။>
    text <၈၄>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၈၅>
      text <ယော မေ သေတုံ အကာရေသိ၊ ပသန္နော သေဟိ ပါဏိဘိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    stand <သေတုဒာနအာနိသံသော>
    text <၈၆>
      text <ဒရိတော ပဗ္ဗတတော ဝါ၊ ရုက္ခတော ပတိတောပိယံ။>
      text <စုတောပိ လစ္ဆတီ ဌာနံ၊ သေတုဒာနဿိဒံ ဖလံ။>
    text <၈၇>
      text <ဝိရူဠှမူလသန္တာနံ၊ နိဂြောဓမိဝ မာလုတော။>
      text <အမိတ္တာ နပ္ပသဟန္တိ၊ သေတုဒာနဿိဒံ ဖလံ။>
    text <၈၈>
      text <နာဿ စောရာ ပသဟန္တိ၊ နာတိမညန္တိ ခတ္တိယာ။>
      text <သဗ္ဗေ တရိဿတာမိတ္တေ၊ သေတုဒာနဿိဒံ ဖလံ။>
    text <၈၉>
      text <အဗ္ဘောကာသဂတံ သန္တံ၊ ကဌိနာတပတာပိတံ။>
      text <ပုညကမ္မေန သံယုတ္တံ၊ န ဘဝိဿတိ ဝေဒနာ။>
    text <၉၀>
      text <ဒေဝလောကေ မနုဿေ ဝါ၊ ဟတ္ထိယာနံ သုနိမ္မိတံ။>
      text <တဿ သင်္ကပ္ပမညာယ၊ နိဗ္ဗတ္တိဿတိ တာဝဒေ။>
    text <၉၁>
      text <သဟဿဿာ ဝါတဇဝါ၊ သိန္ဓဝါ သီဃဝါဟနာ။>
      text <သာယံ ပါတံ ဥပေဿန္တိ၊ သေတုဒာနဿိဒံ ဖလံ။>
    text <၉၂>
      text <အာဂန္တွာန မနုဿတ္တံ၊ သုခိတောယံ ဘဝိဿတိ။>
      text <ဝေဟာသံ မနုဇဿေဝ၊ ဟတ္ထိယာနံ ဘဝိဿတိ။>
    text <၉၃>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၉၄>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၉၅>
      text <အဟော မေ သုကတံ ကမ္မံ၊ ဇလဇုတ္တမနာမကေ။>
      text <တတ္ထ ကာရံ ကရိတွာန၊ ပတ္တောဟံ အာသဝက္ခယံ။>
    text <၉၆>
      text <ပဓာနံ ပဟိတတ္တောမှိ၊ ဥပသန္တော နိရူပဓိ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၉၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၉၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၉၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဓောတကော ထေရော ဣမာ ဂါထာယော အဘာသိတ္ထာတိ။>
    stand <ဓောတကတ္ထေရဿာပဒာနံ စတုတ္ထံ။>
  text <၅။ ဥပသီဝတ္ထေရအပဒာနံ>
    text <၁၀၀>
      text <ဟိမဝန္တဿာဝိဒူရေ၊ အနောမော နာမ ပဗ္ဗတော။>
      text <အဿမော သုကတော မယှံ၊ ပဏ္ဏသာလာ သုမာပိတာ။>
    text <၁၀၁>
      text <နဒီ စ သန္ဒတီ တတ္ထ၊ သုပတိတ္ထာ မနောရမာ။>
      text <အနူပတိတ္ထေ ဇာယန္တိ၊ ပဒုမုပ္ပလကာ ဗဟူ။>
    text <၁၀၂>
      text <ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။>
      text <မစ္ဆကစ္ဆပသဉ္ဆန္နာ၊ နဒိကာ သန္ဒတေ တဒာ။>
    text <၁၀၃>
      text <တိမိရာ ပုပ္ဖိတာ တတ္ထ၊ အသောကာ ခုဒ္ဒမာလကာ။>
      text <ပုန္နာဂါ ဂိရိပုန္နာဂါ၊ သမ္ပဝန္တိ မမဿမံ။>
    text <၁၀၄>
      text <ကုဋဇာ ပုပ္ဖိတာ တတ္ထ၊ တိဏသူလဝနာနိ စ။>
      text <သာလာ စ သဠလာ တတ္ထ၊ စမ္ပကာ ပုပ္ဖိတာ ဗဟူ။>
    text <၁၀၅>
      text <အဇ္ဇုနာ အတိမုတ္တာ စ၊ မဟာနာမာ စ ပုပ္ဖိတာ။>
      text <အသနာ မဓုဂန္ဓီ စ၊ ပုပ္ဖိတာ တေ မမဿမေ။>
    text <၁၀၆>
      text <ဥဒ္ဒာလကာ ပါဋလိကာ၊ ယူထိကာ စ ပိယင်္ဂုကာ။>
      text <ဗိမ္ဗိဇာလကသဉ္ဆန္နာ၊ သမန္တာ အဍ္ဎယောဇနံ။>
    text <၁၀၇>
      text <မာတဂ္ဂါရာ သတ္တလိယော၊ ပါဋလီ သိန္ဒုဝါရကာ။>
      text <အင်္ကောလကာ ဗဟူ တတ္ထ၊ တာလကုဋ္ဌိ စ ပုပ္ဖိတာ။>
      text <သေလေယျကာ ဗဟူ တတ္ထ၊ ပုပ္ဖိတာ မမ အဿမေ။>
    text <၁၀၈>
      text <ဧတေသု ပုပ္ဖဇာတေသု၊ သောဘန္တိ ပါဒပါ ဗဟူ။>
      text <သမန္တာ တေန ဂန္ဓေန၊ ဝါယတေ မမ အဿမော။>
    text <၁၀၉>
      text <ဟရီတကာ အာမလကာ၊ အမ္ဗဇမ္ဗုဝိဘီတကာ။>
      text <ကောလာ ဘလ္လာတကာ ဗိလ္လာ၊ ဖာရုသကဖလာနိ စ။>
    text <၁၁၀>
      text <တိန္ဒုကာ စ ပိယာလာ စ၊ မဓုကာ ကာသုမာရယော။>
      text <လဗုဇာ ပနသာ တတ္ထ၊ ကဒလီ ဗဒရီဖလာ။>
    text <၁၁၁>
      text <အမ္ဗာဋကာ ဗဟူ တတ္ထ၊ ဝလ္လိကာရဖလာနိ စ။>
      text <ဗီဇပူရသပါရိယော၊ ဖလိတာ မမ အဿမေ။>
    text <၁၁၂>
      text <အာဠကာ ဣသိမုဂ္ဂါ စ၊ တတော မောဒဖလာ ဗဟူ။>
      text <အဝဋာ ပက္ကဘရိတာ၊ ပိလက္ခုဒုမ္ဗရာနိ စ။>
    text <၁၁၃>
      text <ပိပ္ဖိလီ မရီစာ တတ္ထ၊ နိဂြောဓာ စ ကပိတ္ထနာ။>
      text <ဥဒုမ္ဗရကာ ဗဟဝေါ၊ ကဏ္ဍုပဏ္ဏာ စ ဟရိယော။>
    text <၁၁၄>
      text <ဧတေ စညေ စ ဗဟဝေါ၊ ဖလိတာ အဿမေ မမ။>
      text <ပုပ္ဖရုက္ခါပိ ဗဟဝေါ၊ ပုပ္ဖိတာ မမ အဿမေ။>
    text <၁၁၅>
      text <အာလုဝါ စ ကဠမ္ဗာ စ၊ ဗိဠာလီ တက္ကလာနိ စ။>
      text <အာလကာ တာလကာ စေဝ၊ ဝိဇ္ဇန္တိ အဿမေ မမ။>
    text <၁၁၆>
      text <အဿမဿာဝိဒူရေ မေ၊ မဟာဇာတဿရော အဟု။>
      text <အစ္ဆောဒကော သီတဇလော၊ သုပတိတ္ထော မနောရမော။>
    text <၁၁၇>
      text <ပဒုမုပ္ပလာ ဗဟူ တတ္ထ၊ ပုဏ္ဍရီကသမာယုတာ။>
      text <မန္ဒာလကေဟိ သဉ္ဆန္နာ၊ နာနာဂန္ဓသမေရိတာ။>
    text <၁၁၈>
      text <ဂဗ္ဘံ ဂဏှန္တိ ပဒုမာ၊ အညေ ပုပ္ဖန္တိ ကေသရီ။>
      text <ဩပုပ္ဖပတ္တာ တိဋ္ဌန္တိ၊ ပဒုမာကဏ္ဏိကာ ဗဟူ။>
    text <၁၁၉>
      text <မဓု ဘိသမှာ သဝတိ၊ ခီရံ သပ္ပိ မုလာဠိဘိ။>
      text <သမန္တာ တေန ဂန္ဓေန၊ နာနာဂန္ဓသမေရိတာ။>
    text <၁၂၀>
      text <ကုမုဒာ အမ္ဗဂန္ဓိ စ၊ နယိတာ ဒိဿရေ ဗဟူ။>
      text <ဇာတဿရဿာနုကူလံ၊ ကေတကာ ပုပ္ဖိတာ ဗဟူ။>
    text <၁၂၁>
      text <သုဖုလ္လာ ဗန္ဓုဇီဝါ စ၊ သေတဝါရီ သုဂန္ဓိကာ။>
      text <ကုမ္ဘိလာ သုသုမာရာ စ၊ ဂဟကာ တတ္ထ ဇာယရေ။>
    text <၁၂၂>
      text <ဥဂ္ဂါဟကာ အဇဂရာ၊ တတ္ထ ဇာတဿရေ ဗဟူ။>
      text <ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။>
    text <၁၂၃>
      text <မစ္ဆကစ္ဆပသဉ္ဆန္နာ၊ အထော ပပဋကာဟိ စ။>
      text <ပါရေဝတာ ရဝိဟံသာ၊ ကုကုတ္ထာ စ နဒီစရာ။>
    text <၁၂၄>
      text <ဒိန္ဒိဘာ စက္ကဝါကာ စ၊ ပမ္ပကာ ဇီဝဇီဝကာ။>
      text <ကလန္ဒကာ ဥက္ကုသာ စ၊ သေနကာ ဥဒ္ဓရာ ဗဟူ။>
    text <၁၂၅>
      text <ကောဋ္ဌကာ သုကပေါတာ စ၊ တုလိယာ စမရာ ဗဟူ။>
      text <ကာရေနိယော စ တိလကာ၊ ဥပဇီဝန္တိ တံ သရံ။>
    text <၁၂၆>
      text <သီဟာ ဗျဂ္ဃာ စ ဒီပီ စ၊ အစ္ဆကောကတရစ္ဆကာ။>
      text <ဝါနရာ ကိန္နရာ စေဝ၊ ဒိဿန္တိ မမ အဿမေ။>
    text <၁၂၇>
      text <တာနိ ဂန္ဓာနိ ဃာယန္တော၊ ဘက္ခယန္တော ဖလာနဟံ။>
      text <ဂန္ဓောဒကံ ပိဝန္တော စ၊ ဝသာမိ မမ အဿမေ။>
    text <၁၂၈>
      text <ဧဏီမိဂါ ဝရာဟာ စ၊ ပသဒာ ခုဒ္ဒရူပကာ။>
      text <အဂ္ဂိကာ ဇောတိကာ စေဝ၊ ဝသန္တိ မမ အဿမေ။>
    text <၁၂၉>
      text <ဟံသာ ကောဉ္စာ မယူရာ စ၊ သာလိကာပိ စ ကောကိလာ။>
      text <မဇ္ဇာရိကာ ဗဟူ တတ္ထ၊ ကောသိကာ ပေါဋ္ဌသီသကာ။>
    text <၁၃၀>
      text <ပိသာစာ ဒာနဝါ စေဝ၊ ကုမ္ဘဏ္ဍာ ရက္ခသာ ဗဟူ။>
      text <ဂရုဠာ ပန္နဂါ စေဝ၊ ဝသန္တိ မမ အဿမေ။>
    text <၁၃၁>
      text <မဟာနုဘာဝါ ဣသယော၊ သန္တစိတ္တာ သမာဟိတာ။>
      text <ကမဏ္ဍလုဓရာ သဗ္ဗေ၊ အဇိနုတ္တရဝါသနာ။>
      text <ဇဋာဘာရဘရိတာဝ၊ ဝသန္တိ မမ အဿမေ။>
    text <၁၃၂>
      text <ယုဂမတ္တဉ္စ ပေက္ခန္တာ၊ နိပကာ သန္တဝုတ္တိနော။>
      text <လာဘာလာဘေန သန္တုဋ္ဌာ၊ ဝသန္တိ မမ အဿမေ။>
    text <၁၃၃>
      text <ဝါကစီရံ ဓုနန္တာ တေ၊ ဖောဋေန္တာဇိနစမ္မကံ။>
      text <သဗလေဟိ ဥပတ္ထဒ္ဓါ၊ ဂစ္ဆန္တိ အမ္ဗရေ တဒာ။>
    text <၁၃၄>
      text <န တေ ဒကံ အာဟရန္တိ၊ ကဋ္ဌံ ဝါ အဂ္ဂိဒာရုကံ။>
      text <သယဉ္စ ဥပသမ္ပန္နာ၊ ပါဋိဟီရဿိဒံ ဖလံ။>
    text <၁၃၅>
      text <လောဟဒောဏိံ ဂဟေတွာန၊ ဝနမဇ္ဈေ ဝသန္တိ တေ။>
      text <ကုဉ္ဇရာဝ မဟာနာဂါ၊ အသမ္ဘီတာဝ ကေသရီ။>
    text <၁၃၆>
      text <အညေ ဂစ္ဆန္တိ ဂေါယာနံ၊ အညေ ပုဗ္ဗဝိဒေဟကံ။>
      text <အညေ စ ဥတ္တရကုရုံ၊ သကံ ဗလမဝဿိတာ။>
    text <၁၃၇>
      text <တတော ပိဏ္ဍံ အာဟရိတွာ၊ ပရိဘုဉ္ဇန္တိ ဧကတော။>
      text <သဗ္ဗေသံ ပက္ကမန္တာနံ၊ ဥဂ္ဂတေဇာန တာဒိနံ။>
    text <၁၃၈>
      text <အဇိနစမ္မသဒ္ဒေန၊ ဝနံ သဒ္ဒာယတေ တဒာ။>
      text <ဧဒိသာ တေ မဟာဝီရ၊ သိဿာ ဥဂ္ဂတပါ မမ။>
    text <၁၃၉>
      text <ပရိဝုတော အဟံ တေဟိ၊ ဝသာမိ မမ အဿမေ။>
      text <တောသိတာ သကကမ္မေန၊ ဝိနီတာပိ သမာဂတာ။>
    text <၁၄၀>
      text <အာရာဓယိံသု မံ ဧတေ၊ သကကမ္မာဘိလာသိနော။>
      text <သီလဝန္တော စ နိပကာ၊ အပ္ပမညာသု ကောဝိဒာ။>
    text <၁၄၁>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <သမယံ သံဝိဒိတွာန၊ ဥပဂစ္ဆိ ဝိနာယကော။>
    text <၁၄၂>
      text <ဥပဂန္တွာန သမ္ဗုဒ္ဓေါ၊ အာတာပီ နိပကော မုနိ။>
      text <ပတ္တံ ပဂ္ဂယှ သမ္ဗုဒ္ဓေါ၊ ဘိက္ခါယ မမုပါဂမိ။>
    text <၁၄၃>
      text <ဥပါဂတံ မဟာဝီရံ၊ ဇလဇုတ္တမနာယကံ။>
      text <တိဏသန္ထရံ ပညာပေတွာ၊ သာလပုပ္ဖေဟိ ဩကိရိံ။>
    text <၁၄၄>
      text <နိသာဒေတွာန သမ္ဗုဒ္ဓံ၊ ဟဋ္ဌော သံဝိဂ္ဂမာနသော။>
      text <ခိပ္ပံ ပဗ္ဗတမာရုယှ၊ အဂဠုံ အဂ္ဂဟိံ အဟံ။>
    text <၁၄၅>
      text <ကုမ္ဘမတ္တံ ဂဟေတွာန၊ ပနသံ ဒေဝဂန္ဓိကံ။>
      text <ခန္ဓေ အာရောပယိတွာန၊ ဥပဂစ္ဆိံ ဝိနာယကံ။>
    text <၁၄၆>
      text <ဖလံ ဗုဒ္ဓဿ ဒတွာန၊ အဂဠုံ အနုလိမ္ပဟံ။>
      text <ပသန္နစိတ္တော သုမနော၊ ဗုဒ္ဓသေဋ္ဌံ အဝန္ဒိဟံ။>
    text <၁၄၇>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဣသိမဇ္ဈေ နိသီဒိတွာ၊ ဣမာ ဂါထာ အဘာသထ။>
    text <၁၄၈>
      text <ယော မေ ဖလဉ္စ အဂဠုံ၊ အာသနဉ္စ အဒာသိ မေ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၁၄၉>
      text <ဂါမေ ဝါ ယဒိ ဝါရညေ၊ ပဗ္ဘာရေသု ဂုဟာသု ဝါ။>
      text <ဣမဿ စိတ္တမညာယ၊ နိဗ္ဗတ္တိဿတိ ဘောဇနံ။>
    text <၁၅၀>
      text <ဒေဝလောကေ မနုဿေ ဝါ၊ ဥပပန္နော အယံ နရော။>
      text <ဘောဇနေဟိ စ ဝတ္ထေဟိ၊ ပရိသံ တပ္ပယိဿတိ။>
    text <၁၅၁>
      text <ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။>
      text <အက္ခေါဘဘောဂေါ ဟုတွာန၊ သံသရိဿတိယံ နရော။>
    text <၁၅၂>
      text <တိံသကပ္ပသဟဿာနိ၊ ဒေဝလောကေ ရမိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၁၅၃>
      text <ဧကသတ္တတိက္ခတ္တုဉ္စ၊ ဒေဝရဇ္ဇံ ကရိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၁၅၄>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၅၅>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ ဝိဟရိဿတိနာသဝေါ။>
    text <၁၅၆>
      text <သုလဒ္ဓလာဘော လဒ္ဓေါ မေ၊ ယောဟံ အဒ္ဒက္ခိံ နာယကံ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၁၅၇>
      text <ဂါမေ ဝါ ယဒိ ဝါရညေ၊ ပဗ္ဘာရေသု ဂုဟာသု ဝါ။>
      text <မမ သင်္ကပ္ပမညာယ၊ ဘောဇနံ ဟောတိ မေ သဒာ။>
    text <၁၅၈>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၅၉>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၆၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဥပသီဝေါ ထေရော ဣမာ ဂါထာယော အဘာသိတ္ထာတိ။>
    stand <ဥပသီဝတ္ထေရဿာပဒာနံ ပဉ္စမံ။>
  text <၆။ နန္ဒကတ္ထေရအပဒာနံ>
    text <၁၆၁>
      text <မိဂလုဒ္ဒော ပုရေ အာသိံ၊ အရညေ ကာနနေ အဟံ။>
      text <ပသဒံ မိဂမေသန္တော၊ သယမ္ဘုံ အဒ္ဒသံ အဟံ။>
    text <၁၆၂>
      text <အနုရုဒ္ဓေါ နာမ သမ္ဗုဒ္ဓေါ၊ သယမ္ဘူ အပရာဇိတော။>
      text <ဝိဝေကကာမော သော ဓီရော၊ ဝနမဇ္ဈောဂဟီ တဒာ။>
    text <၁၆၃>
      text <စတုဒဏ္ဍေ ဂဟေတွာန၊ စတုဋ္ဌာနေ ဌပေသဟံ။>
      text <မဏ္ဍပံ သုကတံ ကတွာ၊ ပဒ္မပုပ္ဖေဟိ ဆာဒယိံ။>
    text <၁၆၄>
      text <မဏ္ဍပံ ဆာဒယိတွာန၊ သယမ္ဘုံ အဘိဝါဒယိံ။>
      text <ဓနုံ တတ္ထေဝ နိက္ခိပ္ပ၊ ပဗ္ဗဇိံ အနဂါရိယံ။>
    text <၁၆၅>
      text <နစိရံ ပဗ္ဗဇိတဿ၊ ဗျာဓိ မေ ဥဒပဇ္ဇထ။>
      text <ပုဗ္ဗကမ္မံ သရိတွာန၊ တတ္ထ ကာလင်္ကတော အဟံ။>
    text <၁၆၆>
      text <ပုဗ္ဗကမ္မေန သံယုတ္တော၊ တုသိတံ အဂမာသဟံ။>
      text <တတ္ထ သောဏ္ဏမယံ ဗျမှံ၊ နိဗ္ဗတ္တတိ ယဒိစ္ဆကံ။>
    text <၁၆၇>
      text <သဟဿယုတ္တံ ဟယဝါဟိံ၊ ဒိဗ္ဗယာနမဓိဋ္ဌိတော။>
      text <အာရုဟိတွာန တံ ယာနံ၊ ဂစ္ဆာမဟံ ယဒိစ္ဆကံ။>
    text <၁၆၈>
      text <တတော မေ နိယျမာနဿ၊ ဒေဝဘူတဿ မေ သတော။>
      text <သမန္တာ ယောဇနသတံ၊ မဏ္ဍပေါ မေ ဓရီယတိ။>
    text <၁၆၉>
      text <သယနေဟံ တုဝဋ္ဋာမိ၊ အစ္ဆန္နေ ပုပ္ဖသန္ထတေ။>
      text <အန္တလိက္ခါ စ ပဒုမာ၊ ဝဿန္တေ နိစ္စကာလိကံ။>
    text <၁၇၀>
      text <မရီစိကေ ဖန္ဒမာနေ၊ တပ္ပမာနေ စ အာတပေ။>
      text <န မံ တာပေတိ အာတာပေါ၊ မဏ္ဍပဿ ဣဒံ ဖလံ။>
    text <၁၇၁>
      text <ဒုဂ္ဂတိံ သမတိက္ကန္တော၊ အပါယာ ပိဟိတာ မမ။>
      text <မဏ္ဍပေ ရုက္ခမူလေ ဝါ၊ သန္တာပေါ မေ န ဝိဇ္ဇတိ။>
    text <၁၇၂>
      text <မဟီသညံ အဓိဋ္ဌာယ၊ လောဏတောယံ တရာမဟံ။>
      text <တဿ မေ သုကတံ ကမ္မံ၊ ဗုဒ္ဓပူဇာယိဒံ ဖလံ။>
    text <၁၇၃>
      text <အပထမ္ပိ ပထံ ကတွာ၊ ဂစ္ဆာမိ အနိလဉ္ဇသေ။>
      text <အဟော မေ သုကတံ ကမ္မံ၊ ဗုဒ္ဓပူဇာယိဒံ ဖလံ။>
    text <၁၇၄>
      text <ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။>
      text <အာသဝါ မေ ပရိက္ခီဏာ၊ ဗုဒ္ဓပူဇာယိဒံ ဖလံ။>
    text <၁၇၅>
      text <ဇဟိတာ ပုရိမာ ဇာတိ၊ ဗုဒ္ဓဿ ဩရသော အဟံ။>
      text <ဒာယာဒောမှိ စ သဒ္ဓမ္မေ၊ ဗုဒ္ဓပူဇာယိဒံ ဖလံ။>
    text <၁၇၆>
      text <အာရာဓိတောမှိ သုဂတံ၊ ဂေါတမံ သကျပုင်္ဂဝံ။>
      text <ဓမ္မဓဇော ဓမ္မဒာယာဒော၊ ဗုဒ္ဓပူဇာယိဒံ ဖလံ။>
    text <၁၇၇>
      text <ဥပဋ္ဌိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
      text <ပါရင်္ဂမနိယံ မဂ္ဂံ၊ အပုစ္ဆိံ လောကနာယကံ။>
    text <၁၇၈>
      text <အဇ္ဈိဋ္ဌော ကထယီ ဗုဒ္ဓေါ၊ ဂမ္ဘီရံ နိပုဏံ ပဒံ။>
      text <တဿာဟံ ဓမ္မံ သုတွာန၊ ပတ္တောမှိ အာသဝက္ခယံ။>
    text <၁၇၉>
      text <အဟော မေ သုကတံ ကမ္မံ၊ ပရိမုတ္တောမှိ ဇာတိယာ။>
      text <သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။>
    text <၁၈၀>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၁၈၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၁၈၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ နန္ဒကော ထေရော ဣမာ ဂါထာယော အဘာသိတ္ထာတိ။>
    stand <နန္ဒကတ္ထေရဿာပဒာနံ ဆဋ္ဌံ။>
  text <၇။ ဟေမကတ္ထေရအပဒာနံ>
    text <၁၈၃>
      text <ပဗ္ဘာရကူဋံ နိဿာယ၊ အနောမော နာမ တာပသော။>
      text <အဿမံ သုကတံ ကတွာ၊ ပဏ္ဏသာလေ ဝသီ တဒာ။>
    text <၁၈၄>
      text <သိဒ္ဓံ တဿ တပေါ ကမ္မံ၊ သိဒ္ဓိပတ္တော သကေ ဗလေ။>
      text <သကသာမညဝိက္ကန္တော၊ အာတာပီ နိပကော မုနိ။>
    text <၁၈၅>
      text <ဝိသာရဒော သသမယေ၊ ပရဝါဒေ စ ကောဝိဒော။>
      text <ပဋ္ဌော ဘူမန္တလိက္ခမှိ၊ ဥပ္ပါတမှိ စ ကောဝိဒော။>
    text <၁၈၆>
      text <ဝီတသောကော နိရာရမ္ဘော၊ အပ္ပါဟာရော အလောလုပေါ။>
      text <လာဘာလာဘေန သန္တုဋ္ဌော၊ ဈာယီ ဈာနရတော မုနိ။>
    text <၁၈၇>
      text <ပိယဒဿီ နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။>
      text <သတ္တေ တာရေတုကာမော သော၊ ကရုဏာယ ဖရီ တဒာ။>
    text <၁၈၈>
      text <ဗောဓနေယျံ ဇနံ ဒိသွာ၊ ပိယဒဿီ မဟာမုနိ။>
      text <စက္ကဝါဠသဟဿမ္ပိ၊ ဂန္တွာ ဩဝဒတေ မုနိ။>
    text <၁၈၉>
      text <မမုဒ္ဓရိတုကာမော သော၊ မမဿမမုပါဂမိ။>
      text <န ဒိဋ္ဌော မေ ဇိနော ပုဗ္ဗေ၊ န သုတောပိ စ ကဿစိ။>
    text <၁၉၀>
      text <ဥပ္ပါတာ သုပိနာ မယှံ၊ လက္ခဏာ သုပ္ပကာသိတာ။>
      text <ပဋ္ဌော ဘူမန္တလိက္ခမှိ၊ နက္ခတ္တပဒကောဝိဒော။>
    text <၁၉၁>
      text <သောဟံ ဗုဒ္ဓဿ သုတွာန၊ တတ္ထ စိတ္တံ ပသာဒယိံ။>
      text <တိဋ္ဌန္တော ဝါ နိသိန္နော ဝါ၊ သရာမိ နိစ္စကာလိကံ။>
    text <၁၉၂>
      text <မယိ ဧဝံ သရန္တမှိ၊ ဘဂဝါပိ အနုဿရိ။>
      text <ဗုဒ္ဓံ အနုဿရန္တဿ၊ ပီတိ မေ ဟောတိ တာဝဒေ။>
    text <၁၉၃>
      text <ကာလဉ္စ ပုနရာဂမ္မ၊ ဥပေသိ မံ မဟာမုနိ။>
      text <သမ္ပတ္တေပိ န ဇာနာမိ၊ အယံ ဗုဒ္ဓေါ မဟာမုနိ။>
    text <၁၉၄>
      text <အနုကမ္ပကော ကာရုဏိကော၊ ပိယဒဿီ မဟာမုနိ။>
      text <သဉ္ဇာနာပေသိ အတ္တာနံ၊ အဟံ ဗုဒ္ဓေါ သဒေဝကေ။>
    text <၁၉၅>
      text <သဉ္ဇာနိတွာန သမ္ဗုဒ္ဓံ၊ ပိယဒဿိံ မဟာမုနိံ။>
      text <သကံ စိတ္တံ ပသာဒေတွာ၊ ဣဒံ ဝစနမဗြဝိံ။>
    text <၁၉၆>
      text <အညေ ပီဌေ စ ပလ္လင်္ကေ၊ အာသန္ဒီသု နိသီဒရေ။>
      text <တုဝမ္ပိ သဗ္ဗဒဿာဝီ၊ နိသီဒ ရတနာသနေ။>
    text <၁၉၇>
      text <သဗ္ဗရတနမယံ ပီဌံ၊ နိမ္မိနိတွာန တာဝဒေ။>
      text <ပိယဒဿိဿ မုနိနော၊ အဒာသိံ ဣဒ္ဓိနိမ္မိတံ။>
    text <၁၉၈>
      text <ရတနေ စ နိသိန္နဿ၊ ပီဌကေ ဣဒ္ဓိနိမ္မိတေ။>
      text <ကုမ္ဘမတ္တံ ဇမ္ဗုဖလံ၊ အဒာသိံ တာဝဒေ အဟံ။>
    text <၁၉၉>
      text <မမ ဟာသံ ဇနေတွာန၊ ပရိဘုဉ္ဇိ မဟာမုနိ။>
      text <တဒာ စိတ္တံ ပသာဒေတွာ၊ သတ္ထာရံ အဘိဝါဒယိံ။>
    text <၂၀၀>
      text <ပိယဒဿီ တု ဘဂဝါ၊ လောကဇေဋ္ဌော နရာသဘော။>
      text <ရတနာသနမာသီနော၊ ဣမာ ဂါထာ အဘာသထ။>
    text <၂၀၁>
      text <ယော မေ ရတနမယံ ပီဌံ၊ အမတဉ္စ ဖလံ အဒာ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၂၀၂>
      text <သတ္တသတ္တတိ ကပ္ပါနိ၊ ဒေဝလောကေ ရမိဿတိ။>
      text <ပဉ္စသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။>
    text <၂၀၃>
      text <ဒွတ္တိံသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၂၀၄>
      text <သောဏ္ဏမယံ ရူပိမယံ၊ ပလ္လင်္ကံ သုကတံ ဗဟုံ။>
      text <လောဟိတင်္ဂမယဉ္စေဝ၊ လစ္ဆတိ ရတနာမယံ။>
    text <၂၀၅>
      text <စင်္ကမန္တမ္ပိ မနုဇံ၊ ပုညကမ္မသမင်္ဂိနံ။>
      text <ပလ္လင်္ကာနိ အနေကာနိ၊ ပရိဝါရေဿရေ တဒာ။>
    text <၂၀၆>
      text <ကူဋာဂါရာ စ ပါသာဒာ၊ သယနဉ္စ မဟာရဟံ။>
      text <ဣမဿ စိတ္တမညာယ၊ နိဗ္ဗတ္တိဿန္တိ တာဝဒေ။>
    text <၂၀၇>
      text <သဋ္ဌိ နာဂသဟဿာနိ၊ သဗ္ဗာလင်္ကာရဘူသိတာ။>
      text <သုဝဏ္ဏကစ္ဆာ မာတင်္ဂါ၊ ဟေမကပ္ပနဝါသသာ။>
    text <၂၀၈>
      text <အာရူဠှာ ဂါမဏီယေဟိ၊ တောမရင်္ကုသပါဏိဘိ။>
      text <ဣမံ ပရိစရိဿန္တိ၊ ရတ္နပီဌဿိဒံ ဖလံ။>
    text <၂၀၉>
      text <သဋ္ဌိ အဿသဟဿာနိ၊ သဗ္ဗာလင်္ကာရဘူသိတာ။>
      text <အာဇာနီယာဝ ဇာတိယာ၊ သိန္ဓဝါ သီဃဝါဟိနော။>
    text <၂၁၀>
      text <အာရူဠှာ ဂါမဏီယေဟိ၊ ဣလ္လိယာစာပဓာရိဘိ။>
      text <တေပိမံ ပရိစရိဿန္တိ၊ ရတ္နပီဌဿိဒံ ဖလံ။>
    text <၂၁၁>
      text <သဋ္ဌိ ရထသဟဿာနိ၊ သဗ္ဗာလင်္ကာရဘူသိတာ။>
      text <ဒီပါ အထောပိ ဝေယဂ္ဃာ၊ သန္နဒ္ဓါ ဥဿိတဒ္ဓဇာ။>
    text <၂၁၂>
      text <အာရူဠှာ ဂါမဏီယေဟိ၊ စာပဟတ္ထေဟိ ဝမ္မိဘိ။>
      text <ပရိဝါရေဿန္တိမံ နိစ္စံ၊ ရတ္နပီဌဿိဒံ ဖလံ။>
    text <၂၁၃>
      text <သဋ္ဌိ ဓေနုသဟဿာနိ၊ ဒောဟညာ ပုင်္ဂဝူသဘေ။>
      text <ဝစ္ဆကေ ဇနယိဿန္တိ၊ ရတ္နပီဌဿိဒံ ဖလံ။>
    text <၂၁၄>
      text <သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။>
      text <ဝိစိတ္တဝတ္ထာဘရဏာ၊ အာမုက္ကမဏိကုဏ္ဍလာ။>
    text <၂၁၅>
      text <အဠာရပမှာ ဟသုလာ၊ သုသညာ တနုမဇ္ဈိမာ။>
      text <ပရိဝါရေဿန္တိမံ နိစ္စံ၊ ရတ္နပီဌဿိဒံ ဖလံ။>
    text <၂၁၆>
      text <အဋ္ဌာရသေ ကပ္ပသတေ၊ ဂေါတမော နာမ စက္ခုမာ။>
      text <တမန္ဓကာရံ ဝိဓမိတွာ၊ ဗုဒ္ဓေါ လောကေ ဘဝိဿတိ။>
    text <၂၁၇>
      text <တဿ ဒဿနမာဂမ္မ၊ ပဗ္ဗဇိဿတိကိဉ္စနော။>
      text <တောသယိတွာန သတ္ထာရံ၊ သာသနေဘိရမိဿတိ။>
    text <၂၁၈>
      text <တဿ ဓမ္မံ သုဏိတွာန၊ ကိလေသေ ဃာတယိဿတိ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၂၁၉>
      text <ဝီရိယံ မေ ဓုရဓောရယှံ၊ ယောဂက္ခေမာဓိဝါဟနံ။>
      text <ဥတ္တမတ္ထံ ပတ္ထယန္တော၊ သာသနေ ဝိဟရာမဟံ။>
    text <၂၂၀>
      text <ဣဒံ ပစ္ဆိမကံ မယှံ၊ စရိမော ဝတ္တတေ ဘဝေါ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၂၂၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၂၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၂၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ဣတ္ထံ သုဒံ အာယသ္မာ ဟေမကော ထေရော ဣမာ ဂါထာယော အဘာသိတ္ထာတိ။>
    stand <ဟေမကတ္ထေရဿာပဒာနံ သတ္တမံ။>
    stand <သတ္တရသမံ ဘာဏဝါရံ။>
  text <၈။ တောဒေယျတ္ထေရအပဒာနံ>
    text <၂၂၄>
      text <ရာဇာ အဇိတဉ္ဇယော နာမ၊ ကေတုမတီပုရုတ္တမေ။>
      text <သူရော ဝိက္ကမသမ္ပန္နော၊ ပုရမဇ္ဈာဝသီ တဒာ။>
    text <၂၂၅>
      text <တဿ ရညော ပမတ္တဿ၊ အဋဝိယော သမုဋ္ဌဟုံ။>
      text <ဩတာရာ တုဏ္ဍိကာ စေဝ၊ ရဋ္ဌံ ဝိဒ္ဓံသယုံ တဒာ။>
    text <၂၂၆>
      text <ပစ္စန္တေ ကုပိတေ ခိပ္ပံ၊ သန္နိပါတေသိရိန္ဒမော။>
      text <ဘဋေ စေဝ ဗလတ္ထေ စ၊ အရိံ နိဂ္ဂါဟယိ တဒာ။>
    text <၂၂၇>
      text <ဟတ္ထာရောဟာ အနီကဋ္ဌာ၊ သူရာ စ စမ္မယောဓိနော။>
      text <ဓနုဂ္ဂဟာ စ ဥဂ္ဂါ စ၊ သဗ္ဗေ သန္နိပတုံ တဒာ။>
    text <၂၂၈>
      text <အာဠာရိကာ စ ကပ္ပကာ၊ နှာပကာ မာလကာရကာ။>
      text <သူရာ ဝိဇိတသင်္ဂါမာ၊ သဗ္ဗေ သန္နိပတုံ တဒာ။>
    text <၂၂၉>
      text <ခဂ္ဂဟတ္ထာ စ ပုရိသာ၊ စာပဟတ္ထာ စ ဝမ္မိနော။>
      text <လုဒ္ဒာ ဝိဇိတသင်္ဂါမာ၊ သဗ္ဗေ သန္နိပတုံ တဒာ။>
    text <၂၃၀>
      text <တိဓာပဘိန္နာ မာတင်္ဂါ၊ ကုဉ္ဇရာ သဋ္ဌိဟာယနာ။>
      text <သုဝဏ္ဏကစ္ဆာလင်္ကာရာ၊ သဗ္ဗေ သန္နိပတုံ တဒာ။>
    text <၂၃၁>
      text <ခမာ သီတဿ ဥဏှဿ၊ ဥက္ကာရုဟရဏဿ စ။>
      text <ယောဓာဇီဝါ ကတကမ္မာ၊ သဗ္ဗေ သန္နိပတုံ တဒာ။>
    text <၂၃၂>
      text <သင်္ခသဒ္ဒံ ဘေရိသဒ္ဒံ၊ အထော ဥတုဇ သဒ္ဒကံ။>
      text <ဧတေဟိ တေ ဟာသယန္တာ၊ သဗ္ဗေ သန္နိပတုံ တဒာ။>
    text <၂၃၃>
      text <တိသူလကောန္တိမန္တေဟိ စ။>
      text <ကောဋ္ဋေန္တာနံ နိပါတေန္တာ၊ သဗ္ဗေ သန္နိပတုံ တဒာ။>
    text <၂၃၄>
      text <ကိမေဝါတိနိသာမေတွာ၊ သရာဇာ အဇိတဉ္ဇယော။>
      text <သဋ္ဌိ ပါဏသဟဿာနိ၊ သူလေ ဥတ္တာသယိံ တဒာ။>
    text <၂၃၅>
      text <သဒ္ဒံ မာနုသကာကံသု၊ အဟော ရာဇာ အဓမ္မိကော။>
      text <နိရယေ ပစ္စမာနဿ၊ ကဒာ အန္တော ဘဝိဿတိ။>
    text <၂၃၆>
      text <သယနေဟံ တုဝဋ္ဋေန္တော၊ ပဿာမိ နိရယေ တဒာ။>
      text <န သုပါမိ ဒိဝါရတ္တိံ၊ သူလေန တဇ္ဇယန္တိ မံ။>
    text <၂၃၇>
      text <ကိံ ပမာဒေန ရဇ္ဇေန၊ ဝါဟနေန ဗလေန စ။>
      text <န တေ ပဟောန္တိ ဓာရေတုံ၊ တာပယန္တိ မမံ သဒာ။>
    text <၂၃၈>
      text <ကိံ မေ ပုတ္တေဟိ ဒာရေဟိ၊ ရဇ္ဇေန သကလေန စ။>
      text <ယံနူန ပဗ္ဗဇေယျာဟံ၊ ဂတိမဂ္ဂံ ဝိသောဓယေ။>
    text <၂၃၉>
      text <သဋ္ဌိ နာဂသဟဿာနိ၊ သဗ္ဗာလင်္ကာရဘူသိတေ။>
      text <သုဝဏ္ဏကစ္ဆေ မာတင်္ဂေ၊ ဟေမကပ္ပနဝါသသေ။>
    text <၂၄၀>
      text <အာရူဠှေ ဂါမဏီယေဟိ၊ တောမရင်္ကုသပါဏိဘိ။>
      text <သင်္ဂါမာဝစရေ ဌာနေ၊ အနပေက္ခေါ ဝိဟာယဟံ။>
      text <သကကမ္မေန သန္တတ္တော၊ နိက္ခမိံ အနဂါရိယံ။>
    text <၂၄၁>
      text <သဋ္ဌိ အဿသဟဿာနိ၊ သဗ္ဗာလင်္ကာရဘူသိတေ။>
      text <အာဇာနီယေဝ ဇာတိယာ၊ သိန္ဓဝေ သီဃဝါဟနေ။>
    text <၂၄၂>
      text <အာရူဠှေ ဂါမဏီယေဟိ၊ စာပဟတ္ထေဟိ ဝမ္မိဘိ။>
      text <ပဟာရေတွာန တေ သဗ္ဗေ၊ နိက္ခမိံ အနဂါရိယံ။>
    text <၂၄၃>
      text <သဋ္ဌိ ရထသဟဿာနိ၊ သဗ္ဗာလင်္ကာရဘူသိတေ။>
      text <ဒီပေ အထောပိ ဝေယဂ္ဃေ၊ သန္နဒ္ဓေ ဥဿိတဒ္ဓဇေ။>
      text <တေ သဗ္ဗေ ပရိဟာရေတွာ၊ ပဗ္ဗဇိံ အနဂါရိယံ။>
    text <၂၄၄>
      text <သဋ္ဌိ ဓေနုသဟဿာနိ၊ သဗ္ဗာ ကံသူပဓာရဏာ။>
      text <တာယောပိ ဆဍ္ဍယိတွာန၊ ပဗ္ဗဇိံ အနဂါရိယံ။>
    text <၂၄၅>
      text <သဋ္ဌိ ဣတ္ထိသဟဿာနိ၊ သဗ္ဗာလင်္ကာရဘူသိတာ။>
      text <ဝိစိတ္တဝတ္ထာဘရဏာ၊ အာမုက္ကမဏိကုဏ္ဍလာ။>
    text <၂၄၆>
      text <အဠာရပမှာ ဟသုလာ၊ သုသညာ တနုမဇ္ဈိမာ။>
      text <တာ ဟိတွာ ကန္ဒမာနာယော၊ ပဗ္ဗဇိံ အနဂါရိယံ။>
    text <၂၄၇>
      text <သဋ္ဌိ ဂါမသဟဿာနိ၊ ပရိပုဏ္ဏာနိ သဗ္ဗသော။>
      text <ဆဍ္ဍယိတွာန တံ ရဇ္ဇံ၊ ပဗ္ဗဇိံ အနဂါရိယံ။>
    text <၂၄၈>
      text <နဂရာ နိက္ခမိတွာန၊ ဟိမဝန္တမုပါဂမိံ။>
      text <ဘာဂီရထီနဒီတီရေ၊ အဿမံ မာပယိံ အဟံ။>
    text <၂၄၉>
      text <ပဏ္ဏသာလံ ကရိတွာန၊ အဂျာဂါရံ အကာသဟံ။>
      text <အာရဒ္ဓဝီရိယော ပဟိတတ္တော၊ ဝသာမိ အဿမေ အဟံ။>
    text <၂၅၀>
      text <မဏ္ဍပေ ရုက္ခမူလေ ဝါ၊ သုညာဂါရေ စ ဈာယတော။>
      text <န တု ဝိဇ္ဇတိ တာသော မေ၊ န ပဿေ ဘယဘေရဝံ။>
    text <၂၅၁>
      text <သုမေဓော နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။>
      text <ဉာဏာလောကေန ဇောတန္တော၊ လောကေ ဥပ္ပဇ္ဇိ တာဝဒေ။>
    text <၂၅၂>
      text <မမ အဿမသာမန္တာ၊ ယက္ခေါ အာသိ မဟိဒ္ဓိကော။>
      text <ဗုဒ္ဓသေဋ္ဌမှိ ဥပ္ပန္နေ၊ အာရောစေသိ မမံ တဒာ။>
    text <၂၅၃>
      text <ဗုဒ္ဓေါ လောကေ သမုပ္ပန္နော၊ သုမေဓော နာမ စက္ခုမာ။>
      text <တာရေတိ ဇနတံ သဗ္ဗံ၊ တမ္ပိ သော တာရယိဿတိ။>
    text <၂၅၄>
      text <ယက္ခဿ ဝစနံ သုတွာ၊ သံဝိဂ္ဂေါ အာသိ တာဝဒေ။>
      text <ဗုဒ္ဓေါ ဗုဒ္ဓေါတိ စိန္တေန္တော၊ အဿမံ ပဋိသာမယိံ။>
    text <၂၅၅>
      text <အဂ္ဂိဒာရုဉ္စ ဆဍ္ဍေတွာ၊ သံသာမေတွာန သန္ထတံ။>
      text <အဿမံ အဘိဝန္ဒိတွာ၊ နိက္ခမိံ ဝိပိနာ အဟံ။>
    text <၂၅၆>
      text <တတော စန္ဒနမာဒာယ၊ ဂါမာ ဂါမံ ပုရာ ပုရံ။>
      text <ဒေဝဒေဝံ ဂဝေသန္တော၊ ဥပဂစ္ဆိံ ဝိနာယကံ။>
    text <၂၅၇>
      text <ဘဂဝါ တမှိ သမယေ၊ သုမေဓော လောကနာယကော။>
      text <စတုသစ္စံ ပကာသေန္တော၊ ဗောဓေတိ ဇနတံ ဗဟုံ။>
    text <၂၅၈>
      text <အဉ္ဇလိံ ပဂ္ဂဟေတွာန၊ သီသေ ကတွာန စန္ဒနံ။>
      text <သမ္ဗုဒ္ဓံ အဘိဝါဒေတွာ၊ ဣမာ ဂါထာ အဘာသဟံ။>
    text <၂၅၉>
      text <ဝဿိကေ ပုပ္ဖမာနမှိ၊ သန္တိကေ ဥပဝါယတိ။>
      text <တွံ ဝီရ ဂုဏဂန္ဓေန၊ ဒိသာ သဗ္ဗာ ပဝါယသိ။>
    text <၂၆၀>
      text <စမ္ပကေ နာဂဝနိကေ၊ အတိမုတ္တကကေတကေ။>
      text <သာလေသု ပုပ္ဖမာနေသု၊ အနုဝါတံ ပဝါယတိ။>
    text <၂၆၁>
      text <တဝ ဂန္ဓံ သုဏိတွာန၊ ဟိမဝန္တာ ဣဓာဂမိံ။>
      text <ပူဇေမိ တံ မဟာဝီရ၊ လောကဇေဋ္ဌ မဟာယသ။>
    text <၂၆၂>
      text <ဝရစန္ဒနေနာနုလိမ္ပိံ၊ သုမေဓံ လောကနာယကံ။>
      text <သကံ စိတ္တံ ပသာဒေတွာ၊ တုဏှီ အဋ္ဌာသိ တာဝဒေ။>
    text <၂၆၃>
      text <သုမေဓော နာမ ဘဂဝါ၊ လောကဇေဋ္ဌော နရာသဘော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၂၆၄>
      text <ယော မေ ဂုဏေ ပကိတ္တေသိ၊ စန္ဒနဉ္စ အပူဇယိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၂၆၅>
      text <အာဒေယျဝါကျဝစနော၊ ဗြဟ္မာ ဥဇု ပတာပဝါ။>
      text <ပဉ္စဝီသတိကပ္ပါနိ၊ သပ္ပဘာသော ဘဝိဿတိ။>
    text <၂၆၆>
      text <ဆဗ္ဗီသတိကပ္ပသတေ၊ ဒေဝလောကေ ရမိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၂၆၇>
      text <တေတ္တိံသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၂၆၈>
      text <တတော စုတောယံ မနုဇော၊ မနုဿတ္တံ ဂမိဿတိ။>
      text <ပုညကမ္မေန သံယုတ္တော၊ ဗြဟ္မဗန္ဓု ဘဝိဿတိ။>
    text <၂၆၉>
      text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
      text <တိလက္ခဏေန သမ္ပန္နော၊ ဗာဝရီ နာမ ဗြာဟ္မဏော။>
    text <၂၇၀>
      text <တဿ သိဿော ဘဝိတွာန၊ ဟေဿတိ မန္တပါရဂူ။>
      text <ဥပဂန္တွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
    text <၂၇၁>
      text <ပုစ္ဆိတွာ နိပုဏေ ပဉှေ၊ ဘာဝယိတွာန အဉ္ဇသံ။>
      text <သဗ္ဗာသဝေ ပရိညာယ၊ ဝိဟရိဿတိနာသဝေါ။>
    text <၂၇၂>
      text <တိဝိဓဂ္ဂိ နိဗ္ဗုတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၂၇၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၂၇၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၂၇၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ တောဒေယျော ထေရော ဣမာ ဂါထာယော အဘာသိတ္ထာတိ။>
    stand <တောဒေယျတ္ထေရဿာပဒာနံ အဋ္ဌမံ။>
  text <၉။ ဇတုကဏ္ဏိတ္ထေရအပဒာနံ>
    text <၂၇၆>
      text <နဂရေ ဟံသဝတိယာ၊ သေဋ္ဌိပုတ္တော အဟောသဟံ။>
      text <သမပ္ပိတော ကာမဂုဏေ၊ ပရိစာရေမဟံ တဒာ။>
    text <၂၇၇>
      text <တတော ပါသာဒမာရုယှ၊ မဟာဘောဂေ ဝလဉ္ဇကော။>
      text <တတ္ထ နစ္စေဟိ ဂီတေဟိ၊ ပရိစာရေမဟံ တဒာ။>
    text <၂၇၈>
      text <တူရိယာ အာဟတာ မယှံ၊ သမ္မတာဠသမာဟိတာ။>
      text <နစ္စန္တာ ဣတ္ထိယော သဗ္ဗာ၊ ဟရန္တိယေဝ မေ မနော။>
    text <၂၇၉>
      text <စေလာပိကာ လာမဏိကာ၊ ကုဉ္ဇဝါသီ တိမဇ္ဈိကာ။>
      text <လင်္ဃိကာ သောကဇ္ဈာယီ စ၊ ပရိဝါရေန္တိ မံ သဒာ။>
    text <၂၈၀>
      text <ဝေတာဠိနော ကုမ္ဘထူနီ၊ နဋာ စ နစ္စကာ ဗဟူ။>
      text <နဋကာ နာဋကာ စေဝ၊ ပရိဝါရေန္တိ မံ သဒာ။>
    text <၂၈၁>
      text <ကပ္ပကာ နှာပကာ သူဒာ၊ မာလာကာရာ သုပါသကာ။>
      text <ဇလ္လာ မလ္လာ စ တေ သဗ္ဗေ၊ ပရိဝါရေန္တိ မံ သဒာ။>
    text <၂၈၂>
      text <ဧတေသု ကီဠမာနေသု၊ သိက္ခိတေ ကတုပါသနေ။>
      text <ရတ္တိန္ဒိဝံ န ဇာနာမိ၊ ဣန္ဒောဝ တိဒသင်္ဂဏေ။>
    text <၂၈၃>
      text <အဒ္ဓိကာ ပထိကာ သဗ္ဗေ၊ ယာစကာ ဝရကာ ဗဟူ။>
      text <ဥပဂစ္ဆန္တိ တေ နိစ္စံ၊ ဘိက္ခယန္တာ မမံ ဃရံ။>
    text <၂၈၄>
      text <သမဏာ ဗြာဟ္မဏာ စေဝ၊ ပုညက္ခေတ္တာ အနုတ္တရာ။>
      text <ဝဍ္ဎယန္တာ မမံ ပုညံ၊ အာဂစ္ဆန္တိ မမံ ဃရံ။>
    text <၂၈၅>
      text <ပဋဂါ လဋုကာ သဗ္ဗေ၊ နိဂဏ္ဌာ ပုပ္ဖသာဋကာ။>
      text <တေဒဏ္ဍိကာ ဧကသိခါ၊ အာဂစ္ဆန္တိ မမံ ဃရံ။>
    text <၂၈၆>
      text <အာဇီဝကာ ဝိလုတ္တာဝီ၊ ဂေါဓမ္မာ ဒေဝဓမ္မိကာ။>
      text <ရဇောဇလ္လဓရာ ဧတေ၊ အာဂစ္ဆန္တိ မမံ ဃရံ။>
    text <၂၈၇>
      text <ပရိတ္တကာ သန္တိပတ္တာ၊ ကောဓပုဂ္ဂနိကာ ဗဟူ။>
      text <တပဿီ ဝနစာရီ စ၊ အာဂစ္ဆန္တိ မမံ ဃရံ။>
    text <၂၈၈>
      text <ဩဍ္ဍကာ ဒမိဠာ စေဝ၊ သာကုဠာ မလဝါဠကာ။>
      text <သဝရာ ယောနကာ စေဝ၊ အာဂစ္ဆန္တိ မမံ ဃရံ။>
    text <၂၈၉>
      text <အန္ဓကာ မုဏ္ဍကာ သဗ္ဗေ၊ ကောဋလာ ဟနုဝိန္ဒကာ။>
      text <အာရာဝစီနရဋ္ဌာ စ၊ အာဂစ္ဆန္တိ မမံ ဃရံ။>
    text <၂၉၀>
      text <အလသန္ဒကာ ပလ္လဝကာ၊ ဓမ္မရာ နိဂ္ဂမာနုသာ။>
      text <ဂေဟိကာ စေတပုတ္တာ စ၊ အာဂစ္ဆန္တိ မမံ ဃရံ။>
    text <၂၉၁>
      text <မာဓုရကာ ကောသလကာ၊ ကလိင်္ဂါ ဟတ္ထိပေါရိကာ။>
      text <ဣသိဏ္ဍာ မက္ကလာ စေဝ၊ အာဂစ္ဆန္တိ မမံ ဃရံ။>
    text <၂၉၂>
      text <စေလာဝကာ အာရဗ္ဘာ စ၊ ဩဃုဠှာ မေဃလာ ဗဟူ။>
      text <ခုဒ္ဒကာ သုဒ္ဒကာ စေဝ၊ အာဂစ္ဆန္တိ မမံ ဃရံ။>
    text <၂၉၃>
      text <ရောဟဏာ သိန္ဓဝါ စေဝ၊ စိတကာ ဧကကဏ္ဏိကာ။>
      text <သုရဋ္ဌာ အပရန္တာ စ၊ အာဂစ္ဆန္တိ မမံ ဃရံ။>
    text <၂၉၄>
      text <သုပ္ပါရကာ ကုမာရာ စ၊ မလ္လသောဝဏ္ဏဘူမိကာ။>
      text <ဝဇ္ဇီတင်္ဂါ စ တေ သဗ္ဗေ၊ အာဂစ္ဆန္တိ မမံ ဃရံ။>
    text <၂၉၅>
      text <နဠကာရာ ပေသကာရာ၊ စမ္မကာရာ စ တစ္ဆကာ။>
      text <ကမ္မာရာ ကုမ္ဘကာရာ စ၊ အာဂစ္ဆန္တိ မမံ ဃရံ။>
    text <၂၉၆>
      text <မဏိကာရာ လောဟကာရာ၊ သောဏ္ဏကာရာ စ ဒုဿိကာ။>
      text <တိပုကာရာ စ တေ သဗ္ဗေ၊ အာဂစ္ဆန္တိ မမံ ဃရံ။>
    text <၂၉၇>
      text <ဥသုကာရာ ဘမကာရာ၊ ပေသကာရာ စ ဂန္ဓိကာ။>
      text <ရဇကာ တုန္နဝါယာ စ၊ အာဂစ္ဆန္တိ မမံ ဃရံ။>
    text <၂၉၈>
      text <တေလိကာ ကဋ္ဌဟာရာ စ၊ ဥဒဟာရာ စ ပေဿိကာ။>
      text <သူပိကာ သူပရက္ခါ စ၊ အာဂစ္ဆန္တိ မမံ ဃရံ။>
    text <၂၉၉>
      text <ဒောဝါရိကာ အနီကဋ္ဌာ၊ ဗန္ဓိကာ ပုပ္ဖဆဍ္ဍကာ။>
      text <ဟတ္ထာရုဟာ ဟတ္ထိပါလာ၊ အာဂစ္ဆန္တိ မမံ ဃရံ။>
    text <၃၀၀>
      text <အာနန္ဒဿ မဟာရညော၊ မမတ္ထဿ အဒာသဟံ။>
      text <သတ္တဝဏ္ဏေန ရတနေန၊ ဦနတ္ထံ ပူရယာမဟံ။>
    text <၃၀၁>
      text <ယေ မယာ ကိတ္တိတာ သဗ္ဗေ၊ နာနာဝဏ္ဏာ ဗဟူ ဇနာ။>
      text <တေသာဟံ စိတ္တမညာယ၊ တပ္ပယိံ ရတနေနဟံ။>
    text <၃၀၂>
      text <ဝဂ္ဂူသု ဘာသမာနာသု၊ ဝဇ္ဇမာနာသု ဘေရိသု။>
      text <သင်္ခေသု ဓမယန္တေသု၊ သကဂေဟေ ရမာမဟံ။>
    text <၃၀၃>
      text <ဘဂဝါ တမှိ သမယေ၊ ပဒုမုတ္တရနာယကော။>
      text <ဝသီသတသဟဿေဟိ၊ ပရိက္ခီဏာသဝေဟိ သော။>
    text <၃၀၄>
      text <ဘိက္ခူဟိ သဟိတော ဝီထိံ၊ ပဋိပဇ္ဇိတ္ထ စက္ခုမာ။>
      text <ဩဘာသေန္တော ဒိသာ သဗ္ဗာ၊ ဒီပရုက္ခေါဝ ဇောတတိ။>
    text <၃၀၅>
      text <ဝဇ္ဇန္တိ ဘေရိယော သဗ္ဗာ၊ ဂစ္ဆန္တေ လောကနာယကေ။>
      text <ပဘာ နိဒ္ဓါဝတေ တဿ၊ သတရံသီဝ ဥဂ္ဂတော။>
    text <၃၀၆>
      text <ကဝါဋန္တရိကာယာပိ၊ ပဝိဋ္ဌေန စ ရသ္မိနာ။>
      text <အန္တောဃရေသု ဝိပုလော၊ အာလောကော အာသိ တာဝဒေ။>
    text <၃၀၇>
      text <ပဘံ ဒိသွာန ဗုဒ္ဓဿ၊ ပါရိသဇ္ဇေ အဝေါစဟံ။>
      text <နိဿံသယံ ဗုဒ္ဓသေဋ္ဌော၊ ဣမံ ဝီထိမုပါဂတော။>
    text <၃၀၈>
      text <ခိပ္ပံ ဩရုယှ ပါသာဒာ၊ အဂမိံ အန္တရာပဏံ။>
      text <သမ္ဗုဒ္ဓံ အဘိဝါဒေတွာ၊ ဣဒံ ဝစနမဗြဝိံ။>
    text <၃၀၉>
      text <အနုကမ္ပတု မေ ဗုဒ္ဓေါ၊ ဇလဇုတ္တမနာယကော။>
      text <ဝသီသတသဟဿေဟိ၊ အဓိဝါသေသိ သော မုနိ။>
    text <၃၁၀>
      text <နိမန္တေတွာန သမ္ဗုဒ္ဓံ၊ အဘိနေသိံ သကံ ဃရံ။>
      text <တတ္ထ အန္နေန ပါနေန၊ သန္တပ္ပေသိံ မဟာမုနိံ။>
    text <၃၁၁>
      text <ဘုတ္တာဝိံ ကာလမညာယ၊ ဗုဒ္ဓသေဋ္ဌဿ တာဒိနော။>
      text <သတင်္ဂိကေန တူရိယေန၊ ဗုဒ္ဓသေဋ္ဌံ ဥပဋ္ဌဟိံ။>
    text <၃၁၂>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <အန္တောဃရေ နိသီဒိတွာ၊ ဣမာ ဂါထာ အဘာသထ။>
    text <၃၁၃>
      text <ယော မံ တူရိယေဟုပဋ္ဌာသိ၊ အန္နပါနဉ္စဒာသိ မေ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၁၄>
      text <ပဟူတဘက္ခေါ ဟုတွာန၊ သဟိရညော သဘောဇနော။>
      text <စတုဒီပေ ဧကရဇ္ဇံ၊ ကာရယိဿတိယံ နရော။>
    text <၃၁၅>
      text <ပဉ္စသီလေ သမာဒာယ၊ ဒသကမ္မပထေ တတော။>
      text <သမာဒာယ ပဝတ္တေန္တော၊ ပရိသံ သိက္ခါပယိဿတိ။>
    text <၃၁၆>
      text <တူရိယသတသဟဿာနိ၊ ဘေရိယော သမလင်္ကတာ။>
      text <ဝဇ္ဇယိဿန္တိမံ နိစ္စံ၊ ဥပဋ္ဌာနဿိဒံ ဖလံ။>
    text <၃၁၇>
      text <တိံသကပ္ပသဟဿာနိ၊ ဒေဝလောကေ ရမိဿတိ။>
      text <စတုသဋ္ဌိက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။>
    text <၃၁၈>
      text <စတုသဋ္ဌိက္ခတ္တုံ ရာဇာ၊ စက္ကဝတ္တီ ဘဝိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၃၁၉>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၃၂၀>
      text <ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။>
      text <အနူနဘောဂေါ ဟုတွာန၊ မနုဿတ္တံ ဂမိဿတိ။>
    text <၃၂၁>
      text <အဇ္ဈာယကော ဘဝိတွာန၊ တိဏ္ဏံ ဝေဒာန ပါရဂူ။>
      text <ဥတ္တမတ္ထံ ဂဝေသန္တော၊ စရိဿတိ မဟိံ ဣမံ။>
    text <၃၂၂>
      text <သော ပစ္ဆာ ပဗ္ဗဇိတွာန၊ သုက္ကမူလေန စောဒိတော။>
      text <ဂေါတမဿ ဘဂဝတော၊ သာသနေဘိရမိဿတိ။>
    text <၃၂၃>
      text <အာရာဓယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
      text <ကိလေသေ ဈာပယိတွာန၊ အရဟာယံ ဘဝိဿတိ။>
    text <၃၂၄>
      text <ဝိပိနေ ဗျဂ္ဃရာဇာဝ၊ မိဂရာဇာဝ ကေသရီ။>
      text <အဘီတော ဝိဟရာမဇ္ဇ၊ သကျပုတ္တဿ သာသနေ။>
    text <၃၂၅>
      text <ဒေဝလောကေ မနုဿေ ဝါ၊ ဒလိဒ္ဒေ ဒုဂ္ဂတိမှိ ဝါ။>
      text <နိဗ္ဗတ္တိံ မေ န ပဿာမိ၊ ဥပဋ္ဌာနဿိဒံ ဖလံ။>
    text <၃၂၆>
      text <ဝိဝေကမနုယုတ္တောမှိ၊ ဥပသန္တော နိရူပဓိ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၃၂၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၂၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၂၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဇတုကဏ္ဏိတ္ထေရော ဣမာ ဂါထာယော အဘာသိတ္ထာတိ။>
    stand <ဇတုကဏ္ဏိတ္ထေရဿာပဒာနံ နဝမံ။>
  text <၁၀။ ဥဒေနတ္ထေရအပဒာနံ>
    text <၃၃၀>
      text <ဟိမဝန္တဿာဝိဒူရေ၊ ပဒုမော နာမ ပဗ္ဗတော။>
      text <အဿမော သုကတော မယှံ၊ ပဏ္ဏသာလာ သုမာပိတာ။>
    text <၃၃၁>
      text <နဒိယော သန္ဒရေ တတ္ထ၊ သုပတိတ္ထာ မနောရမာ။>
      text <အစ္ဆောဒကာ သီတဇလာ၊ သန္ဒရေ နဒိယော သဒာ။>
    text <၃၃၂>
      text <ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။>
      text <သောဘေန္တာ နဒိယော ဧတေ၊ ဝသန္တိ နဒိယာ သဒာ။>
    text <၃၃၃>
      text <အမ္ဗဇမ္ဗူဟိ သဉ္ဆန္နာ၊ ကရေရိတိလကာ တထာ။>
      text <ဥဒ္ဒာလကာ ပါဋလိယော၊ သောဘေန္တိ မမ အဿမံ။>
    text <၃၃၄>
      text <အင်္ကောလကာ ဗိမ္ဗိဇာလာ၊ မာယာကာရီ စ ပုပ္ဖိတာ။>
      text <ဂန္ဓေန ဥပဝါယန္တာ၊ သောဘေန္တိ မမ အဿမံ။>
    text <၃၃၅>
      text <အတိမုတ္တာ သတ္တလိကာ၊ နာဂါ သာလာ စ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၃၆>
      text <ကောသမ္ဗာ သဠလာ နီပါ၊ အဋ္ဌင်္ဂါပိ စ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၃၇>
      text <ဟရီတကာ အာမလကာ၊ အမ္ဗဇမ္ဗုဝိဘီတကာ။>
      text <ကောလာ ဘလ္လာတကာ ဗိလ္လာ၊ ဖလာနိ ဗဟု အဿမေ။>
    text <၃၃၈>
      text <ကလမ္ဗာ ကန္ဒလီ တတ္ထ၊ ပုပ္ဖန္တိ မမ အဿမေ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၃၉>
      text <အသောကပိဏ္ဍိဝါရီ စ၊ နိမ္ဗရုက္ခါ စ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၄၀>
      text <ပုန္နာဂါ ဂိရိပုန္နာဂါ၊ တိမိရာ တတ္ထ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၄၁>
      text <နိဂ္ဂုဏ္ဍီ သိရိနိဂ္ဂုဏ္ဍီ၊ စမ္ပရုက္ခေတ္ထ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၄၂>
      text <အဝိဒူရေ ပေါက္ခရဏီ၊ စက္ကဝါကူပကူဇိတာ။>
      text <မန္ဒာလကေဟိ သဉ္ဆန္နာ၊ ပဒုမုပ္ပလကေဟိ စ။>
    text <၃၄၃>
      text <အစ္ဆောဒကာ သီတဇလာ၊ သုပတိတ္ထာ မနောရမာ။>
      text <အစ္ဆာ ဖလိကသမာနာ၊ သောဘေန္တိ မမ အဿမံ။>
    text <၃၄၄>
      text <ပဒုမာ ပုပ္ဖရေ တတ္ထ၊ ပုဏ္ဍရီကာ စ ဥပ္ပလာ။>
      text <မန္ဒာလကေဟိ သဉ္ဆန္နာ၊ သောဘေန္တိ မမ အဿမံ။>
    text <၃၄၅>
      text <ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။>
      text <ဝိစရန္တာဝ တေ တတ္ထ၊ သောဘေန္တိ မမ အဿမံ။>
    text <၃၄၆>
      text <ကုမ္ဘီလာ သုသုမာရာ စ၊ ကစ္ဆပါ စ ဂဟာ ဗဟူ။>
      text <ဩဂဟာ အဇဂရာ စ၊ သောဘေန္တိ မမ အဿမံ။>
    text <၃၄၇>
      text <ပါရေဝတာ ရဝိဟံသာ၊ စက္ကဝါကာ နဒီစရာ။>
      text <ဒိန္ဒိဘာ သာဠိကာ စေတ္ထ၊ သောဘေန္တိ မမ အဿမံ။>
    text <၃၄၈>
      text <နယိတာ အမ္ဗဂန္ဓီ စ၊ ကေတကာ တတ္ထ ပုပ္ဖိတာ။>
      text <ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။>
    text <၃၄၉>
      text <သီဟာ ဗျဂ္ဃာ စ ဒီပီ စ၊ အစ္ဆကောကတရစ္ဆကာ။>
      text <အနုသဉ္စရန္တာ ပဝနေ၊ သောဘေန္တိ မမ အဿမံ။>
    text <၃၅၀>
      text <ဇဋာဘာရေန ဘရိတာ၊ အဇိနုတ္တရဝါသနာ။>
      text <အနုသဉ္စရန္တာ ပဝနေ၊ သောဘေန္တိ မမ အဿမံ။>
    text <၃၅၁>
      text <အဇိနာနိဓရာ ဧတေ၊ နိပကာ သန္တဝုတ္တိနော။>
      text <အပ္ပါဟာရာဝ တေ သဗ္ဗေ၊ သောဘေန္တိ မမ အဿမံ။>
    text <၃၅၂>
      text <ခါရိဘာရံ ဂဟေတွာန၊ အဇ္ဈောဂယှ ဝနံ တဒာ။>
      text <မူလဖလာနိ ဘုဉ္ဇန္တာ၊ ဝသန္တိ အဿမေ တဒာ။>
    text <၃၅၃>
      text <န တေ ဒာရုံ အာဟရန္တိ၊ ဥဒကံ ပါဒဓောဝနံ။>
      text <သဗ္ဗေသံ အာနုဘာဝေန၊ သယမေဝါဟရီယတိ။>
    text <၃၅၄>
      text <စုလ္လာသီတိသဟဿာနိ၊ ဣသယေတ္ထ သမာဂတာ။>
      text <သဗ္ဗေဝ ဈာယိနော ဧတေ၊ ဥတ္တမတ္ထဂဝေသကာ။>
    text <၃၅၅>
      text <တပဿိနော ဗြဟ္မစာရီ၊ စောဒေန္တာ အပ္ပနာဝ တေ။>
      text <အမ္ဗရာဝစရာ သဗ္ဗေ၊ ဝသန္တိ အဿမေ တဒာ။>
    text <၃၅၆>
      text <ပဉ္စာဟံ သန္နိပတန္တိ၊ ဧကဂ္ဂါ သန္တဝုတ္တိနော။>
      text <အညောညံ အဘိဝါဒေတွာ၊ ပက္ကမန္တိ ဒိသာမုခါ။>
    text <၃၅၇>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <တမန္ဓကာရံ ဝိဓမံ၊ ဥပ္ပဇ္ဇိ တာဝဒေ ဇိနော။>
    text <၃၅၈>
      text <မမ အဿမသာမန္တာ၊ ယက္ခေါ အာသိ မဟိဒ္ဓိကော။>
      text <သော မေ သံသိတ္ထ သမ္ဗုဒ္ဓံ၊ ဇလဇုတ္တမနာယကံ။>
    text <၃၅၉>
      text <ဧသ ဗုဒ္ဓေါ သမုပ္ပန္နော၊ ပဒုမုတ္တရော မဟာမုနိ။>
      text <ခိပ္ပံ ဂန္တွာန သမ္ဗုဒ္ဓံ၊ ပယိရူပါသ မာရိသ။>
    text <၃၆၀>
      text <ယက္ခဿ ဝစနံ သုတွာ၊ ဝိပ္ပသန္နေန စေတသာ။>
      text <အဿမံ သံသာမေတွာန၊ နိက္ခမိံ ဝိပိနာ တဒာ။>
    text <၃၆၁>
      text <စေဠေဝ ဍယှမာနမှိ၊ နိက္ခမိတွာန အဿမာ။>
      text <ဧကရတ္တိံ နိဝါသေတွာ၊ ဥပဂစ္ဆိံ ဝိနာယကံ။>
    text <၃၆၂>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <စတုသစ္စံ ပကာသေန္တော၊ ဒေသေသိ အမတံ ပဒံ။>
    text <၃၆၃>
      text <သုဖုလ္လံ ပဒုမံ ဂယှ၊ ဥပဂန္တွာ မဟေသိနော။>
      text <ပသန္နစိတ္တော သုမနော၊ ဗုဒ္ဓဿ အဘိရောပယိံ။>
    text <၃၆၄>
      text <ပူဇယိတွာန သမ္ဗုဒ္ဓံ၊ ဇလဇုတ္တမနာယကံ။>
      text <ဧကံသံ အဇိနံ ကတွာ၊ သန္ထဝိံ လောကနာယကံ။>
    text <၃၆၅>
      text <ယေန ဉာဏေန သမ္ဗုဒ္ဓေါ၊ ဝသတီဟ အနာသဝေါ။>
      text <တံ ဉာဏံ ကိတ္တယိဿာမိ၊ သုဏာထ မမ ဘာသတော။>
    text <၃၆၆>
      text <သံသာရသောတံ ဆိန္ဒိတွာ၊ တာရေသိ သဗ္ဗပါဏိနံ။>
      text <တဝ ဓမ္မံ သုဏိတွာန၊ တဏှာသောတံ တရန္တိ တေ။>
    text <၃၆၇>
      text <တုဝံ သတ္ထာ စ ကေတု စ၊ ဓဇော ယူပေါ စ ပါဏိနံ။>
      text <ပရာယဏော ပတိဋ္ဌာ စ၊ ဒီပေါ စ ဒွိပဒုတ္တမ။>
    text <၃၆၈>
      text <ယာဝတာ ဂဏိနော လောကေ၊ သတ္ထဝါဟာ ပဝုစ္စရေ။>
      text <တုဝံ အဂ္ဂေါသိ သဗ္ဗညု၊ တဝ အန္တောဂဓာဝ တေ။>
    text <၃၆၉>
      text <တဝ ဉာဏေန သဗ္ဗညု၊ တာရေသိ ဇနတံ ဗဟုံ။>
      text <တဝ ဒဿနမာဂမ္မ၊ ဒုက္ခဿန္တံ ကရိဿရေ။>
    text <၃၇၀>
      text <ယေ ကေစိမေ ဂန္ဓဇာတာ၊ လောကေ ဝါယန္တိ စက္ခုမ။>
      text <တဝ ဂန္ဓသမော နတ္ထိ၊ ပုညက္ခေတ္တေ မဟာမုနေ။>
    text <၃၇၁>
      text <တိရစ္ဆာနယောနိံ နိရယံ၊ ပရိမောစေသိ စက္ခုမ။>
      text <အသင်္ခတံ ပဒံ သန္တံ၊ ဒေသေသိ တွံ မဟာမုနေ။>
    text <၃၇၂>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၃၇၃>
      text <ယော မေ ဉာဏံ အပူဇေသိ၊ ပသန္နော သေဟိ ပါဏိဘိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၇၄>
      text <တိံသကပ္ပသဟဿာနိ၊ ဒေဝလောကေ ရမိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၃၇၅>
      text <သုလဒ္ဓလာဘံ လဒ္ဓေါမှိ၊ တောသယိတွာန သုဗ္ဗတံ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၃၇၆>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၇၇>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၇၈>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <မေတ္တေယျော ပုဏ္ဏကော ထေရော၊ မေတ္တဂူ ဓောတကောပိ စ။>
      text <ဥပသိဝေါ စ နန္ဒော စ၊ ဟေမကော သတ္တမော တဟိံ။>
      text <တောဒေယျော ဇတုကဏ္ဏီ စ၊ ဥဒေနော စ မဟာယသော။>
      text <တီဏိ ဂါထာသတာနေတ္ထ၊ အသီတိ တီဏိ စုတ္တရိံ။>
    text <ဣတ္ထံ သုဒံ အာယသ္မာ ဥဒေနော ထေရော ဣမာ ဂါထာယော အဘာသိတ္ထာတိ။>
    stand <ဥဒေနတ္ထေရဿာပဒာနံ ဒသမံ။>
    stand <မေတ္တေယျဝဂ္ဂေါ ဧကစတ္တာလီသမော။>
    text <တဿုဒ္ဒာနံ>
