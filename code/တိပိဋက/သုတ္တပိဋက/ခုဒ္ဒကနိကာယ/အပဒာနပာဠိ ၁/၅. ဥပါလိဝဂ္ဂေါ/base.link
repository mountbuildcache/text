text <၅။ ဥပါလိဝဂ္ဂေါ>
  text <၁။ ဘာဂိနေယျုပါလိတ္ထေရအပဒာနံ>
    text <၁>
      text <ခီဏာသဝသဟဿေဟိ၊ ပရိဝုတော လောကနာယကော။>
      text <ဝိဝေကမနုယုတ္တော သော၊ ဂစ္ဆတေ ပဋိသလ္လိတုံ။>
    text <၂>
      text <အဇိနေန နိဝတ္ထောဟံ၊ တိဒဏ္ဍပရိဓာရကော။>
      text <ဘိက္ခုသင်္ဃပရိဗျူဠှံ၊ အဒ္ဒသံ လောကနာယကံ။>
    text <၃>
      text <ဧကံသံ အဇိနံ ကတွာ၊ သိရေ ကတွာန အဉ္ဇလိံ။>
      text <သမ္ဗုဒ္ဓံ အဘိဝါဒေတွာ၊ သန္ထဝိံ လောကနာယကံ။>
    text <၄>
      text <ယထာဏ္ဍဇာ စ သံသေဒာ၊ ဩပပါတီ ဇလာဗုဇာ။>
      text <ကာကာဒိပက္ခိနော သဗ္ဗေ၊ အန္တလိက္ခစရာ သဒာ။>
    text <၅>
      text <ယေ ကေစိ ပါဏဘူတတ္ထိ၊ သညိနော ဝါ အသညိနော။>
      text <သဗ္ဗေ တေ တဝ ဉာဏမှိ၊ အန္တော ဟောန္တိ သမောဂဓာ။>
    text <၆>
      text <ဂန္ဓာ စ ပဗ္ဗတေယျာ ယေ၊ ဟိမဝန္တနဂုတ္တမေ။>
      text <သဗ္ဗေ တေ တဝ သီလမှိ၊ ကလာယပိ န ယုဇ္ဇရေ။>
    text <၇>
      text <မောဟန္ဓကာရပက္ခန္ဒော၊ အယံ လောကော သဒေဝကော။>
      text <တဝ ဉာဏမှိ ဇောတန္တေ၊ အန္ဓကာရာ ဝိဓံသိတာ။>
    text <၈>
      text <ယထာ အတ္ထင်္ဂတေ သူရိယေ၊ ဟောန္တိ သတ္တာ တမောဂတာ။>
      text <ဧဝံ ဗုဒ္ဓေ အနုပ္ပန္နေ၊ ဟောတိ လောကော တမောဂတော။>
    text <၉>
      text <ယထောဒယန္တော အာဒိစ္စော၊ ဝိနောဒေတိ တမံ သဒာ။>
      text <တထေဝ တွံ ဗုဒ္ဓသေဋ္ဌ၊ ဝိဒ္ဓံသေသိ တမံ သဒာ။>
    text <၁၀>
      text <ပဓာနပဟိတတ္တောသိ၊ ဗုဒ္ဓေါ လောကေ သဒေဝကေ။>
      text <တဝ ကမ္မာဘိရဒ္ဓေန၊ တောသေသိ ဇနတံ ဗဟုံ။>
    text <၁၁>
      text <တံ သဗ္ဗံ အနုမောဒိတွာ၊ ပဒုမုတ္တရော မဟာမုနိ။>
      text <နဘံ အဗ္ဘုဂ္ဂမီ ဓီရော၊ ဟံသရာဇာဝ အမ္ဗရေ။>
    text <၁၂>
      text <အဗ္ဘုဂ္ဂန္တွာန သမ္ဗုဒ္ဓေါ၊ မဟေသိ ပဒုမုတ္တရော။>
      text <အန္တလိက္ခေ ဌိတော သတ္ထာ၊ ဣမာ ဂါထာ အဘာသထ။>
    text <၁၃>
      text <ယေနိဒံ ထဝိတံ ဉာဏံ၊ ဩပမ္မေဟိ သမာယုတံ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၁၄>
      text <အဋ္ဌာရသဉ္စ ခတ္တုံ သော၊ ဒေဝရာဇာ ဘဝိဿတိ။>
      text <ပထဗျာ ရဇ္ဇံ တိသတံ၊ ဝသုဓံ အာဝသိဿတိ။>
    text <၁၅>
      text <ပဉ္စဝီသတိက္ခတ္တုဉ္စ၊ စက္ကဝတ္တီ ဘဝိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၁၆>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၁၇>
      text <တုသိတာ ဟိ စဝိတွာန၊ သုက္ကမူလေန စောဒိတော။>
      text <ဟီနောဝ ဇာတိယာ သန္တော၊ ဥပါလိ နာမ ဟေဿတိ။>
    text <၁၈>
      text <သော ပစ္ဆာ ပဗ္ဗဇိတွာန၊ ဝိရာဇေတွာန ပါပကံ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၁၉>
      text <တုဋ္ဌော စ ဂေါတမော ဗုဒ္ဓေါ၊ သကျပုတ္တော မဟာယသော။>
      text <ဝိနယာဓိဂတံ တဿ၊ ဧတဒဂ္ဂေ ဌပေဿတိ။>
    text <၂၀>
      text <သဒ္ဓါယာဟံ ပဗ္ဗဇိတော၊ ကတကိစ္စော အနာသဝေါ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၂၁>
      text <ဘဂဝါ စာနုကမ္ပီ မံ၊ ဝိနယေဟံ ဝိသာရဒော။>
      text <သကကမ္မာဘိရဒ္ဓေါ စ၊ ဝိဟရာမိ အနာသဝေါ။>
    text <၂၂>
      text <သံဝုတော ပါတိမောက္ခမှိ၊ ဣန္ဒြိယေသု စ ပဉ္စသု။>
      text <ဓာရေမိ ဝိနယံ သဗ္ဗံ၊ ကေဝလံ ရတနာကရံ။>
    text <၂၃>
      text <မမဉ္စ ဂုဏမညာယ၊ သတ္ထာ လောကေ အနုတ္တရော။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။>
    text <၂၄>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဥပါလိထေရော ဣမာ ဂါထာယော အဘာသိတ္ထာတိ။>
    stand <ဘာဂိနေယျုပါလိတ္ထေရဿာပဒာနံ ပဌမံ။>
  text <၂။ သောဏကောဠိဝိသတ္ထေရအပဒာနံ>
    text <၂၅>
      text <အနောမဒဿိဿ မုနိနော၊ လောကဇေဋ္ဌဿ တာဒိနော။>
      text <သုဓာယ လေပနံ ကတွာ၊ စင်္ကမံ ကာရယိံ အဟံ။>
    text <၂၆>
      text <နာနာဝဏေဟိ ပုပ္ဖေဟိ၊ စင်္ကမံ သန္ထရိံ အဟံ။>
      text <အာကာသေ ဝိတာနံ ကတွာ၊ ဘောဇယိံ ဗုဒ္ဓမုတ္တမံ။>
    text <၂၇>
      text <အဉ္ဇလိံ ပဂ္ဂဟေတွာန၊ အဘိဝါဒေတွာန သုဗ္ဗတံ။>
      text <ဒီဃသာလံ ဘဂဝတော၊ နိယျာဒေသိမဟံ တဒာ။>
    text <၂၈>
      text <မမ သင်္ကပ္ပမညာယ၊ သတ္ထာ လောကေ အနုတ္တရော။>
      text <ပဋိဂ္ဂဟေသိ ဘဂဝါ၊ အနုကမ္ပါယ စက္ခုမာ။>
    text <၂၉>
      text <ပဋိဂ္ဂဟေတွာန သမ္ဗုဒ္ဓေါ၊ ဒက္ခိဏေယျော သဒေဝကေ။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၃၀>
      text <ယော သော ဟဋ္ဌေန စိတ္တေန၊ ဒီဃသာလံ အဒာသိ မေ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၁>
      text <ဣမဿ မစ္စုကာလမှိ၊ ပုညကမ္မသမင်္ဂိနော။>
      text <သဟဿယုတ္တဿရထော၊ ဥပဋ္ဌိဿတိ တာဝဒေ။>
    text <၃၂>
      text <တေန ယာနေနယံ ပေါသော၊ ဒေဝလောကံ ဂမိဿတိ။>
      text <အနုမောဒိဿရေ ဒေဝါ၊ သမ္ပတ္တေ ကုသလဗ္ဘဝေ။>
    text <၃၃>
      text <မဟာရဟံ ဗျမှံ သေဋ္ဌံ၊ ရတနမတ္တိကလေပနံ။>
      text <ကူဋာဂါရဝရူပေတံ၊ ဗျမှံ အဇ္ဈာဝသိဿတိ။>
    text <၃၄>
      text <တိံသကပ္ပသဟဿာနိ၊ ဒေဝလောကေ ရမိဿတိ။>
      text <ပဉ္စဝီသတိ ကပ္ပါနိ၊ ဒေဝရာဇာ ဘဝိဿတိ။>
    text <၃၅>
      text <သတ္တသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။>
      text <ယသောဓရသနာမာ တေ၊ သဗ္ဗေပိ ဧကနာမကာ။>
    text <၃၆>
      text <ဒွေ သမ္ပတ္တီ အနုဘောတွာ၊ ဝဍ္ဎေတွာ ပုညသဉ္စယံ။>
      text <အဋ္ဌဝီသတိကပ္ပမှိ၊ စက္ကဝတ္တီ ဘဝိဿတိ။>
    text <၃၇>
      text <တတြာပိ ဗျမှံ ပဝရံ၊ ဝိဿကမ္မေန မာပိတံ။>
      text <ဒသသဒ္ဒာဝိဝိတ္တံ တံ၊ ပုရမဇ္ဈာဝသိဿတိ။>
    text <၃၈>
      text <အပရိမေယျေ ဣတော ကပ္ပေ၊ ဘူမိပါလော မဟိဒ္ဓိကော။>
      text <ဩက္ကာကော နာမ နာမေန၊ ရာဇာ ရဋ္ဌေ ဘဝိဿတိ။>
    text <၃၉>
      text <သောဠသိတ္ထိသဟဿာနံ၊ သဗ္ဗာသံ ပဝရာ စ သာ။>
      text <အဘိဇာတာ ခတ္တိယာနီ၊ နဝ ပုတ္တေ ဇနေဿတိ။>
    text <၄၀>
      text <နဝ ပုတ္တေ ဇနေတွာန၊ ခတ္တိယာနီ မရိဿတိ။>
      text <တရုဏီ စ ပိယာ ကညာ၊ မဟေသိတ္တံ ကရိဿတိ။>
    text <၄၁>
      text <ဩက္ကာကံ တောသယိတွာန၊ ဝရံ ကညာ လဘိဿတိ။>
      text <ဝရံ လဒ္ဓါန သာ ကညာ၊ ပုတ္တေ ပဗ္ဗာဇယိဿတိ။>
    text <၄၂>
      text <ပဗ္ဗာဇိတာ စ တေ သဗ္ဗေ၊ ဂမိဿန္တိ နဂုတ္တမံ။>
      text <ဇာတိဘေဒဘယာ သဗ္ဗေ၊ ဘဂိနီဟိ ဝသိဿရေ။>
    text <၄၃>
      text <ဧကာ စ ကညာ ဗျာဓီဟိ၊ ဘဝိဿတိ ပရိက္ခတာ။>
      text <မာ နော ဇာတိ ပဘိဇ္ဇီတိ၊ နိခဏိဿန္တိ ခတ္တိယာ။>
    text <၄၄>
      text <ခတ္တိယော နီဟရိတွာန၊ တာယ သဒ္ဓိံ ဝသိဿတိ။>
      text <ဘဝိဿတိ တဒာ ဘေဒော၊ ဩက္ကာကကုလသမ္ဘဝေါ။>
    text <၄၅>
      text <တေသံ ပဇာ ဘဝိဿန္တိ၊ ကောဠိယာ နာမ ဇာတိယာ။>
      text <တတ္ထ မာနုသကံ ဘောဂံ၊ အနုဘောဿတိနပ္ပကံ။>
    text <၄၆>
      text <တမှာ ကာယာ စဝိတွာန၊ ဒေဝလောကံ ဂမိဿတိ။>
      text <တတြာပိ ပဝရံ ဗျမှံ၊ လဘိဿတိ မနောရမံ။>
    text <၄၇>
      text <ဒေဝလောကာ စဝိတွာန၊ သုက္ကမူလေန စောဒိတော။>
      text <အာဂန္တွာန မနုဿတ္တံ၊ သောဏော နာမ ဘဝိဿတိ။>
    text <၄၈>
      text <အာရဒ္ဓဝီရိယော ပဟိတတ္တော၊ ပဒဟံ သတ္ထု သာသနေ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၄၉>
      text <အနန္တဒဿီ ဘဂဝါ၊ ဂေါတမော သကျပုင်္ဂဝေါ။>
      text <ဝိသေသညူ မဟာဝီရော၊ အဂ္ဂဋ္ဌာနေ ဌပေဿတိ။>
    text <၅၀>
      text <ဝုဋ္ဌမှိ ဒေဝေ စတုရင်္ဂုလမှိ၊ တိဏေ အနိလေရိတအင်္ဂဏမှိ။>
      text <ဌတွာန ယောဂဿ ပယုတ္တတာဒိနော၊ တတောတ္တရိံ ပါရမတာ န ဝိဇ္ဇတိ။>
    text <၅၁>
      text <ဥတ္တမေ ဒမထေ ဒန္တော၊ စိတ္တံ မေ သုပဏီဟိတံ။>
      text <ဘာရော မေ ဩဟိတော သဗ္ဗော၊ နိဗ္ဗုတောမှိ အနာသဝေါ။>
    text <၅၂>
      text <အင်္ဂီရသော မဟာနာဂေါ၊ အဘိဇာတောဝ ကေသရီ။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။>
    text <၅၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သောဏော ကောဠိဝိသော ထေရော ဣမာ ဂါထာယော အဘာသိတ္ထာတိ။>
    stand <သောဏကောဠိဝိသတ္ထေရဿာပဒာနံ ဒုတိယံ။>
  text <၃။ ကာဠိဂေါဓာပုတ္တဘဒ္ဒိယတ္ထေရအပဒာနံ>
    text <၅၄>
      text <ပဒုမုတ္တရသမ္ဗုဒ္ဓံ၊ မေတ္တစိတ္တံ မဟာမုနိံ။>
      text <ဥပေတိ ဇနတာ သဗ္ဗာ၊ သဗ္ဗလောကဂ္ဂနာယကံ။>
    text <၅၅>
      text <သတ္တုကဉ္စ ဗဒ္ဓကဉ္စ၊ အာမိသံ ပါနဘောဇနံ။>
      text <ဒဒန္တိ သတ္ထုနော သဗ္ဗေ၊ ပုညက္ခေတ္တေ အနုတ္တရေ။>
    text <၅၆>
      text <အဟမ္ပိ ဒာနံ ဒဿာမိ၊ ဒေဝဒေဝဿ တာဒိနော။>
      text <ဗုဒ္ဓသေဋ္ဌံ နိမန္တေတွာ၊ သင်္ဃမ္ပိ စ အနုတ္တရံ။>
    text <၅၇>
      text <ဥယျောဇိတာ မယာ စေတေ၊ နိမန္တေသုံ တထာဂတံ။>
      text <ကေဝလံ ဘိက္ခုသင်္ဃဉ္စ၊ ပုညက္ခေတ္တံ အနုတ္တရံ။>
    text <၅၈>
      text <သတသဟဿပလ္လင်္ကံ၊ သောဝဏ္ဏံ ဂေါနကတ္ထတံ။>
      text <တူလိကာပဋလိကာယ၊ ခေါမကပ္ပါသိကေဟိ စ။>
      text <မဟာရဟံ ပညာပယိံ၊ အာသနံ ဗုဒ္ဓယုတ္တကံ။>
    text <၅၉>
      text <ပဒုမုတ္တရော လောကဝိဒူ၊ ဒေဝဒေဝေါ နရာသဘော။>
      text <ဘိက္ခုသင်္ဃပရိဗျူဠှော၊ မမ ဒွာရမုပါဂမိ။>
    text <၆၀>
      text <ပစ္စုဂ္ဂန္တွာန သမ္ဗုဒ္ဓံ၊ လောကနာထံ ယသဿိနံ။>
      text <ပသန္နစိတ္တော သုမနော၊ အဘိနာမယိံ သင်္ဃရံ။>
    text <၆၁>
      text <ဘိက္ခူနံ သတသဟဿံ၊ ဗုဒ္ဓဉ္စ လောကနာယကံ။>
      text <ပသန္နစိတ္တော သုမနော၊ ပရမန္နေန တပ္ပယိံ။>
    text <၆၂>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၆၃>
      text <ယေနိဒံ အာသနံ ဒိန္နံ၊ သောဝဏ္ဏံ ဂေါနကတ္ထတံ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၆၄>
      text <စတုသတ္တတိက္ခတ္တုံ သော၊ ဒေဝရဇ္ဇံ ကရိဿတိ။>
      text <အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။>
    text <၆၅>
      text <ပဒေသရဇ္ဇံ သဟဿံ၊ ဝသုဓံ အာဝသိဿတိ။>
      text <ဧကပညာသက္ခတ္တုဉ္စ၊ စက္ကဝတ္တီ ဘဝိဿတိ။>
    text <၆၆>
      text <သဗ္ဗာသု ဘဝယောနီသု၊ ဥစ္စာကုလီ ဘဝိဿတိ။>
      text <သော စ ပစ္ဆာ ပဗ္ဗဇိတွာ၊ သုက္ကမူလေန စောဒိတော။>
      text <ဘဒ္ဒိယော နာမ နာမေန၊ ဟေဿတိ သတ္ထု သာဝကော။>
    text <၆၇>
      text <ဝိဝေကမနုယုတ္တောမှိ၊ ပန္တသေနနိဝါသဟံ။>
      text <ဖလဉ္စာဓိဂတံ သဗ္ဗံ၊ စတ္တက္လေသောမှိ အဇ္ဇဟံ။>
    text <၆၈>
      text <မမ သဗ္ဗံ အဘိညာယ၊ သဗ္ဗညူ လောကနာယကော။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။>
    text <၆၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဘဒ္ဒိယော ကာဠိဂေါဓာယ ပုတ္တော ထေရော ဣမာ ဂါထာယော အဘာသိတ္ထာတိ။>
    stand <ဘဒ္ဒိယဿ ကာဠိဂေါဓာယ ပုတ္တတ္ထေရဿာပဒာနံ တတိယံ။>
  text <၄။ သန္နိဋ္ဌာပကတ္ထေရအပဒာနံ>
    text <၇၀>
      text <အရညေ ကုဋိကံ ကတွာ၊ ဝသာမိ ပဗ္ဗတန္တရေ။>
      text <လာဘာလာဘေန သန္တုဋ္ဌော၊ ယသေန အယသေန စ။>
    text <၇၁>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဝသီသတသဟဿေဟိ၊ အာဂစ္ဆိ မမ သန္တိကံ။>
    text <၇၂>
      text <ဥပါဂတံ မဟာနာဂံ၊ ဇလဇုတ္တမနာမကံ။>
      text <တိဏသန္ထရံ ပညာပေတွာ၊ အဒာသိံ သတ္ထုနော အဟံ။>
    text <၇၃>
      text <ပသန္နစိတ္တော သုမနော၊ အာမဏ္ဍံ ပါနီယဉ္စဟံ။>
      text <အဒာသိံ ဥဇုဘူတဿ၊ ဝိပ္ပသန္နေန စေတသာ။>
    text <၇၄>
      text <သတသဟဿိတော ကပ္ပေ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ အာမဏ္ဍဿ ဣဒံ ဖလံ။>
    text <၇၅>
      text <ဧကတာလီသကပ္ပမှိ၊ ဧကော အာသိံ အရိန္ဒမော။>
      text <သတ္တရတနသမ္ပန္နော၊ စက္ကဝတ္တီ မဟဗ္ဗလော။>
    text <၇၆>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သန္နိဋ္ဌာပကော ထေရော ဣမာ ဂါထာယော အဘာသိတ္ထာတိ။>
    stand <သန္နိဋ္ဌာပကတ္ထေရဿာပဒာနံ စတုတ္ထံ။>
  text <၅။ ပဉ္စဟတ္ထိယတ္ထေရအပဒာနံ>
    text <၇၇>
      text <သုမေဓော နာမ သမ္ဗုဒ္ဓေါ၊ ဂစ္ဆတေ အန္တရာပဏေ။>
      text <ဩက္ခိတ္တစက္ခု မိတဘာဏီ၊ သတိမာ သံဝုတိန္ဒြိယော။>
    text <၇၈>
      text <ပဉ္စ ဥပ္ပလဟတ္ထာနိ၊ အာဝေဠတ္ထံ အဟံသု မေ။>
      text <တေန ဗုဒ္ဓံ အပူဇေသိံ၊ ပသန္နော သေဟိ ပါဏိဘိ။>
    text <၇၉>
      text <အာရောပိတာ စ တေ ပုပ္ဖာ၊ ဆဒနံ အဿု သတ္ထုနော။>
      text <သမာဓိံသု မဟာနာဂံ၊ သိဿာ အာစရိယံ ယထာ။>
    text <၈၀>
      text <တိံသကပ္ပသဟဿမှိ၊ ယံ ပုပ္ဖမဘိရောပယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၈၁>
      text <ဣတော ဝီသကပ္ပသတေ၊ အဟေသုံ ပဉ္စ ခတ္တိယာ။>
      text <ဟတ္ထိယာ နာမ နာမေန၊ စက္ကဝတ္တီ မဟဗ္ဗလာ။>
    text <၈၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ပဉ္စဟတ္ထိယော ထေရော ဣမာ ဂါထာယော အဘာသိတ္ထာတိ။>
    stand <ပဉ္စဟတ္ထိယတ္ထေရဿာပဒာနံ ပဉ္စမံ။>
  text <၆။ ပဒုမစ္ဆဒနိယတ္ထေရအပဒာနံ>
    text <၈၃>
      text <နိဗ္ဗုတေ လောကနာထမှိ၊ ဝိပဿိမှဂ္ဂပုဂ္ဂလေ။>
      text <သုဖုလ္လပဒုမံ ဂယှ၊ စိတမာရောပယိံ အဟံ။>
    text <၈၄>
      text <အာရောပိတေ စ စိတကေ၊ ဝေဟာသံ နဘမုဂ္ဂမိ။>
      text <အာကာသေ ဆဒနံ ကတွာ၊ စိတကမှိ အဓာရယိ။>
    text <၈၅>
      text <ဧကနဝုတိတော ကပ္ပေ၊ ယံ ပုပ္ဖမဘိရောပယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၈၆>
      text <သတ္တတာလီသိတော ကပ္ပေ၊ ပဒုမိဿရနာမကော။>
      text <စာတုရန္တော ဝိဇိတာဝီ၊ စက္ကဝတ္တီ မဟဗ္ဗလော။>
    text <၈၇>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ဣတ္ထံ သုဒံ အာယသ္မာ ပဒုမစ္ဆဒနိယော ထေရော ဣမာ ဂါထာယော အဘာသိတ္ထာတိ။>
    stand <ပဒုမစ္ဆဒနိယတ္ထေရဿာပဒာနံ ဆဋ္ဌံ။>
  text <၇။ သယနဒာယကတ္ထေရအပဒာနံ>
    text <၈၈>
      text <သိဒ္ဓတ္ထဿ ဘဂဝတော၊ မေတ္တစိတ္တဿ တာဒိနော။>
      text <သယနဂ္ဂံ မယာ ဒိန္နံ၊ ဒုဿဘဏ္ဍေဟိ အတ္ထတံ။>
    text <၈၉>
      text <ပဋိဂ္ဂဟေသိ ဘဂဝါ၊ ကပ္ပိယံ သယနာသနံ။>
      text <ဥဋ္ဌာယ သယနာ တမှာ၊ ဝေဟာသံ ဥဂ္ဂမီ ဇိနော။>
    text <၉၀>
      text <စတုန္နဝုတိတော ကပ္ပေ၊ ယံ သယနမဒာသဟံ။>
      text <ဒုဂ္ဂတိံ နာဘိဇာနာမိ၊ သယနဿ ဣဒံ ဖလံ။>
    text <၉၁>
      text <ဧကပညာသိတော ကပ္ပေ၊ ဝရကော ဒေဝသဝှယော။>
      text <သတ္တရတနသမ္ပန္နော၊ စက္ကဝတ္တီ မဟဗ္ဗလော။>
    text <၉၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သယနဒာယကော ထေရော ဣမာ ဂါထာယော အဘာသိတ္ထာတိ။>
    stand <သယနဒာယကတ္ထေရဿာပဒာနံ သတ္တမံ။>
  text <၈။ စင်္ကမနဒာယကတ္ထေရအပဒာနံ>
    text <၉၃>
      text <အတ္ထဒဿိဿ မုနိနော၊ လောကဇေဋ္ဌဿ တာဒိနော။>
      text <ဣဋ္ဌကာဟိ စိနိတွာန၊ စင်္ကမံ ကာရယိံ အဟံ။>
    text <၉၄>
      text <ဥစ္စတော ပဉ္စရတနံ၊ စင်္ကမံ သာဓုမာပိတံ။>
      text <အာယာမတော ဟတ္ထသတံ၊ ဘာဝနီယျံ မနောရမံ။>
    text <၉၅>
      text <ပဋိဂ္ဂဟေသိ ဘဂဝါ၊ အတ္ထဒဿီ နရုတ္တမော။>
      text <ဟတ္ထေန ပုလိနံ ဂယှ၊ ဣမာ ဂါထာ အဘာသထ။>
    text <၉၆>
      text <ဣမိနာ ပုလိနဒာနေန၊ စင်္ကမံ သုကတေန စ။>
      text <သတ္တရတနသမ္ပန္နံ၊ ပုလိနံ အနုဘောဿတိ။>
    text <၉၇>
      text <တီဏိ ကပ္ပါနိ ဒေဝေသု၊ ဒေဝရဇ္ဇံ ကရိဿတိ။>
      text <အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။>
    text <၉၈>
      text <မနုဿလောကမာဂန္တွာ၊ ရာဇာ ရဋ္ဌေ ဘဝိဿတိ။>
      text <တိက္ခတ္တုံ စက္ကဝတ္တီ စ၊ မဟိယာ သော ဘဝိဿတိ။>
    text <၉၉>
      text <အဋ္ဌာရသေ ကပ္ပသတေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ စင်္ကမဿ ဣဒံ ဖလံ။>
    text <၁၀၀>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ စင်္ကမနဒာယကော ထေရော ဣမာ ဂါထာယော အဘာသိတ္ထာတိ။>
    stand <စင်္ကမနဒာယကတ္ထေရဿာပဒာနံ အဋ္ဌမံ။>
  text <၉။ သုဘဒ္ဒတ္ထေရအပဒာနံ>
    text <၁၀၁>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဇနတံ ဥဒ္ဓရိတွာန၊ နိဗ္ဗာယတိ မဟာယသော။>
    text <၁၀၂>
      text <နိဗ္ဗာယန္တေ စ သမ္ဗုဒ္ဓေ၊ ဒသသဟဿိ ကမ္ပထ။>
      text <ဇနကာယော မဟာ အာသိ၊ ဒေဝါ သန္နိပတုံ တဒာ။>
    text <၁၀၃>
      text <စန္ဒနံ ပူရယိတွာန၊ တဂရာမလ္လိကာဟိ စ။>
      text <ဟဋ္ဌော ဟဋ္ဌေန စိတ္တေန၊ အာရောပယိံ နရုတ္တမံ။>
    text <၁၀၄>
      text <မမ သင်္ကပ္ပမညာယ၊ သတ္ထာ လောကေ အနုတ္တရော။>
      text <နိပန္နကောဝ သမ္ဗုဒ္ဓေါ၊ ဣမာ ဂါထာ အဘာသထ။>
    text <၁၀၅>
      text <ယော မေ ပစ္ဆိမကေ ကာလေ၊ ဂန္ဓမာလေန ဆာဒယိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၁၀၆>
      text <ဣတော စုတော အယံ ပေါသော၊ တုသိတကာယံ ဂမိဿတိ။>
      text <တတ္ထ ရဇ္ဇံ ကရိတွာန၊ နိမ္မာနံ သော ဂမိဿတိ။>
    text <၁၀၇>
      text <ဧတေနေဝ ဥပါယေန၊ ဒတွာ မာလံ ဝရုတ္တမံ။>
      text <သကကမ္မာဘိရဒ္ဓေါ သော၊ သမ္ပတ္တိံ အနုဘောဿတိ။>
    text <၁၀၈>
      text <ပုနာပိ တုသိတေ ကာယေ၊ နိဗ္ဗတ္တိဿတိယံ နရော။>
      text <တမှာ ကာယာ စဝိတွာန၊ မနုဿတ္တံ ဂမိဿတိ။>
    text <၁၀၉>
      text <သကျပုတ္တော မဟာနာဂေါ၊ အဂ္ဂေါ လောကေ သဒေဝကေ။>
      text <ဗောဓယိတွာ ဗဟူ သတ္တေ၊ နိဗ္ဗာယိဿတိ စက္ခုမာ။>
    text <၁၁၀>
      text <တဒာ သောပဂတော သန္တော၊ သုက္ကမူလေန စောဒိတော။>
      text <ဥပသင်္ကမ္မ သမ္ဗုဒ္ဓံ၊ ပဉှံ ပုစ္ဆိဿတိ တဒာ။>
    text <၁၁၁>
      text <ဟာသယိတွာန သမ္ဗုဒ္ဓေါ၊ သဗ္ဗညူ လောကနာယကော။>
      text <ပုညကမ္မံ ပရိညာယ၊ သစ္စာနိ ဝိဝရိဿတိ။>
    text <၁၁၂>
      text <အာရဒ္ဓေါ စ အယံ ပဉှော၊ တုဋ္ဌော ဧကဂ္ဂမာနသော။>
      text <သတ္ထာရံ အဘိဝါဒေတွာ၊ ပဗ္ဗဇ္ဇံ ယာစယိဿတိ။>
    text <၁၁၃>
      text <ပသန္နမာနသံ ဒိသွာ၊ သကကမ္မေန တောသိတံ။>
      text <ပဗ္ဗာဇေဿတိ သော ဗုဒ္ဓေါ၊ အဂ္ဂမဂ္ဂဿ ကောဝိဒော။>
    text <၁၁၄>
      text <ဝါယမိတွာနယံ ပေါသော၊ သမ္မာသမ္ဗုဒ္ဓသာသနေ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    stand <ပဉ္စမဘာဏဝါရံ။>
    text <၁၁၅>
      text <ပုဗ္ဗကမ္မေန သံယုတ္တော၊ ဧကဂ္ဂေါ သုသမာဟိတော။>
      text <ဗုဒ္ဓဿ ဩရသော ပုတ္တော၊ ဓမ္မဇောမှိ သုနိမ္မိတော။>
    text <၁၁၆>
      text <ဓမ္မရာဇံ ဥပဂမ္မ၊ အပုစ္ဆိံ ပဉှမုတ္တမံ။>
      text <ကထယန္တော စ မေ ပဉှံ၊ ဓမ္မသောတံ ဥပါနယိ။>
    text <၁၁၇>
      text <တဿာဟံ ဓမ္မမညာယ၊ ဝိဟာသိံ သာသနေ ရတော။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၁၁၈>
      text <သတသဟဿိတော ကပ္ပေ၊ ဇလဇုတ္တမနာယကော။>
      text <နိဗ္ဗာယိ အနုပါဒာနော၊ ဒီပေါဝ တေလသင်္ခယာ။>
    text <၁၁၉>
      text <သတ္တယောဇနိကံ အာသိ၊ ထူပဉ္စ ရတနာမယံ။>
      text <ဓဇံ တတ္ထ အပူဇေသိံ၊ သဗ္ဗဘဒ္ဒံ မနောရမံ။>
    text <၁၂၀>
      text <ကဿပဿ စ ဗုဒ္ဓဿ၊ တိဿော နာမဂ္ဂသာဝကော။>
      text <ပုတ္တော မေ ဩရသော အာသိ၊ ဒာယာဒော ဇိနသာသနေ။>
    text <၁၂၁>
      text <တဿ ဟီနေန မနသာ၊ ဝါစံ ဘာသိံ အဘဒ္ဒကံ။>
      text <တေန ကမ္မဝိပါကေန၊ ပစ္ဆာ မေ အာသိ ဘဒ္ဒကံ။>
    text <၁၂၂>
      text <ဥပဝတ္တနေ သာလဝနေ၊ ပစ္ဆိမေ သယနေ မုနိ။>
      text <ပဗ္ဗာဇေသိ မဟာဝီရော၊ ဟိတော ကာရုဏိကော ဇိနော။>
    text <၁၂၃>
      text <အဇ္ဇေဝ ဒာနိ ပဗ္ဗဇ္ဇာ၊ အဇ္ဇေဝ ဥပသမ္ပဒာ။>
      text <အဇ္ဇေဝ ပရိနိဗ္ဗာနံ၊ သမ္မုခါ ဒွိပဒုတ္တမေ။>
    text <၁၂၄>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သုဘဒ္ဒော ထေရော ဣမာ ဂါထာယော အဘာသိတ္ထာတိ။>
    stand <သုဘဒ္ဒတ္ထေရဿာပဒာနံ နဝမံ။>
  text <၁၀။ စုန္ဒတ္ထေရအပဒာနံ>
    text <၁၂၅>
      text <သိဒ္ဓတ္ထဿ ဘဂဝတော၊ လောကဇေဋ္ဌဿ တာဒိနော။>
      text <အဂ္ဃိယံ ကာရယိတွာန၊ ဇာတိပုပ္ဖေဟိ ဆာဒယိံ။>
    text <၁၂၆>
      text <နိဋ္ဌာပေတွာန တံ ပုပ္ဖံ၊ ဗုဒ္ဓဿ ဥပနာမယိံ။>
      text <ပုပ္ဖာဝသေသံ ပဂ္ဂယှ၊ ဗုဒ္ဓဿ အဘိရောပယိံ။>
    text <၁၂၇>
      text <ကဉ္စနဂ္ဃိယသင်္ကာသံ၊ ဗုဒ္ဓံ လောကဂ္ဂနာယကံ။>
      text <ပသန္နစိတ္တော သုမနော၊ ပုပ္ဖဂ္ဃိယမုပါနယိံ။>
    text <၁၂၈>
      text <ဝိတိဏ္ဏကင်္ခေါ သမ္ဗုဒ္ဓေါ၊ တိဏ္ဏောဃေဟိ ပုရက္ခတော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၁၂၉>
      text <ဒိဗ္ဗဂန္ဓံ ပဝါယန္တံ၊ ယော မေ ပုပ္ဖဂ္ဃိယံ အဒာ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၁၃၀>
      text <ဣတော စုတော အယံ ပေါသော၊ ဒေဝသင်္ဃပုရက္ခတော။>
      text <ဇာတိပုပ္ဖေဟိ ပရိကိဏ္ဏော၊ ဒေဝလောကံ ဂမိဿတိ။>
    text <၁၃၁>
      text <ဥဗ္ဗိဒ္ဓံ ဘဝနံ တဿ၊ သောဝဏ္ဏဉ္စ မဏီမယံ။>
      text <ဗျမှံ ပါတုဘဝိဿတိ၊ ပုညကမ္မပ္ပဘာဝိတံ။>
    text <၁၃၂>
      text <စတုသတ္တတိက္ခတ္တုံ သော၊ ဒေဝရဇ္ဇံ ကရိဿတိ။>
      text <အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။>
    text <၁၃၃>
      text <ပထဗျာ ရဇ္ဇံ တိသတံ၊ ဝသုဓံ အာဝသိဿတိ။>
      text <ပဉ္စသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။>
    text <၁၃၄>
      text <ဒုဇ္ဇယော နာမ နာမေန၊ ဟေဿတိ မနုဇာဓိပေါ။>
      text <အနုဘောတွာန တံ ပုညံ၊ သကကမ္မံ အပဿိတော။>
    text <၁၃၅>
      text <ဝိနိပါတံ အဂန္တွာန၊ မနုဿတ္တံ ဂမိဿတိ။>
      text <ဟိရညံ တဿ နိစိတံ၊ ကောဋိသတမနပ္ပကံ။>
    text <၁၃၆>
      text <နိဗ္ဗတ္တိဿတိ ယောနိမှိ၊ ဗြာဟ္မဏေ သော ဘဝိဿတိ။>
      text <ဝင်္ဂန္တဿ သုတော ဓီမာ၊ သာရိယာ ဩရသော ပိယော။>
    text <၁၃၇>
      text <သော စ ပစ္ဆာ ပဗ္ဗဇိတွာ၊ အင်္ဂီရသဿ သာသနေ။>
      text <စူဠစုန္ဒောတိ နာမေန၊ ဟေဿတိ သတ္ထု သာဝကော။>
    text <၁၃၈>
      text <သာမဏေရောဝ သော သန္တော၊ ခီဏာသဝေါ ဘဝိဿတိ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၁၃၉>
      text <ဥပဋ္ဌဟိံ မဟာဝီရံ၊ အညေ စ ပေသလေ ဗဟူ။>
      text <ဘာတရံ မေ စုပဋ္ဌာသိံ၊ ဥတ္တမတ္ထဿ ပတ္တိယာ။>
    text <၁၄၀>
      text <ဘာတရံ မေ ဥပဋ္ဌိတွာ၊ ဓာတုံ ပတ္တမှိ ဩဟိယ။>
      text <သမ္ဗုဒ္ဓံ ဥပနာမေသိံ၊ လောကဇေဋ္ဌံ နရာသဘံ။>
    text <၁၄၁>
      text <ဥဘော ဟတ္ထေဟိ ပဂ္ဂယှ၊ ဗုဒ္ဓေါ လောကေ သဒေဝကေ။>
      text <သန္ဒဿယန္တော တံ ဓာတုံ၊ ကိတ္တယိ အဂ္ဂသာဝကံ။>
    text <၁၄၂>
      text <စိတ္တဉ္စ သုဝိမုတ္တံ မေ၊ သဒ္ဓါ မယှံ ပတိဋ္ဌိတာ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၁၄၃>
      text <ပဋိသမ္ဘိဒာနုပ္ပတ္တာ၊ ဝိမောက္ခါပိ စ ဖဿိတာ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
      text <ဥပါလိ သောဏော ဘဒ္ဒိယော၊ သန္နိဋ္ဌာပကဟတ္ထိယော။>
      text <ဆဒနံ သေယျစင်္ကမံ၊ သုဘဒ္ဒော စုန္ဒသဝှယော။>
      text <ဂါထာသတံ သတာလီသံ၊ စတဿော စ တဒုတ္တရိ။>
    text <ဣတ္ထံ သုဒံ အာယသ္မာ စုန္ဒော ထေရော ဣမာ ဂါထာယော အဘာသိတ္ထာတိ။>
    stand <စုန္ဒတ္ထေရဿာပဒာနံ ဒသမံ။>
    stand <ဥပါလိဝဂ္ဂေါ ပဉ္စမော။>
    text <တဿုဒ္ဒာနံ>
