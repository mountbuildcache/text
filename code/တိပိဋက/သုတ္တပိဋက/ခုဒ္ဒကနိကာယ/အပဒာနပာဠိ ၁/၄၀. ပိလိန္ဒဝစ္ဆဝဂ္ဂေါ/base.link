text <၄၀။ ပိလိန္ဒဝစ္ဆဝဂ္ဂေါ>
  text <၁။ ပိလိန္ဒဝစ္ဆတ္ထေရအပဒာနံ>
    text <၁>
      text <နဂရေ ဟံသဝတိယာ၊ အာသိံ ဒောဝါရိကော အဟံ။>
      text <အက္ခေါဘံ အမိတံ ဘောဂံ၊ ဃရေ သန္နိစိတံ မမ။>
    text <၂>
      text <ရဟောဂတော နိသီဒိတွာ၊ ပဟံသိတွာန မာနသံ။>
      text <နိသဇ္ဇ ပါသာဒဝရေ၊ ဧဝံ စိန္တေသဟံ တဒာ။>
    stand <စိန္တနာကာရော>
    text <၃>
      text <ဗဟူ မေဓိဂတာ ဘောဂါ၊ ဖီတံ အန္တေပုရံ မမ။>
      text <ရာဇာပိ သန္နိမန္တေသိ၊ အာနန္ဒော ပထဝိဿရော။>
    text <၄>
      text <အယဉ္စ ဗုဒ္ဓေါ ဥပ္ပန္နော၊ အဓိစ္စုပ္ပတ္တိကော မုနိ။>
      text <သံဝိဇ္ဇန္တိ စ မေ ဘောဂါ၊ ဒာနံ ဒဿာမိ သတ္ထုနော။>
    text <၅>
      text <ပဒုမေန ရာဇပုတ္တေန၊ ဒိန္နံ ဒာနဝရံ ဇိနေ။>
      text <ဟတ္ထိနာဂေ စ ပလ္လင်္ကေ၊ အပဿေနဉ္စနပ္ပကံ။>
    text <၆>
      text <အဟမ္ပိ ဒာနံ ဒဿာမိ၊ သင်္ဃေ ဂဏဝရုတ္တမေ။>
      text <အဒိန္နပုဗ္ဗမညေသံ၊ ဘဝိဿံ အာဒိကမ္မိကော။>
    text <၇>
      text <စိန္တေတွာဟံ ဗဟုဝိဓံ၊ ယာဂေ ယဿ သုခံဖလံ။>
      text <ပရိက္ခါရဒာနမဒ္ဒက္ခိံ၊ မမ သင်္ကပ္ပပူရဏံ။>
    text <၈>
      text <ပရိက္ခါရာနိ ဒဿာမိ၊ သင်္ဃေ ဂဏဝရုတ္တမေ။>
      text <အဒိန္နပုဗ္ဗမညေသံ၊ ဘဝိဿံ အာဒိကမ္မိကော။>
    stand <ဒာနဝတ္ထုသမ္ပါဒနံ>
    text <၉>
      text <နဠကာရေ ဥပါဂမ္မ၊ ဆတ္တံ ကာရေသိ တာဝဒေ။>
      text <ဆတ္တသတသဟဿာနိ၊ ဧကတော သန္နိပါတယိံ။>
    text <၁၀>
      text <ဒုဿသတသဟဿာနိ၊ ဧကတော သန္နိပါတယိံ။>
      text <ပတ္တသတသဟဿာနိ၊ ဧကတော သန္နိပါတယိံ။>
    text <၁၁>
      text <ဝါသိယော သတ္ထကေ စာပိ၊ သူစိယော နခဆေဒနေ။>
      text <ဟေဋ္ဌာဆတ္တေ ဌပါပေသိံ၊ ကာရေတွာ တဒနုစ္ဆဝေ။>
    text <၁၂>
      text <ဝိဓူပနေ တာလဝဏ္ဋေ၊ မောရဟတ္ထေ စ စာမရေ။>
      text <ပရိဿာဝနေ တေလဓာရေ၊ ကာရယိံ တဒနုစ္ဆဝေ။>
    text <၁၃>
      text <သူစိဃရေ အံသဗဒ္ဓေ၊ အထောပိ ကာယဗန္ဓနေ။>
      text <အာဓာရကေ စ သုကတေ၊ ကာရယိံ တဒနုစ္ဆဝေ။>
    text <၁၄>
      text <ပရိဘောဂဘာဇနေ စ၊ အထောပိ လောဟထာလကေ။>
      text <ဘေသဇ္ဇေ ပူရယိတွာန၊ ဟေဋ္ဌာဆတ္တေ ဌပေသဟံ။>
    text <၁၅>
      text <ဝစံ ဥသီရံ လဋ္ဌိမဓုံ၊ ပိပ္ဖလီ မရိစာနိ စ။>
      text <ဟရီတကိံ သိင်္ဂီဝေရံ၊ သဗ္ဗံ ပူရေသိ ဘာဇနေ။>
    text <၁၆>
      text <ဥပါဟနာ ပါဒုကာယော၊ အထော ဥဒကပုဉ္ဆနေ။>
      text <ကတ္တရဒဏ္ဍေ သုကတေ၊ ကာရယိံ တဒနုစ္ဆဝေ။>
    text <၁၇>
      text <ဩသဓဉ္ဇနနာဠီ စ၊ သလာကာ ဓမ္မကုတ္တရာ။>
      text <ကုဉ္စိကာ ပဉ္စဝဏ္ဏေဟိ၊ သိဗ္ဗိတေ ကုဉ္စိကာဃရေ။>
    text <၁၈>
      text <အာယောဂေ ဓူမနေတ္တေ စ၊ အထောပိ ဒီပဓာရကေ။>
      text <တုမ္ဗကေ စ ကရဏ္ဍေ စ၊ ကာရယိံ တဒနုစ္ဆဝေ။>
    text <၁၉>
      text <သဏ္ဍာသေ ပိပ္ဖလေ စေဝ၊ အထောပိ မလဟာရကေ။>
      text <ဘေသဇ္ဇထဝိကေ စေဝ၊ ကာရယိံ တဒနုစ္ဆဝေ။>
    text <၂၀>
      text <အာသန္ဒိယော ပီဌကေ စ၊ ပလ္လင်္ကေ စတုရောမယေ။>
      text <တဒနုစ္ဆဝေ ကာရယိတွာ၊ ဟေဋ္ဌာဆတ္တေ ဌပေသဟံ။>
    text <၂၁>
      text <ဥဏ္ဏာဘိသီ တူလဘိသီ၊ အထောပိ ပီဌိကာဘိသီ။>
      text <ဗိမ္ဗောဟနေ စ သုကတေ၊ ကာရယိံ တဒနုစ္ဆဝေ။>
    text <၂၂>
      text <ကုရုဝိန္ဒေ မဓုသိတ္ထေ၊ တေလံ ဟတ္ထပ္ပတာပကံ။>
      text <သိပါဋိဖလကေ သုစီ၊ မဉ္စံ အတ္ထရဏေန စ။>
    text <၂၃>
      text <သေနာသနေ ပါဒပုဉ္ဆေ၊ သယနာသနဒဏ္ဍကေ။>
      text <ဒန္တပေါဏေ စ အာဋလီ၊ သီသာလေပနဂန္ဓကေ။>
    text <၂၄>
      text <အရဏီ ဖလပီဌေ စ၊ ပတ္တပိဓာနထာလကေ။>
      text <ဥဒကဿ ကဋစ္ဆူ စ၊ စုဏ္ဏကံ ရဇနမ္ဗဏံ။>
    text <၂၅>
      text <သမ္မဇ္ဇနံ ဥဒပတ္တံ၊ တထာ ဝဿိကသာဋိကံ။>
      text <နိသီဒနံ ကဏ္ဍုစ္ဆာဒိ၊ အထ အန္တရဝါသကံ။>
    text <၂၆>
      text <ဥတ္တရာသင်္ဂသင်္ဃာဋီ၊ နတ္ထုကံ မုခသောဓနံ။>
      text <ဗိဠင်္ဂလောဏံ ပဟူတဉ္စ၊ မဓုဉ္စ ဒဓိပါနကံ။>
    text <၂၇>
      text <ဓူပံ သိတ္ထံ ပိလောတိဉ္စ၊ မုခပုဉ္ဆနသုတ္တကံ။>
      text <ဒာတဗ္ဗံ နာမ ယံ အတ္ထိ၊ ယဉ္စ ကပ္ပတိ သတ္ထုနော။>
    text <၂၈>
      text <သဗ္ဗမေတံ သမာနေတွာ၊ အာနန္ဒံ ဥပသင်္ကမိံ။>
      text <ဥပသင်္ကမ္မ ရာဇာနံ၊ ဇနေတာရံ မဟေသိနော။>
      text <သိရသာ အဘိဝါဒေတွာ၊ ဣဒံ ဝစနမဗြဝိံ။>
    stand <ဒာနောကာသယာစနာ>
    text <၂၉>
      text <ဧကတော ဇာတသံဝဒ္ဓါ၊ ဥဘိန္နံ ဧကတော မနံ။>
      text <သာဓာရဏာ သုခဒုက္ခေ၊ ဥဘော စ အနုဝတ္တကာ။>
    text <၃၀>
      text <အတ္ထိ စေတသိကံ ဒုက္ခံ၊ တဝါဓေယျံ အရိန္ဒမ။>
      text <ယဒိ သက္ကောသိ တံ ဒုက္ခံ၊ ဝိနောဒေယျာသိ ခတ္တိယ။>
    text <၃၁>
      text <တဝ ဒုက္ခံ မမ ဒုက္ခံ၊ ဥဘိန္နံ ဧကတော မနော။>
      text <နိဋ္ဌိတန္တိ ဝိဇာနာဟိ၊ မမာဓေယျံ သစေ တုဝံ။>
    text <၃၂>
      text <ဇာနာဟိ ခေါ မဟာရာဇ၊ ဒုက္ခံ မေ ဒုဗ္ဗိနောဒယံ။>
      text <ပဟု သမာနော ဂဇ္ဇသု၊ ဧကံ တေ ဒုစ္စဇံ ဝရံ။>
    text <၃၃>
      text <ယာဝတာ ဝိဇိတေ အတ္ထိ၊ ယာဝတာ မမ ဇီဝိတံ။>
      text <ဧတေဟိ ယဒိ တေ အတ္ထော၊ ဒဿာမိ အဝိကမ္ပိတော။>
    text <၃၄>
      text <ဂဇ္ဇိတံ ခေါ တယာ ဒေဝ၊ မိစ္ဆာ တံ ဗဟု ဂဇ္ဇိတံ။>
      text <ဇာနိဿာမိ တုဝံ အဇ္ဇ၊ သဗ္ဗဓမ္မေ ပတိဋ္ဌိတံ။>
    text <၃၅>
      text <အတိဗာဠှံ နိပီဠေသိ၊ ဒဒမာနဿ မေ သတော။>
      text <ကိံ တေ မေ ပီဠိတေနတ္ထော၊ ပတ္ထိတံ တေ ကထေဟိ မေ။>
    text <၃၆>
      text <ဣစ္ဆာမဟံ မဟာရာဇ၊ ဗုဒ္ဓသေဋ္ဌံ အနုတ္တရံ။>
      text <ဘောဇယိဿာမိ သမ္ဗုဒ္ဓံ၊ ဝဇ္ဇံ မေ မာဟု ဇီဝိတံ။>
    text <၃၇>
      text <အညံ တေဟံ ဝရံ ဒမ္မိ၊ မာ ယာစိတ္ထော တထာဂတံ။>
      text <အဒေယျော ကဿစိ ဗုဒ္ဓေါ၊ မဏိ ဇောတိရသော ယထာ။>
    text <၃၈>
      text <နနု တေ ဂဇ္ဇိတံ ဒေဝ၊ ယာဝ ဇီဝိတမတ္တနော။>
      text <ဇီဝိတံ ဒဒမာနေန၊ ယုတ္တံ ဒာတုံ တထာဂတံ။>
    text <၃၉>
      text <ဌပနီယော မဟာဝီရော၊ အဒေယျော ကဿစိ ဇိနော။>
      text <န မေ ပဋိဿုတော ဗုဒ္ဓေါ၊ ဝရဿု အမိတံ ဓနံ။>
    text <၄၀>
      text <ဝိနိစ္ဆယံ ပါပုဏာမ၊ ပုစ္ဆိဿာမ ဝိနိစ္ဆယေ။>
      text <ယထာသဏ္ဌံ ကထေဿန္တိ၊ ပဋိပုစ္ဆာမ တံ တထာ။>
    text <၄၁>
      text <ရညော ဟတ္ထေ ဂဟေတွာန၊ အဂမာသိံ ဝိနိစ္ဆယံ။>
      text <ပုရတော အက္ခဒဿာနံ၊ ဣဒံ ဝစနမဗြဝိံ။>
    text <၄၂>
      text <သုဏန္တု မေ အက္ခဒဿာ၊ ရာဇာ ဝရမဒာသိ မေ။>
      text <န ကိဉ္စိ ဌပယိတွာန၊ ဇီဝိတမ္ပိ ပဝါရယိ။>
    text <၄၃>
      text <တဿ မေ ဝရဒိန္နဿ၊ ဗုဒ္ဓသေဋ္ဌံ ဝရိံ အဟံ။>
      text <သုဒိန္နော ဟောတိ မေ ဗုဒ္ဓေါ၊ ဆိန္ဒထ သံသယံ မမ။>
    text <၄၄>
      text <သောဿာမ တဝ ဝစနံ၊ ဘူမိပါလဿ ရာဇိနော။>
      text <ဥဘိန္နံ ဝစနံ သုတွာ၊ ဆိန္ဒိဿာမေတ္ထ သံသယံ။>
    text <၄၅>
      text <သဗ္ဗံ ဒေဝ တယာ ဒိန္နံ၊ ဣမဿ သဗ္ဗဂါဟိကံ။>
      text <န ကိဉ္စိ ဌပယိတွာန၊ ဇီဝိတမ္ပိ ပဝါရယိ။>
    text <၄၆>
      text <ကိစ္ဆပ္ပတ္တောဝ ဟုတွာန၊ ယာစီ ဝရမနုတ္တရံ။>
      text <ဣမံ သုဒုက္ခိတံ ဉတွာ၊ အဒာသိံ သဗ္ဗဂါဟိကံ။>
    text <၄၇>
      text <ပရာဇယော တုဝံ ဒေဝ၊ အဿ ဒေယျော တထာဂတော။>
      text <ဥဘိန္နံ သံသယော ဆိန္နော၊ ယထာသဏ္ဌမှိ တိဋ္ဌထ။>
    text <၄၈>
      text <ရာဇာ တတ္ထေဝ ဌတွာန၊ အက္ခဒဿေတဒဗြဝိ။>
      text <သမ္မာ မယှမ္ပိ ဒေယျာထ၊ ပုန ဗုဒ္ဓံ လဘာမဟံ။>
    text <၄၉>
      text <ပူရေတွာ တဝ သင်္ကပ္ပံ၊ ဘောဇယိတွာ တထာဂတံ။>
      text <ပုန ဒေယျာသိ သမ္ဗုဒ္ဓံ၊ အာနန္ဒဿ ယသဿိနော။>
    stand <နိမန္တနကထာ>
    text <၅၀>
      text <အက္ခဒဿေဘိဝါဒေတွာ၊ အာနန္ဒဉ္စာပိ ခတ္တိယံ။>
      text <တုဋ္ဌော ပမုဒိတော ဟုတွာ၊ သမ္ဗုဒ္ဓမုပသင်္ကမိံ။>
    text <၅၁>
      text <ဥပသင်္ကမ္မ သမ္ဗုဒ္ဓံ၊ ဩဃတိဏ္ဏမနာသဝံ။>
      text <သိရသာ အဘိဝါဒေတွာ၊ ဣဒံ ဝစနမဗြဝိံ။>
    text <၅၂>
      text <ဝသီသတသဟဿေဟိ၊ အဓိဝါသေဟိ စက္ခုမ။>
      text <ဟာသယန္တော မမ စိတ္တံ၊ နိဝေသနမုပေဟိ မေ။>
    text <၅၃>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <မမ သင်္ကပ္ပမညာယ၊ အဓိဝါသေသိ စက္ခုမာ။>
    text <၅၄>
      text <အဓိဝါသနမညာယ၊ အဘိဝါဒိယ သတ္ထုနော။>
      text <ဟဋ္ဌော ဥဒဂ္ဂစိတ္တောဟံ၊ နိဝေသနမုပါဂမိံ။>
    stand <ဒာနပဋိယာဒနံ>
    text <၅၅>
      text <မိတ္တာမစ္စေ သမာနေတွာ၊ ဣဒံ ဝစနမဗြဝိံ။>
      text <သုဒုလ္လဘော မယာ လဒ္ဓေါ၊ မဏိ ဇောတိရသော ယထာ။>
    text <၅၆>
      text <ကေန တံ ပူဇယိဿာမ၊ အပ္ပမေယျော အနူပမော။>
      text <အတုလော အသမော ဓီရော၊ ဇိနော အပ္ပဋိပုဂ္ဂလော။>
    text <၅၇>
      text <တထာသမသမော စေဝ၊ အဒုတိယော နရာသဘော။>
      text <ဒုက္ကရံ အဓိကာရဉှိ၊ ဗုဒ္ဓါနုစ္ဆဝိကံ မယာ။>
    text <၅၈>
      text <နာနာပုပ္ဖေ သမာနေတွာ၊ ကရောမ ပုပ္ဖမဏ္ဍပံ။>
      text <ဗုဒ္ဓါနုစ္ဆဝိကံ ဧတံ၊ သဗ္ဗပူဇာ ဘဝိဿတိ။>
    text <၅၉>
      text <ဥပ္ပလံ ပဒုမံ ဝါပိ၊ ဝဿိကံ အဓိမုတ္တကံ။>
      text <စမ္ပကံ နာဂပုပ္ဖဉ္စ၊ မဏ္ဍပံ ကာရယိံ အဟံ။>
    text <၆၀>
      text <သတာသနသဟဿာနိ၊ ဆတ္တစ္ဆာယာယ ပညပိံ။>
      text <ပစ္ဆိမံ အာသနံ မယှံ၊ အဓိကံ သတမဂ္ဃတိ။>
    text <၆၁>
      text <သတာသနသဟဿာနိ၊ ဆတ္တစ္ဆာယာယ ပညပိံ။>
      text <ပဋိယာဒေတွာ အန္နပါနံ၊ ကာလံ အာရောစယိံ အဟံ။>
    text <၆၂>
      text <အာရောစိတမှိ ကာလမှိ၊ ပဒုမုတ္တရော မဟာမုနိ။>
      text <ဝသီသတသဟဿေဟိ၊ နိဝေသနမုပေသိ မေ။>
    text <၆၃>
      text <ဓာရေန္တံ ဥပရိစ္ဆတ္တံ၊ သုဖုလ္လပုပ္ဖမဏ္ဍပေ။>
      text <ဝသီသတသဟဿေဟိ၊ နိသီဒိ ပုရိသုတ္တမော။>
    text <၆၄>
      text <ဆတ္တသတသဟဿာနိ၊ သတသဟဿမာသနံ။>
      text <ကပ္ပိယံ အနဝဇ္ဇဉ္စ၊ ပဋိဂဏှာဟိ စက္ခုမ။>
    text <၆၅>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <မမံ တာရေတုကာမော သော၊ သမ္ပဋိစ္ဆိ မဟာမုနိ။>
    stand <ဒာနကထာ>
    text <၆၆>
      text <ဘိက္ခုနော ဧကမေကဿ၊ ပစ္စေကံ ပတ္တမဒာသဟံ။>
      text <ဇဟိံသု သုမ္ဘကံ ပတ္တံ၊ လောဟပတ္တံ အဓာရယုံ။>
    text <၆၇>
      text <သတ္တရတ္တိန္ဒိဝံ ဗုဒ္ဓေါ၊ နိသီဒိ ပုပ္ဖမဏ္ဍပေ။>
      text <ဗောဓယန္တော ဗဟူ သတ္တေ၊ ဓမ္မစက္ကံ ပဝတ္တယိ။>
    text <၆၈>
      text <ဓမ္မစက္ကံ ပဝတ္တေန္တော၊ ဟေဋ္ဌတော ပုပ္ဖမဏ္ဍပေ။>
      text <စုလ္လာသီတိသဟဿာနံ၊ ဓမ္မာဘိသမယော အဟု။>
    text <၆၉>
      text <သတ္တမေ ဒိဝသေ ပတ္တေ၊ ပဒုမုတ္တရော မဟာမုနိ။>
      text <ဆတ္တစ္ဆာယာယမာသီနော၊ ဣမာ ဂါထာ အဘာသထ။>
    stand <ဗျာကရဏံ>
    text <၇၀>
      text <အနူနကံ ဒာနဝရံ၊ ယော မေ ပါဒာသိ မာဏဝေါ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၇၁>
      text <ဟတ္ထီ အဿာ ရထာ ပတ္တီ၊ သေနာ စ စတုရင်္ဂိနီ။>
      text <ပရိဝါရေဿန္တိမံ နိစ္စံ၊ သဗ္ဗဒာနဿိဒံ ဖလံ။>
    text <၇၂>
      text <ဟတ္ထိယာနံ အဿယာနံ၊ သိဝိကာ သန္ဒမာနိကာ။>
      text <ဥပဋ္ဌိဿန္တိမံ နိစ္စံ၊ သဗ္ဗဒာနဿိဒံ ဖလံ။>
    text <၇၃>
      text <သဋ္ဌိ ရထသဟဿာနိ၊ သဗ္ဗာလင်္ကာရဘူသိတာ။>
      text <ပရိဝါရေဿန္တိမံ နိစ္စံ၊ သဗ္ဗဒာနဿိဒံ ဖလံ။>
    text <၇၄>
      text <သဋ္ဌိ တူရိယသဟဿာနိ၊ ဘေရိယော သမလင်္ကတာ။>
      text <ဝဇ္ဇယိဿန္တိမံ နိစ္စံ၊ သဗ္ဗဒာနဿိဒံ ဖလံ။>
    text <၇၅>
      text <ဆဠာသီတိသဟဿာနိ၊ နာရိယော သမလင်္ကတာ။>
      text <ဝိစိတ္တဝတ္ထာဘရဏာ၊ အာမုက္ကမဏိကုဏ္ဍလာ။>
    text <၇၆>
      text <အဠာရပမှာ ဟသုလာ၊ သုသညာ တနုမဇ္ဈိမာ။>
      text <ပရိဝါရေဿန္တိမံ နိစ္စံ၊ သဗ္ဗဒာနဿိဒံ ဖလံ။>
    text <၇၇>
      text <တိံသကပ္ပသဟဿာနိ၊ ဒေဝလောကေ ရမိဿတိ။>
      text <သဟဿက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။>
    text <၇၈>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
    text <၇၉>
      text <ဒေဝလောကေ ဝသန္တဿ၊ ပုညကမ္မသမင်္ဂိနော။>
      text <ဒေဝလောကပရိယန္တံ၊ ရတနဆတ္တံ ဓရိဿတိ။>
    text <၈၀>
      text <ဣစ္ဆိဿတိ ယဒာ ဆာယံ၊ ဆဒနံ ဒုဿပုပ္ဖဇံ။>
      text <ဣမဿ စိတ္တမညာယ၊ နိဗဒ္ဓံ ဆာဒယိဿတိ။>
    text <၈၁>
      text <ဒေဝလောကာ စဝိတွာန၊ သုက္ကမူလေန စောဒိတော။>
      text <ပုညကမ္မေန သံယုတ္တော၊ ဗြဟ္မဗန္ဓု ဘဝိဿတိ။>
    text <၈၂>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၈၃>
      text <သဗ္ဗမေတံ အဘိညာယ၊ ဂေါတမော သကျပုင်္ဂဝေါ။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေဿတိ။>
    text <၈၄>
      text <ပိလိန္ဒဝစ္ဆနာမေန၊ ဟေဿတိ သတ္ထုသာဝကော။>
      text <ဒေဝါနံ အသုရာနဉ္စ၊ ဂန္ဓဗ္ဗာနဉ္စ သက္ကတော။>
    text <၈၅>
      text <ဘိက္ခူနံ ဘိက္ခုနီနဉ္စ၊ ဂိဟီနဉ္စ တထေဝ သော။>
      text <ပိယော ဟုတွာန သဗ္ဗေသံ၊ ဝိဟရိဿတိနာသဝေါ။>
    stand <ဒာနာနိသံသကထာ>
    text <၈၆>
      text <သတသဟဿေ ကတံ ကမ္မံ၊ ဖလံ ဒဿေသိ မေ ဣဓ။>
      text <သုမုတ္တော သရဝေဂေါဝ၊ ကိလေသေ ဈာပယီ မမ။>
    text <၈၇>
      text <အဟော မေ သုကတံ ကမ္မံ၊ ပုညက္ခေတ္တေ အနုတ္တရေ။>
      text <ယတ္ထ ကာရံ ကရိတွာန၊ ပတ္တောမှိ အစလံ ပဒံ။>
    text <၈၈>
      text <အနူနကံ ဒာနဝရံ၊ အဒာသိ ယော ဟိ မာဏဝေါ။>
      text <အာဒိပုဗ္ဗင်္ဂမော အာသိ၊ တဿ ဒာနဿိဒံ ဖလံ။>
    stand <၁။ ဆတ္တာနိသံသော>
    text <၈၉>
      text <ဆတ္တေ စ သုဂတေ ဒတွာ၊ သင်္ဃေ ဂဏဝရုတ္တမေ။>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၉၀>
      text <သီတံ ဥဏှံ န ဇာနာမိ၊ ရဇောဇလ္လံ န လိမ္ပတိ။>
      text <အနုပဒ္ဒဝေါ အနီတိ စ၊ ဟောမိ အပစိတော သဒာ။>
    text <၉၁>
      text <သုခုမစ္ဆဝိကော ဟောမိ၊ ဝိသဒံ ဟောတိ မာနသံ။>
      text <ဆတ္တသတသဟဿာနိ၊ ဘဝေ သံသရတော မမ။>
    text <၉၂>
      text <သဗ္ဗာလင်္ကာရယုတ္တာနိ၊ တဿ ကမ္မဿ ဝါဟသာ။>
      text <ဣမံ ဇာတိံ ဌပေတွာန၊ မတ္ထကေ ဓာရယန္တိ မေ။>
    text <၉၃>
      text <ကသ္မာ ဣမာယ ဇာတိယာ၊ နတ္ထိ မေ ဆတ္တဓာရဏာ။>
      text <မမ သဗ္ဗံ ကတံ ကမ္မံ၊ ဝိမုတ္တိဆတ္တပတ္တိယာ။>
    stand <၂။ ဒုဿာနိသံသော>
    text <၉၄>
      text <ဒုဿာနိ သုဂတေ ဒတွာ၊ သင်္ဃေ ဂဏဝရုတ္တမေ။>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၉၅>
      text <သုဝဏ္ဏဝဏ္ဏော ဝိရဇော၊ သပ္ပဘာသော ပတာပဝါ။>
      text <သိနိဒ္ဓံ ဟောတိ မေ ဂတ္တံ၊ ဘဝေ သံသရတော မမ။>
    text <၉၆>
      text <ဒုဿသတသဟဿာနိ၊ သေတာ ပီတာ စ လောဟိတာ။>
      text <ဓာရေန္တိ မတ္ထကေ မယှံ၊ ဒုဿဒာနဿိဒံ ဖလံ။>
    text <၉၇>
      text <ကောသေယျကမ္ဗလိယာနိ၊ ခေါမကပ္ပါသိကာနိ စ။>
      text <သဗ္ဗတ္ထ ပဋိလဘာမိ၊ တေသံ နိဿန္ဒတော အဟံ။>
    stand <၃။ ပတ္တာနိသံသော>
    text <၉၈>
      text <ပတ္တေ သုဂတေ ဒတွာန၊ သင်္ဃေ ဂဏဝရုတ္တမေ။>
      text <ဒသာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၉၉>
      text <သုဝဏ္ဏထာလေ မဏိထာလေ၊ ရဇတေပိ စ ထာလကေ။>
      text <လောဟိတင်္ဂမယေ ထာလေ၊ ပရိဘုဉ္ဇာမိ သဗ္ဗဒာ။>
    text <၁၀၀>
      text <အနုပဒ္ဒဝေါ အနီတိ စ၊ ဟောမိ အပစိတော သဒာ။>
      text <လာဘီ အန္နဿ ပါနဿ၊ ဝတ္ထဿ သယနဿ စ။>
    text <၁၀၁>
      text <န ဝိနဿန္တိ မေ ဘောဂါ၊ ဌိတစိတ္တော ဘဝါမဟံ။>
      text <ဓမ္မကာမော သဒာ ဟောမိ၊ အပ္ပက္လေသော အနာသဝေါ။>
    text <၁၀၂>
      text <ဒေဝလောကေ မနုဿေ ဝါ၊ အနုဗန္ဓာ ဣမေ ဂုဏာ။>
      text <ဆာယာ ယထာပိ ရုက္ခဿ၊ သဗ္ဗတ္ထ န ဇဟန္တိ မံ။>
    stand <၄။ ဝါသိအာနိသံသော>
    text <၁၀၃>
      text <စိတ္တဗန္ဓနသမ္ဗဒ္ဓါ၊ သုကတာ ဝါသိယော ဗဟူ။>
      text <ဒတွာန ဗုဒ္ဓသေဋ္ဌဿ၊ သင်္ဃဿ စ တထေဝဟံ။>
    text <၁၀၄>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
      text <သူရော ဟောမဝိသာရီ စ၊ ဝေသာရဇ္ဇေသု ပါရမီ။>
    text <၁၀၅>
      text <ဓိတိဝီရိယဝါ ဟောမိ၊ ပဂ္ဂဟီတမနော သဒာ။>
      text <ကိလေသစ္ဆေဒနံ ဉာဏံ၊ သုခုမံ အတုလံ သုစိံ။>
      text <သဗ္ဗတ္ထ ပဋိလဘာမိ၊ တဿ နိဿန္ဒတော အဟံ။>
    stand <၅။ သတ္ထကာနိသံသော>
    text <၁၀၆>
      text <အကက္ကသေ အဖရုသေ၊ သုဓောတေ သတ္ထကေ ဗဟူ။>
      text <ပသန္နစိတ္တော ဒတွာန၊ ဗုဒ္ဓေ သင်္ဃေ တထေဝ စ။>
    text <၁၀၇>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
      text <ကလျာဏမိတ္တံ ဝီရိယံ၊ ခန္တိဉ္စ မေတ္တသတ္ထကံ။>
    text <၁၀၈>
      text <တဏှာသလ္လဿ ဆိန္နတ္တာ၊ ပညာသတ္ထံ အနုတ္တရံ။>
      text <ဝဇိရေန သမံ ဉာဏံ၊ တေသံ နိဿန္ဒတော လဘေ။>
    stand <၆။ သူစိအာနိသံသော>
    text <၁၀၉>
      text <သူစိယော သုဂတေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၁၀>
      text <န သံသယော ကင်္ခစ္ဆေဒော၊ အဘိရူပေါ စ ဘောဂဝါ။>
      text <တိက္ခပညော သဒာ ဟောမိ၊ သံသရန္တော ဘဝါဘဝေ။>
    text <၁၁၁>
      text <ဂမ္ဘီရံ နိပုဏံ ဌာနံ၊ အတ္ထံ ဉာဏေန ပဿယိံ။>
      text <ဝဇိရဂ္ဂသမံ ဉာဏံ၊ ဟောတိ မေ တမဃာတနံ။>
    stand <၇။ နခစ္ဆေဒနာနိသံသော>
    text <၁၁၂>
      text <နခစ္ဆေဒနေ သုဂတေ၊ ဒတွာ သင်္ဃေ ဂဏုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၁၃>
      text <ဒာသိဒာသေ ဂဝဿေ စ၊ ဘတကေ နာဋကေ ဗဟူ။>
      text <နှာပိတေ ဘတ္တကေ သူဒေ၊ သဗ္ဗတ္ထေဝ လဘာမဟံ။>
    stand <၈။ ဝိဓူပနတာလဝဏ္ဋာနိသံသော>
    text <၁၁၄>
      text <ဝိဓူပနေ သုဂတေ ဒတွာ၊ တာလဝဏ္ဋေ စ သောဘဏေ။>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၁၅>
      text <သီတံ ဥဏှံ န ဇာနာမိ၊ ပရိဠာဟော န ဝိဇ္ဇတိ။>
      text <ဒရထံ နာဘိဇာနာမိ၊ စိတ္တသန္တာပနံ မမ။>
    text <၁၁၆>
      text <ရာဂဂ္ဂိ ဒောသမောဟဂ္ဂိ၊ မာနဂ္ဂိ ဒိဋ္ဌိအဂ္ဂိ စ။>
      text <သဗ္ဗဂ္ဂီ နိဗ္ဗုတာ မယှံ၊ တဿ နိဿန္ဒတော မမ။>
    stand <၉။ မောရဟတ္ထ-စာမရံ>
    text <၁၁၇>
      text <မောရဟတ္ထေ စာမရိယော၊ ဒတွာ သင်္ဃေ ဂဏုတ္တမေ။>
      text <ဥပသန္တကိလေသောဟံ၊ ဝိဟရာမိ အနင်္ဂဏော။>
    stand <၁၀။ ပရိဿာဝန-ဓမ္မကရံ>
    text <၁၁၈>
      text <ပရိဿာဝနေ သုဂတေ၊ ဒတွာ ဓမ္မကရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၁၉>
      text <သဗ္ဗေသံ သမတိက္ကမ္မ၊ ဒိဗ္ဗံ အာယုံ လဘာမဟံ။>
      text <အပ္ပသယှော သဒာ ဟောမိ၊ စောရပစ္စတ္ထိကေဟိ ဝါ။>
    text <၁၂၀>
      text <သတ္ထေန ဝါ ဝိသေန ဝါ၊ ဝိဟေသမ္ပိ န ကုဗ္ဗတေ။>
      text <အန္တရာမရဏံ နတ္ထိ၊ တေသံ နိဿန္ဒတော မမ။>
    stand <၁၁။ တေလဓာရာနိသံသော>
    text <၁၂၁>
      text <တေလဓာရေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၂၂>
      text <သုစာရုရူပေါ သုဘဒ္ဒော၊ သုသမုဂ္ဂတမာနသော။>
      text <အဝိက္ခိတ္တမနော ဟောမိ၊ သဗ္ဗာရက္ခေဟိ ရက္ခိတော။>
    stand <၁၂။ သူစိဃရာနိသံသော>
    text <၁၂၃>
      text <သူစိဃရေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၂၄>
      text <စေတောသုခံ ကာယသုခံ၊ ဣရိယာပထဇံ သုခံ။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၁၃။ အံသဗဒ္ဓါနိသံသော>
    text <၁၂၅>
      text <အံသဗဒ္ဓေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၂၆>
      text <သဒ္ဓမ္မေ ဂါဓံ ဝိန္ဒာမိ၊ သရာမိ ဒုတိယံ ဘဝံ။>
      text <သဗ္ဗတ္ထ သုစ္ဆဝီ ဟောမိ၊ တဿ နိဿန္ဒတော အဟံ။>
    stand <၁၄။ ကာယဗန္ဓနာနိသံသော>
    text <၁၂၇>
      text <ကာယဗန္ဓေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <ဆာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၂၈>
      text <သမာဓီသု န ကမ္ပါမိ၊ ဝသီ ဟောမိ သမာဓိသု။>
      text <အဘေဇ္ဇပရိသော ဟောမိ၊ အာဒေယျဝစနော သဒာ။>
    text <၁၂၉>
      text <ဥပဋ္ဌိတသတိ ဟောမိ၊ တာသော မယှံ န ဝိဇ္ဇတိ။>
      text <ဒေဝလောကေ မနုဿေ ဝါ၊ အနုဗန္ဓာ ဣမေ ဂုဏာ။>
    stand <၁၅။ အာဓာရကာနိသံသော>
    text <၁၃၀>
      text <အာဓာရကေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စဝဏ္ဏေဟိ ဒာယာဒော၊ အစလော ဟောမိ ကေနစိ။>
    text <၁၃၁>
      text <ယေ ကေစိ မေ သုတာ ဓမ္မာ၊ သတိဉာဏပ္ပဗောဓနာ။>
      text <ဓတာ မေ န ဝိနဿန္တိ၊ ဘဝန္တိ သုဝိနိစ္ဆိတာ။>
    stand <၁၆။ ဘာဇနာနိသံသော>
    text <၁၃၂>
      text <ဘာဇနေ ပရိဘောဂေ စ၊ ဒတွာ ဗုဒ္ဓေ ဂဏုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၃၃>
      text <သောဏ္ဏမယေ မဏိမယေ၊ အထောပိ ဖလိကာမယေ။>
      text <လောဟိတင်္ဂမယေ စေဝ၊ လဘာမိ ဘာဇနေ အဟံ။>
    text <၁၃၄>
      text <ဘရိယာ ဒာသဒာသီ စ၊ ဟတ္ထိဿရထပတ္တိကေ။>
      text <ဣတ္ထီ ပတိဗ္ဗတာ စေဝ၊ ပရိဘောဂါနိ သဗ္ဗဒာ။>
    text <၁၃၅>
      text <ဝိဇ္ဇာ မန္တပဒေ စေဝ၊ ဝိဝိဓေ အာဂမေ ဗဟူ။>
      text <သဗ္ဗံ သိပ္ပံ နိသာမေမိ၊ ပရိဘောဂါနိ သဗ္ဗဒာ။>
    stand <၁၇။ ထာလကာနိသံသော>
    text <၁၃၆>
      text <ထာလကေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၃၇>
      text <သောဏ္ဏမယေ မဏိမယေ၊ အထောပိ ဖလိကာမယေ။>
      text <လောဟိတင်္ဂမယေ စေဝ၊ လဘာမိ ထာလကေ အဟံ။>
    text <၁၃၈>
      text <အသတ္ထကေ ဖလမယေ၊ အထော ပေါက္ခရပတ္တကေ။>
      text <မဓုပါနကသင်္ခေ စ၊ လဘာမိ ထာလကေ အဟံ။>
    text <၁၃၉>
      text <ဝတ္တေ ဂုဏေ ပဋိပတ္တိ၊ အာစာရကိရိယာသု စ။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၁၈။ ဘေသဇ္ဇာနိသံသော>
    text <၁၄၀>
      text <ဘေသဇ္ဇံ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ဒသာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၄၁>
      text <အာယုဝါ ဗလဝါ ဓီရော၊ ဝဏ္ဏဝါ ယသဝါ သုခီ။>
      text <အနုပဒ္ဒဝေါ အနီတိ စ၊ ဟောမိ အပစိတော သဒာ။>
      text <န မေ ပိယဝိယောဂတ္ထိ၊ တဿ နိဿန္ဒတော မမ။>
    stand <၁၉။ ဥပါဟနာနိသံသော>
    text <၁၄၂>
      text <ဥပါဟနေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၄၃>
      text <ဟတ္ထိယာနံ အဿယာနံ၊ သိဝိကာ သန္ဒမာနိကာ။>
      text <သဋ္ဌိသတသဟဿာနိ၊ ပရိဝါရေန္တိ မံ သဒာ။>
    text <၁၄၄>
      text <မဏိမယာ တမ္ဗမယာ၊ သောဏ္ဏရဇတပါဒုကာ။>
      text <နိဗ္ဗတ္တန္တိ ပဒုဒ္ဓါရေ၊ ဘဝေ သံသရတော မမ။>
    text <၁၄၅>
      text <နိယာမံ သတိ ဓာဝန္တိ၊ အာဂုအာစာရသောဓနံ။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၂၀။ ပါဒုကာနိသံသော>
    text <၁၄၆>
      text <ပါဒုကေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ဣဒ္ဓိပါဒုကမာရုယှ၊ ဝိဟရာမိ ယဒိစ္ဆကံ။>
    stand <၂၁။ ဥဒကပုဉ္ဆနာနိသံသော>
    text <၁၄၇>
      text <ဥဒကပုစ္ဆနစောဠေ၊ ဒတွာ ဗုဒ္ဓေ ဂဏုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၄၈>
      text <သုဝဏ္ဏဝဏ္ဏော ဝိရဇော၊ သပ္ပဘာသော ပတာပဝါ။>
      text <သိနိဒ္ဓံ ဟောတိ မေ ဂတ္တံ၊ ရဇောဇလ္လံ န လိမ္ပတိ။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၂၂။ ကတ္တရဒဏ္ဍာနိသံသော>
    text <၁၄၉>
      text <ကတ္တရဒဏ္ဍေ သုဂတေ၊ ဒတွာ သင်္ဃေ ဂဏုတ္တမေ။>
      text <ဆာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၅၀>
      text <ပုတ္တာ မယှံ ဗဟူ ဟောန္တိ၊ တာသော မယှံ န ဝိဇ္ဇတိ။>
      text <အပ္ပသယှော သဒာ ဟောမိ၊ သဗ္ဗာရက္ခေဟိ ရက္ခိတော။>
      text <ခလိတမ္ပိ န ဇာနာမိ၊ အဘန္တံ မာနသံ မမ။>
    stand <၂၃။ ဩသဓဉ္ဇနာနိသံသော>
    text <၁၅၁>
      text <ဩသဓံ အဉ္ဇနံ ဒတွာ၊ ဗုဒ္ဓေ သင်္ဃေ ဂဏုတ္တမေ။>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၅၂>
      text <ဝိသာလနယနော ဟောမိ၊ သေတပီတော စ လောဟိတော။>
      text <အနာဝိလပသန္နက္ခေါ၊ သဗ္ဗရောဂဝိဝဇ္ဇိတော။>
    text <၁၅၃>
      text <လဘာမိ ဒိဗ္ဗနယနံ၊ ပညာစက္ခုံ အနုတ္တရံ။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၂၄။ ကုဉ္စိကာနိသံသော>
    text <၁၅၄>
      text <ကုဉ္စိကေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ဓမ္မဒွာရဝိဝရဏံ၊ လဘာမိ ဉာဏကုဉ္စိကံ။>
    stand <၂၅။ ကုဉ္စိကာဃရာနိသံသော>
    text <၁၅၅>
      text <ကုဉ္စိကာနံ ဃရေ ဒတွာ၊ ဗုဒ္ဓေ သင်္ဃေ ဂဏုတ္တမေ။>
      text <ဒွာနိသံသေ အနုဘောမိ၊ ကမ္မာနုစ္ဆဝိကေ မမ။>
      text <အပ္ပကောဓော အနာယာသော၊ သံသရန္တော ဘဝေ အဟံ။>
    stand <၂၆။ အာယောဂါနိသံသော>
    text <၁၅၆>
      text <အာယောဂေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၅၇>
      text <သမာဓီသု န ကမ္ပါမိ၊ ဝသီ ဟောမိ သမာဓိသု။>
      text <အဘေဇ္ဇပရိသော ဟောမိ၊ အာဒေယျဝစနော သဒာ။>
      text <ဇာယတိ ဘောဂသမ္ပတ္တိ၊ ဘဝေ သံသရတော မမ။>
    stand <၂၇။ ဓူမနေတ္တာနိသံသော>
    text <၁၅၈>
      text <ဓူမနေတ္တေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၅၉>
      text <သတိ မေ ဥဇုကာ ဟောတိ၊ သုသမ္ဗန္ဓာ စ နှာရဝေါ။>
      text <လဘာမိ ဒိဗ္ဗနယနံ၊ တဿ နိဿန္ဒတော အဟံ။>
    stand <၂၈။ ဒီပဓာရာနိသံသော>
    text <၁၆၀>
      text <ဒီပဓာရေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <တီဏာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၆၁>
      text <ဇာတိမာ အင်္ဂသမ္ပန္နော၊ ပညဝါ ဗုဒ္ဓသမ္မတော။>
      text <ဣမေ ဂုဏေ ပဋိလဘေ၊ တဿ နိဿန္ဒတော အဟံ။>
    stand <၂၉။ တုမ္ဗက-ကရဏ္ဍော>
    text <၁၆၂>
      text <တုမ္ဗကေ စ ကရဏ္ဍေ စ၊ ဒတွာ ဗုဒ္ဓေ ဂဏုတ္တမေ။>
      text <ဒသာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၆၃>
      text <သုဂုတ္တော သုခသမင်္ဂီ၊ မဟာယသော တထာဂတိ။>
      text <ဝိပတ္တိဝိဂတော သုခုမာလော၊ သဗ္ဗီတိပရိဝဇ္ဇိတော။>
    text <၁၆၄>
      text <ဝိပုလေ စ ဂုဏေ လာဘီ၊ သမာဝ စလနာ မမ။>
      text <သုဝိဝဇ္ဇိတဥဗ္ဗေဂေါ၊ တုမ္ဗကေ စ ကရဏ္ဍကေ။>
    text <၁၆၅>
      text <လဘာမိ စတုရော ဝဏ္ဏေ၊ ဟတ္ထိဿရတနာနိ စ။>
      text <တာနိ မေ န ဝိနဿန္တိ၊ တုမ္ဗဒာနေ ဣဒံ ဖလံ။>
    stand <၃၀။ မလဟရဏာနိသံသော>
    text <၁၆၆>
      text <မလဟရဏိယော ဒတွာ၊ ဗုဒ္ဓေ သင်္ဃေ ဂဏုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၆၇>
      text <သဗ္ဗလက္ခဏသမ္ပန္နော၊ အာယုပညာသမာဟိတော။>
      text <သဗ္ဗာယာသဝိနိမုတ္တော၊ ကာယော မေ ဟောတိ သဗ္ဗဒာ။>
    stand <၃၁။ ပိပ္ဖလာနိသံသော>
    text <၁၆၈>
      text <တဏုဓာရေ သုနိသိတေ၊ သင်္ဃေ ဒတွာန ပိပ္ဖလေ။>
      text <ကိလေသကန္တနံ ဉာဏံ၊ လဘာမိ အတုလံ သုစိံ။>
    stand <၃၂။ ဘဏ္ဍာသာနိသံသော>
    text <၁၆၉>
      text <သဏ္ဍာသေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ကိလေသဘဉ္ဇနံ ဉာဏံ၊ လဘာမိ အတုလံ သုစိံ။>
    stand <၃၃။ နတ္ထုကာနိသံသော>
    text <၁၇၀>
      text <နတ္ထုကေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <အဋ္ဌာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၇၁>
      text <သဒ္ဓံ သီလံ ဟိရိဉ္စာပိ၊ အထ ဩတ္တပ္ပိယံ ဂုဏံ။>
      text <သုတံ စာဂဉ္စ ခန္တိဉ္စ၊ ပညံ မေ အဋ္ဌမံ ဂုဏံ။>
    stand <၃၄။ ပီဌကာနိသံသော>
    text <၁၇၂>
      text <ပီဌကေ သုဂတေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၇၃>
      text <ဥစ္စေ ကုလေ ပဇာယာမိ၊ မဟာဘောဂေါ ဘဝါမဟံ။>
      text <သဗ္ဗေ မံ အပစာယန္တိ၊ ကိတ္တိ အဗ္ဘုဂ္ဂတာ မမ။>
    text <၁၇၄>
      text <ကပ္ပသတသဟဿာနိ၊ ပလ္လင်္ကာ စတုရဿကာ။>
      text <ပရိဝါရေန္တိ မံ နိစ္စံ၊ သံဝိဘာဂရတော အဟံ။>
    stand <၃၅။ ဘိသိအာနိသံသော>
    text <၁၇၅>
      text <ဘိသိယော သုဂတေ ဒတွာ၊ သင်္ဃေ ဂဏဝရုတ္တမေ။>
      text <ဆာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၇၆>
      text <သမသုဂတ္တောပစိတော၊ မုဒုကော စာရုဒဿနော။>
      text <လဘာမိ ဉာဏပရိဝါရံ၊ ဘိသိဒာနဿိဒံ ဖလံ။>
    text <၁၇၇>
      text <တူလိကာ ဝိကတိကာယော၊ ကဋ္ဋိဿာ စိတ္တကာ ဗဟူ။>
      text <ဝရပေါတ္ထကေ ကမ္ဗလေ စ၊ လဘာမိ ဝိဝိဓေ အဟံ။>
    text <၁၇၈>
      text <ပါဝါရိကေ စ မုဒုကေ၊ မုဒုကာဇိနဝေဏိယော။>
      text <လဘာမိ ဝိဝိဓတ္ထာရေ၊ ဘိသိဒာနဿိဒံ ဖလံ။>
    text <၁၇၉>
      text <ယတော သရာမိ အတ္တာနံ၊ ယတော ပတ္တောသ္မိ ဝိညုတံ။>
      text <အတုစ္ဆော ဈာနမဉ္စောမှိ၊ ဘိသိဒာနဿိဒံ ဖလံ။>
    stand <၃၆။ ဗိဗ္ဗောဟနာနိသံသော>
    text <၁၈၀>
      text <ဗိဗ္ဗောဟနေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <ဆာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၈၁>
      text <ဥဏ္ဏိကေ ပဒုမကေ စ၊ အထော လောဟိတစန္ဒနေ။>
      text <ဗိဗ္ဗောဟနေ ဥပါဓေမိ၊ ဥတ္တမင်္ဂံ သဒာ မမ။>
    text <၁၈၂>
      text <အဋ္ဌင်္ဂိကေ မဂ္ဂဝရေ၊ သာမညေ စတုရော ဖလေ။>
      text <တေသု ဉာဏံ ဥပ္ပါဒေတွာ၊ ဝိဟရေ နိစ္စကာလိကံ။>
    text <၁၈၃>
      text <ဒာနေ ဒမေ သံယမေ စ၊ အပ္ပမညာသု ရူပိသု။>
      text <တေသု ဉာဏံ ဥပ္ပါဒေတွာ၊ ဝိဟရေ သဗ္ဗကာလိကံ။>
    text <၁၈၄>
      text <ဝတ္တေ ဂုဏေ ပဋိပတ္တိ၊ အာစာရကိရိယာသု စ။>
      text <တေသု ဉာဏံ ဥပ္ပါဒေတွာ၊ ဝိဟရေ သဗ္ဗဒာ အဟံ။>
    text <၁၈၅>
      text <စင်္ကမေ ဝါ ပဓာနေ ဝါ၊ ဝီရိယေ ဗောဓိပက္ခိယေ။>
      text <တေသု ဉာဏံ ဥပ္ပါဒေတွာ၊ ဝိဟရာမိ ယဒိစ္ဆကံ။>
    text <၁၈၆>
      text <သီလံ သမာဓိ ပညာ စ၊ ဝိမုတ္တိ စ အနုတ္တရာ။>
      text <တေသု ဉာဏံ ဥပ္ပါဒေတွာ၊ ဝိဟရာမိ သုခံ အဟံ။>
    stand <၃၇။ ဖလပီဌာနိသံသော>
    text <၁၈၇>
      text <ဖလပီဌေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <ဒွာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၈၈>
      text <သောဏ္ဏမယေ မဏိမယေ၊ ဒန္တသာရမယေ ဗဟူ။>
      text <ပလ္လင်္ကသေဋ္ဌေ ဝိန္ဒာမိ၊ ဖလပီဌဿိဒံ ဖလံ။>
    stand <၃၈။ ပါဒပီဌာနိသံသော>
    text <၁၈၉>
      text <ပါဒပီဌေ ဇိနေ ဒတွာ၊ သင်္ဃေ ဂဏဝရုတ္တမေ။>
      text <ဒွာနိသံသေ အနုဘောမိ၊ ကမ္မာနုစ္ဆဝိကေ မမ။>
      text <လဘာမိ ဗဟုကေ ယာနေ၊ ပါဒပီဌဿိဒံ ဖလံ။>
    text <၁၉၀>
      text <ဒာသီ ဒာသာ စ ဘရိယာ၊ ယေ စညေ အနုဇီဝိနော။>
      text <သမ္မာ ပရိစရန္တေ မံ၊ ပါဒပီဌဿိဒံ ဖလံ။>
    stand <၃၉။ တေလဗ္ဘဉ္ဇနာနိသံသော>
    text <၁၉၁>
      text <တေလအဗ္ဘဉ္ဇနေ ဒတွာ၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၉၂>
      text <အဗျာဓိတာ ရူပဝတာ၊ ခိပ္ပံ ဓမ္မနိသန္တိတာ။>
      text <လာဘိတာ အန္နပါနဿ၊ အာယုပဉ္စမကံ မမ။>
    stand <၄၀။ သပ္ပိတေလာနိသံသော>
    text <၁၉၃>
      text <သပ္ပိတေလဉ္စ ဒတွာန၊ သင်္ဃေ ဂဏဝရုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၉၄>
      text <ထာမဝါ ရူပသမ္ပန္နော၊ ပဟဋ္ဌတနုဇော သဒာ။>
      text <အဗျာဓိ ဝိသဒော ဟောမိ၊ သပ္ပိတေလဿိဒံ ဖလံ။>
    stand <၄၁။ မုခသောဓနကာနိသံသော>
    text <၁၉၅>
      text <မုခသောဓနကံ ဒတွာ၊ ဗုဒ္ဓေ သင်္ဃေ ဂဏုတ္တမေ။>
      text <ပဉ္စာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၁၉၆>
      text <ဝိသုဒ္ဓကဏ္ဌော မဓုရဿရော၊ ကာသသာသဝိဝဇ္ဇိတော။>
      text <ဥပ္ပလဂန္ဓော မုခတော၊ ဥပဝါယတိ မေ သဒာ။>
    stand <၄၂။ ဒဓိအာနိသံသော>
    text <၁၉၇>
      text <ဒဓိံ ဒတွာန သမ္ပန္နံ၊ ဗုဒ္ဓေ သင်္ဃေ ဂဏုတ္တမေ။>
      text <ဘုဉ္ဇာမိ အမတံ ဘတ္တံ၊ ဝရံ ကာယဂတာသတိံ။>
    stand <၄၃။ မဓုအာနိသံသော>
    text <၁၉၈>
      text <ဝဏ္ဏဂန္ဓရသောပေတံ၊ မဓုံ ဒတွာ ဇိနေ ဂဏေ။>
      text <အနူပမံ အတုလိယံ၊ ပိဝေ မုတ္တိရသံ အဟံ။>
    stand <၄၄။ရသာနိသံသော>
    text <၁၉၉>
      text <ယထာဘူတံ ရသံ ဒတွာ၊ ဗုဒ္ဓေ သင်္ဃေ ဂဏုတ္တမေ။>
      text <စတုရော ဖလေ အနုဘောမိ၊ ကမ္မာနုစ္ဆဝိကေ မမ။>
    stand <၄၅။ အန္နပါနာနိသံသော>
    text <၂၀၀>
      text <အန္နံ ပါနဉ္စ ဒတွာန၊ ဗုဒ္ဓေ သင်္ဃေ ဂဏုတ္တမေ။>
      text <ဒသာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၂၀၁>
      text <အာယုဝါ ဗလဝါ ဓီရော၊ ဝဏ္ဏဝါ ယသဝါ သုခီ။>
      text <လာဘီ အန္နဿ ပါနဿ၊ သူရော ပညာဏဝါ သဒာ။>
      text <ဣမေ ဂုဏေ ပဋိလဘေ၊ သံသရန္တော ဘဝေ အဟံ။>
    stand <၄၆။ ဓူပါနိသံသော>
    text <၂၀၂>
      text <ဓူပံ ဒတွာန သုဂတေ၊ သင်္ဃေ ဂဏဝရုတ္တမေ။>
      text <ဒသာနိသံသေ အနုဘောမိ၊ ကမ္မာနုစ္ဆဝိကေ မမ။>
    text <၂၀၃>
      text <သုဂန္ဓဒေဟော ယသဝါ၊ သီဃပညော စ ကိတ္တိမာ။>
      text <တိက္ခပညော ဘူရိပညော၊ ဟာသဂမ္ဘီရပညဝါ။>
    text <၂၀၄>
      text <ဝေပုလ္လဇဝနပညော၊ သံသရန္တော ဘဝါဘဝေ။>
      text <တဿေဝ ဝါဟသာ ဒာနိ၊ ပတ္တော သန္တိသုခံ သိဝံ။>
    stand <သာဓာရဏာနိသံသော>
    text <၂၀၅>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။>
    text <၂၀၆>
      text <သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၂၀၇>
      text <ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။>
      text <ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ပိလိန္ဒဝစ္ဆော ထေရော ဣမာ ဂါထာယော အဘာသိတ္ထာတိ။>
    stand <ပိလိန္ဒဝစ္ဆတ္ထေရဿာပဒာနံ ပဌမံ။>
  text <၂။ သေလတ္ထေရအပဒာနံ>
    text <၂၀၈>
      text <နဂရေ ဟံသဝတိယာ၊ ဝီထိသာမီ အဟောသဟံ။>
      text <မမ ဉာတီ သမာနေတွာ၊ ဣဒံ ဝစနမဗြဝိံ။>
    text <၂၀၉>
      text <ဗုဒ္ဓေါ လောကေ သမုပ္ပန္နော၊ ပုညက္ခေတ္တော အနုတ္တရော။>
      text <အာသိ သော သဗ္ဗလောကဿ၊ အာဟုတီနံ ပဋိဂ္ဂဟော။>
    text <၂၁၀>
      text <ခတ္တိယာ နေဂမာ စေဝ၊ မဟာသာလာ စ ဗြာဟ္မဏာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၁>
      text <ဟတ္ထာရောဟာ အနီကဋ္ဌာ၊ ရထိကာ ပတ္တိကာရကာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၂>
      text <ဥဂ္ဂါ စ ရာဇပုတ္တာ စ၊ ဝေသိယာနာ စ ဗြာဟ္မဏာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၃>
      text <အာဠာရိကာ ကပ္ပကာ စ၊ နှာပကာ မာလကာရကာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၄>
      text <ရဇကာ ပေသကာရာ စ၊ စမ္မကာရာ စ နှာပိတာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၅>
      text <ဥသုကာရာ ဘမကာရာ၊ စမ္မကာရာ စ တစ္ဆကာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၆>
      text <ကမ္မာရာ သောဏ္ဏကာရာ စ၊ တိပုလောဟကရာ တထာ။>
      text <ပသန္နစိတ္တာ သုမနာ၊ ပူဂဓမ္မံ အကံသု တေ။>
    text <၂၁၇>
      text <ဘတကာ စေဋကာ စေဝ၊ ဒာသကမ္မကရာ ဗဟူ။>
      text <ယထာသကေန ထာမေန၊ ပူဂဓမ္မံ အကံသု တေ။>
    text <၂၁၈>
      text <ဥဒဟာရာ ကဋ္ဌဟာရာ၊ ကဿကာ တိဏဟာရကာ။>
      text <ယထာသကေန ထာမေန၊ ပူဂဓမ္မံ အကံသု တေ။>
    text <၂၁၉>
      text <ပုပ္ဖိကာ မာလိကာ စေဝ၊ ပဏ္ဏိကာ ဖလဟာရကာ။>
      text <ယထာသကေန ထာမေန၊ ပူဂဓမ္မံ အကံသု တေ။>
    text <၂၂၀>
      text <ဂဏိကာ ကုမ္ဘဒာသီ စ၊ ပူဝိကာ မစ္ဆိကာပိ စ။>
      text <ယထာသကေန ထာမေန၊ ပူဂဓမ္မံ အကံသု တေ။>
    text <၂၂၁>
      text <ဧထ သဗ္ဗေ သမာဂန္တွာ၊ ဂဏံ ဗန္ဓာမ ဧကတော။>
      text <အဓိကာရံ ကရိဿာမ၊ ပုညက္ခေတ္တေ အနုတ္တရေ။>
    text <၂၂၂>
      text <တေ မေ သုတွာန ဝစနံ၊ ဂဏံ ဗန္ဓိံသု တာဝဒေ။>
      text <ဥပဋ္ဌာနသာလံ သုကတံ၊ ဘိက္ခုသင်္ဃဿ ကာရယုံ။>
    text <၂၂၃>
      text <နိဋ္ဌာပေတွာန တံ သာလံ၊ ဥဒဂ္ဂေါ တုဋ္ဌမာနသော။>
      text <ပရေတော တေဟိ သဗ္ဗေဟိ၊ သမ္ဗုဒ္ဓမုပသင်္ကမိံ။>
    text <၂၂၄>
      text <ဥပသင်္ကမ္မ သမ္ဗုဒ္ဓံ၊ လောကနာထံ နရာသဘံ။>
      text <ဝန္ဒိတွာ သတ္ထုနော ပါဒေ၊ ဣဒံ ဝစနမဗြဝိံ။>
    text <၂၂၅>
      text <ဣမေ တီဏိ သတာ ဝီရ၊ ပုရိသာ ဧကတော ဂဏာ။>
      text <ဥပဋ္ဌာနသာလံ သုကတံ၊ နိယျာဒေန္တိ တုဝံ မုနိ။>
    text <၂၂၆>
      text <ဘိက္ခုသင်္ဃဿ ပုရတော၊ သမ္ပဋိစ္ဆတွ စက္ခုမာ။>
      text <တိဏ္ဏံ သတာနံ ပုရတော၊ ဣမာ ဂါထာ အဘာသထ။>
    text <၂၂၇>
      text <တိသတာပိ စ ဇေဋ္ဌော စ၊ အနုဝတ္တိံသု ဧကတော။>
      text <သမ္ပတ္တိဉှိ ကရိတွာန၊ သဗ္ဗေ အနုဘဝိဿထ။>
    text <၂၂၈>
      text <ပစ္ဆိမေ ဘဝေ သမ္ပတ္တေ၊ သီတိဘာဝမနုတ္တရံ။>
      text <အဇရံ အမတံ သန္တံ၊ နိဗ္ဗာနံ ဖဿယိဿထ။>
    text <၂၂၉>
      text <ဧဝံ ဗုဒ္ဓေါ ဝိယာကာသိ၊ သဗ္ဗညူ သမဏုတ္တရော။>
      text <ဗုဒ္ဓဿ ဝစနံ သုတွာ၊ သောမနဿံ ပဝေဒယိံ။>
    text <၂၃၀>
      text <တိံသ ကပ္ပသဟဿာနိ၊ ဒေဝလောကေ ရမိံ အဟံ။>
      text <ဒေဝါဓိပေါ ပဉ္စသတံ၊ ဒေဝရဇ္ဇမကာရယိံ။>
    text <၂၃၁>
      text <သဟဿက္ခတ္တုံ ရာဇာ စ၊ စက္ကဝတ္တီ အဟောသဟံ။>
      text <ဒေဝရဇ္ဇံ ကရောန္တဿ၊ မဟာဒေဝါ အဝန္ဒိသုံ။>
    text <၂၃၂>
      text <ဣဓ မာနုသကေ ရဇ္ဇံ၊ ပရိသာ ဟောန္တိ ဗန္ဓဝါ။>
      text <ပစ္ဆိမေ ဘဝေ သမ္ပတ္တေ၊ ဝါသေဋ္ဌော နာမ ဗြာဟ္မဏော။>
    text <၂၃၃>
      text <အသီတိကောဋိ နိစယော၊ တဿ ပုတ္တော အဟောသဟံ။>
      text <သေလော ဣတိ မမ နာမံ၊ ဆဠင်္ဂေ ပါရမိံ ဂတော။>
    text <၂၃၄>
      text <ဇင်္ဃာဝိဟာရံ ဝိစရံ၊ သသိဿေဟိ ပုရက္ခတော။>
      text <ဇဋာဘာရိကဘရိတံ၊ ကေဏိယံ နာမ တာပသံ။>
    text <၂၃၅>
      text <ပဋိယတ္တာဟုတိံ ဒိသွာ၊ ဣဒံ ဝစနမဗြဝိံ။>
      text <အာဝါဟော ဝါ ဝိဝါဟော ဝါ၊ ရာဇာ ဝါ တေ နိမန္တိတော။>
    text <၂၃၆>
      text <အာဟုတိံ ယိဋ္ဌုကာမောဟံ၊ ဗြာဟ္မဏေ ဒေဝသမ္မတေ။>
      text <န နိမန္တေမိ ရာဇာနံ၊ အာဟုတီ မေ န ဝိဇ္ဇတိ။>
    text <၂၃၇>
      text <န စတ္ထိ မယှမာဝါဟော၊ ဝိဝါဟော မေ န ဝိဇ္ဇတိ။>
      text <သကျာနံ နန္ဒိဇနနော၊ သေဋ္ဌော လောကေ သဒေဝကေ။>
    text <၂၃၈>
      text <သဗ္ဗလောကဟိတတ္ထာယ၊ သဗ္ဗသတ္တသုခါဝဟော။>
      text <သော မေ နိမန္တိတော အဇ္ဇ၊ တဿေတံ ပဋိယာဒနံ။>
    text <၂၃၉>
      text <တိမ္ဗရူသကဝဏ္ဏာဘော၊ အပ္ပမေယျော အနူပမော။>
      text <ရူပေနာသဒိသော ဗုဒ္ဓေါ၊ သွာတနာယ နိမန္တိတော။>
    text <၂၄၀>
      text <ဥက္ကာမုခပဟဋ္ဌောဝ၊ ခဒိရင်္ဂါရသန္နိဘော။>
      text <ဝိဇ္ဇူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၁>
      text <ပဗ္ဗတဂ္ဂေ ယထာ အစ္စိ၊ ပုဏ္ဏမာယေဝ စန္ဒိမာ။>
      text <နဠဂ္ဂိဝဏ္ဏသင်္ကာသော၊ သော မေ ဗုဒ္ဓေါ နိမန္တိတော။>
    text <၂၄၂>
      text <အသမ္ဘီတော ဘယာတီတော၊ ဘဝန္တကရဏော မုနိ။>
      text <သီဟူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၃>
      text <ကုသလော ဗုဒ္ဓဓမ္မေဟိ၊ အပသယှော ပရေဟိ သော။>
      text <နာဂူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၄>
      text <သဒ္ဓမ္မာစာရကုသလော၊ ဗုဒ္ဓနာဂေါ အသာဒိသော။>
      text <ဥသဘူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၅>
      text <အနန္တဝဏ္ဏော အမိတယသော၊ ဝိစိတ္တသဗ္ဗလက္ခဏော။>
      text <သက္ကူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၆>
      text <ဝသီ ဂဏီ ပတာပီ စ၊ တေဇဿီ စ ဒုရာသဒော။>
      text <ဗြဟ္မူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၇>
      text <ပတ္တဓမ္မော ဒသဗလော၊ ဗလာတိဗလပါရဂေါ။>
      text <ဓရဏူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၈>
      text <သီလဝီစိသမာကိဏ္ဏော၊ ဓမ္မဝိညာဏခေါဘိတော။>
      text <ဥဒဓူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၄၉>
      text <ဒုရာသဒော ဒုပ္ပသဟော၊ အစလော ဥဂ္ဂတော ဗြဟာ။>
      text <နေရူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၀>
      text <အနန္တဉာဏော အသမသမော၊ အတုလော အဂ္ဂတံ ဂတော။>
      text <ဂဂနူပမော မဟာဝီရော၊ သော မေ ဗုဒ္ဓေါ နိမန္တိတော။>
    stand <ပန္နရသမံ ဘာဏဝါရံ။>
    text <၂၅၁>
      text <ပတိဋ္ဌာ ဘယဘီတာနံ၊ တာဏော သရဏဂါမိနံ။>
      text <အဿာသကော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၂>
      text <အာသယော ဗုဒ္ဓိမန္တာနံ၊ ပုညက္ခေတ္တံ သုခေသိနံ။>
      text <ရတနာကရော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၃>
      text <အဿာသကော ဝေဒကရော၊ သာမညဖလဒာယကော။>
      text <မေဃူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၄>
      text <လောကစက္ခု မဟာတေဇော၊ သဗ္ဗတမဝိနောဒနော။>
      text <သူရိယူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၅>
      text <အာရမ္မဏဝိမုတ္တီသု၊ သဘာဝဒဿနော မုနိ။>
      text <စန္ဒူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၆>
      text <ဗုဒ္ဓေါ သမုဿိတော လောကေ၊ လက္ခဏေဟိ အလင်္ကတော။>
      text <အပ္ပမေယျော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၅၇>
      text <ယဿ ဉာဏံ အပ္ပမေယျံ၊ သီလံ ယဿ အနူပမံ။>
      text <ဝိမုတ္တိ အသဒိသာ ယဿ၊ သော မေ ဗုဒ္ဓေါ နိမန္တိတော။>
    text <၂၅၈>
      text <ယဿ ဓီတိ အသဒိသာ၊ ထာမော ယဿ အစိန္တိယော။>
      text <ယဿ ပရက္ကမော ဇေဋ္ဌော၊ သော မေ ဗုဒ္ဓေါ နိမန္တိတော။>
    text <၂၅၉>
      text <ရာဂေါ ဒောသော စ မောဟော စ၊ ဝိသာ သဗ္ဗေ သမူဟတာ။>
      text <အဂဒူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၆၀>
      text <က္လေသဗျာဓိဗဟုဒုက္ခ သဗ္ဗတမဝိနောဒနော။>
      text <ဝေဇ္ဇူပမော မဟာဝီရော၊ သော မေ ဗုဒ္ဓေါ နိမန္တိတော။>
    text <၂၆၁>
      text <ဗုဒ္ဓေါတိ ဘော ယံ ဝဒေသိ၊ ဃောသောပေသော သုဒုလ္လဘော။>
      text <ဗုဒ္ဓေါ ဗုဒ္ဓေါတိ သုတွာန၊ ပီတိ မေ ဥဒပဇ္ဇထ။>
    text <၂၆၂>
      text <အဗ္ဘန္တရံ အဂဏှန္တံ၊ ပီတိ မေ ဗဟိ နိစ္ဆရေ။>
      text <သောဟံ ပီတိမနော သန္တော၊ ဣဒံ ဝစနမဗြဝိံ။>
    text <၂၆၃>
      text <ကဟံ နု ခေါ သော ဘဂဝါ၊ လောကဇေဋ္ဌော နရာသဘော။>
      text <တတ္ထ ဂန္တွာ နမဿိဿံ၊ သာမညဖလဒာယကံ။>
    text <၂၆၄>
      text <ပဂ္ဂယှ ဒက္ခိဏံ ဗာဟုံ၊ ဝေဒဇာတော ကတဉ္ဇလီ။>
      text <အာစိက္ခိ မေ ဓမ္မရာဇံ၊ သောကသလ္လဝိနောဒနံ။>
    text <၂၆၅>
      text <ဥဒေန္တံဝ မဟာမေဃံ၊ နီလံ အဉ္ဇနသန္နိဘံ။>
      text <သာဂရံ ဝိယ ဒိဿန္တံ၊ ပဿသေတံ မဟာဝနံ။>
    text <၂၆၆>
      text <ဧတ္ထ သော ဝသတေ ဗုဒ္ဓေါ၊ အဒန္တဒမကော မုနိ။>
      text <ဝိနယန္တော စ ဝေနေယျေ၊ ဗောဓေန္တော ဗောဓိပက္ခိယေ။>
    text <၂၆၇>
      text <ပိပါသိတောဝ ဥဒကံ၊ ဘောဇနံဝ ဇိဃစ္ဆိတော။>
      text <ဂါဝီ ယထာ ဝစ္ဆဂိဒ္ဓါ၊ ဧဝါဟံ ဝိစိနိံ ဇိနံ။>
    text <၂၆၈>
      text <အာစာရဥပစာရညူ၊ ဓမ္မာနုစ္ဆဝိသံဝရံ။>
      text <သိက္ခါပေမိ သကေ သိဿေ၊ ဂစ္ဆန္တေ ဇိနသန္တိကံ။>
    text <၂၆၉>
      text <ဒုရာသဒာ ဘဂဝန္တော၊ သီဟာဝ ဧကစာရိနော။>
      text <ပဒေ ပဒံ နိက္ခိပန္တာ၊ အာဂစ္ဆေယျာထ မာဏဝါ။>
    text <၂၇၀>
      text <အာသီဝိသော ယထာ ဃောရော၊ မိဂရာဇာဝ ကေသရီ။>
      text <မတ္တောဝ ကုဉ္ဇရော ဒန္တီ၊ ဧဝံ ဗုဒ္ဓါ ဒုရာသဒာ။>
    text <၂၇၁>
      text <ဥက္ကာသိတဉ္စ ခိပိတံ၊ အဇ္ဈုပေက္ခိယ မာဏဝါ။>
      text <ပဒေ ပဒံ နိက္ခိပန္တာ၊ ဥပေထ ဗုဒ္ဓသန္တိကံ။>
    text <၂၇၂>
      text <ပဋိသလ္လာနဂရုကာ၊ အပ္ပသဒ္ဒာ ဒုရာသဒာ။>
      text <ဒုရူပသင်္ကမာ ဗုဒ္ဓါ၊ ဂရူ ဟောန္တိ သဒေဝကေ။>
    text <၂၇၃>
      text <ယဒာဟံ ပဉှံ ပုစ္ဆာမိ၊ ပဋိသမ္မောဒယာမိ ဝါ။>
      text <အပ္ပသဒ္ဒာ တဒာ ဟောထ၊ မုနိဘူတာဝ တိဋ္ဌထ။>
    text <၂၇၄>
      text <ယံ သော ဒေသေတိ သမ္ဗုဒ္ဓေါ၊ ခေမံ နိဗ္ဗာနပတ္တိယာ။>
      text <တမေဝတ္ထံ နိသာမေထ၊ သဒ္ဓမ္မသဝနံ သုခံ။>
    text <၂၇၅>
      text <ဥပသင်္ကမ္မ သမ္ဗုဒ္ဓံ၊ သမ္မောဒိံ မုနိနာ အဟံ။>
      text <တံ ကထံ ဝီတိသာရေတွာ၊ လက္ခဏေ ဥပဓာရယိံ။>
    text <၂၇၆>
      text <လက္ခဏေ ဒွေ စ ကင်္ခါမိ၊ ပဿာမိ တိံသလက္ခဏေ။>
      text <ကောသောဟိတဝတ္ထဂုယှံ၊ ဣဒ္ဓိယာ ဒဿယီ မုနိ။>
    text <၂၇၇>
      text <ဇိဝှံ နိန္နာမယိတွာန၊ ကဏ္ဏသောတေ စ နာသိကေ။>
      text <ပဋိမသိ နလာဋန္တံ၊ ကေဝလံ ဆာဒယီ ဇိနော။>
    text <၂၇၈>
      text <တဿာဟံ လက္ခဏေ ဒိသွာ၊ ပရိပုဏ္ဏေ သဗျဉ္ဇနေ။>
      text <ဗုဒ္ဓေါတိ နိဋ္ဌံ ဂန္တွာန၊ သဟ သိဿေဟိ ပဗ္ဗဇိံ။>
    text <၂၇၉>
      text <သတေဟိ တီဟိ သဟိတော၊ ပဗ္ဗဇိံ အနဂါရိယံ။>
      text <အဒ္ဓမာသေ အသမ္ပတ္တေ၊ သဗ္ဗေ ပတ္တာမှ နိဗ္ဗုတိံ။>
    text <၂၈၀>
      text <ဧကတော ကမ္မံ ကတွာန၊ ပုညက္ခေတ္တေ အနုတ္တရေ။>
      text <ဧကတော သံသရိတွာန၊ ဧကတော ဝိနိဝတ္တယုံ။>
    text <၂၈၁>
      text <ဂေါပါနသိယော ဒတွာန၊ ပူဂဓမ္မေ ဝသိံ အဟံ။>
      text <တေန ကမ္မေန သုကတေန၊ အဋ္ဌ ဟေတူ လဘာမဟံ။>
    text <၂၈၂>
      text <ဒိသာသု ပူဇိတော ဟောမိ၊ ဘောဂါ စ အမိတာ မမ။>
      text <ပတိဋ္ဌာ ဟောမိ သဗ္ဗေသံ၊ တာသော မမ န ဝိဇ္ဇတိ။>
    text <၂၈၃>
      text <ဗျာဓယော မေ န ဝိဇ္ဇန္တိ၊ ဒီဃာယုံ ပါလယာမိ စ။>
      text <သုခုမစ္ဆဝိကော ဟောမိ၊ အာဝါသေ ပတ္ထိတေ ဝသေ။>
    text <၂၈၄>
      text <အဋ္ဌ ဂေါပါနသီ ဒတွာ၊ ပူဂဓမ္မေ ဝသိံ အဟံ။>
      text <ပဋိသမ္ဘိဒာရဟတ္တဉ္စ၊ ဧတံ မေ အပရဋ္ဌမံ။>
    text <၂၈၅>
      text <သဗ္ဗဝေါသိတဝေါသာနော၊ ကတကိစ္စော အနာသဝေါ။>
      text <အဋ္ဌဂေါပါနသီ နာမ၊ တဝ ပုတ္တော မဟာမုနိ။>
    text <၂၈၆>
      text <ပဉ္စ ထမ္ဘာနိ ဒတွာန၊ ပူဂဓမ္မေ ဝသိံ အဟံ။>
      text <တေန ကမ္မေန သုကတေန၊ ပဉ္စ ဟေတူ လဘာမဟံ။>
    text <၂၈၇>
      text <အစလော ဟောမိ မေတ္တာယ၊ အနူနင်္ဂေါ ဘဝါမဟံ။>
      text <အာဒေယျဝစနော ဟောမိ၊ န ဓံသေမိ ယထာ အဟံ။>
    text <၂၈၈>
      text <အဘန္တံ ဟောတိ မေ စိတ္တံ၊ အခိလော ဟောမိ ကဿစိ။>
      text <တေန ကမ္မေန သုကတေန၊ ဝိမလော ဟောမိ သာသနေ။>
    text <၂၈၉>
      text <သဂါရဝေါ သပ္ပတိဿော၊ ကတကိစ္စော အနာသဝေါ။>
      text <သာဝကော တေ မဟာဝီရ၊ ဘိက္ခု တံ ဝန္ဒတေ မုနိ။>
    text <၂၉၀>
      text <ကတွာ သုကတပလ္လင်္ကံ၊ သာလာယံ ပညပေသဟံ။>
      text <တေန ကမ္မေန သုကတေန၊ ပဉ္စ ဟေတူ လဘာမဟံ။>
    text <၂၉၁>
      text <ဥစ္စေ ကုလေ ပဇာယိတွာ၊ မဟာဘောဂေါ ဘဝါမဟံ။>
      text <သဗ္ဗသမ္ပတ္တိကော ဟောမိ၊ မစ္ဆေရံ မေ န ဝိဇ္ဇတိ။>
    text <၂၉၂>
      text <ဂမနေ ပတ္ထိတေ မယှံ၊ ပလ္လင်္ကော ဥပတိဋ္ဌတိ။>
      text <သဟ ပလ္လင်္ကသေဋ္ဌေန၊ ဂစ္ဆာမိ မမ ပတ္ထိတံ။>
    text <၂၉၃>
      text <တေန ပလ္လင်္ကဒာနေန၊ တမံ သဗ္ဗံ ဝိနောဒယိံ။>
      text <သဗ္ဗာဘိညာဗလပ္ပတ္တော၊ ထေရော ဝန္ဒတိ တံ မုနိ။>
    text <၂၉၄>
      text <ပရကိစ္စတ္တကိစ္စာနိ၊ သဗ္ဗကိစ္စာနိ သာဓယိံ။>
      text <တေန ကမ္မေန သုကတေန၊ ပါဝိသိံ အဘယံ ပုရံ။>
    text <၂၉၅>
      text <ပရိနိဋ္ဌိတသာလမှိ၊ ပရိဘောဂမဒာသဟံ။>
      text <တေန ကမ္မေန သုကတေန၊ သေဋ္ဌတ္တံ အဇ္ဈုပါဂတော။>
    text <၂၉၆>
      text <ယေ ကေစိ ဒမကာ လောကေ၊ ဟတ္ထိအဿေ ဒမေန္တိ ယေ။>
      text <ကရိတွာ ကာရဏာ နာနာ၊ ဒာရုဏေန ဒမေန္တိ တေ။>
    text <၂၉၇>
      text <န ဟေဝံ တွံ မဟာဝီရ၊ ဒမေသိ နရနာရိယော။>
      text <အဒဏ္ဍေန အသတ္ထေန၊ ဒမေသိ ဥတ္တမေ ဒမေ။>
    text <၂၉၈>
      text <ဒာနဿ ဝဏ္ဏေ ကိတ္တေန္တော၊ ဒေသနာကုသလော မုနိ။>
      text <ဧကပဉှံ ကထေန္တောဝ၊ ဗောဓေသိ တိသတေ မုနိ။>
    text <၂၉၉>
      text <ဒန္တာ မယံ သာရထိနာ၊ သုဝိမုတ္တာ အနာသဝါ။>
      text <သဗ္ဗာဘိညာဗလပတ္တာ၊ နိဗ္ဗုတာ ဥပဓိက္ခယေ။>
    text <၃၀၀>
      text <သတသဟဿိတော ကပ္ပေ၊ ယံ ဒာနမဒဒိံ တဒာ။>
      text <အတိက္ကန္တာ ဘယာ သဗ္ဗေ၊ သာလာဒာနဿိဒံ ဖလံ။>
    text <၃၀၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၃၀၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၀၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သေလော သပရိသော ဘဂဝတော သန္တိကေ ဣမာ ဂါထာယော အဘာသိတ္ထာတိ။>
    stand <သေလတ္ထေရဿာပဒာနံ ဒုတိယံ။>
  text <၃။ သဗ္ဗကိတ္တိကတ္ထေရအပဒာနံ>
    text <၃၀၄>
      text <ကဏိကာရံဝ ဇလိတံ၊ ဒီပရုက္ခံဝ ဥဇ္ဇလံ။>
      text <ဩသဓိံဝ ဝိရောစန္တံ၊ ဝိဇ္ဇုတံ ဂဂနေ ယထာ။>
    text <၃၀၅>
      text <အသမ္ဘီတံ အနုတ္တာသိံ၊ မိဂရာဇံဝ ကေသရိံ။>
      text <ဉာဏာလောကံ ပကာသေန္တံ၊ မဒ္ဒန္တံ တိတ္ထိယေ ဂဏေ။>
    text <၃၀၆>
      text <ဥဒ္ဓရန္တံ ဣမံ လောကံ၊ ဆိဒ္ဒန္တံ သဗ္ဗသံသယံ။>
      text <ဂဇ္ဇန္တံ မိဂရာဇံဝ၊ အဒ္ဒသံ လောကနာယကံ။>
    text <၃၀၇>
      text <ဇဋာဇိနဓရော အာသိံ၊ ဗြဟာ ဥဇု ပတာပဝါ။>
      text <ဝါကစီရံ ဂဟေတွာန၊ ပါဒမူလေ အပတ္ထရိံ။>
    text <၃၀၈>
      text <ကာဠာနုသာရိယံ ဂယှ၊ အနုလိမ္ပိံ တထာဂတံ။>
      text <သမ္ဗုဒ္ဓမနုလိမ္ပေတွာ၊ သန္ထဝိံ လောကနာယကံ။>
    text <၃၀၉>
      text <သမုဒ္ဓရသိမံ လောကံ၊ ဩဃတိဏ္ဏ မဟာမုနိ။>
      text <ဉာဏာလောကေန ဇောတေသိ၊ နာဝဋံ ဉာဏမုတ္တမံ။>
    text <၃၁၀>
      text <ဓမ္မစက္ကံ ပဝတ္တေသိ၊ မဒ္ဒသေ ပရတိတ္ထိယေ။>
      text <ဥသဘော ဇိတသင်္ဂါမော၊ သမ္ပကမ္ပေသိ မေဒနိံ။>
    text <၃၁၁>
      text <မဟာသမုဒ္ဒေ ဦမိယော၊ ဝေလန္တမှိ ပဘိဇ္ဇရေ။>
      text <တထေဝ တဝ ဉာဏမှိ၊ သဗ္ဗဒိဋ္ဌီ ပဘိဇ္ဇရေ။>
    text <၃၁၂>
      text <သုခုမစ္ဆိကဇာလေန၊ သရမှိ သမ္ပတာနိတေ။>
      text <အန္တောဇာလိကတာ ပါဏာ၊ ပီဠိတာ ဟောန္တိ တာဝဒေ။>
    text <၃၁၃>
      text <တထေဝ တိတ္ထိယာ လောကေ၊ ပုထုပါသဏ္ဍနိဿိတာ။>
      text <အန္တောဉာဏဝရေ တုယှံ၊ ပရိဝတ္တန္တိ မာရိသ။>
    text <၃၁၄>
      text <ပတိဋ္ဌာ ဝုယှတံ ဩဃေ၊ တွဉှိ နာထော အဗန္ဓုနံ။>
      text <ဘယဋ္ဋိတာနံ သရဏံ၊ မုတ္တိတ္ထီနံ ပရာယဏံ။>
    text <၃၁၅>
      text <ဧကဝီရော အသဒိသော၊ မေတ္တာကရုဏသဉ္စယော။>
      text <အသမော သုသမော သန္တော၊ ဝသီ တာဒီ ဇိတဉ္ဇယော။>
    text <၃၁၆>
      text <ဓီရော ဝိဂတသမ္မောဟော၊ အနေဇော အကထံကထီ။>
      text <တုသိတော ဝန္တဒောသောသိ၊ နိမ္မလော သံယတော သုစိ။>
    text <၃၁၇>
      text <သင်္ဂါတိဂေါ ဟတမဒော၊ တေဝိဇ္ဇော တိဘဝန္တဂေါ။>
      text <သီမာတိဂေါ ဓမ္မဂရု၊ ဂတတ္ထော ဟိတဝဗ္ဘုတော။>
    text <၃၁၈>
      text <တာရကော တွံ ယထာ နာဝါ၊ နိဓီဝဿာသကာရကော။>
      text <အသမ္ဘီတော ယထာ သီဟော၊ ဂဇရာဇာဝ ဒပ္ပိတော။>
    text <၃၁၉>
      text <ထောမေတွာ ဒသဂါထာဟိ၊ ပဒုမုတ္တရံ မဟာယသံ။>
      text <ဝန္ဒိတွာ သတ္ထုနော ပါဒေ၊ တုဏှီ အဋ္ဌာသဟံ တဒာ။>
    text <၃၂၀>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဘိက္ခုသင်္ဃေ ဌိတော သတ္ထာ၊ ဣမာ ဂါထာ အဘာသထ။>
    text <၃၂၁>
      text <ယော မေ သီလဉ္စ ဉာဏဉ္စ၊ သဒ္ဓမ္မဉ္စာပိ ဝဏ္ဏယိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၂၂>
      text <သဋ္ဌိ ကပ္ပသဟဿာနိ၊ ဒေဝလောကေ ရမိဿတိ။>
      text <အညေ ဒေဝေဘိဘဝိတွာ၊ ဣဿရံ ကာရယိဿတိ။>
    text <၃၂၃>
      text <သော ပစ္ဆာ ပဗ္ဗဇိတွာန၊ သုက္ကမူလေန စောဒိတော။>
      text <ဂေါတမဿ ဘဂဝတော၊ သာသနေ ပဗ္ဗဇိဿတိ။>
    text <၃၂၄>
      text <ပဗ္ဗဇိတွာန ကာယေန၊ ပါပကမ္မံ ဝိဝဇ္ဇိယ။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၃၂၅>
      text <ယထာပိ မေဃော ထနယံ၊ တပ္ပေတိ မေဒိနိံ ဣမံ။>
      text <တထေဝ တွံ မဟာဝီရ၊ ဓမ္မေန တပ္ပယီ မမံ။>
    text <၃၂၆>
      text <သီလံ ပညဉ္စ ဓမ္မဉ္စ၊ ထဝိတွာ လောကနာယကံ။>
      text <ပတ္တောမှိ ပရမံ သန္တိံ၊ နိဗ္ဗာနံ ပဒမစ္စုတံ။>
    text <၃၂၇>
      text <အဟော နူန သ ဘဂဝါ၊ စိရံ တိဋ္ဌေယျ စက္ခုမာ။>
      text <အညာတဉ္စ ဝိဇာနေယျုံ၊ ဖုသေယျုံ အမတံ ပဒံ။>
    text <၃၂၈>
      text <အယံ မေ ပစ္ဆိမာ ဇာတိ၊ ဘဝါ သဗ္ဗေ သမူဟတာ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၃၂၉>
      text <သတသဟဿိတော ကပ္ပေ၊ ယံ ဗုဒ္ဓမဘိထောမယိံ>
      text <ဒုဂ္ဂတိံ နာဘိဇာနာမိ၊ ကိတ္တနာယ ဣဒံ ဖလံ။>
    text <၃၃၀>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၃၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၃၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သဗ္ဗကိတ္တိကော ထေရော ဣမာ ဂါထာယော အဘာသိတ္ထာတိ။>
    stand <သဗ္ဗကိတ္တိကတ္ထေရဿာပဒာနံ တတိယံ။>
  text <၄။ မဓုဒာယကတ္ထေရအပဒာနံ>
    text <၃၃၃>
      text <သိန္ဓုယာ နဒိယာ တီရေ၊ သုကတော အဿမော မမ။>
      text <တတ္ထ ဝါစေမဟံ သိဿေ၊ ဣတိဟာသံ သလက္ခဏံ။>
    text <၃၃၄>
      text <ဓမ္မကာမာ ဝိနီတာ တေ၊ သောတုကာမာ သုသာသနံ။>
      text <ဆဠင်္ဂေ ပါရမိပ္ပတ္တာ၊ သိန္ဓုကူလေ ဝသန္တိ တေ။>
    text <၃၃၅>
      text <ဥပ္ပါတဂမနေ စေဝ၊ လက္ခဏေသု စ ကောဝိဒာ။>
      text <ဥတ္တမတ္ထံ ဂဝေသန္တာ၊ ဝသန္တိ ဝိပိနေ တဒာ။>
    text <၃၃၆>
      text <သုမေဓော နာမ သမ္ဗုဒ္ဓေါ၊ လောကေ ဥပ္ပဇ္ဇိ တာဝဒေ။>
      text <အမှာကံ အနုကမ္ပန္တော၊ ဥပါဂစ္ဆိ ဝိနာယကော။>
    text <၃၃၇>
      text <ဥပါဂတံ မဟာဝီရံ၊ သုမေဓံ လောကနာယကံ။>
      text <တိဏသန္ထာရကံ ကတွာ၊ လောကဇေဋ္ဌဿဒာသဟံ။>
    text <၃၃၈>
      text <ဝိပိနာတော မဓုံ ဂယှ၊ ဗုဒ္ဓသေဋ္ဌဿဒာသဟံ။>
      text <သမ္ဗုဒ္ဓေါ ပရိဘုဉ္ဇိတွာ၊ ဣဒံ ဝစနမဗြဝိ။>
    text <၃၃၉>
      text <ယော တံ အဒာသိ မဓုံ မေ၊ ပသန္နော သေဟိ ပါဏိဘိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၄၀>
      text <ဣမိနာ မဓုဒာနေန၊ တိဏသန္ထာရကေန စ။>
      text <တိံသ ကပ္ပသဟဿာနိ၊ ဒေဝလောကေ ရမိဿတိ။>
    text <၃၄၁>
      text <တိံသ ကပ္ပသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၃၄၂>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၃၄၃>
      text <ဒေဝလောကာ ဣဓာဂန္တွာ၊ မာတုကုစ္ဆိံ ဥပါဂတေ။>
      text <မဓုဝဿံ ပဝဿိတ္ထ၊ ဆာဒယံ မဓုနာ မဟိံ။>
    text <၃၄၄>
      text <မယိ နိက္ခန္တမတ္တမှိ၊ ကုစ္ဆိယာ စ သုဒုတ္တရာ။>
      text <တတြာပိ မဓုဝဿံ မေ၊ ဝဿတေ နိစ္စကာလိကံ။>
    text <၃၄၅>
      text <အဂါရာ အဘိနိက္ခမ္မ၊ ပဗ္ဗဇိံ အနဂါရိယံ။>
      text <လာဘီ အန္နဿ ပါနဿ၊ မဓုဒာနဿိဒံ ဖလံ။>
    text <၃၄၆>
      text <သဗ္ဗကာမသမိဒ္ဓေါဟံ၊ ဘဝိတွာ ဒေဝမာနုသေ။>
      text <တေနေဝ မဓုဒာနေန၊ ပတ္တောမှိ အာသဝက္ခယံ။>
    text <၃၄၇>
      text <ဝုဋ္ဌမှိ ဒေဝေ စတုရင်္ဂုလေ တိဏေ၊ သမ္ပုပ္ဖိတေ ဓရဏီရုဟေ သဉ္ဆန္နေ။>
      text <သုညေ ဃရေ မဏ္ဍပရုက္ခမူလကေ၊ ဝသာမိ နိစ္စံ သုခိတော အနာသဝေါ။>
    text <၃၄၈>
      text <မဇ္ဈေ မဟန္တေ ဟီနေ စ၊ ဘဝေ သဗ္ဗေ အတိက္ကမိံ။>
      text <အဇ္ဇ မေ အာသဝါ ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၄၉>
      text <တိံသကပ္ပသဟဿမှိ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ မဓုဒာနဿိဒံ ဖလံ။>
    text <၃၅၀>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၅၁>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၅၂>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ မဓုဒာယကော ထေရော ဣမာ ဂါထာယော အဘာသိတ္ထာတိ။>
    stand <မဓုဒာယကတ္ထေရဿာပဒာနံ စတုတ္ထံ။>
  text <၅။ ပဒုမကူဋာဂါရိယတ္ထေရအပဒာနံ>
    text <၃၅၃>
      text <ပိယဒဿီ နာမ ဘဂဝါ၊ သယမ္ဘူ လောကနာယကော။>
      text <ဝိဝေကကာမော သမ္ဗုဒ္ဓေါ၊ သမာဓိကုသလော မုနိ။>
    text <၃၅၄>
      text <ဝနသဏ္ဍံ သမောဂယှ၊ ပိယဒဿီ မဟာမုနိ။>
      text <ပံသုကူလံ ပတ္ထရိတွာ၊ နိသီဒိ ပုရိသုတ္တမော။>
    text <၃၅၅>
      text <မိဂလုဒ္ဒော ပုရေ အာသိံ၊ အရညေ ကာနနေ အဟံ။>
      text <ပသဒံ မိဂမေသန္တော၊ အာဟိဏ္ဍာမိ အဟံ တဒာ။>
    text <၃၅၆>
      text <တတ္ထဒ္ဒသာသိံ သမ္ဗုဒ္ဓံ၊ ဩဃတိဏ္ဏမနာသဝံ။>
      text <ပုပ္ဖိတံ သာလရာဇံဝ၊ သတရံသိံဝ ဥဂ္ဂတံ။>
    text <၃၅၇>
      text <ဒိသွာနဟံ ဒေဝဒေဝံ၊ ပိယဒဿိံ မဟာယသံ။>
      text <ဇာတဿရံ သမောဂယှ၊ ပဒုမံ အာဟရိံ တဒာ။>
    text <၃၅၈>
      text <အာဟရိတွာန ပဒုမံ၊ သတပတ္တံ မနောရမံ။>
      text <ကူဋာဂါရံ ကရိတွာန၊ ဆာဒယိံ ပဒုမေနဟံ။>
    text <၃၅၉>
      text <အနုကမ္ပကော ကာရုဏိကော၊ ပိယဒဿီ မဟာမုနိ။>
      text <သတ္တရတ္တိန္ဒိဝံ ဗုဒ္ဓေါ၊ ကူဋာဂါရေ ဝသီ ဇိနော။>
    text <၃၆၀>
      text <ပုရာဏံ ဆဍ္ဍယိတွာန၊ နဝေန ဆာဒယိံ အဟံ။>
      text <အဉ္ဇလိံ ပဂ္ဂဟေတွာန၊ အဋ္ဌာသိံ တာဝဒေ အဟံ။>
    text <၃၆၁>
      text <ဝုဋ္ဌဟိတွာ သမာဓိမှာ၊ ပိယဒဿီ မဟာမုနိ။>
      text <ဒိသံ အနုဝိလောကေန္တော၊ နိသီဒိ လောကနာယကော။>
    text <၃၆၂>
      text <တဒာ သုဒဿနော နာမ၊ ဥပဋ္ဌာကော မဟိဒ္ဓိကော။>
      text <စိတ္တမညာယ ဗုဒ္ဓဿ၊ ပိယဒဿိဿ သတ္ထုနော။>
    text <၃၆၃>
      text <အသီတိယာ သဟဿေဟိ၊ ဘိက္ခူဟိ ပရိဝါရိတော။>
      text <ဝနန္တေ သုခမာသီနံ၊ ဥပေသိ လောကနာယကံ။>
    text <၃၆၄>
      text <ယာဝတာ ဝနသဏ္ဍမှိ၊ အဓိဝတ္ထာ စ ဒေဝတာ။>
      text <ဗုဒ္ဓဿ စိတ္တမညာယ၊ သဗ္ဗေ သန္နိပတုံ တဒာ။>
    text <၃၆၅>
      text <သမာဂတေသု ယက္ခေသု၊ ကုမ္ဘဏ္ဍေ သဟရက္ခသေ။>
      text <ဘိက္ခုသင်္ဃေ စ သမ္ပတ္တေ၊ ဂါထာ ပဗျာဟရီ ဇိနော။>
    text <၃၆၆>
      text <ယော မံ သတ္တာဟံ ပူဇေသိ၊ အာဝါသဉ္စ အကာသိ မေ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၃၆၇>
      text <သုဒုဒ္ဒသံ သုနိပုဏံ၊ ဂမ္ဘီရံ သုပ္ပကာသိတံ။>
      text <ဉာဏေန ကိတ္တယိဿာမိ၊ သုဏာထ မမ ဘာသတော။>
    text <၃၆၈>
      text <စတုဒ္ဒသာနိ ကပ္ပါနိ၊ ဒေဝရဇ္ဇံ ကရိဿတိ။>
      text <ကူဋာဂါရံ မဟန္တဿ၊ ပဒ္မပုပ္ဖေဟိ ဆာဒိတံ။>
    text <၃၆၉>
      text <အာကာသေ ဓာရယိဿတိ၊ ပုပ္ဖကမ္မဿိဒံ ဖလံ။>
      text <စတုဗ္ဗီသေ ကပ္ပသတေ၊ ဝေါကိဏ္ဏံ သံသရိဿတိ။>
    text <၃၇၀>
      text <တတ္ထ ပုပ္ဖမယံ ဗျမှံ၊ အာကာသေ ဓာရယိဿတိ။>
      text <ယထာ ပဒုမပတ္တမှိ၊ တောယံ န ဥပလိမ္ပတိ။>
    text <၃၇၁>
      text <တထေဝီမဿ ဉာဏမှိ၊ ကိလေသာ နောပလိမ္ပရေ။>
      text <မနသာ ဝိနိဝဋ္ဋေတွာ၊ ပဉ္စ နီဝရဏေ အယံ။>
    text <၃၇၂>
      text <စိတ္တံ ဇနေတွာ နေက္ခမ္မေ၊ အဂါရာ ပဗ္ဗဇိဿတိ။>
      text <တတော ပုပ္ဖမယေ ဗျမှေ၊ ဓာရေန္တေ နိက္ခမိဿတိ။>
    text <၃၇၃>
      text <ရုက္ခမူလေ ဝသန္တဿ၊ နိပကဿ သတီမတော။>
      text <တတ္ထ ပုပ္ဖမယံ ဗျမှံ၊ မတ္ထကေ ဓာရယိဿတိ။>
    text <၃၇၄>
      text <စီဝရံ ပိဏ္ဍပါတဉ္စ၊ ပစ္စယံ သယနာသနံ။>
      text <ဒတွာန ဘိက္ခုသင်္ဃဿ၊ နိဗ္ဗာယိဿတိနာသဝေါ။>
    text <၃၇၅>
      text <ကူဋာဂါရေန စရတာ၊ ပဗ္ဗဇ္ဇံ အဘိနိက္ခမိံ။>
      text <ရုက္ခမူလေ ဝသန္တမ္ပိ၊ ကူဋာဂါရံ ဓရီယတိ။>
    text <၃၇၆>
      text <စီဝရေ ပိဏ္ဍပါတေ စ၊ စေတနာ မေ န ဝိဇ္ဇတိ။>
      text <ပုညကမ္မေန သံယုတ္တော၊ လဘာမိ ပရိနိဋ္ဌိတံ။>
    text <၃၇၇>
      text <ဂဏနာတော အသင်္ခေယျာ၊ ကပ္ပကောဋီ ဗဟူ မမ။>
      text <ရိတ္တကာ တေ အတိက္ကန္တာ၊ ပမုတ္တာ လောကနာယကာ။>
    text <၃၇၈>
      text <အဋ္ဌာရသေ ကပ္ပသတေ၊ ပိယဒဿီ ဝိနာယကော။>
      text <တမဟံ ပယိရုပါသိတွာ၊ ဣမံ ယောနိံ ဥပါဂတော။>
    text <၃၇၉>
      text <ဣဓ ပဿာမိ သမ္ဗုဒ္ဓံ၊ အနောမံ နာမ စက္ခုမံ။>
      text <တမဟံ ဥပဂန္တွာန၊ ပဗ္ဗဇိံ အနဂါရိယံ။>
    text <၃၈၀>
      text <ဒုက္ခဿန္တကရော ဗုဒ္ဓေါ၊ မဂ္ဂံ မေ ဒေသယီ ဇိနော။>
      text <တဿ ဓမ္မံ သုဏိတွာန၊ ပတ္တောမှိ အစလံ ပဒံ။>
    text <၃၈၁>
      text <တောသယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၃၈၂>
      text <အဋ္ဌာရသေ ကပ္ပသတေ၊ ယံ ဗုဒ္ဓမဘိပူဇယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၃၈၃>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၃၈၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၃၈၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ပဒုမကူဋာဂါရိယော ထေရော ဣမာ ဂါထာယော အဘာသိတ္ထာတိ။>
    stand <ပဒုမကူဋာဂါရိယတ္ထေရဿာပဒာနံ ပဉ္စမံ။>
  text <၆။ ဗာကုလတ္ထေရအပဒာနံ>
    text <၃၈၆>
      text <ဟိမဝန္တဿာဝိဒူရေ၊ သောဘိတော နာမ ပဗ္ဗတော။>
      text <အဿမော သုကတော မယှံ၊ သကသိဿေဟိ မာပိတော။>
    text <၃၈၇>
      text <မဏ္ဍပါ စ ဗဟူ တတ္ထ၊ ပုပ္ဖိတာ သိန္ဒုဝါရကာ။>
      text <ကပိတ္ထာ စ ဗဟူ တတ္ထ၊ ပုပ္ဖိတာ ဇီဝဇီဝကာ။>
    text <၃၈၈>
      text <နိဂ္ဂုဏ္ဍိယော ဗဟူ တတ္ထ၊ ဗဒရာမလကာနိ စ။>
      text <ဖာရုသကာ အလာဗူ စ၊ ပုဏ္ဍရီကာ စ ပုပ္ဖိတာ။>
    text <၃၈၉>
      text <အာဠကာ ဗေလုဝါ တတ္ထ၊ ကဒလီ မာတုလုင်္ဂကာ။>
      text <မဟာနာမာ ဗဟူ တတ္ထ၊ အဇ္ဇုနာ စ ပိယင်္ဂုကာ။>
    text <၃၉၀>
      text <ကောသမ္ဗာ သဠလာ နိမ္ဗာ၊ နိဂြောဓာ စ ကပိတ္ထနာ။>
      text <ဧဒိသော အဿမော မယှံ၊ သသိဿောဟံ တဟိံ ဝသိံ။>
    text <၃၉၁>
      text <အနောမဒဿီ ဘဂဝါ၊ သယမ္ဘူ လောကနာယကော။>
      text <ဂဝေသံ ပဋိသလ္လာနံ၊ မမဿမမုပါဂမိ။>
    text <၃၉၂>
      text <ဥပေတမှိ မဟာဝီရေ၊ အနောမဒဿိမဟာယသေ။>
      text <ခဏေန လောကနာထဿ၊ ဝါတာဗာဓော သမုဋ္ဌဟိ။>
    text <၃၉၃>
      text <ဝိစရန္တော အရညမှိ၊ အဒ္ဒသံ လောကနာယကံ။>
      text <ဥပဂန္တွာန သမ္ဗုဒ္ဓံ၊ စက္ခုမန္တံ မဟာယသံ။>
    text <၃၉၄>
      text <ဣရိယဉ္စာပိ ဒိသွာန၊ ဥပလက္ခေသဟံ တဒာ။>
      text <အသံသယဉှိ ဗုဒ္ဓဿ၊ ဗျာဓိ နော ဥဒပဇ္ဇထ။>
    text <၃၉၅>
      text <ခိပ္ပံ အဿမမာဂဉ္ဆိံ၊ မမ သိဿာန သန္တိကေ။>
      text <ဘေသဇ္ဇံ ကတ္တုကာမောဟံ၊ သိဿေ အာမန္တယိံ တဒာ။>
    text <၃၉၆>
      text <ပဋိဿုဏိတွာန မေ ဝါကျံ၊ သိဿာ သဗ္ဗေ သဂါရဝါ။>
      text <ဧကဇ္ဈံ သန္နိပတိံသု၊ သတ္ထုဂါရဝတာ မမ။>
    text <၃၉၇>
      text <ခိပ္ပံ ပဗ္ဗတမာရုယှ၊ သဗ္ဗောသဓမဟာသဟံ။>
      text <ပါနီယယောဂံ ကတွာန၊ ဗုဒ္ဓသေဋ္ဌဿဒာသဟံ။>
    text <၃၉၈>
      text <ပရိဘုတ္တေ မဟာဝီရေ၊ သဗ္ဗညုလောကနာယကေ။>
      text <ခိပ္ပံ ဝါတော ဝူပသမိ၊ သုဂတဿ မဟေသိနော။>
    text <၃၉၉>
      text <ပဿဒ္ဓံ ဒရထံ ဒိသွာ၊ အနောမဒဿီ မဟာယသော။>
      text <သကာသနေ နိသီဒိတွာ၊ ဣမာ ဂါထာ အဘာသထ။>
    text <၄၀၀>
      text <ယော မေ ပါဒာသိ ဘေသဇ္ဇံ၊ ဗျာဓိဉ္စ သမယီ မမ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၄၀၁>
      text <ကပ္ပသတသဟဿာနိ၊ ဒေဝလောကေ ရမိဿတိ။>
      text <ဝါဒိတေ တူရိယေ တတ္ထ၊ မောဒိဿတိ သဒာ အယံ။>
    text <၄၀၂>
      text <မနုဿလောကမာဂန္တွာ၊ သုက္ကမူလေန စောဒိတော။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၄၀၃>
      text <ပဉ္စပညာသကပ္ပမှိ၊ အနောမော နာမ ခတ္တိယော။>
      text <စာတုရန္တော ဝိဇိတာဝီ၊ ဇမ္ဗုမဏ္ဍဿ ဣဿရော။>
    text <၄၀၄>
      text <သတ္တရတနသမ္ပန္နော၊ စက္ကဝတ္တီ မဟဗ္ဗလော။>
      text <တာဝတိံသေပိ ခေါဘေတွာ၊ ဣဿရံ ကာရယိဿတိ။>
    text <၄၀၅>
      text <ဒေဝဘူတော မနုဿော ဝါ၊ အပ္ပါဗာဓော ဘဝိဿတိ။>
      text <ပရိဂ္ဂဟံ ဝိဝဇ္ဇေတွာ၊ ဗျာဓိံ လောကေ တရိဿတိ။>
    text <၄၀၆>
      text <အပ္ပရိမေယျေ ဣတော ကပ္ပေ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၄၀၇>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၄၀၈>
      text <ကိလေသေ ဈာပယိတွာန၊ တဏှာသောတံ တရိဿတိ။>
      text <ဗာကုလော နာမ နာမေန၊ ဟေဿတိ သတ္ထု သာဝကော။>
    text <၄၀၉>
      text <ဣဒံ သဗ္ဗံ အဘိညာယ၊ ဂေါတမော သကျပုင်္ဂဝေါ။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေဿတိ။>
    text <၄၁၀>
      text <အနောမဒဿီ ဘဂဝါ၊ သယမ္ဘူ လောကနာယကော။>
      text <ဝိဝေကာနုဝိလောကေန္တော၊ မမဿမမုပါဂမိ။>
    text <၄၁၁>
      text <ဥပါဂတံ မဟာဝီရံ၊ သဗ္ဗညုံ လောကနာယကံ။>
      text <သဗ္ဗောသဓေန တပ္ပေသိံ၊ ပသန္နော သေဟိ ပါဏိဘိ။>
    text <၄၁၂>
      text <တဿ မေ သုကတံ ကမ္မံ၊ သုခေတ္တေ ဗီဇသမ္ပဒာ။>
      text <ခေပေတုံ နေဝ သက္ကောမိ၊ တဒာ ဟိ သုကတံ မမ။>
    text <၄၁၃>
      text <လာဘာ မမ သုလဒ္ဓံ မေ၊ ယောဟံ အဒ္ဒက္ခိ နာယကံ။>
      text <တေန ကမ္မာဝသေသေန၊ ပတ္တောမှိ အစလံ ပဒံ။>
    text <၄၁၄>
      text <သဗ္ဗမေတံ အဘိညာယ၊ ဂေါတမော သကျပုင်္ဂဝေါ။>
      text <ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။>
    text <၄၁၅>
      text <အပရိမေယျေ ဣတော ကပ္ပေ၊ ယံ ကမ္မမကရိံ တဒာ။>
      text <ဒုဂ္ဂတိံ နာဘိဇာနာမိ၊ ဘေသဇ္ဇဿ ဣဒံ ဖလံ။>
    text <၄၁၆>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၄၁၇>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၁၈>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ဣတ္ထံ သုဒံ အာယသ္မာ ဗာကုလော ထေရော ဣမာ ဂါထာယော အဘာသိတ္ထာတိ။>
    stand <ဗာကုလတ္ထေရဿာပဒာနံ ဆဋ္ဌံ။>
  text <၇။ ဂိရိမာနန္ဒတ္ထေရအပဒာနံ>
    text <၄၁၉>
      text <ဘရိယာ မေ ကာလင်္ကတာ၊ ပုတ္တော သီဝထိကံ ဂတော။>
      text <မာတာ ပိတာ မတာ ဘာတာ၊ ဧကစိတမှိ ဍယှရေ။>
    text <၄၂၀>
      text <တေန သောကေန သန္တတ္တော၊ ကိသော ပဏ္ဍု အဟောသဟံ။>
      text <စိတ္တက္ခေပေါ စ မေ အာသိ၊ တေန သောကေန အဋ္ဋိတော။>
    text <၄၂၁>
      text <သောကသလ္လပရေတောဟံ၊ ဝနန္တမုပသင်္ကမိံ။>
      text <ပဝတ္တဖလံ ဘုဉ္ဇိတွာ၊ ရုက္ခမူလေ ဝသာမဟံ။>
    text <၄၂၂>
      text <သုမေဓော နာမ သမ္ဗုဒ္ဓေါ၊ ဒုက္ခဿန္တကရော ဇိနော။>
      text <မမုဒ္ဓရိတုကာမော သော၊ အာဂဉ္ဆိ မမ သန္တိကံ။>
    text <၄၂၃>
      text <ပဒသဒ္ဒံ သုဏိတွာန၊ သုမေဓဿ မဟေသိနော။>
      text <ပဂ္ဂဟေတွာနဟံ သီသံ၊ ဥလ္လောကေသိံ မဟာမုနိံ။>
    text <၄၂၄>
      text <ဥပါဂတေ မဟာဝီရေ၊ ပီတိ မေ ဥဒပဇ္ဇထ။>
      text <တဒာသိမေကဂ္ဂမနော၊ ဒိသွာ တံ လောကနာယကံ။>
    text <၄၂၅>
      text <သတိံ ပဋိလဘိတွာန၊ ပဏ္ဏမုဋ္ဌိမဒာသဟံ။>
      text <နိသီဒိ ဘဂဝါ တတ္ထ၊ အနုကမ္ပါယ စက္ခုမာ။>
    text <၄၂၆>
      text <နိသဇ္ဇ တတ္ထ ဘဂဝါ၊ သုမေဓော လောကနာယကော။>
      text <ဓမ္မံ မေ ကထယီ ဗုဒ္ဓေါ၊ သောကသလ္လဝိနောဒနံ။>
    text <၄၂၇>
      text <အနဝှိတာ တတော အာဂုံ၊ အနနုညာတာ ဣတော ဂတာ။>
      text <ယထာဂတာ တထာ ဂတာ၊ တတ္ထ ကာ ပရိဒေဝနာ။>
    text <၄၂၈>
      text <ယထာပိ ပထိကာ သတ္တာ၊ ဝဿမာနာယ ဝုဋ္ဌိယာ။>
      text <သဘဏ္ဍာ ဥပဂစ္ဆန္တိ၊ ဝဿဿာပတနာယ တေ။>
    text <၄၂၉>
      text <ဝဿေ စ တေ ဩရမိတေ၊ သမ္ပယန္တိ ယဒိစ္ဆကံ။>
      text <ဧဝံ မာတာ ပိတာ တုယှံ၊ တတ္ထ ကာ ပရိဒေဝနာ။>
    text <၄၃၀>
      text <အာဂန္တုကာ ပါဟုနကာ၊ စလိတေရိတကမ္ပိတာ။>
      text <ဧဝံ မာတာ ပိတာ တုယှံ၊ တတ္ထ ကာ ပရိဒေဝနာ။>
    text <၄၃၁>
      text <ယထာပိ ဥရဂေါ ဇိဏ္ဏံ၊ ဟိတွာ ဂစ္ဆတိ သံ တစံ။>
      text <ဧဝံ မာတာ ပိတာ တုယှံ၊ သံ တနုံ ဣဓ ဟီယရေ။>
    text <၄၃၂>
      text <ဗုဒ္ဓဿ ဂိရမညာယ၊ သောကသလ္လံ ဝိဝဇ္ဇယိံ။>
      text <ပါမောဇ္ဇံ ဇနယိတွာန၊ ဗုဒ္ဓသေဋ္ဌံ အဝန္ဒဟံ။>
    text <၄၃၃>
      text <ဝန္ဒိတွာန မဟာနာဂံ၊ ပူဇယိံ ဂိရိမဉ္ဇရိံ။>
      text <ဒိဗ္ဗဂန္ဓံ သမ္ပဝန္တံ၊ သုမေဓံ လောကနာယကံ။>
    text <၄၃၄>
      text <ပူဇယိတွာန သမ္ဗုဒ္ဓံ၊ သိရေ ကတွာန အဉ္ဇလိံ။>
      text <အနုဿရံ ဂုဏဂ္ဂါနိ၊ သန္ထဝိံ လောကနာယကံ။>
    text <၄၃၅>
      text <နိတ္တိဏ္ဏောသိ မဟာဝီရ၊ သဗ္ဗညု လောကနာယက။>
      text <သဗ္ဗေ သတ္တေ ဥဒ္ဓရသိ၊ ဉာဏေန တွံ မဟာမုနေ။>
    text <၄၃၆>
      text <ဝိမတိံ ဒွေဠှကံ ဝါပိ၊ သဉ္ဆိန္ဒသိ မဟာမုနေ။>
      text <ပဋိပါဒေသိ မေ မဂ္ဂံ၊ တဝ ဉာဏေန စက္ခုမ။>
    text <၄၃၇>
      text <အရဟာ ဝသိပတ္တာ စ၊ ဆဠဘိညာ မဟိဒ္ဓိကာ။>
      text <အန္တလိက္ခစရာ ဓီရာ၊ ပရိဝါရေန္တိ တာဝဒေ။>
    text <၄၃၈>
      text <ပဋိပန္နာ စ သေခါ စ၊ ဖလဋ္ဌာ သန္တိ သာဝကာ။>
      text <သူရောဒယေဝ ပဒုမာ၊ ပုပ္ဖန္တိ တဝ သာဝကာ။>
    text <၄၃၉>
      text <မဟာသမုဒ္ဒောဝက္ခေါဘော၊ အတုလောပိ ဒုရုတ္တရော။>
      text <ဧဝံ ဉာဏေန သမ္ပန္နော၊ အပ္ပမေယျောသိ စက္ခုမ။>
    text <၄၄၀>
      text <ဝန္ဒိတွာဟံ လောကဇိနံ၊ စက္ခုမန္တံ မဟာယသံ။>
      text <ပုထု ဒိသာ နမဿန္တော၊ ပဋိကုဋိကော အဂဉ္ဆဟံ။>
    text <၄၄၁>
      text <ဒေဝလောကာ စဝိတွာန၊ သမ္ပဇာနော ပတိဿတော။>
      text <ဩက္ကမိံ မာတုယာ ကုစ္ဆိံ၊ သန္ဓာဝန္တော ဘဝါဘဝေ။>
    text <၄၄၂>
      text <အဂါရာ အဘိနိက္ခမ္မ၊ ပဗ္ဗဇိံ အနဂါရိယံ။>
      text <အာတာပီ နိပကော ဈာယီ၊ ပဋိသလ္လာနဂေါစရော။>
    text <၄၄၃>
      text <ပဓာနံ ပဒဟိတွာန၊ တောသယိတွာ မဟာမုနိံ။>
      text <စန္ဒောဝဗ္ဘဃနာ မုတ္တော၊ ဝိစရာမိ အဟံ သဒာ။>
    text <၄၄၄>
      text <ဝိဝေကမနုယုတ္တောမှိ၊ ဥပသန္တော နိရူပဓိ။>
      text <သဗ္ဗာသဝေ ပရိညာယ၊ ဝိဟရာမိ အနာသဝေါ။>
    text <၄၄၅>
      text <တိံသကပ္ပသဟဿမှိ၊ ယံ ဗုဒ္ဓမဘိပူဇယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၄၄၆>
      text <ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။>
      text <သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။>
    text <၄၄၇>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၄၈>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ ဂိရိမာနန္ဒော ထေရော ဣမာ ဂါထာယော အဘာသိတ္ထာတိ။>
    stand <ဂိရိမာနန္ဒတ္ထေရဿာပဒာနံ သတ္တမံ။>
  text <၈။ သဠလမဏ္ဍပိယတ္ထေရအပဒာနံ>
    text <၄၄၉>
      text <နိဗ္ဗုတေ ကကုသန္ဓမှိ၊ ဗြာဟ္မဏမှိ ဝုသီမတိ။>
      text <ဂဟေတွာ သဠလံ မာလံ၊ မဏ္ဍပံ ကာရယိံ အဟံ။>
    text <၄၅၀>
      text <တာဝတိံသဂတော သန္တော၊ လဘာမိ ဗျမှမုတ္တမံ။>
      text <အညေ ဒေဝေတိရောစာမိ၊ ပုညကမ္မဿိဒံ ဖလံ။>
    text <၄၅၁>
      text <ဒိဝါ ဝါ ယဒိ ဝါ ရတ္တိံ၊ စင်္ကမန္တော ဌိတော စဟံ။>
      text <ဆန္နော သဠလပုပ္ဖေဟိ၊ ပုညကမ္မဿိဒံ ဖလံ။>
    text <၄၅၂>
      text <ဣမသ္မိံယေဝ ကပ္ပမှိ၊ ယံ ဗုဒ္ဓမဘိပူဇယိံ။>
      text <ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။>
    text <၄၅၃>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၄၅၄>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၅၅>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သဠလမဏ္ဍပိယော ထေရော ဣမာ ဂါထာယော အဘာသိတ္ထာတိ။>
    stand <သဠလမဏ္ဍပိယတ္ထေရဿာပဒာနံ အဋ္ဌမံ။>
  text <၉။ သဗ္ဗဒာယကတ္ထေရအပဒာနံ>
    text <၄၅၆>
      text <မဟာသမုဒ္ဒံ ဩဂယှ၊ ဘဝနံ မေ သုနိမ္မိတံ။>
      text <သုနိမ္မိတာ ပေါက္ခရဏီ၊ စက္ကဝါကပကူဇိတာ။>
    text <၄၅၇>
      text <မန္ဒာလကေဟိ သဉ္ဆန္နာ၊ ပဒုမုပ္ပလကေဟိ စ။>
      text <နဒီ စ သန္ဒတေ တတ္ထ၊ သုပတိတ္ထာ မနောရမာ။>
    text <၄၅၈>
      text <မစ္ဆကစ္ဆပသဉ္ဆန္နာ၊ နာနာဒိဇသမောတ္ထတာ။>
      text <မယူရကောဉ္စာဘိရုဒာ၊ ကောကိလာဒီဟိ ဝဂ္ဂုဟိ။>
    text <၄၅၉>
      text <ပါရေဝတာ ရဝိဟံသာ စ၊ စက္ကဝါကာ နဒီစရာ။>
      text <ဒိန္ဒိဘာ သာဠိကာ စေတ္ထ၊ ပမ္မကာ ဇီဝဇီဝကာ။>
    text <၄၆၀>
      text <ဟံသာ ကောဉ္စာပိ နဒိတာ၊ ကောသိယာ ပိင်္ဂလာ ဗဟူ။>
      text <သတ္တရတနသမ္ပန္နာ၊ မဏိမုတ္တိကဝါလုကာ။>
    text <၄၆၁>
      text <သဗ္ဗသောဏ္ဏမယာ ရုက္ခါ၊ နာနာဂန္ဓသမေရိတာ။>
      text <ဥဇ္ဇောတေန္တိ ဒိဝါရတ္တိံ၊ ဘဝနံ သဗ္ဗကာလိကံ။>
    text <၄၆၂>
      text <သဋ္ဌိ တူရိယသဟဿာနိ၊ သာယံ ပါတော ပဝဇ္ဇရေ။>
      text <သောဠသိတ္ထိသဟဿာနိ၊ ပရိဝါရေန္တိ မံ သဒာ။>
    text <၄၆၃>
      text <အဘိနိက္ခမ္မ ဘဝနာ၊ သုမေဓံ လောကနာယကံ။>
      text <ပသန္နစိတ္တော သုမနော၊ ဝန္ဒယိံ တံ မဟာယသံ။>
    text <၄၆၄>
      text <သမ္ဗုဒ္ဓံ အဘိဝါဒေတွာ၊ သသင်္ဃံ တံ နိမန္တယိံ။>
      text <အဓိဝါသေသိ သော ဓီရော၊ သုမေဓော လောကနာယကော။>
    text <၄၆၅>
      text <မမ ဓမ္မကထံ ကတွာ၊ ဥယျောဇေသိ မဟာမုနိ။>
      text <သမ္ဗုဒ္ဓံ အဘိဝါဒေတွာ၊ ဘဝနံ မေ ဥပါဂမိံ။>
    text <၄၆၆>
      text <အာမန္တယိံ ပရိဇနံ၊ သဗ္ဗေ သန္နိပတာထ ဝေါ။>
      text <ပုဗ္ဗဏှသမယံ ဗုဒ္ဓေါ၊ ဘဝနံ အာဂမိဿတိ။>
    text <၄၆၇>
      text <လာဘာ အမှံ သုလဒ္ဓံ နော၊ ယေ ဝသာမ တဝန္တိကေ။>
      text <မယမ္ပိ ဗုဒ္ဓသေဋ္ဌဿ၊ ပူဇံ ကဿာမ သတ္ထုနော။>
    text <၄၆၈>
      text <အန္နပနံ ပဋ္ဌပေတွာ၊ ကာလံ အာရောစယိံ အဟံ။>
      text <ဝသီသတသဟဿေဟိ၊ ဥပေသိ လောကနာယကော။>
    text <၄၆၉>
      text <ပဉ္စင်္ဂိကေဟိ တူရိယေဟိ၊ ပစ္စုဂ္ဂမနမကာသဟံ။>
      text <သဗ္ဗသောဏ္ဏမယေ ပီဌေ၊ နိသီဒိ ပုရိသုတ္တမော။>
    text <၄၇၀>
      text <ဥပရိစ္ဆဒနံ အာသိ၊ သဗ္ဗသောဏ္ဏမယံ တဒာ။>
      text <ဗီဇနိယော ပဝါယန္တိ၊ ဘိက္ခုသင်္ဃဿ အန္တရေ။>
    text <၄၇၁>
      text <ပဟူတေနန္နပါနေန၊ ဘိက္ခုသင်္ဃမတပ္ပယိံ။>
      text <ပစ္စေကဒုဿယုဂဠေ၊ ဘိက္ခုသင်္ဃဿဒာသဟံ။>
    text <၄၇၂>
      text <ယံ ဝဒန္တိ သုမေဓောတိ၊ လောကာဟုတိပဋိဂ္ဂဟံ။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၄၇၃>
      text <ယော မေ အန္နေန ပါနေန၊ သဗ္ဗေ ဣမေ စ တပ္ပယိံ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၄၇၄>
      text <အဋ္ဌာရသေ ကပ္ပသတေ၊ ဒေဝလောကေ ရမိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    text <၄၇၅>
      text <ဥပ္ပဇ္ဇတိ ယံ ယောနိံ၊ ဒေဝတ္တံ အထ မာနုသံ။>
      text <သဗ္ဗဒာ သဗ္ဗသောဝဏ္ဏံ၊ ဆဒနံ ဓာရယိဿတိ။>
    text <၄၇၆>
      text <တိံသကပ္ပသဟဿမှိ၊ ဩက္ကာကကုသလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၄၇၇>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၄၇၈>
      text <ဘိက္ခုသင်္ဃေ နိသီဒိတွာ၊ သီဟနာဒံ နဒိဿတိ။>
      text <စိတကေ ဆတ္တံ ဓာရေန္တိ၊ ဟေဋ္ဌာ ဆတ္တမှိ ဍယှထ။>
    text <၄၇၉>
      text <သာမညံ မေ အနုပ္ပတ္တံ၊ ကိလေသာ ဈာပိတာ မယာ။>
      text <မဏ္ဍပေ ရုက္ခမူလေ ဝါ၊ သန္တာပေါ မေ န ဝိဇ္ဇတိ။>
    text <၄၈၀>
      text <တိံသကပ္ပသဟဿမှိ၊ ယံ ဒာနမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ သဗ္ဗဒာနဿိဒံ ဖလံ။>
    text <၄၈၁>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၄၈၂>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၄၈၃>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
    text <ဣတ္ထံ သုဒံ အာယသ္မာ သဗ္ဗဒာယကော ထေရော ဣမာ ဂါထာယော အဘာသိတ္ထာတိ။>
    stand <သဗ္ဗဒာယကတ္ထေရဿာပဒာနံ နဝမံ။>
  text <၁၀။ အဇိတတ္ထေရအပဒာနံ>
    text <၄၈၄>
      text <ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။>
      text <အဇ္ဈောဂါဟေတွာ ဟိမဝန္တံ၊ နိသီဒိ လောကနာယကော။>
    text <၄၈၅>
      text <နာဟံ အဒ္ဒက္ခိံ သမ္ဗုဒ္ဓံ၊ နပိ သဒ္ဒံ သုဏောမဟံ။>
      text <မမ ဘက္ခံ ဂဝေသန္တော၊ အာဟိဏ္ဍာမိ ဝနေ အဟံ။>
    text <၄၈၆>
      text <တတ္ထဒ္ဒဿာသိံ သမ္ဗုဒ္ဓံ၊ ဒွတ္တိံသဝရလက္ခဏံ။>
      text <ဒိသွာန ဝိတ္တိမာပဇ္ဇိံ၊ သတ္တော ကော နာမယံ ဘဝေ။>
    text <၄၈၇>
      text <လက္ခဏာနိ ဝိလောကေတွာ၊ မမ ဝိဇ္ဇံ အနုဿရိံ။>
      text <သုတဉှိ မေတံ ဝုဍ္ဎာနံ၊ ပဏ္ဍိတာနံ သုဘာသိတံ။>
    text <၄၈၈>
      text <တေသံ ယထာ တံ ဝစနံ၊ အယံ ဗုဒ္ဓေါ ဘဝိဿတိ။>
      text <ယံနူနာဟံ သက္ကရေယျံ၊ ဂတိံ မေ သောဓယိဿတိ။>
    text <၄၈၉>
      text <ခိပ္ပံ အဿမမာဂန္တွာ၊ မဓုတေလံ ဂဟိံ အဟံ။>
      text <ကောလမ္ဗကံ ဂဟေတွာန၊ ဥပဂစ္ဆိံ ဝိနာယကံ။>
    text <၄၉၀>
      text <တိဒဏ္ဍကေ ဂဟေတွာန၊ အဗ္ဘောကာသေ ဌပေသဟံ။>
      text <ပဒီပံ ပဇ္ဇလိတွာန၊ အဋ္ဌက္ခတ္တုံ အဝန္ဒဟံ။>
    text <၄၉၁>
      text <သတ္တရတ္တိန္ဒိဝံ ဗုဒ္ဓေါ၊ နိသီဒိ ပုရိသုတ္တမော။>
      text <တတော ရတျာ ဝိဝသာနေ၊ ဝုဋ္ဌာသိ လောကနာယကော။>
    text <၄၉၂>
      text <ပသန္နစိတ္တော သုမနော၊ သဗ္ဗရတ္တိန္ဒိဝံ အဟံ။>
      text <ဒီပံ ဗုဒ္ဓဿ ပါဒာသိံ၊ ပသန္နော သေဟိ ပါဏိဘိ။>
    text <၄၉၃>
      text <သဗ္ဗေ ဝနာ ဂန္ဓမယာ၊ ပဗ္ဗတေ ဂန္ဓမာဒနေ။>
      text <ဗုဒ္ဓဿ အာနုဘာဝေန၊ အာဂစ္ဆုံ ဗုဒ္ဓသန္တိကံ။>
    text <၄၉၄>
      text <ယေ ကေစိ ပုပ္ဖဂန္ဓာသေ၊ ပုပ္ဖိတာ ဓရဏီရုဟာ။>
      text <ဗုဒ္ဓဿ အာနုဘာဝေန၊ သဗ္ဗေ သန္နိပတုံ တဒာ။>
    text <၄၉၅>
      text <ယာဝတာ ဟိမဝန္တမှိ၊ နာဂါ စ ဂရုဠာ ဥဘော။>
      text <ဓမ္မဉ္စ သောတုကာမာ တေ၊ အာဂစ္ဆုံ ဗုဒ္ဓသန္တိကံ။>
    text <၄၉၆>
      text <ဒေဝလော နာမ သမဏော၊ ဗုဒ္ဓဿ အဂ္ဂသာဝကော။>
      text <ဝသီသတသဟဿေဟိ၊ ဗုဒ္ဓသန္တိကုပါဂမိ။>
    text <၄၉၇>
      text <ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။>
      text <ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။>
    text <၄၉၈>
      text <ယော မေ ဒီပံ ပဒီပေသိ၊ ပသန္နော သေဟိ ပါဏိဘိ။>
      text <တမဟံ ကိတ္တယိဿာမိ၊ သုဏာထ မမ ဘာသတော။>
    text <၄၉၉>
      text <သဋ္ဌိ ကပ္ပသဟဿာနိ၊ ဒေဝလောကေ ရမိဿတိ။>
      text <သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။>
    stand <သောဠသမံ ဘာဏဝါရံ။>
    text <၅၀၀>
      text <ဆတ္တိသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။>
      text <ပထဝိယံ သတ္တသတံ၊ ဝိပုလံ ရဇ္ဇံ ကရိဿတိ။>
    text <၅၀၁>
      text <ပဒေသရဇ္ဇံ ဝိပုလံ၊ ဂဏနာတော အသင်္ခိယံ။>
      text <ဣမိနာ ဒီပဒာနေန၊ ဒိဗ္ဗစက္ခု ဘဝိဿတိ။>
    text <၅၀၂>
      text <သမန္တတော အဋ္ဌကောသံ၊ ပဿိဿတိ အယံ သဒာ။>
      text <ဒေဝလောကာ စဝန္တဿ၊ နိဗ္ဗတ္တန္တဿ ဇန္တုနော။>
    text <၅၀၃>
      text <ဒိဝါ ဝါ ယဒိ ဝါ ရတ္တိံ၊ ပဒီပံ ဓာရယိဿတိ။>
      text <ဇာယမာနဿ သတ္တဿ၊ ပုညကမ္မသမင်္ဂိနော။>
    text <၅၀၄>
      text <ယာဝတာ နဂရံ အာသိ၊ တာဝတာ ဇောတယိဿတိ။>
      text <ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။>
    text <၅၀၅>
      text <အဿေဝ ဒီပဒာနဿ၊ အဋ္ဌဒီပဖလေန ဟိ။>
      text <န ဇယိဿန္တိမံ ဇန္တူ၊ ဒီပဒာနဿိဒံ ဖလံ။>
    text <၅၀၆>
      text <ကပ္ပသတသဟဿမှိ၊ ဩက္ကာကကုလသမ္ဘဝေါ။>
      text <ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။>
    text <၅၀၇>
      text <တဿ ဓမ္မေသု ဒာယာဒော၊ ဩရသော ဓမ္မနိမ္မိတော။>
      text <သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။>
    text <၅၀၈>
      text <တောသယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။>
      text <အဇိတော နာမ နာမေန၊ ဟေဿတိ သတ္ထု သာဝကော။>
    text <၅၀၉>
      text <သဋ္ဌိ ကပ္ပသဟဿာနိ၊ ဒေဝလောကေ ရမိံ အဟံ။>
      text <တတြာပိ မေ ဒီပသတံ၊ ဇောတတေ နိစ္စကာလိကံ။>
    text <၅၁၀>
      text <ဒေဝလောကေ မနုဿေ ဝါ၊ နိဒ္ဓါဝန္တိ ပဘာ မမ။>
      text <ဗုဒ္ဓသေဋ္ဌံ သရိတွာန၊ ဘိယျော ဟာသံ ဇနေသဟံ။>
    text <၅၁၁>
      text <တုသိတာဟံ စဝိတွာန၊ ဩက္ကမိံ မာတုကုစ္ဆိယံ။>
      text <ဇာယမာနဿ သန္တဿ၊ အာလောကော ဝိပုလော အဟု။>
    text <၅၁၂>
      text <အဂါရာ အဘိနိက္ခမ္မ၊ ပဗ္ဗဇိံ အနဂါရိယံ။>
      text <ဗာဝရိံ ဥပသင်္ကမ္မ၊ သိဿတ္တံ အဇ္ဈုပါဂမိံ။>
    text <၅၁၃>
      text <ဟိမဝန္တေ ဝသန္တောဟံ၊ အဿောသိံ လောကနာယကံ။>
      text <ဥတ္တမတ္ထံ ဂဝေသန္တော၊ ဥပဂစ္ဆိံ ဝိနာယကံ။>
    text <၅၁၄>
      text <ဒန္တော ဗုဒ္ဓေါ ဒမေတာဝီ၊ ဩဃတိဏ္ဏော နိရူပဓိ။>
      text <နိဗ္ဗာနံ ကထယီ ဗုဒ္ဓေါ၊ သဗ္ဗဒုက္ခပ္ပမောစနံ။>
    text <၅၁၅>
      text <တံ မေ အာဂမနံ သိဒ္ဓံ၊ တောသိတောဟံ မဟာမုနိံ။>
      text <တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။>
    text <၅၁၆>
      text <သတသဟဿိတော ကပ္ပေ၊ ယံ ဒီပမဒဒိံ တဒာ။>
      text <ဒုဂ္ဂတိံ နာဘိဇာနာမိ၊ ဒီပဒာနဿိဒံ ဖလံ။>
    text <၅၁၇>
      text <ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။>
    text <၅၁၈>
      text <သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။>
    text <၅၁၉>
      text <ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။>
      text <ပိလိန္ဒဝစ္ဆော သေလော စ၊ သဗ္ဗကိတ္တီ မဓုံဒဒော။>
      text <ကူဋာဂါရီ ဗာကုလော စ၊ ဂိရိ သဠလသဝှယော။>
      text <သဗ္ဗဒော အဇိတော စေဝ၊ ဂါထာယော ဂဏိတာ ဣဟ။>
      text <သတာနိ ပဉ္စ ဂါထာနံ၊ ဝီသတိ စ တဒုတ္တရီတိ။>
      text <ပဒုမာရက္ခဒော စေဝ၊ ဥမာ ဂန္ဓောဒကေန စ။>
      text <ဧကပဒ္မ သဒ္ဒသညီ၊ မန္ဒာရံ ဗောဓိဝန္ဒကော။>
      text <အဝဋဉ္စ ပိလိန္ဒိ စ၊ ဂါထာယော ဂဏိတာ ဣဟ။>
      text <စတုသတ္တတိ ဂါထာယော၊ ဧကာဒသ သတာနိ စ။>
    text <ဣတ္ထံ သုဒံ အာယသ္မာ အဇိတော ထေရော ဣမာ ဂါထာယော အဘာသိတ္ထာတိ။>
    stand <အဇိတတ္ထေရဿာပဒာနံ ဒသမံ။>
    stand <ပိလိန္ဒဝစ္ဆဝဂ္ဂေါ စတ္တာလီသမော။>
    text <တဿုဒ္ဒာနံ>
    text <အထ ဝဂ္ဂုဒ္ဒာနံ>
    stand <ပဒုမဝဂ္ဂဒသကံ။>
    stand <စတုတ္ထသတကံ သမတ္တံ။>
