text <၄။ အဋ္ဌကဝဂ္ဂေါ>
  text <၁။ ကာမသုတ္တံ>
    text <၇၇၂>
      text <ကာမံ ကာမယမာနဿ၊ တဿ စေ တံ သမိဇ္ဈတိ။>
      text <အဒ္ဓါ ပီတိမနော ဟောတိ၊ လဒ္ဓါ မစ္စော ယဒိစ္ဆတိ။>
    text <၇၇၃>
      text <တဿ စေ ကာမယာနဿ၊ ဆန္ဒဇာတဿ ဇန္တုနော။>
      text <တေ ကာမာ ပရိဟာယန္တိ၊ သလ္လဝိဒ္ဓေါဝ ရုပ္ပတိ။>
    text <၇၇၄>
      text <ယော ကာမေ ပရိဝဇ္ဇေတိ၊ သပ္ပဿေဝ ပဒာ သိရော။>
      text <သောမံ ဝိသတ္တိကံ လောကေ၊ သတော သမတိဝတ္တတိ။>
    text <၇၇၅>
      text <ခေတ္တံ ဝတ္ထုံ ဟိရညံ ဝါ၊ ဂဝဿံ ဒာသပေါရိသံ။>
      text <ထိယော ဗန္ဓူ ပုထု ကာမေ၊ ယော နရော အနုဂိဇ္ဈတိ။>
    text <၇၇၆>
      text <အဗလာ နံ ဗလီယန္တိ၊ မဒ္ဒန္တေနံ ပရိဿယာ။>
      text <တတော နံ ဒုက္ခမနွေတိ၊ နာဝံ ဘိန္နမိဝေါဒကံ။>
    text <၇၇၇>
      text <တသ္မာ ဇန္တု သဒာ သတော၊ ကာမာနိ ပရိဝဇ္ဇယေ။>
      text <တေ ပဟာယ တရေ ဩဃံ၊ နာဝံ သိတွာဝ ပါရဂူတိ။>
    stand <ကာမသုတ္တံ ပဌမံ နိဋ္ဌိတံ။>
  text <၂။ ဂုဟဋ္ဌကသုတ္တံ>
    text <၇၇၈>
      text <သတ္တော ဂုဟာယံ ဗဟုနာဘိဆန္နော၊ တိဋ္ဌံ နရော မောဟနသ္မိံ ပဂါဠှော။>
      text <ဒူရေ ဝိဝေကာ ဟိ တထာဝိဓော သော၊ ကာမာ ဟိ လောကေ န ဟိ သုပ္ပဟာယာ။>
    text <၇၇၉>
      text <ဣစ္ဆာနိဒာနာ ဘဝသာတဗဒ္ဓါ၊ တေ ဒုပ္ပမုဉ္စာ န ဟိ အညမောက္ခါ။>
      text <ပစ္ဆာ ပုရေ ဝါပိ အပေက္ခမာနာ၊ ဣမေဝ ကာမေ ပုရိမေဝ ဇပ္ပံ။>
    text <၇၈၀>
      text <ကာမေသု ဂိဒ္ဓါ ပသုတာ ပမူဠှာ၊ အဝဒာနိယာ တေ ဝိသမေ နိဝိဋ္ဌာ။>
      text <ဒုက္ခူပနီတာ ပရိဒေဝယန္တိ၊ ကိံသူ ဘဝိဿာမ ဣတော စုတာသေ။>
    text <၇၈၁>
      text <တသ္မာ ဟိ သိက္ခေထ ဣဓေဝ ဇန္တု၊ ယံ ကိဉ္စိ ဇညာ ဝိသမန္တိ လောကေ။>
      text <န တဿ ဟေတူ ဝိသမံ စရေယျ၊ အပ္ပဉှိဒံ ဇီဝိတမာဟု ဓီရာ။>
    text <၇၈၂>
      text <ပဿာမိ လောကေ ပရိဖန္ဒမာနံ၊ ပဇံ ဣမံ တဏှဂတံ ဘဝေသု။>
      text <ဟီနာ နရာ မစ္စုမုခေ လပန္တိ၊ အဝီတတဏှာသေ ဘဝါဘဝေသု။>
    text <၇၈၃>
      text <မမာယိတေ ပဿထ ဖန္ဒမာနေ၊ မစ္ဆေဝ အပ္ပေါဒကေ ခီဏသောတေ။>
      text <ဧတမ္ပိ ဒိသွာ အမမော စရေယျ၊ ဘဝေသု အာသတ္တိမကုဗ္ဗမာနော။>
    text <၇၈၄>
      text <ဥဘောသု အန္တေသု ဝိနေယျ ဆန္ဒံ၊ ဖဿံ ပရိညာယ အနာနုဂိဒ္ဓေါ။>
      text <ယဒတ္တဂရဟီ တဒကုဗ္ဗမာနော၊ န လိပ္ပတီ ဒိဋ္ဌသုတေသု ဓီရော။>
    text <၇၈၅>
      text <သညံ ပရိညာ ဝိတရေယျ ဩဃံ၊ ပရိဂ္ဂဟေသု မုနိ နောပလိတ္တော။>
      text <အဗ္ဗူဠှသလ္လော စရမပ္ပမတ္တော၊ နာသီသတီ လောကမိမံ ပရဉ္စာတိ။>
    stand <ဂုဟဋ္ဌကသုတ္တံ ဒုတိယံ နိဋ္ဌိတံ။>
  text <၃။ ဒုဋ္ဌဋ္ဌကသုတ္တံ>
    text <၇၈၆>
      text <ဝဒန္တိ ဝေ ဒုဋ္ဌမနာပိ ဧကေ၊ အထောပိ ဝေ သစ္စမနာ ဝဒန္တိ။>
      text <ဝါဒဉ္စ ဇာတံ မုနိ နော ဥပေတိ၊ တသ္မာ မုနီ နတ္ထိ ခိလော ကုဟိဉ္စိ။>
    text <၇၈၇>
      text <သကဉှိ ဒိဋ္ဌိံ ကထမစ္စယေယျ၊ ဆန္ဒာနုနီတော ရုစိယာ နိဝိဋ္ဌော။>
      text <သယံ သမတ္တာနိ ပကုဗ္ဗမာနော၊ ယထာ ဟိ ဇာနေယျ တထာ ဝဒေယျ။>
    text <၇၈၈>
      text <ယော အတ္တနော သီလဝတာနိ ဇန္တု၊ အနာနုပုဋ္ဌောဝ ပရေသ ပါဝ။>
      text <အနရိယဓမ္မံ ကုသလာ တမာဟု၊ ယော အာတုမာနံ သယမေဝ ပါဝ။>
    text <၇၈၉>
      text <သန္တော စ ဘိက္ခု အဘိနိဗ္ဗုတတ္တော၊ ဣတိဟန္တိ သီလေသု အကတ္ထမာနော။>
      text <တမရိယဓမ္မံ ကုသလာ ဝဒန္တိ၊ ယဿုဿဒာ နတ္ထိ ကုဟိဉ္စိ လောကေ။>
    text <၇၉၀>
      text <ပကပ္ပိတာ သင်္ခတာ ယဿ ဓမ္မာ၊ ပုရက္ခတာ သန္တိ အဝီဝဒာတာ။>
      text <ယဒတ္တနိ ပဿတိ အာနိသံသံ၊ တံ နိဿိတော ကုပ္ပပဋိစ္စ သန္တိံ။>
    text <၇၉၁>
      text <ဒိဋ္ဌီနိဝေသာ န ဟိ သွာတိဝတ္တာ၊ ဓမ္မေသု နိစ္ဆေယျ သမုဂ္ဂဟီတံ။>
      text <တသ္မာ နရော တေသု နိဝေသနေသု၊ နိရဿတီ အာဒိယတီ စ ဓမ္မံ။>
    text <၇၉၂>
      text <ဓောနဿ ဟိ နတ္ထိ ကုဟိဉ္စိ လောကေ၊ ပကပ္ပိတာ ဒိဋ္ဌိ ဘဝါဘဝေသု။>
      text <မာယဉ္စ မာနဉ္စ ပဟာယ ဓောနော၊ သ ကေန ဂစ္ဆေယျ အနူပယော သော။>
    text <၇၉၃>
      text <ဥပယော ဟိ ဓမ္မေသု ဥပေတိ ဝါဒံ၊ အနူပယံ ကေန ကထံ ဝဒေယျ။>
      text <အတ္တာ နိရတ္တာ န ဟိ တဿ အတ္ထိ၊ အဓောသိ သော ဒိဋ္ဌိမိဓေဝ သဗ္ဗန္တိ။>
    stand <ဒုဋ္ဌဋ္ဌကသုတ္တံ တတိယံ နိဋ္ဌိတံ။>
  text <၄။ သုဒ္ဓဋ္ဌကသုတ္တံ>
    text <၇၉၄>
      text <ပဿာမိ သုဒ္ဓံ ပရမံ အရောဂံ၊ ဒိဋ္ဌေန သံသုဒ္ဓိ နရဿ ဟောတိ။>
      text <ဧဝါဘိဇာနံ ပရမန္တိ ဉတွာ၊ သုဒ္ဓါနုပဿီတိ ပစ္စေတိ ဉာဏံ။>
    text <၇၉၅>
      text <ဒိဋ္ဌေန စေ သုဒ္ဓိ နရဿ ဟောတိ၊ ဉာဏေန ဝါ သော ပဇဟာတိ ဒုက္ခံ။>
      text <အညေန သော သုဇ္ဈတိ သောပဓီကော၊ ဒိဋ္ဌီ ဟိ နံ ပါဝ တထာ ဝဒာနံ။>
    text <၇၉၆>
      text <န ဗြာဟ္မဏော အညတော သုဒ္ဓိမာဟ၊ ဒိဋ္ဌေ သုတေ သီလဝတေ မုတေ ဝါ။>
      text <ပုညေ စ ပါပေ စ အနူပလိတ္တော၊ အတ္တဉ္ဇဟော နယိဓ ပကုဗ္ဗမာနော။>
    text <၇၉၇>
      text <ပုရိမံ ပဟာယ အပရံ သိတာသေ၊ ဧဇာနုဂါ တေ န တရန္တိ သင်္ဂံ။>
      text <တေ ဥဂ္ဂဟာယန္တိ နိရဿဇန္တိ၊ ကပီဝ သာခံ ပမုဉ္စံ ဂဟာယံ။>
    text <၇၉၈>
      text <သယံ သမာဒာယ ဝတာနိ ဇန္တု၊ ဥစ္စာဝစံ ဂစ္ဆတိ သညသတ္တော။>
      text <ဝိဒွာ စ ဝေဒေဟိ သမေစ္စ ဓမ္မံ၊ န ဥစ္စာဝစံ ဂစ္ဆတိ ဘူရိပညော။>
    text <၇၉၉>
      text <သ သဗ္ဗဓမ္မေသု ဝိသေနိဘူတော၊ ယံ ကိဉ္စိ ဒိဋ္ဌံ ဝ သုတံ မုတံ ဝါ။>
      text <တမေဝ ဒဿိံ ဝိဝဋံ စရန္တံ၊ ကေနီဓ လောကသ္မိ ဝိကပ္ပယေယျ။>
    text <၈၀၀>
      text <န ကပ္ပယန္တိ န ပုရေက္ခရောန္တိ၊ အစ္စန္တသုဒ္ဓီတိ န တေ ဝဒန္တိ။>
      text <အာဒာနဂန္ထံ ဂထိတံ ဝိသဇ္ဇ၊ အာသံ န ကုဗ္ဗန္တိ ကုဟိဉ္စိ လောကေ။>
    text <၈၀၁>
      text <သီမာတိဂေါ ဗြာဟ္မဏော တဿ နတ္ထိ၊ ဉတွာ ဝ ဒိသွာ ဝ သမုဂ္ဂဟီတံ။>
      text <န ရာဂရာဂီ န ဝိရာဂရတ္တော၊ တဿီဓ နတ္ထီ ပရမုဂ္ဂဟီတန္တိ။>
    stand <သုဒ္ဓဋ္ဌကသုတ္တံ စတုတ္ထံ နိဋ္ဌိတံ။>
  text <၅။ ပရမဋ္ဌကသုတ္တံ>
    text <၈၀၂>
      text <ပရမန္တိ ဒိဋ္ဌီသု ပရိဗ္ဗသာနော၊ ယဒုတ္တရိ ကုရုတေ ဇန္တု လောကေ။>
      text <ဟီနာတိ အညေ တတော သဗ္ဗမာဟ၊ တသ္မာ ဝိဝါဒာနိ အဝီတိဝတ္တော။>
    text <၈၀၃>
      text <ယဒတ္တနီ ပဿတိ အာနိသံသံ၊ ဒိဋ္ဌေ သုတေ သီလဝတေ မုတေ ဝါ။>
      text <တဒေဝ သော တတ္ထ သမုဂ္ဂဟာယ၊ နိဟီနတော ပဿတိ သဗ္ဗမညံ။>
    text <၈၀၄>
      text <တံ ဝါပိ ဂန္ထံ ကုသလာ ဝဒန္တိ၊ ယံ နိဿိတော ပဿတိ ဟီနမညံ။>
      text <တသ္မာ ဟိ ဒိဋ္ဌံ ဝ သုတံ မုတံ ဝါ၊ သီလဗ္ဗတံ ဘိက္ခု န နိဿယေယျ။>
    text <၈၀၅>
      text <ဒိဋ္ဌိမ္ပိ လောကသ္မိံ န ကပ္ပယေယျ၊ ဉာဏေန ဝါ သီလဝတေန ဝါပိ။>
      text <သမောတိ အတ္တာနမနူပနေယျ၊ ဟီနော န မညေထ ဝိသေသိ ဝါပိ။>
    text <၈၀၆>
      text <အတ္တံ ပဟာယ အနုပါဒိယာနော၊ ဉာဏေပိ သော နိဿယံ နော ကရောတိ။>
      text <သ ဝေ ဝိယတ္တေသု န ဝဂ္ဂသာရီ၊ ဒိဋ္ဌိမ္ပိ သော န ပစ္စေတိ ကိဉ္စိ။>
    text <၈၀၇>
      text <ယဿူဘယန္တေ ပဏိဓီဓ နတ္ထိ၊ ဘဝါဘဝါယ ဣဓ ဝါ ဟုရံ ဝါ။>
      text <နိဝေသနာ တဿ န သန္တိ ကေစိ၊ ဓမ္မေသု နိစ္ဆေယျ သမုဂ္ဂဟီတံ။>
    text <၈၀၈>
      text <တဿီဓ ဒိဋ္ဌေ ဝ သုတေ မုတေ ဝါ၊ ပကပ္ပိတာ နတ္ထိ အဏူပိ သညာ။>
      text <တံ ဗြာဟ္မဏံ ဒိဋ္ဌိမနာဒိယာနံ၊ ကေနီဓ လောကသ္မိံ ဝိကပ္ပယေယျ။>
    text <၈၀၉>
      text <န ကပ္ပယန္တိ န ပုရေက္ခရောန္တိ၊ ဓမ္မာပိ တေသံ န ပဋိစ္ဆိတာသေ။>
      text <န ဗြာဟ္မဏော သီလဝတေန နေယျော၊ ပါရင်္ဂတော န ပစ္စေတိ တာဒီတိ။>
    stand <ပရမဋ္ဌကသုတ္တံ ပဉ္စမံ နိဋ္ဌိတံ။>
  text <၆။ ဇရာသုတ္တံ>
    text <၈၁၀>
      text <အပ္ပံ ဝတ ဇီဝိတံ ဣဒံ၊ ဩရံ ဝဿသတာပိ မိယျတိ။>
      text <ယော စေပိ အတိစ္စ ဇီဝတိ၊ အထ ခေါ သော ဇရသာပိ မိယျတိ။>
    text <၈၁၁>
      text <သောစန္တိ ဇနာ မမာယိတေ၊ န ဟိ သန္တိ နိစ္စာ ပရိဂ္ဂဟာ။>
      text <ဝိနာဘာဝသန္တမေဝိဒံ၊ ဣတိ ဒိသွာ နာဂါရမာဝသေ။>
    text <၈၁၂>
      text <မရဏေနပိ တံ ပဟီယတိ၊ ယံ ပုရိသော မမိဒန္တိ မညတိ။>
      text <ဧတမ္ပိ ဝိဒိတွာ ပဏ္ဍိတော၊ န မမတ္တာယ နမေထ မာမကော။>
    text <၈၁၃>
      text <သုပိနေန ယထာပိ သင်္ဂတံ၊ ပဋိဗုဒ္ဓေါ ပုရိသော န ပဿတိ။>
      text <ဧဝမ္ပိ ပိယာယိတံ ဇနံ၊ ပေတံ ကာလကတံ န ပဿတိ။>
    text <၈၁၄>
      text <ဒိဋ္ဌာပိ သုတာပိ တေ ဇနာ၊ ယေသံ နာမမိဒံ ပဝုစ္စတိ။>
      text <နာမံယေဝါဝသိဿတိ၊ အက္ခေယျံ ပေတဿ ဇန္တုနော။>
    text <၈၁၅>
      text <သောကပ္ပရိဒေဝမစ္ဆရံ၊ န ဇဟန္တိ ဂိဒ္ဓါ မမာယိတေ။>
      text <တသ္မာ မုနယော ပရိဂ္ဂဟံ၊ ဟိတွာ အစရိံသု ခေမဒဿိနော။>
    text <၈၁၆>
      text <ပတိလီနစရဿ ဘိက္ခုနော၊ ဘဇမာနဿ ဝိဝိတ္တမာသနံ။>
      text <သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေ။>
    text <၈၁၇>
      text <သဗ္ဗတ္ထ မုနီ အနိဿိတော၊ န ပိယံ ကုဗ္ဗတိ နောပိ အပ္ပိယံ။>
      text <တသ္မိံ ပရိဒေဝမစ္ဆရံ၊ ပဏ္ဏေ ဝါရိ ယထာ န လိမ္ပတိ။>
    text <၈၁၈>
      text <ဥဒဗိန္ဒု ယထာပိ ပေါက္ခရေ၊ ပဒုမေ ဝါရိ ယထာ န လိမ္ပတိ။>
      text <ဧဝံ မုနိ နောပလိမ္ပတိ၊ ယဒိဒံ ဒိဋ္ဌသုတံ မုတေသု ဝါ။>
    text <၈၁၉>
      text <ဓောနော န ဟိ တေန မညတိ၊ ယဒိဒံ ဒိဋ္ဌသုတံ မုတေသု ဝါ။>
      text <နာညေန ဝိသုဒ္ဓိမိစ္ဆတိ၊ န ဟိ သော ရဇ္ဇတိ နော ဝိရဇ္ဇတီတိ။>
    stand <ဇရာသုတ္တံ ဆဋ္ဌံ နိဋ္ဌိတံ။>
  text <၇။ တိဿမေတ္တေယျသုတ္တံ>
    text <၈၂၀>
      text <မေထုနမနုယုတ္တဿ၊ ဣစ္စာယသ္မာ တိဿော မေတ္တေယျော ဝိဃာတံ ဗြူဟိ မာရိသ။>
      text <သုတွာန တဝ သာသနံ၊ ဝိဝေကေ သိက္ခိဿာမသေ။>
    text <၈၂၁>
      text <မေထုနမနုယုတ္တဿ၊ မေတ္တေယျာတိ ဘဂဝါ မုဿတေ ဝါပိ သာသနံ။>
      text <မိစ္ဆာ စ ပဋိပဇ္ဇတိ၊ ဧတံ တသ္မိံ အနာရိယံ။>
    text <၈၂၂>
      text <ဧကော ပုဗ္ဗေ စရိတွာန၊ မေထုနံ ယော နိသေဝတိ။>
      text <ယာနံ ဘန္တံ ဝ တံ လောကေ၊ ဟီနမာဟု ပုထုဇ္ဇနံ။>
    text <၈၂၃>
      text <ယသော ကိတ္တိ စ ယာ ပုဗ္ဗေ၊ ဟာယတေ ဝါပိ တဿ သာ။>
      text <ဧတမ္ပိ ဒိသွာ သိက္ခေထ၊ မေထုနံ ဝိပ္ပဟာတဝေ။>
    text <၈၂၄>
      text <သင်္ကပ္ပေဟိ ပရေတော သော၊ ကပဏော ဝိယ ဈာယတိ။>
      text <သုတွာ ပရေသံ နိဂ္ဃောသံ၊ မင်္ကု ဟောတိ တထာဝိဓော။>
    text <၈၂၅>
      text <အထ သတ္ထာနိ ကုရုတေ၊ ပရဝါဒေဟိ စောဒိတော။>
      text <ဧသ ခွဿ မဟာဂေဓော၊ မောသဝဇ္ဇံ ပဂါဟတိ။>
    text <၈၂၆>
      text <ပဏ္ဍိတောတိ သမညာတော၊ ဧကစရိယံ အဓိဋ္ဌိတော။>
      text <အထာပိ မေထုနေ ယုတ္တော၊ မန္ဒောဝ ပရိကိဿတိ။>
    text <၈၂၇>
      text <ဧတမာဒီနဝံ ဉတွာ၊ မုနိ ပုဗ္ဗာပရေ ဣဓ။>
      text <ဧကစရိယံ ဒဠှံ ကယိရာ၊ န နိသေဝေထ မေထုနံ။>
    text <၈၂၈>
      text <ဝိဝေကညေဝ သိက္ခေထ၊ ဧတဒရိယာနမုတ္တမံ။>
      text <န တေန သေဋ္ဌော မညေထ၊ သ ဝေ နိဗ္ဗာနသန္တိကေ။>
    text <၈၂၉>
      text <ရိတ္တဿ မုနိနော စရတော၊ ကာမေသု အနပေက္ခိနော။>
      text <ဩဃတိဏ္ဏဿ ပိဟယန္တိ၊ ကာမေသု ဂဓိတာ ပဇာတိ။>
    stand <တိဿမေတ္တေယျသုတ္တံ သတ္တမံ နိဋ္ဌိတံ။>
  text <၈။ ပသူရသုတ္တံ>
    text <၈၃၀>
      text <ဣဓေဝ သုဒ္ဓိ ဣတိ ဝါဒယန္တိ၊ နာညေသု ဓမ္မေသု ဝိသုဒ္ဓိမာဟု။>
      text <ယံ နိဿိတာ တတ္ထ သုဘံ ဝဒာနာ၊ ပစ္စေကသစ္စေသု ပုထူ နိဝိဋ္ဌာ။>
    text <၈၃၁>
      text <တေ ဝါဒကာမာ ပရိသံ ဝိဂယှ၊ ဗာလံ ဒဟန္တီ မိထု အညမညံ။>
      text <ဝဒန္တိ တေ အညသိတာ ကထောဇ္ဇံ၊ ပသံသကာမာ ကုသလာ ဝဒာနာ။>
    text <၈၃၂>
      text <ယုတ္တော ကထာယံ ပရိသာယ မဇ္ဈေ၊ ပသံသမိစ္ဆံ ဝိနိဃာတိ ဟောတိ။>
      text <အပါဟတသ္မိံ ပန မင်္ကု ဟောတိ၊ နိန္ဒာယ သော ကုပ္ပတိ ရန္ဓမေသီ။>
    text <၈၃၃>
      text <ယမဿ ဝါဒံ ပရိဟီနမာဟု၊ အပါဟတံ ပဉှဝိမံသကာသေ။>
      text <ပရိဒေဝတိ သောစတိ ဟီနဝါဒော၊ ဥပစ္စဂါ မန္တိ အနုတ္ထုနာတိ။>
    text <၈၃၄>
      text <ဧတေ ဝိဝါဒာ သမဏေသု ဇာတာ၊ ဧတေသု ဥဂ္ဃာတိ နိဃာတိ ဟောတိ။>
      text <ဧတမ္ပိ ဒိသွာ ဝိရမေ ကထောဇ္ဇံ၊ န ဟညဒတ္ထတ္ထိပသံသလာဘာ။>
    text <၈၃၅>
      text <ပသံသိတော ဝါ ပန တတ္ထ ဟောတိ၊ အက္ခါယ ဝါဒံ ပရိသာယ မဇ္ဈေ။>
      text <သော ဟဿတီ ဥဏ္ဏမတီ စ တေန၊ ပပ္ပုယျ တမတ္ထံ ယထာ မနော အဟု။>
    text <၈၃၆>
      text <ယာ ဥဏ္ဏတီ သာဿ ဝိဃာတဘူမိ၊ မာနာတိမာနံ ဝဒတေ ပနေသော။>
      text <ဧတမ္ပိ ဒိသွာ န ဝိဝါဒယေထ၊ န ဟိ တေန သုဒ္ဓိံ ကုသလာ ဝဒန္တိ။>
    text <၈၃၇>
      text <သူရော ယထာ ရာဇခါဒာယ ပုဋ္ဌော၊ အဘိဂဇ္ဇမေတိ ပဋိသူရမိစ္ဆံ။>
      text <ယေနေဝ သော တေန ပလေဟိ သူရ၊ ပုဗ္ဗေဝ နတ္ထိ ယဒိဒံ ယုဓာယ။>
    text <၈၃၈>
      text <ယေ ဒိဋ္ဌိမုဂ္ဂယှ ဝိဝါဒယန္တိ၊ ဣဒမေဝ သစ္စန္တိ စ ဝါဒယန္တိ။>
      text <တေ တွံ ဝဒဿူ န ဟိ တေဓ အတ္ထိ၊ ဝါဒမှိ ဇာတေ ပဋိသေနိကတ္တာ။>
    text <၈၃၉>
      text <ဝိသေနိကတွာ ပန ယေ စရန္တိ၊ ဒိဋ္ဌီဟိ ဒိဋ္ဌိံ အဝိရုဇ္ဈမာနာ။>
      text <တေသု တွံ ကိံ လဘေထော ပသူရ၊ ယေသီဓ နတ္ထီ ပရမုဂ္ဂဟီတံ။>
    text <၈၄၀>
      text <အထ တွံ ပဝိတက္ကမာဂမာ၊ မနသာ ဒိဋ္ဌိဂတာနိ စိန္တယန္တော။>
      text <ဓောနေန ယုဂံ သမာဂမာ၊ န ဟိ တွံ သက္ခသိ သမ္ပယာတဝေတိ။>
    stand <ပသူရသုတ္တံ အဋ္ဌမံ နိဋ္ဌိတံ။>
  text <၉။ မာဂဏ္ဍိယသုတ္တံ>
    text <၈၄၁>
      text <ဒိသွာန တဏှံ အရတိံ ရဂဉ္စ၊ နာဟောသိ ဆန္ဒော အပိ မေထုနသ္မိံ။>
      text <ကိမေဝိဒံ မုတ္တကရီသပုဏ္ဏံ၊ ပါဒာပိ နံ သမ္ဖုသိတုံ န ဣစ္ဆေ။>
    text <၈၄၂>
      text <ဧတာဒိသံ စေ ရတနံ န ဣစ္ဆသိ၊ နာရိံ နရိန္ဒေဟိ ဗဟူဟိ ပတ္ထိတံ။>
      text <ဒိဋ္ဌိဂတံ သီလဝတံ နု ဇီဝိတံ၊ ဘဝူပပတ္တိဉ္စ ဝဒေသိ ကီဒိသံ။>
    text <၈၄၃>
      text <ဣဒံ ဝဒာမီတိ န တဿ ဟောတိ၊ မာဂဏ္ဍိယာတိ ဘဂဝါ>
      text <ဓမ္မေသု နိစ္ဆေယျ သမုဂ္ဂဟီတံ။>
      text <ပဿဉ္စ ဒိဋ္ဌီသု အနုဂ္ဂဟာယ၊>
      text <အဇ္ဈတ္တသန္တိံ ပစိနံ အဒဿံ။>
    text <၈၄၄>
      text <ဝိနိစ္ဆယာ ယာနိ ပကပ္ပိတာနိ၊ ဣတိ မာဂဏ္ဍိယော>
      text <တေ ဝေ မုနီ ဗြူသိ အနုဂ္ဂဟာယ။>
      text <အဇ္ဈတ္တသန္တီတိ ယမေတမတ္ထံ၊>
      text <ကထံ နု ဓီရေဟိ ပဝေဒိတံ တံ။>
    text <၈၄၅>
      text <န ဒိဋ္ဌိယာ န သုတိယာ န ဉာဏေန၊ မာဂဏ္ဍိယာတိ ဘဂဝါ>
      text <သီလဗ္ဗတေနာပိ န သုဒ္ဓိမာဟ။>
      text <အဒိဋ္ဌိယာ အဿုတိယာ အဉာဏာ၊>
      text <အသီလတာ အဗ္ဗတာ နောပိ တေန။>
      text <ဧတေ စ နိဿဇ္ဇ အနုဂ္ဂဟာယ၊>
      text <သန္တော အနိဿာယ ဘဝံ န ဇပ္ပေ။>
    text <၈၄၆>
      text <နော စေ ကိရ ဒိဋ္ဌိယာ န သုတိယာ န ဉာဏေန၊ ဣတိ မာဂဏ္ဍိယော>
      text <သီလဗ္ဗတေနာပိ န သုဒ္ဓိမာဟ။>
      text <အဒိဋ္ဌိယာ အဿုတိယာ အဉာဏာ၊>
      text <အသီလတာ အဗ္ဗတာ နောပိ တေန။>
      text <မညာမဟံ မောမုဟမေဝ ဓမ္မံ၊>
      text <ဒိဋ္ဌိယာ ဧကေ ပစ္စေန္တိ သုဒ္ဓိံ။>
    text <၈၄၇>
      text <ဒိဋ္ဌဉ္စ နိဿာယ အနုပုစ္ဆမာနော၊ မာဂဏ္ဍိယာတိ ဘဂဝါ>
      text <သမုဂ္ဂဟီတေသု ပမောဟမာဂါ။>
      text <ဣတော စ နာဒ္ဒက္ခိ အဏုမ္ပိ သညံ၊>
      text <တသ္မာ တုဝံ မောမုဟတော ဒဟာသိ။>
    text <၈၄၈>
      text <သမော ဝိသေသီ ဥဒ ဝါ နိဟီနော၊ ယော မညတီ သော ဝိဝဒေထ တေန။>
      text <တီသု ဝိဓာသု အဝိကမ္ပမာနော၊ သမော ဝိသေသီတိ န တဿ ဟောတိ။>
    text <၈၄၉>
      text <သစ္စန္တိ သော ဗြာဟ္မဏော ကိံ ဝဒေယျ၊ မုသာတိ ဝါ သော ဝိဝဒေထ ကေန။>
      text <ယသ္မိံ သမံ ဝိသမံ ဝါပိ နတ္ထိ၊ သ ကေန ဝါဒံ ပဋိသံယုဇေယျ။>
    text <၈၅၀>
      text <ဩကံ ပဟာယ အနိကေတသာရီ၊ ဂါမေ အကုဗ္ဗံ မုနိ သန္ထဝါနိ။>
      text <ကာမေဟိ ရိတ္တော အပုရေက္ခရာနော၊ ကထံ န ဝိဂ္ဂယှ ဇနေန ကယိရာ။>
    text <၈၅၁>
      text <ယေဟိ ဝိဝိတ္တော ဝိစရေယျ လောကေ၊ န တာနိ ဥဂ္ဂယှ ဝဒေယျ နာဂေါ။>
      text <ဇလမ္ဗုဇံ ကဏ္ဍကံ ဝါရိဇံ ယထာ၊ ဇလေန ပင်္ကေန စနူပလိတ္တံ။>
      text <ဧဝံ မုနီ သန္တိဝါဒော အဂိဒ္ဓေါ၊ ကာမေ စ လောကေ စ အနူပလိတ္တော။>
    text <၈၅၂>
      text <န ဝေဒဂူ ဒိဋ္ဌိယာယကော န မုတိယာ၊ သ မာနမေတိ န ဟိ တမ္မယော သော။>
      text <န ကမ္မုနာ နောပိ သုတေန နေယျော၊ အနူပနီတော သ နိဝေသနေသု။>
    text <၈၅၃>
      text <သညာဝိရတ္တဿ န သန္တိ ဂန္ထာ၊ ပညာဝိမုတ္တဿ န သန္တိ မောဟာ။>
      text <သညဉ္စ ဒိဋ္ဌိဉ္စ ယေ အဂ္ဂဟေသုံ၊ တေ ဃဋ္ဋယန္တာ ဝိစရန္တိ လောကေတိ။>
    stand <မာဂဏ္ဍိယသုတ္တံ နဝမံ နိဋ္ဌိတံ။>
  text <၁၀။ ပုရာဘေဒသုတ္တံ>
    text <၈၅၄>
      text <ကထံဒဿီ ကထံသီလော၊ ဥပသန္တောတိ ဝုစ္စတိ။>
      text <တံ မေ ဂေါတမ ပဗြူဟိ၊ ပုစ္ဆိတော ဥတ္တမံ နရံ။>
    text <၈၅၅>
      text <ဝီတတဏှော ပုရာ ဘေဒာ၊ ဣတိ ဘဂဝါ ပုဗ္ဗမန္တမနိဿိတော။>
      text <ဝေမဇ္ဈေ နုပသင်္ခေယျော၊ တဿ နတ္ထိ ပုရက္ခတံ။>
    text <၈၅၆>
      text <အက္ကောဓနော အသန္တာသီ၊ အဝိကတ္ထီ အကုက္ကုစော။>
      text <မန္တဘာဏီ အနုဒ္ဓတော၊ သ ဝေ ဝါစာယတော မုနိ။>
    text <၈၅၇>
      text <နိရာသတ္တိ အနာဂတေ၊ အတီတံ နာနုသောစတိ။>
      text <ဝိဝေကဒဿီ ဖဿေသု၊ ဒိဋ္ဌီသု စ န နီယတိ။>
    text <၈၅၈>
      text <ပတိလီနော အကုဟကော၊ အပိဟာလု အမစ္ဆရီ။>
      text <အပ္ပဂဗ္ဘော အဇေဂုစ္ဆော၊ ပေသုဏေယျေ စ နော ယုတော။>
    text <၈၅၉>
      text <သာတိယေသု အနဿာဝီ၊ အတိမာနေ စ နော ယုတော။>
      text <သဏှော စ ပဋိဘာနဝါ၊ န သဒ္ဓေါ န ဝိရဇ္ဇတိ။>
    text <၈၆၀>
      text <လာဘကမျာ န သိက္ခတိ၊ အလာဘေ စ န ကုပ္ပတိ။>
      text <အဝိရုဒ္ဓေါ စ တဏှာယ၊ ရသေသု နာနုဂိဇ္ဈတိ။>
    text <၈၆၁>
      text <ဥပေက္ခကော သဒာ သတော၊ န လောကေ မညတေ သမံ။>
      text <န ဝိသေသီ န နီစေယျော၊ တဿ နော သန္တိ ဥဿဒာ။>
    text <၈၆၂>
      text <ယဿ နိဿယနာ နတ္ထိ၊ ဉတွာ ဓမ္မံ အနိဿိတော။>
      text <ဘဝါယ ဝိဘဝါယ ဝါ၊ တဏှာ ယဿ န ဝိဇ္ဇတိ။>
    text <၈၆၃>
      text <တံ ဗြူမိ ဥပသန္တောတိ၊ ကာမေသု အနပေက္ခိနံ။>
      text <ဂန္ထာ တဿ န ဝိဇ္ဇန္တိ၊ အတရီ သော ဝိသတ္တိကံ။>
    text <၈၆၄>
      text <န တဿ ပုတ္တာ ပသဝေါ၊ ခေတ္တံ ဝတ္ထုဉ္စ ဝိဇ္ဇတိ။>
      text <အတ္တာ ဝါပိ နိရတ္တာ ဝါ၊ န တသ္မိံ ဥပလဗ္ဘတိ။>
    text <၈၆၅>
      text <ယေန နံ ဝဇ္ဇုံ ပုထုဇ္ဇနာ၊ အထော သမဏဗြာဟ္မဏာ။>
      text <တံ တဿ အပုရက္ခတံ၊ တသ္မာ ဝါဒေသု နေဇတိ။>
    text <၈၆၆>
      text <ဝီတဂေဓော အမစ္ဆရီ၊ န ဥဿေသု ဝဒတေ မုနိ။>
      text <န သမေသု န ဩမေသု၊ ကပ္ပံ နေတိ အကပ္ပိယော။>
    text <၈၆၇>
      text <ယဿ လောကေ သကံ နတ္ထိ၊ အသတာ စ န သောစတိ။>
      text <ဓမ္မေသု စ န ဂစ္ဆတိ၊ သ ဝေ သန္တောတိ ဝုစ္စတီတိ။>
    stand <ပုရာဘေဒသုတ္တံ ဒသမံ နိဋ္ဌိတံ။>
  text <၁၁။ ကလဟဝိဝါဒသုတ္တံ>
    text <၈၆၈>
      text <ကုတောပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စ။>
      text <မာနာတိမာနာ သဟပေသုဏာ စ၊ ကုတောပဟူတာ တေ တဒိင်္ဃ ဗြူဟိ။>
    text <၈၆၉>
      text <ပိယပ္ပဟူတာ ကလဟာ ဝိဝါဒာ၊>
      text <ပရိဒေဝသောကာ သဟမစ္ဆရာ စ။>
      text <မာနာတိမာနာ သဟပေသုဏာ စ၊>
      text <မစ္ဆေရယုတ္တာ ကလဟာ ဝိဝါဒာ။>
      text <ဝိဝါဒဇာတေသု စ ပေသုဏာနိ။>
    text <၈၇၀>
      text <ပိယာ သု လောကသ္မိံ ကုတောနိဒာနာ၊ ယေ စာပိ လောဘာ ဝိစရန္တိ လောကေ။>
      text <အာသာ စ နိဋ္ဌာ စ ကုတောနိဒာနာ၊ ယေ သမ္ပရာယာယ နရဿ ဟောန္တိ။>
    text <၈၇၁>
      text <ဆန္ဒာနိဒာနာနိ ပိယာနိ လောကေ၊ ယေ စာပိ လောဘာ ဝိစရန္တိ လောကေ။>
      text <အာသာ စ နိဋ္ဌာ စ ဣတောနိဒာနာ၊ ယေ သမ္ပရာယာယ နရဿ ဟောန္တိ။>
    text <၈၇၂>
      text <ဆန္ဒော နု လောကသ္မိံ ကုတောနိဒာနော၊ ဝိနိစ္ဆယာ စာပိ ကုတောပဟူတာ။>
      text <ကောဓော မောသဝဇ္ဇဉ္စ ကထံကထာ စ၊ ယေ ဝါပိ ဓမ္မာ သမဏေန ဝုတ္တာ။>
    text <၈၇၃>
      text <သာတံ အသာတန္တိ ယမာဟု လောကေ၊ တမူပနိဿာယ ပဟောတိ ဆန္ဒော။>
      text <ရူပေသု ဒိသွာ ဝိဘဝံ ဘဝဉ္စ၊ ဝိနိစ္ဆယံ ကုဗ္ဗတိ ဇန္တု လောကေ။>
    text <၈၇၄>
      text <ကောဓော မောသဝဇ္ဇဉ္စ ကထံကထာ စ၊ ဧတေပိ ဓမ္မာ ဒွယမေဝ သန္တေ။>
      text <ကထံကထီ ဉာဏပထာယ သိက္ခေ၊ ဉတွာ ပဝုတ္တာ သမဏေန ဓမ္မာ။>
    text <၈၇၅>
      text <သာတံ အသာတဉ္စ ကုတောနိဒာနာ၊ ကိသ္မိံ အသန္တေ န ဘဝန္တိ ဟေတေ။>
      text <ဝိဘဝံ ဘဝဉ္စာပိ ယမေတမတ္ထံ၊ ဧတံ မေ ပဗြူဟိ ယတောနိဒာနံ။>
    text <၈၇၆>
      text <ဖဿနိဒာနံ သာတံ အသာတံ၊ ဖဿေ အသန္တေ န ဘဝန္တိ ဟေတေ။>
      text <ဝိဘဝံ ဘဝဉ္စာပိ ယမေတမတ္ထံ၊ ဧတံ တေ ပဗြူမိ ဣတောနိဒာနံ။>
    text <၈၇၇>
      text <ဖဿော နု လောကသ္မိ ကုတောနိဒာနော၊ ပရိဂ္ဂဟာ စာပိ ကုတောပဟူတာ။>
      text <ကိသ္မိံ အသန္တေ န မမတ္တမတ္ထိ၊ ကိသ္မိံ ဝိဘူတေ န ဖုသန္တိ ဖဿာ။>
    text <၈၇၈>
      text <နာမဉ္စ ရူပဉ္စ ပဋိစ္စ ဖဿော၊ ဣစ္ဆာနိဒာနာနိ ပရိဂ္ဂဟာနိ။>
      text <ဣစ္ဆာယသန္တျာ န မမတ္တမတ္ထိ၊ ရူပေ ဝိဘူတေ န ဖုသန္တိ ဖဿာ။>
    text <၈၇၉>
      text <ကထံသမေတဿ ဝိဘောတိ ရူပံ၊ သုခံ ဒုခဉ္စာပိ ကထံ ဝိဘောတိ။>
      text <ဧတံ မေ ပဗြူဟိ ယထာ ဝိဘောတိ၊ တံ ဇာနိယာမာတိ မေ မနော အဟု။>
    text <၈၈၀>
      text <န သညသညီ န ဝိသညသညီ၊ နောပိ အသညီ န ဝိဘူတသညီ။>
      text <ဧဝံသမေတဿ ဝိဘောတိ ရူပံ၊ သညာနိဒာနာ ဟိ ပပဉ္စသင်္ခါ။>
    text <၈၈၁>
      text <ယံ တံ အပုစ္ဆိမှ အကိတ္တယီ နော၊>
      text <အညံ တံ ပုစ္ဆာမ တဒိင်္ဃ ဗြူဟိ။>
      text <ဧတ္တာဝတဂ္ဂံ နု ဝဒန္တိ ဟေကေ၊>
      text <ယက္ခဿ သုဒ္ဓိံ ဣဓ ပဏ္ဍိတာသေ။>
      text <ဥဒာဟု အညမ္ပိ ဝဒန္တိ ဧတ္တော။>
    text <၈၈၂>
      text <ဧတ္တာဝတဂ္ဂမ္ပိ ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေ။>
      text <တေသံ ပနေကေ သမယံ ဝဒန္တိ၊ အနုပါဒိသေသေ ကုသလာ ဝဒာနာ။>
    text <၈၈၃>
      text <ဧတေ စ ဉတွာ ဥပနိဿိတာတိ၊ ဉတွာ မုနီ နိဿယေ သော ဝိမံသီ။>
      text <ဉတွာ ဝိမုတ္တော န ဝိဝါဒမေတိ၊ ဘဝါဘဝါယ န သမေတိ ဓီရောတိ။>
    stand <ကလဟဝိဝါဒသုတ္တံ ဧကာဒသမံ နိဋ္ဌိတံ။>
  text <၁၂။ စူဠဗျူဟသုတ္တံ>
    text <၈၈၄>
      text <သကံသကံဒိဋ္ဌိပရိဗ္ဗသာနာ၊ ဝိဂ္ဂယှ နာနာ ကုသလာ ဝဒန္တိ။>
      text <ယော ဧဝံ ဇာနာတိ သ ဝေဒိ ဓမ္မံ၊ ဣဒံ ပဋိက္ကောသမကေဝလီ သော။>
    text <၈၈၅>
      text <ဧဝမ္ပိ ဝိဂ္ဂယှ ဝိဝါဒယန္တိ၊ ဗာလော ပရော အက္ကုသလောတိ စာဟု။>
      text <သစ္စော နု ဝါဒော ကတမော ဣမေသံ၊ သဗ္ဗေဝ ဟီမေ ကုသလာ ဝဒာနာ။>
    text <၈၈၆>
      text <ပရဿ စေ ဓမ္မမနာနုဇာနံ၊ ဗာလောမကော ဟောတိ နိဟီနပညော။>
      text <သဗ္ဗေဝ ဗာလာ သုနိဟီနပညာ၊ သဗ္ဗေဝိမေ ဒိဋ္ဌိပရိဗ္ဗသာနာ။>
    text <၈၈၇>
      text <သန္ဒိဋ္ဌိယာ စေဝ န ဝီဝဒာတာ၊ သံသုဒ္ဓပညာ ကုသလာ မုတီမာ။>
      text <န တေသံ ကောစိ ပရိဟီနပညော၊ ဒိဋ္ဌီ ဟိ တေသမ္ပိ တထာ သမတ္တာ။>
    text <၈၈၈>
      text <န ဝါဟမေတံ တထိယန္တိ ဗြူမိ၊ ယမာဟု ဗာလာ မိထု အညမညံ။>
      text <သကံသကံဒိဋ္ဌိမကံသု သစ္စံ၊ တသ္မာ ဟိ ဗာလောတိ ပရံ ဒဟန္တိ။>
    text <၈၈၉>
      text <ယမာဟု သစ္စံ တထိယန္တိ ဧကေ၊ တမာဟု အညေ တုစ္ဆံ မုသာတိ။>
      text <ဧဝမ္ပိ ဝိဂယှ ဝိဝါဒယန္တိ၊ ကသ္မာ န ဧကံ သမဏာ ဝဒန္တိ။>
    text <၈၉၀>
      text <ဧကဉှိ သစ္စံ န ဒုတီယမတ္ထိ၊ ယသ္မိံ ပဇာ နော ဝိဝဒေ ပဇာနံ။>
      text <နာနာ တေ သစ္စာနိ သယံ ထုနန္တိ၊ တသ္မာ န ဧကံ သမဏာ ဝဒန္တိ။>
    text <၈၉၁>
      text <ကသ္မာ နု သစ္စာနိ ဝဒန္တိ နာနာ၊ ပဝါဒိယာသေ ကုသလာ ဝဒာနာ။>
      text <သစ္စာနိ သုတာနိ ဗဟူနိ နာနာ၊ ဥဒာဟု တေ တက္ကမနုဿရန္တိ။>
    text <၈၉၂>
      text <န ဟေဝ သစ္စာနိ ဗဟူနိ နာနာ၊ အညတြ သညာယ နိစ္စာနိ လောကေ။>
      text <တက္ကဉ္စ ဒိဋ္ဌီသု ပကပ္ပယိတွာ၊ သစ္စံ မုသာတိ ဒွယဓမ္မမာဟု။>
    text <၈၉၃>
      text <ဒိဋ္ဌေ သုတေ သီလဝတေ မုတေ ဝါ၊ ဧတေ စ နိဿာယ ဝိမာနဒဿီ။>
      text <ဝိနိစ္ဆယေ ဌတွာ ပဟဿမာနော၊ ဗာလော ပရော အက္ကုသလောတိ စာဟ။>
    text <၈၉၄>
      text <ယေနေဝ ဗာလောတိ ပရံ ဒဟာတိ၊ တေနာတုမာနံ ကုသလောတိ စာဟ။>
      text <သယမတ္တနာ သော ကုသလော ဝဒာနော၊ အညံ ဝိမာနေတိ တဒေဝ ပါဝ။>
    text <၈၉၅>
      text <အတိသာရဒိဋ္ဌိယာဝ သော သမတ္တော၊ မာနေန မတ္တော ပရိပုဏ္ဏမာနီ။>
      text <သယမေဝ သာမံ မနသာဘိသိတ္တော၊ ဒိဋ္ဌီ ဟိ သာ တဿ တထာ သမတ္တာ။>
    text <၈၉၆>
      text <ပရဿ စေ ဟိ ဝစသာ နိဟီနော၊ တုမော သဟာ ဟောတိ နိဟီနပညော။>
      text <အထ စေ သယံ ဝေဒဂူ ဟောတိ ဓီရော၊ န ကောစိ ဗာလော သမဏေသု အတ္ထိ။>
    text <၈၉၇>
      text <အညံ ဣတော ယာဘိဝဒန္တိ ဓမ္မံ၊ အပရဒ္ဓါ သုဒ္ဓိမကေဝလီ တေ။>
      text <ဧဝမ္ပိ တိတ္ထျာ ပုထုသော ဝဒန္တိ၊ သန္ဒိဋ္ဌိရာဂေန ဟိ တေဘိရတ္တာ။>
    text <၈၉၈>
      text <ဣဓေဝ သုဒ္ဓိ ဣတိ ဝါဒယန္တိ၊ နာညေသု ဓမ္မေသု ဝိသုဒ္ဓိမာဟု။>
      text <ဧဝမ္ပိ တိတ္ထျာ ပုထုသော နိဝိဋ္ဌာ၊ သကာယနေ တတ္ထ ဒဠှံ ဝဒာနာ။>
    text <၈၉၉>
      text <သကာယနေ ဝါပိ ဒဠှံ ဝဒာနော၊ ကမေတ္ထ ဗာလောတိ ပရံ ဒဟေယျ။>
      text <သယမေဝ သော မေဓဂမာဝဟေယျ၊ ပရံ ဝဒံ ဗာလမသုဒ္ဓိဓမ္မံ။>
    text <၉၀၀>
      text <ဝိနိစ္ဆယေ ဌတွာ သယံ ပမာယ၊ ဥဒ္ဓံ သ လောကသ္မိံ ဝိဝါဒမေတိ။>
      text <ဟိတွာန သဗ္ဗာနိ ဝိနိစ္ဆယာနိ၊ န မေဓဂံ ကုဗ္ဗတိ ဇန္တု လောကေတိ။>
    stand <စူဠဗျူဟသုတ္တံ ဒွာဒသမံ နိဋ္ဌိတံ။>
  text <၁၃။ မဟာဗျူဟသုတ္တံ>
    text <၉၀၁>
      text <ယေ ကေစိမေ ဒိဋ္ဌိပရိဗ္ဗသာနာ၊ ဣဒမေဝ သစ္စန္တိ ဝိဝါဒယန္တိ။>
      text <သဗ္ဗေဝ တေ နိန္ဒမနွာနယန္တိ၊ အထော ပသံသမ္ပိ လဘန္တိ တတ္ထ။>
    text <၉၀၂>
      text <အပ္ပဉှိ ဧတံ န အလံ သမာယ၊ ဒုဝေ ဝိဝါဒဿ ဖလာနိ ဗြူမိ။>
      text <ဧတမ္ပိ ဒိသွာ န ဝိဝါဒယေထ၊ ခေမာဘိပဿံ အဝိဝါဒဘူမိံ။>
    text <၉၀၃>
      text <ယာ ကာစိမာ သမ္မုတိယော ပုထုဇ္ဇာ၊ သဗ္ဗာဝ ဧတာ န ဥပေတိ ဝိဒွာ။>
      text <အနူပယော သော ဥပယံ ကိမေယျ၊ ဒိဋ္ဌေ သုတေ ခန္တိမကုဗ္ဗမာနော။>
    text <၉၀၄>
      text <သီလုတ္တမာ သညမေနာဟု သုဒ္ဓိံ၊ ဝတံ သမာဒာယ ဥပဋ္ဌိတာသေ။>
      text <ဣဓေဝ သိက္ခေမ အထဿ သုဒ္ဓိံ၊ ဘဝူပနီတာ ကုသလာ ဝဒာနာ။>
    text <၉၀၅>
      text <သစေ စုတော သီလဝတတော ဟောတိ၊ ပဝေဓတီ ကမ္မ ဝိရာဓယိတွာ။>
      text <ပဇပ္ပတီ ပတ္ထယတီ စ သုဒ္ဓိံ၊ သတ္ထာဝ ဟီနော ပဝသံ ဃရမှာ။>
    text <၉၀၆>
      text <သီလဗ္ဗတံ ဝါပိ ပဟာယ သဗ္ဗံ၊ ကမ္မဉ္စ သာဝဇ္ဇနဝဇ္ဇမေတံ။>
      text <သုဒ္ဓိံ အသုဒ္ဓိန္တိ အပတ္ထယာနော၊ ဝိရတော စရေ သန္တိမနုဂ္ဂဟာယ။>
    text <၉၀၇>
      text <တမူပနိဿာယ ဇိဂုစ္ဆိတံ ဝါ၊ အထဝါပိ ဒိဋ္ဌံ ဝ သုတံ မုတံ ဝါ။>
      text <ဥဒ္ဓံသရာ သုဒ္ဓိမနုတ္ထုနန္တိ၊ အဝီတတဏှာသေ ဘဝါဘဝေသု။>
    text <၉၀၈>
      text <ပတ္ထယမာနဿ ဟိ ဇပ္ပိတာနိ၊ ပဝေဓိတံ ဝါပိ ပကပ္ပိတေသု။>
      text <စုတူပပါတော ဣဓ ယဿ နတ္ထိ၊ သ ကေန ဝေဓေယျ ကုဟိံဝ ဇပ္ပေ။>
    text <၉၀၉>
      text <ယမာဟု ဓမ္မံ ပရမန္တိ ဧကေ၊ တမေဝ ဟီနန္တိ ပနာဟု အညေ။>
    text <သစ္စော နု ဝါဒော ကတမော ဣမေသံ၊ သဗ္ဗေဝ ဟီမေ ကုသလာ ဝဒာနာ။>
    text <၉၁၀>
      text <သကဉှိ ဓမ္မံ ပရိပုဏ္ဏမာဟု၊ အညဿ ဓမ္မံ ပန ဟီနမာဟု။>
      text <ဧဝမ္ပိ ဝိဂ္ဂယှ ဝိဝါဒယန္တိ၊ သကံ သကံ သမ္မုတိမာဟု သစ္စံ။>
    text <၉၁၁>
      text <ပရဿ စေ ဝမ္ဘယိတေန ဟီနော၊ န ကောစိ ဓမ္မေသု ဝိသေသိ အဿ။>
      text <ပုထူ ဟိ အညဿ ဝဒန္တိ ဓမ္မံ၊ နိဟီနတော သမှိ ဒဠှံ ဝဒာနာ။>
    text <၉၁၂>
      text <သဒ္ဓမ္မပူဇာပိ နေသံ တထေဝ၊ ယထာ ပသံသန္တိ သကာယနာနိ။>
      text <သဗ္ဗေဝ ဝါဒာ တထိယာ ဘဝေယျုံ၊ သုဒ္ဓီ ဟိ နေသံ ပစ္စတ္တမေဝ။>
    text <၉၁၃>
      text <န ဗြာဟ္မဏဿ ပရနေယျမတ္ထိ၊ ဓမ္မေသု နိစ္ဆေယျ သမုဂ္ဂဟီတံ။>
      text <တသ္မာ ဝိဝါဒာနိ ဥပါတိဝတ္တော၊ န ဟိ သေဋ္ဌတော ပဿတိ ဓမ္မမညံ။>
    text <၉၁၄>
      text <ဇာနာမိ ပဿာမိ တထေဝ ဧတံ၊ ဒိဋ္ဌိယာ ဧကေ ပစ္စေန္တိ သုဒ္ဓိံ။>
      text <အဒ္ဒက္ခိ စေ ကိဉှိ တုမဿ တေန၊ အတိသိတွာ အညေန ဝဒန္တိ သုဒ္ဓိံ။>
    text <၉၁၅>
      text <ပဿံ နရော ဒက္ခတိ နာမရူပံ၊ ဒိသွာန ဝါ ဉဿတိ တာနိမေဝ။>
      text <ကာမံ ဗဟုံ ပဿတု အပ္ပကံ ဝါ၊ န ဟိ တေန သုဒ္ဓိံ ကုသလာ ဝဒန္တိ။>
    text <၉၁၆>
      text <နိဝိဿဝါဒီ န ဟိ သုဗ္ဗိနာယော၊ ပကပ္ပိတံ ဒိဋ္ဌိ ပုရေက္ခရာနော။>
      text <ယံ နိဿိတော တတ္ထ သုဘံ ဝဒာနော၊ သုဒ္ဓိံဝဒော တတ္ထ တထဒ္ဒသာ သော။>
    text <၉၁၇>
      text <န ဗြာဟ္မဏော ကပ္ပမုပေတိ သင်္ခါ၊ န ဒိဋ္ဌိသာရီ နပိ ဉာဏဗန္ဓု။>
      text <ဉတွာ စ သော သမ္မုတိယော ပုထုဇ္ဇာ၊ ဥပေက္ခတီ ဥဂ္ဂဟဏန္တိ မညေ။>
    text <၉၁၈>
      text <ဝိဿဇ္ဇ ဂန္ထာနိ မုနီဓ လောကေ၊ ဝိဝါဒဇာတေသု န ဝဂ္ဂသာရီ။>
      text <သန္တော အသန္တေသု ဥပေက္ခကော သော၊ အနုဂ္ဂဟော ဥဂ္ဂဟဏန္တိ မညေ။>
    text <၉၁၉>
      text <ပုဗ္ဗာသဝေ ဟိတွာ နဝေ အကုဗ္ဗံ၊ န ဆန္ဒဂူ နောပိ နိဝိဿဝါဒီ။>
      text <သ ဝိပ္ပမုတ္တော ဒိဋ္ဌိဂတေဟိ ဓီရော၊ န လိမ္ပတိ လောကေ အနတ္တဂရဟီ။>
    text <၉၂၀>
      text <သ သဗ္ဗဓမ္မေသု ဝိသေနိဘူတော၊ ယံ ကိဉ္စိ ဒိဋ္ဌံ ဝ သုတံ မုတံ ဝါ။>
      text <သ ပန္နဘာရော မုနိ ဝိပ္ပမုတ္တော၊ န ကပ္ပိယော နူပရတော န ပတ္ထိယောတိ။>
    stand <မဟာဗျူဟသုတ္တံ တေရသမံ နိဋ္ဌိတံ။>
  text <၁၄။ တုဝဋကသုတ္တံ>
    text <၉၂၁>
      text <ပုစ္ဆာမိ တံ အာဒိစ္စဗန္ဓု၊ ဝိဝေကံ သန္တိပဒဉ္စ မဟေသိ။>
      text <ကထံ ဒိသွာ နိဗ္ဗာတိ ဘိက္ခု၊ အနုပါဒိယာနော လောကသ္မိံ ကိဉ္စိ။>
    text <၉၂၂>
      text <မူလံ ပပဉ္စသင်္ခါယ၊ ဣတိ ဘဂဝါ>
      text <မန္တာ အသ္မီတိ သဗ္ဗမုပရုန္ဓေ။>
      text <ယာ ကာစိ တဏှာ အဇ္ဈတ္တံ၊>
      text <တာသံ ဝိနယာ သဒာ သတော သိက္ခေ။>
    text <၉၂၃>
      text <ယံ ကိဉ္စိ ဓမ္မမဘိဇညာ၊ အဇ္ဈတ္တံ အထဝါပိ ဗဟိဒ္ဓါ။>
      text <န တေန ထာမံ ကုဗ္ဗေထ၊ န ဟိ သာ နိဗ္ဗုတိ သတံ ဝုတ္တာ။>
    text <၉၂၄>
      text <သေယျော န တေန မညေယျ၊ နီစေယျော အထဝါပိ သရိက္ခေါ။>
      text <ဖုဋ္ဌော အနေကရူပေဟိ၊ နာတုမာနံ ဝိကပ္ပယံ တိဋ္ဌေ။>
    text <၉၂၅>
      text <အဇ္ဈတ္တမေဝုပသမေ၊ န အညတော ဘိက္ခု သန္တိမေသေယျ။>
      text <အဇ္ဈတ္တံ ဥပသန္တဿ၊ နတ္ထိ အတ္တာ ကုတော နိရတ္တာ ဝါ။>
    text <၉၂၆>
      text <မဇ္ဈေ ယထာ သမုဒ္ဒဿ၊ ဦမိ နော ဇာယတီ ဌိတော ဟောတိ။>
      text <ဧဝံ ဌိတော အနေဇဿ၊ ဥဿဒံ ဘိက္ခု န ကရေယျ ကုဟိဉ္စိ။>
    text <၉၂၇>
      text <အကိတ္တယီ ဝိဝဋစက္ခု၊ သက္ခိဓမ္မံ ပရိဿယဝိနယံ။>
      text <ပဋိပဒံ ဝဒေဟိ ဘဒ္ဒန္တေ၊ ပါတိမောက္ခံ အထဝါပိ သမာဓိံ။>
    text <၉၂၈>
      text <စက္ခူဟိ နေဝ လောလဿ၊ ဂါမကထာယ အာဝရယေ သောတံ။>
      text <ရသေ စ နာနုဂိဇ္ဈေယျ၊ န စ မမာယေထ ကိဉ္စိ လောကသ္မိံ။>
    text <၉၂၉>
      text <ဖဿေန ယဒာ ဖုဋ္ဌဿ၊ ပရိဒေဝံ ဘိက္ခု န ကရေယျ ကုဟိဉ္စိ။>
      text <ဘဝဉ္စ နာဘိဇပ္ပေယျ၊ ဘေရဝေသု စ န သမ္ပဝေဓေယျ။>
    text <၉၃၀>
      text <အန္နာနမထော ပါနာနံ၊ ခါဒနီယာနံ အထောပိ ဝတ္ထာနံ။>
      text <လဒ္ဓါ န သန္နိဓိံ ကယိရာ၊ န စ ပရိတ္တသေ တာနိ အလဘမာနော။>
    text <၉၃၁>
      text <ဈာယီ န ပါဒလောလဿ၊ ဝိရမေ ကုက္ကုစ္စာ နပ္ပမဇ္ဇေယျ။>
      text <အထာသနေသု သယနေသု၊ အပ္ပသဒ္ဒေသု ဘိက္ခု ဝိဟရေယျ။>
    text <၉၃၂>
      text <နိဒ္ဒံ န ဗဟုလီကရေယျ၊ ဇာဂရိယံ ဘဇေယျ အာတာပီ။>
      text <တန္ဒိံ မာယံ ဟဿံ ခိဍ္ဍံ၊ မေထုနံ ဝိပ္ပဇဟေ သဝိဘူသံ။>
    text <၉၃၃>
      text <အာထဗ္ဗဏံ သုပိနံ လက္ခဏံ၊ နော ဝိဒဟေ အထောပိ နက္ခတ္တံ။>
      text <ဝိရုတဉ္စ ဂဗ္ဘကရဏံ၊ တိကိစ္ဆံ မာမကော န သေဝေယျ။>
    text <၉၃၄>
      text <နိန္ဒာယ နပ္ပဝေဓေယျ၊ န ဥဏ္ဏမေယျ ပသံသိတော ဘိက္ခု။>
      text <လောဘံ သဟ မစ္ဆရိယေန၊ ကောဓံ ပေသုဏိယဉ္စ ပနုဒေယျ။>
    text <၉၃၅>
      text <ကယဝိက္ကယေ န တိဋ္ဌေယျ၊ ဥပဝါဒံ ဘိက္ခု န ကရေယျ ကုဟိဉ္စိ။>
      text <ဂါမေ စ နာဘိသဇ္ဇေယျ၊ လာဘကမျာ ဇနံ န လပယေယျ။>
    text <၉၃၆>
      text <န စ ကတ္ထိတာ သိယာ ဘိက္ခု၊ န စ ဝါစံ ပယုတ္တံ ဘာသေယျ။>
      text <ပါဂဗ္ဘိယံ န သိက္ခေယျ၊ ကထံ ဝိဂ္ဂါဟိကံ န ကထယေယျ။>
    text <၉၃၇>
      text <မောသဝဇ္ဇေ န နီယေထ၊ သမ္ပဇာနော သဌာနိ န ကယိရာ။>
      text <အထ ဇီဝိတေန ပညာယ၊ သီလဗ္ဗတေန နာညမတိမညေ။>
    text <၉၃၈>
      text <သုတွာ ရုသိတော ဗဟုံ ဝါစံ၊ သမဏာနံ ဝါ ပုထုဇနာနံ။>
      text <ဖရုသေန နေ န ပဋိဝဇ္ဇာ၊ န ဟိ သန္တော ပဋိသေနိကရောန္တိ။>
    text <၉၃၉>
      text <ဧတဉ္စ ဓမ္မမညာယ၊ ဝိစိနံ ဘိက္ခု သဒာ သတော သိက္ခေ။>
      text <သန္တီတိ နိဗ္ဗုတိံ ဉတွာ၊ သာသနေ ဂေါတမဿ န ပမဇ္ဇေယျ။>
    text <၉၄၀>
      text <အဘိဘူ ဟိ သော အနဘိဘူတော၊ သက္ခိဓမ္မမနီတိဟမဒဿီ။>
      text <တသ္မာ ဟိ တဿ ဘဂဝတော သာသနေ၊ အပ္ပမတ္တော သဒာ နမဿမနုသိက္ခေတိ။>
    stand <တုဝဋကသုတ္တံ စုဒ္ဒသမံ နိဋ္ဌိတံ။>
  text <၁၅။ အတ္တဒဏ္ဍသုတ္တံ>
    text <၉၄၁>
      text <အတ္တဒဏ္ဍာ ဘယံ ဇာတံ၊ ဇနံ ပဿထ မေဓဂံ။>
      text <သံဝေဂံ ကိတ္တယိဿာမိ၊ ယထာ သံဝိဇိတံ မယာ။>
    text <၉၄၂>
      text <ဖန္ဒမာနံ ပဇံ ဒိသွာ၊ မစ္ဆေ အပ္ပေါဒကေ ယထာ။>
      text <အညမညေဟိ ဗျာရုဒ္ဓေ၊ ဒိသွာ မံ ဘယမာဝိသိ။>
    text <၉၄၃>
      text <သမန္တမသာရော လောကော၊ ဒိသာ သဗ္ဗာ သမေရိတာ။>
      text <ဣစ္ဆံ ဘဝနမတ္တနော၊ နာဒ္ဒသာသိံ အနောသိတံ။>
    text <၉၄၄>
      text <ဩသာနေတွေဝ ဗျာရုဒ္ဓေ၊ ဒိသွာ မေ အရတီ အဟု။>
      text <အထေတ္ထ သလ္လမဒ္ဒက္ခိံ၊ ဒုဒ္ဒသံ ဟဒယနိဿိတံ။>
    text <၉၄၅>
      text <ယေန သလ္လေန ဩတိဏ္ဏော၊ ဒိသာ သဗ္ဗာ ဝိဓာဝတိ။>
      text <တမေဝ သလ္လမဗ္ဗုယှ၊ န ဓာဝတိ န သီဒတိ။>
    text <၉၄၆>
      text <တတ္ထ သိက္ခါနုဂီယန္တိ၊ ယာနိ လောကေ ဂဓိတာနိ။>
      text <န တေသု ပသုတော သိယာ၊ နိဗ္ဗိဇ္ဈ သဗ္ဗသော ကာမေ။>
      text <သိက္ခေ နိဗ္ဗာနမတ္တနော။>
    text <၉၄၇>
      text <သစ္စော သိယာ အပ္ပဂဗ္ဘော၊ အမာယော ရိတ္တပေသုဏော။>
      text <အက္ကောဓနော လောဘပါပံ၊ ဝေဝိစ္ဆံ ဝိတရေ မုနိ။>
    text <၉၄၈>
      text <နိဒ္ဒံ တန္ဒိံ သဟေ ထီနံ၊ ပမာဒေန န သံဝသေ။>
      text <အတိမာနေ န တိဋ္ဌေယျ၊ နိဗ္ဗာနမနသော နရော။>
    text <၉၄၉>
      text <မောသဝဇ္ဇေ န နီယေထ၊ ရူပေ သ္နေဟံ န ကုဗ္ဗယေ။>
      text <မာနဉ္စ ပရိဇာနေယျ၊ သာဟသာ ဝိရတော စရေ။>
    text <၉၅၀>
      text <ပုရာဏံ နာဘိနန္ဒေယျ၊ နဝေ ခန္တိံ န ကုဗ္ဗယေ။>
      text <ဟိယျမာနေ န သောစေယျ၊ အာကာသံ န သိတော သိယာ။>
    text <၉၅၁>
      text <ဂေဓံ ဗြူမိ မဟောဃောတိ၊ အာဇဝံ ဗြူမိ ဇပ္ပနံ။>
      text <အာရမ္မဏံ ပကပ္ပနံ၊ ကာမပင်္ကော ဒုရစ္စယော။>
    text <၉၅၂>
      text <သစ္စာ အဝေါက္ကမ္မ မုနိ၊ ထလေ တိဋ္ဌတိ ဗြာဟ္မဏော။>
      text <သဗ္ဗံ သော ပဋိနိဿဇ္ဇ၊ သ ဝေ သန္တောတိ ဝုစ္စတိ။>
    text <၉၅၃>
      text <သ ဝေ ဝိဒွာ သ ဝေဒဂူ၊ ဉတွာ ဓမ္မံ အနိဿိတော။>
      text <သမ္မာ သော လောကေ ဣရိယာနော၊ န ပိဟေတီဓ ကဿစိ။>
    text <၉၅၄>
      text <ယောဓ ကာမေ အစ္စတရိ၊ သင်္ဂံ လောကေ ဒုရစ္စယံ။>
      text <န သော သောစတိ နာဇ္ဈေတိ၊ ဆိန္နသောတော အဗန္ဓနော။>
    text <၉၅၅>
      text <ယံ ပုဗ္ဗေ တံ ဝိသောသေဟိ၊ ပစ္ဆာ တေ မာဟု ကိဉ္စနံ။>
      text <မဇ္ဈေ စေ နော ဂဟေဿသိ၊ ဥပသန္တော စရိဿသိ။>
    text <၉၅၆>
      text <သဗ္ဗသော နာမရူပသ္မိံ၊ ယဿ နတ္ထိ မမာယိတံ။>
      text <အသတာ စ န သောစတိ၊ သ ဝေ လောကေ န ဇီယတိ။>
    text <၉၅၇>
      text <ယဿ နတ္ထိ ဣဒံ မေတိ၊ ပရေသံ ဝါပိ ကိဉ္စနံ။>
      text <မမတ္တံ သော အသံဝိန္ဒံ၊ နတ္ထိ မေတိ န သောစတိ။>
    text <၉၅၈>
      text <အနိဋ္ဌုရီ အနနုဂိဒ္ဓေါ၊ အနေဇော သဗ္ဗဓီ သမော။>
      text <တမာနိသံသံ ပဗြူမိ၊ ပုစ္ဆိတော အဝိကမ္ပိနံ။>
    text <၉၅၉>
      text <အနေဇဿ ဝိဇာနတော၊ နတ္ထိ ကာစိ နိသင်္ခတိ။>
      text <ဝိရတော သော ဝိယာရဗ္ဘာ၊ ခေမံ ပဿတိ သဗ္ဗဓိ။>
    text <၉၆၀>
      text <န သမေသု န ဩမေသု၊ န ဥဿေသု ဝဒတေ မုနိ။>
      text <သန္တော သော ဝီတမစ္ဆရော၊ နာဒေတိ န နိရဿတီတိ။>
    stand <အတ္တဒဏ္ဍသုတ္တံ ပန္နရသမံ နိဋ္ဌိတံ။>
  text <၁၆။ သာရိပုတ္တသုတ္တံ>
    text <၉၆၁>
      text <န မေ ဒိဋ္ဌော ဣတော ပုဗ္ဗေ၊ ဣစ္စာယသ္မာ သာရိပုတ္တော>
      text <န သုတော ဥဒ ကဿစိ။>
      text <ဧဝံ ဝဂ္ဂုဝဒော သတ္ထာ၊>
      text <တုသိတာ ဂဏိမာဂတော။>
    text <၉၆၂>
      text <သဒေဝကဿ လောကဿ၊ ယထာ ဒိဿတိ စက္ခုမာ။>
      text <သဗ္ဗံ တမံ ဝိနောဒေတွာ၊ ဧကောဝ ရတိမဇ္ဈဂါ။>
    text <၉၆၃>
      text <တံ ဗုဒ္ဓံ အသိတံ တာဒိံ၊ အကုဟံ ဂဏိမာဂတံ။>
      text <ဗဟူနမိဓ ဗဒ္ဓါနံ၊ အတ္ထိ ပဉှေန အာဂမံ။>
    text <၉၆၄>
      text <ဘိက္ခုနော ဝိဇိဂုစ္ဆတော၊ ဘဇတော ရိတ္တမာသနံ။>
      text <ရုက္ခမူလံ သုသာနံ ဝါ၊ ပဗ္ဗတာနံ ဂုဟာသု ဝါ။>
    text <၉၆၅>
      text <ဥစ္စာဝစေသု သယနေသု၊ ကီဝန္တော တတ္ထ ဘေရဝါ။>
      text <ယေဟိ ဘိက္ခု န ဝေဓေယျ၊ နိဂ္ဃောသေ သယနာသနေ။>
    text <၉၆၆>
      text <ကတီ ပရိဿယာ လောကေ၊ ဂစ္ဆတော အဂတံ ဒိသံ။>
      text <ယေ ဘိက္ခု အဘိသမ္ဘဝေ၊ ပန္တမှိ သယနာသနေ။>
    text <၉၆၇>
      text <ကျာဿ ဗျပ္ပထယော အဿု၊ ကျာဿဿု ဣဓ ဂေါစရာ။>
      text <ကာနိ သီလဗ္ဗတာနာဿု၊ ပဟိတတ္တဿ ဘိက္ခုနော။>
    text <၉၆၈>
      text <ကံ သော သိက္ခံ သမာဒာယ၊ ဧကောဒိ နိပကော သတော။>
      text <ကမ္မာရော ရဇတဿေဝ၊ နိဒ္ဓမေ မလမတ္တနော။>
    text <၉၆၉>
      text <ဝိဇိဂုစ္ဆမာနဿ ယဒိဒံ ဖာသု၊ သာရိပုတ္တာတိ ဘဂဝါ>
      text <ရိတ္တာသနံ သယနံ သေဝတော စေ။>
      text <သမ္ဗောဓိကာမဿ ယထာနုဓမ္မံ၊>
      text <တံ တေ ပဝက္ခါမိ ယထာ ပဇာနံ။>
    text <၉၇၀>
      text <ပဉ္စန္နံ ဓီရော ဘယာနံ န ဘာယေ၊ ဘိက္ခု သတော သပရိယန္တစာရီ။>
      text <ဍံသာဓိပါတာနံ သရီသပါနံ၊ မနုဿဖဿာနံ စတုပ္ပဒာနံ။>
    text <၉၇၁>
      text <ပရဓမ္မိကာနမ္ပိ န သန္တသေယျ၊ ဒိသွာပိ တေသံ ဗဟုဘေရဝါနိ။>
      text <အထာပရာနိ အဘိသမ္ဘဝေယျ၊ ပရိဿယာနိ ကုသလာနုဧသီ။>
    text <၉၇၂>
      text <အာတင်္ကဖဿေန ခုဒာယ ဖုဋ္ဌော၊ သီတံ အတုဏှံ အဓိဝါသယေယျ။>
      text <သော တေဟိ ဖုဋ္ဌော ဗဟုဓာ အနောကော၊ ဝီရိယံ ပရက္ကမ္မဒဠှံ ကရေယျ။>
    text <၉၇၃>
      text <ထေယျံ န ကာရေ န မုသာ ဘဏေယျ၊ မေတ္တာယ ဖဿေ တသထာဝရာနိ။>
      text <ယဒာဝိလတ္တံ မနသော ဝိဇညာ၊ ကဏှဿ ပက္ခေါတိ ဝိနောဒယေယျ။>
    text <၉၇၄>
      text <ကောဓာတိမာနဿ ဝသံ န ဂစ္ဆေ၊ မူလမ္ပိ တေသံ ပလိခည တိဋ္ဌေ။>
      text <အထပ္ပိယံ ဝါ ပန အပ္ပိယံ ဝါ၊ အဒ္ဓါ ဘဝန္တော အဘိသမ္ဘဝေယျ။>
    text <၉၇၅>
      text <ပညံ ပုရက္ခတွာ ကလျာဏပီတိ၊ ဝိက္ခမ္ဘယေ တာနိ ပရိဿယာနိ။>
      text <အရတိံ သဟေထ သယနမှိ ပန္တေ၊ စတုရော သဟေထ ပရိဒေဝဓမ္မေ။>
    text <၉၇၆>
      text <ကိံသူ အသိဿာမိ ကုဝံ ဝါ အသိဿံ၊ ဒုက္ခံ ဝတ သေတ္ထ ကွဇ္ဇ သေဿံ။>
      text <ဧတေ ဝိတက္ကေ ပရိဒေဝနေယျေ၊ ဝိနယေထ သေခေါ အနိကေတစာရီ။>
    text <၉၇၇>
      text <အန္နဉ္စ လဒ္ဓါ ဝသနဉ္စ ကာလေ၊ မတ္တံ သော ဇညာ ဣဓ တောသနတ္ထံ။>
      text <သော တေသု ဂုတ္တော ယတစာရိ ဂါမေ၊ ရုသိတောပိ ဝါစံ ဖရုသံ န ဝဇ္ဇာ။>
    text <၉၇၈>
      text <ဩက္ခိတ္တစက္ခု န စ ပါဒလောလော၊ ဈာနာနုယုတ္တော ဗဟုဇာဂရဿ။>
      text <ဥပေက္ခမာရဗ္ဘ သမာဟိတတ္တော၊ တက္ကာသယံ ကုက္ကုစ္စိယူပဆိန္ဒေ။>
    text <၉၇၉>
      text <စုဒိတော ဝစီဘိ သတိမာဘိနန္ဒေ၊ သဗြဟ္မစာရီသု ခိလံ ပဘိန္ဒေ။>
      text <ဝါစံ ပမုဉ္စေ ကုသလံ နာတိဝေလံ၊ ဇနဝါဒဓမ္မာယ န စေတယေယျ။>
    text <၉၈၀>
      text <အထာပရံ ပဉ္စ ရဇာနိ လောကေ၊ ယေသံ သတီမာ ဝိနယာယ သိက္ခေ။>
      text <ရူပေသု သဒ္ဒေသု အထော ရသေသု၊ ဂန္ဓေသု ဖဿေသု သဟေထ ရာဂံ။>
    text <၉၈၁>
      text <ဧတေသု ဓမ္မေသု ဝိနေယျ ဆန္ဒံ၊ ဘိက္ခု သတိမာ သုဝိမုတ္တစိတ္တော။>
      text <ကာလေန သော သမ္မာ ဓမ္မံ ပရိဝီမံသမာနော၊>
      text <ဧကောဒိဘူတော ဝိဟနေ တမံ သောတိ။>
      text <ကာမံ ဂုဟဉ္စ ဒုဋ္ဌာ စ၊ သုဒ္ဓဉ္စ ပရမာ ဇရာ။>
      text <မေတ္တေယျော စ ပသူရော စ၊ မာဂဏ္ဍိ ပုရာဘေဒနံ။>
      text <ကလဟံ ဒွေ စ ဗျူဟာနိ၊ ပုနဒေဝ တုဝဋ္ဋကံ။>
      text <အတ္တဒဏ္ဍဝရံ သုတ္တံ၊ ထေရပုဋ္ဌေန သောဠသ။>
      text <ဣတိ ဧတာနိ သုတ္တာနိ၊ သဗ္ဗာနဋ္ဌကဝဂ္ဂိကာတိ။>
    stand <သာရိပုတ္တသုတ္တံ သောဠသမံ နိဋ္ဌိတံ။ အဋ္ဌကဝဂ္ဂေါ စတုတ္ထော>
    text <နိဋ္ဌိတော။>
    text <တဿုဒ္ဒာနံ>
