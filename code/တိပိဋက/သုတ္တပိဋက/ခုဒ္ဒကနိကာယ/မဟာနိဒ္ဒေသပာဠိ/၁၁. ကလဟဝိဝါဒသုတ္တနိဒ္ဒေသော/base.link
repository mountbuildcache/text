text <၁၁။ ကလဟဝိဝါဒသုတ္တနိဒ္ဒေသော>
  text <အထ ကလဟဝိဝါဒသုတ္တနိဒ္ဒေသံ ဝက္ခတိ>
  text <၉၇>
    text <ကုတောပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စ။>
    text <မာနာတိမာနာ သဟပေသုဏာ စ၊ ကုတောပဟူတာ တေ တဒိင်္ဃ ဗြူဟိ။>
    text <ကုတောပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စ။>
    text <မာနာတိမာနာ သဟပေသုဏာ စ၊ ကုတောပဟူတာ တေ တဒိင်္ဃ ဗြူဟီတိ။>
  text <ကုတောပဟူတာ ကလဟာ ဝိဝါဒာတိ။ ကလဟောတိ ဧကေန အာကာရေန ကလဟော၊ ဝိဝါဒောတိပိ တညေဝ။ ယော ကလဟော သော ဝိဝါဒော၊ ယော ဝိဝါဒော သော ကလဟော။ အထ ဝါ အပရေန အာကာရေန ဝိဝါဒော ဝုစ္စတိ ကလဟဿ ပုဗ္ဗဘာဂေါ ဝိဝါဒော။ ရာဇာနောပိ ရာဇူဟိ ဝိဝဒန္တိ၊ ခတ္တိယာပိ ခတ္တိယေဟိ ဝိဝဒန္တိ၊ ဗြာဟ္မဏာပိ ဗြာဟ္မဏေဟိ ဝိဝဒန္တိ၊ ဂဟပတီပိ ဂဟပတီဟိ ဝိဝဒန္တိ၊ မာတာပိ ပုတ္တေန ဝိဝဒတိ၊ ပုတ္တောပိ မာတရာ ဝိဝဒတိ၊ ပိတာပိ ပုတ္တေန ဝိဝဒတိ၊ ပုတ္တောပိ ပိတရာ ဝိဝဒတိ၊ ဘာတာပိ ဘာတရာ ဝိဝဒတိ၊ ဘာတာပိ ဘဂိနိယာ ဝိဝဒတိ၊ ဘဂိနီပိ ဘာတရာ ဝိဝဒတိ၊ သဟာယောပိ သဟာယေန ဝိဝဒတိ အယံ ဝိဝါဒော။ ကတမော ကလဟော။ အာဂါရိကာ ဒဏ္ဍပသုတာ ကာယေန ဝါစာယ ကလဟံ ကရောန္တိ၊ ပဗ္ဗဇိတာ အာပတ္တိံ အာပဇ္ဇန္တာ ကာယေန ဝါစာယ ကလဟံ ကရောန္တိ အယံ ကလဟော။>
  text <ကုတောပဟူတာ ကလဟာ ဝိဝါဒာတိ။ ကလဟာ စ ဝိဝါဒာ စ ကုတောပဟူတာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ ကလဟဿ စ ဝိဝါဒဿ စ မူလံ ပုစ္ဆတိ၊ ဟေတုံ ပုစ္ဆတိ၊ နိဒာနံ ပုစ္ဆတိ၊ သမ္ဘဝံ ပုစ္ဆတိ၊ ပဘဝံ ပုစ္ဆတိ၊ သမုဋ္ဌာနံ ပုစ္ဆတိ၊ အာဟာရံ ပုစ္ဆတိ၊ အာရမ္မဏံ ပုစ္ဆတိ၊ ပစ္စယံ ပုစ္ဆတိ၊ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ကုတောပဟူတာ ကလဟာ ဝိဝါဒာ။>
  text <ပရိဒေဝသောကာ သဟမစ္ဆရာ စာတိ။ ပရိဒေဝေါတိ ဉာတိဗျသနေန ဝါ ဖုဋ္ဌဿ၊ ဘောဂဗျသနေန ဝါ ဖုဋ္ဌဿ၊ ရောဂဗျသနေန ဝါ ဖုဋ္ဌဿ၊ သီလဗျသနေန ဝါ ဖုဋ္ဌဿ၊ ဒိဋ္ဌိဗျသနေန ဝါ ဖုဋ္ဌဿ၊ အညတရညတရေန ဝါ ဗျသနေန သမန္နာဂတဿ၊ အညတရညတရေန ဝါ ဒုက္ခဓမ္မေန ဖုဋ္ဌဿ၊ အာဒေဝေါ ပရိဒေဝေါ၊ အာဒေဝနာ ပရိဒေဝနာ၊ အာဒေဝိတတ္တံ ပရိဒေဝိတတ္တံ၊ ဝါစာ ပလာပေါ ဝိပ္ပလာပေါ လာလပ္ပေါ လာလပ္ပါယနာ လာလပ္ပါယိတတ္တံ။ သောကောတိ ဉာတိဗျသနေန ဝါ ဖုဋ္ဌဿ၊ ဘောဂရောဂသီလဒိဋ္ဌိဗျသနေန ဝါ ဖုဋ္ဌဿ၊ အညတရညတရေန ဝါ ဗျသနေန သမန္နာဂတဿ၊ အညတရညတရေန ဝါ ဒုက္ခဓမ္မေန ဖုဋ္ဌဿ၊ သောကော သောစနာ သောစိတတ္တံ၊ အန္တောသောကော အန္တောပရိသောကော၊ အန္တောဍာဟော အန္တောပရိဍာဟော၊ စေတသော ပရိဇ္ဈာယနာ ဒောမနဿံ သောကသလ္လံ။ မစ္ဆရန္တိ ပဉ္စ မစ္ဆရိယာနိ အာဝါသမစ္ဆရိယံ၊ ကုလမစ္ဆရိယံ၊ လာဘမစ္ဆရိယံ၊ ဝဏ္ဏမစ္ဆရိယံ၊ ဓမ္မမစ္ဆရိယံ။ ယံ ဧဝရူပံ မစ္ဆရိယံ မစ္ဆရာယနံ မစ္ဆရာယိတတ္တံ ဝေဝိစ္ဆံ ကဒရိယံ ကဋုကဉ္စုကတာ အဂ္ဂဟိတတ္တံ စိတ္တဿ ဣဒံ ဝုစ္စတိ မစ္ဆရိယံ။ အပိ စ၊ ခန္ဓမစ္ဆရိယမ္ပိ မစ္ဆရိယံ၊ ဓာတုမစ္ဆရိယမ္ပိ မစ္ဆရိယံ၊ အာယတနမစ္ဆရိယမ္ပိ မစ္ဆရိယံ ဂါဟော။ ဣဒံ ဝုစ္စတိ မစ္ဆရိယန္တိ ပရိဒေဝသောကာ သဟမစ္ဆရာ စ။>
  text <မာနာတိမာနာ သဟပေသုဏာ စာတိ။ မာနောတိ ဣဓေကစ္စော မာနံ ဇနေတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝါ ဝတ္ထုနာ။ အတိမာနောတိ ဣဓေကစ္စော ပရံ အတိမညတိ ဇာတိယာ ဝါ ဂေါတ္တေန ဝါ။ပေ။ အညတရညတရေန ဝါ ဝတ္ထုနာ။ ပေသုညန္တိ ဣဓေကစ္စော ပိသုဏဝါစော ဟောတိ ဣတော သုတွာ အမုတြ အက္ခါတာ ဣမေသံ ဘေဒာယ၊ အမုတြ ဝါ သုတွာ ဣမေသံ အက္ခါတာ အမူသံ ဘေဒာယ။ ဣတိ သမဂ္ဂါနံ ဝါ ဘေတ္တာ၊ ဘိန္နာနံ ဝါ အနုပ္ပဒာတာ၊ ဝဂ္ဂါရာမော ဝဂ္ဂရတော ဝဂ္ဂနန္ဒီ ဝဂ္ဂကရဏိံ ဝါစံ ဘာသိတာ ဟောတိ ဣဒံ ဝုစ္စတိ ပေသုညံ။ အပိ စ ဒွီဟိ ကာရဏေဟိ ပေသုညံ ဥပသံဟရတိ ပိယကမျတာယ ဝါ ဘေဒာဓိပ္ပါယေန ဝါ။ ကထံ ပိယကမျတာယ ပေသုညံ ဥပသံဟရတိ။ ဣမဿ ပိယော ဘဝိဿာမိ၊ မနာပေါ ဘဝိဿာမိ၊ ဝိဿာသိကော ဘဝိဿာမိ၊ အဗ္ဘန္တရိကော ဘဝိဿာမိ၊ သုဟဒယော ဘဝိဿာမီတိ ဧဝံ ပိယကမျတာယ ပေသုညံ ဥပသံဟရတိ။ ကထံ ဘေဒာဓိပ္ပါယေန ပေသုညံ ဥပသံဟရတိ။ ကထံ ဣမေ နာနာ အဿု၊ ဝိနာ အဿု၊ ဝဂ္ဂါ အဿု၊ ဒွိဓာ အဿု၊ ဒွေဇ္ဈာ အဿု၊ ဒွေ ပက္ခါ အဿု၊ ဘိဇ္ဇေယျုံ န သမာဂစ္ဆေယျုံ၊ ဒုက္ခံ န ဖာသု ဝိဟရေယျုန္တိ ဧဝံ ဘေဒာဓိပ္ပါယေန ပေသုညံ ဥပသံဟရတီတိ မာနာတိမာနာ သဟပေသုဏာ စ။>
  text <ကုတောပဟူတာ တေ တဒိင်္ဃ ဗြူဟီတိ။ ကလဟော စ ဝိဝါဒော စ ပရိဒေဝေါ စ သောကော စ မစ္ဆရိယဉ္စ မာနော စ အတိမာနော စ ပေသုညဉ္စာတိ ဣမေ အဋ္ဌ ကိလေသာ ကုတောပဟူတာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ။ ဣမေသံ အဋ္ဌန္နံ ကိလေသာနံ မူလံ ပုစ္ဆတိ၊ ဟေတုံ ပုစ္ဆတိ၊ နိဒာနံ ပုစ္ဆတိ၊ သမ္ဘဝံ ပုစ္ဆတိ၊ ပဘဝံ ပုစ္ဆတိ၊ သမုဋ္ဌာနံ ပုစ္ဆတိ၊ အာဟာရံ ပုစ္ဆတိ၊ အာရမ္မဏံ ပုစ္ဆတိ၊ ပစ္စယံ ပုစ္ဆတိ၊ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ကုတောပဟူတာ တေ တဒိင်္ဃံ ဗြူဟီတိ။ ဣင်္ဃ ဗြူဟိ အာစိက္ခ ဒေသေဟိ ပညပေဟိ ပဋ္ဌပေဟိ ဝိဝရ ဝိဘဇ ဥတ္တာနီကရောဟိ ပကာသေဟီတိ ကုတောပဟူတာ တေ တဒိင်္ဃ ဗြူဟိ။>
  text <တေနာဟ သော နိမ္မိတော>
  text <၉၈>
    text <ပိယပ္ပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စ။>
    text <မာနာတိမာနာ သဟပေသုဏာ စ၊ မစ္ဆေရယုတ္တာ ကလဟာ ဝိဝါဒာ။>
    text <ဝိဝါဒဇာတေသု စ ပေသုဏာနိ။>
    text <ပိယပ္ပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စ။>
    text <မာနာတိမာနာ သဟပေသုဏာ စ၊ မစ္ဆေရယုတ္တာ ကလဟာ ဝိဝါဒာ။>
    text <ဝိဝါဒဇာတေသု စ ပေသုဏာနီတိ။>
  text <ပိယပ္ပဟူတာ ကလဟာ ဝိဝါဒာ၊ ပရိဒေဝသောကာ သဟမစ္ဆရာ စာတိ။ ပိယာတိ ဒွေ ပိယာ သတ္တာ ဝါ သင်္ခါရာ ဝါ။ ကတမေ သတ္တာ ပိယာ။ ဣဓ ယဿ တေ ဟောန္တိ အတ္ထကာမာ ဟိတကာမာ ဖာသုကာမာ ယောဂက္ခေမကာမာ မာတာ ဝါ ပိတာ ဝါ ဘာတာ ဝါ ဘဂိနီ ဝါ ပုတ္တော ဝါ ဓီတာ ဝါ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ ဣမေ သတ္တာ ပိယာ။ ကတမေ သင်္ခါရာ ပိယာ။ မနာပိကာ ရူပါ မနာပိကာ သဒ္ဒာ မနာပိကာ ဂန္ဓာ မနာပိကာ ရသာ မနာပိကာ ဖောဋ္ဌဗ္ဗာ ဣမေ သင်္ခါရာ ပိယာ။>
  text <ပိယံ ဝတ္ထုံ အစ္ဆေဒသင်္ကိနောပိ ကလဟံ ကရောန္တိ၊ အစ္ဆိဇ္ဇန္တေပိ ကလဟံ ကရောန္တိ၊ အစ္ဆိန္နေပိ ကလဟံ ကရောန္တိ။ ပိယံ ဝတ္ထုံ ဝိပရိဏာမသင်္ကိနောပိ ကလဟံ ကရောန္တိ၊ ဝိပရိဏာမန္တေပိ ကလဟံ ကရောန္တိ၊ ဝိပရိဏတေပိ ကလဟံ ကရောန္တိ။ ပိယံ ဝတ္ထုံ အစ္ဆေဒသင်္ကိနောပိ ဝိဝဒန္တိ၊ အစ္ဆိဇ္ဇန္တေပိ ဝိဝဒန္တိ၊ အစ္ဆိန္နေပိ ဝိဝဒန္တိ။ ပိယံ ဝတ္ထုံ ဝိပရိဏာမသင်္ကိနောပိ ဝိဝဒန္တိ၊ ဝိပရိဏာမန္တေပိ ဝိဝဒန္တိ၊ ဝိပရိဏတေပိ ဝိဝဒန္တိ။ ပိယံ ဝတ္ထုံ အစ္ဆေဒသင်္ကိနောပိ ပရိဒေဝန္တိ၊ အစ္ဆိဇ္ဇန္တေပိ ပရိဒေဝန္တိ၊ အစ္ဆိန္နေပိ ပရိဒေဝန္တိ။ ပိယံ ဝတ္ထုံ ဝိပရိဏာမသင်္ကိနောပိ ပရိဒေဝန္တိ၊ ဝိပရိဏာမန္တေပိ ပရိဒေဝန္တိ၊ ဝိပရိဏတေပိ ပရိဒေဝန္တိ။ ပိယံ ဝတ္ထုံ အစ္ဆေဒသင်္ကိနောပိ သောစန္တိ၊ အစ္ဆိဇ္ဇန္တေပိ သောစန္တိ၊ အစ္ဆိန္နေပိ သောစန္တိ။ ပိယံ ဝတ္ထုံ ဝိပရိဏာမသင်္ကိနောပိ သောစန္တိ၊ ဝိပရိဏာမန္တေပိ သောစန္တိ၊ ဝိပရိဏတေပိ သောစန္တိ။ ပိယံ ဝတ္ထုံ ရက္ခန္တိ ဂေါပေန္တိ ပရိဂ္ဂဏှန္တိ မမာယန္တိ မစ္ဆရာယန္တိ။>
  text <မာနာတိမာနာ သဟပေသုဏာ စာတိ။ ပိယံ ဝတ္ထုံ နိဿာယ မာနံ ဇနေန္တိ၊ ပိယံ ဝတ္ထုံ နိဿာယ အတိမာနံ ဇနေန္တိ။ ကထံ ပိယံ ဝတ္ထုံ နိဿာယ မာနံ ဇနေန္တိ။ မယံ လာဘိနော မနာပိကာနံ ရူပါနံ သဒ္ဒာနံ ဂန္ဓာနံ ရသာနံ ဖောဋ္ဌဗ္ဗာနန္တိ။ ဧဝံ ပိယံ ဝတ္ထုံ နိဿာယ မာနံ ဇနေန္တိ။ ကထံ ပိယံ ဝတ္ထုံ နိဿာယ အတိမာနံ ဇနေန္တိ။ မယံ လာဘိနော မနာပိကာနံ ရူပါနံ သဒ္ဒာနံ ဂန္ဓာနံ ရသာနံ ဖောဋ္ဌဗ္ဗာနံ၊ ဣမေ ပနညေ န လာဘိနော မနာပိကာနံ ရူပါနံ သဒ္ဒာနံ ဂန္ဓာနံ ရသာနံ ဖောဋ္ဌဗ္ဗာနန္တိ။ ဧဝံ ပိယံ ဝတ္ထုံ နိဿာယ အတိမာနံ ဇနေန္တိ။ ပေသုညန္တိ ဣဓေကစ္စော ပိသုဏဝါစော ဟောတိ၊ ဣတော သုတွာ အမုတြ အက္ခါတာ ဣမေသံ ဘေဒာယ။ပေ။ ဧဝံ ဘေဒာဓိပ္ပါယေန ပေသုညံ ဥပသံဟရတီတိ။ပေ။ မာနာတိမာနာ သဟပေသုဏာ စ။>
  text <မစ္ဆေရယုတ္တာ ကလဟာ ဝိဝါဒာတိ။ ကလဟော စ ဝိဝါဒော စ ပရိဒေဝေါ စ သောကော စ မာနော စ အတိမာနော စ ပေသုညဉ္စာတိ ဣမေ သတ္တ ကိလေသာ မစ္ဆရိယေ ယုတ္တာ ပယုတ္တာ အာယုတ္တာ သမာယုတ္တာတိ မစ္ဆေရယုတ္တာ ကလဟာ ဝိဝါဒာ။>
  text <ဝိဝါဒဇာတေသု စ ပေသုဏာနီတိ။ ဝိဝါဒေ ဇာတေ သဉ္ဇာတေ နိဗ္ဗတ္တေ အဘိနိဗ္ဗတ္တေ ပါတုဘူတေ ပေသုညံ ဥပသံဟရန္တိ၊ ဣတော သုတွာ အမုတြ အက္ခါယန္တိ ဣမေသံ ဘေဒာယ၊ အမုတြ ဝါ သုတွာ ဣမေသံ အက္ခါယန္တိ အမူသံ ဘေဒာယ။ ဣတိ သမဂ္ဂါနံ ဝါ ဘေတ္တာရော၊ ဘိန္နာနံ ဝါ အနုပ္ပဒာတာရော၊ ဝဂ္ဂါရာမာ ဝဂ္ဂရတာ ဝဂ္ဂနန္ဒီ ဝဂ္ဂကရဏိံ ဝါစံ ဘာသိတာရော ဟောန္တိ ဣဒံ ဝုစ္စတိ ပေသုညံ။ အပိ စ ဒွီဟိ ကာရဏေဟိ ပေသုညံ ဥပသံဟရန္တိ ပိယကမျတာယ ဝါ ဘေဒာဓိပ္ပါယေန ဝါ။ ကထံ ပိယကမျတာယ ပေသုညံ ဥပသံဟရန္တိ။ ဣမဿ ပိယာ ဘဝိဿာမ၊ မနာပါ ဘဝိဿာမ၊ ဝိဿာသိကာ ဘဝိဿာမ၊ အဗ္ဘန္တရိကာ ဘဝိဿာမ၊ သုဟဒယာ ဘဝိဿာမာတိ။ ဧဝံ ပိယကမျတာယ ပေသုညံ ဥပသံဟရန္တိ။ ကထံ ဘေဒာဓိပ္ပါယေန ပေသုညံ ဥပသံဟရန္တိ။ ကထံ ဣမေ နာနာ အဿု၊ ဝိနာ အဿု၊ ဝဂ္ဂါ အဿု၊ ဒွေဓာ အဿု၊ ဒွေဇ္ဈာ အဿု၊ ဒွေ ပက္ခါ အဿု၊ ဘိဇ္ဇေယျုံ န သမာဂစ္ဆေယျုံ၊ ဒုက္ခံ န ဖာသု ဝိဟရေယျုန္တိ ဧဝံ ဘေဒာဓိပ္ပါယေန ပေသုညံ ဥပသံဟရန္တီတိ ဝိဝါဒဇာတေသု စ ပေသုဏာနိ။>
  text <တေနာဟ ဘဂဝါ>
  text <၉၉>
    text <ပိယာ သု လောကသ္မိံ ကုတောနိဒာနာ၊ ယေ စာပိ လောဘာ ဝိစရန္တိ လောကေ။>
    text <အာသာ စ နိဋ္ဌာ စ ကုတောနိဒာနာ၊ ယေ သမ္ပရာယာယ နရဿ ဟောန္တိ။>
    text <ပိယာ သု လောကသ္မိံ ကုတောနိဒာနာ၊ ယေ စာပိ လောဘာ ဝိစရန္တိ လောကေ။>
    text <အာသာ စ နိဋ္ဌာ စ ကုတောနိဒာနာ၊ ယေ သမ္ပရာယာယ နရဿ ဟောန္တီတိ။>
  text <ပိယာ သု လောကသ္မိံ ကုတောနိဒာနာတိ။ ပိယာ ကုတောနိဒာနာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ ပိယာနံ မူလံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ပိယာ သု လောကသ္မိံ ကုတောနိဒာနာ။>
  text <ယေ စာပိ လောဘာ ဝိစရန္တိ လောကေတိ။ ယေ စာပီတိ ခတ္တိယာ စ ဗြာဟ္မဏာ စ ဝေဿာ စ သုဒ္ဒာ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ။ လောဘာတိ ယော လောဘော လုဗ္ဘနာ လုဗ္ဘိတတ္တံ သာရာဂေါ သာရဇ္ဇနာ သာရဇ္ဇိတတ္တံ အဘိဇ္ဈာ လောဘော အကုသလမူလံ။ ဝိစရန္တီတိ ဝိစရန္တိ ဝိဟရန္တိ ဣရိယန္တိ ဝတ္တန္တိ ပါလေန္တိ ယပေန္တိ ယာပေန္တိ။ လောကေတိ အပါယလောကေ မနုဿလောကေ ဒေဝလောကေ ခန္ဓလောကေ ဓာတုလောကေ အာယတနလောကေတိ ယေ စာပိ လောဘာ ဝိစရန္တိ လောကေ။>
  text <အာသာ စ နိဋ္ဌာ စ ကုတောနိဒာနာတိ။ အာသာ စ နိဋ္ဌာ စ ကုတောနိဒာနာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ အာသာယ စ နိဋ္ဌာယ စ မူလံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ အာသာ စ နိဋ္ဌာ စ ကုတောနိဒာနာ။ ယေ သမ္ပရာယာယ နရဿ ဟောန္တီတိ။ ယေ နရဿ ပရာယနာ ဟောန္တိ ဒီပါ ဟောန္တိ တာဏာ ဟောန္တိ လေဏာ ဟောန္တိ သရဏာ ဟောန္တိ နိဋ္ဌာ ပရာယနာ ဟောန္တီတိ ယေ သမ္ပရာယာယ နရဿ ဟောန္တိ။>
  text <တေနာဟ သော နိမ္မိတော>
  text <၁၀၀>
    text <ဆန္ဒာနိဒာနာနိ ပိယာနိ လောကေ၊ ယေ စာပိ လောဘာ ဝိစရန္တိ လောကေ။>
    text <အာသာ စ နိဋ္ဌာ စ ဣတောနိဒာနာ၊ ယေ သမ္ပရာယာယ နရဿ ဟောန္တိ။>
    text <အာသာယ ကသတေ ခေတ္တံ၊ ဗီဇံ အာသာယ ဝပ္ပတိ။>
    text <အာသာယ ဝါဏိဇာ ယန္တိ၊ သမုဒ္ဒံ ဓနဟာရကာ။>
    text <ယာယ အာသာယ တိဋ္ဌာမိ၊ သာ မေ အာသာ သမိဇ္ဈတီတိ။>
    text <ဆန္ဒာနိဒာနာနိ ပိယာနိ လောကေ၊ ယေ စာပိ လောဘာ ဝိစရန္တိ လောကေ။>
    text <အာသာ စ နိဋ္ဌာ စ ဣတောနိဒာနာ၊ ယေ သမ္ပရာယာယ နရဿ ဟောန္တီတိ။>
  text <ဆန္ဒာနိဒာနာနိ ပိယာနိ လောကေတိ။ ဆန္ဒောတိ ယော ကာမေသု ကာမစ္ဆန္ဒော ကာမရာဂေါ ကာမနန္ဒီ ကာမတဏှာ ကာမသ္နေဟော ကာမပရိဠာဟော ကာမမုစ္ဆာ ကာမဇ္ဈောသာနံ ကာမောဃော ကာမယောဂေါ ကာမုပါဒာနံ ကာမစ္ဆန္ဒနီဝရဏံ။ အပိ စ ပဉ္စ ဆန္ဒာ ပရိယေသနစ္ဆန္ဒော၊ ပဋိလာဘစ္ဆန္ဒော၊ ပရိဘောဂစ္ဆန္ဒော၊ သန္နိဓိစ္ဆန္ဒော၊ ဝိသဇ္ဇနစ္ဆန္ဒော။ ကတမော ပရိယေသနစ္ဆန္ဒော။ ဣဓေကစ္စော အဇ္ဈောသိတောယေဝ အတ္ထိကော ဆန္ဒဇာတော ရူပေ ပရိယေသတိ၊ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ ပရိယေသတိ အယံ ပရိယေသနစ္ဆန္ဒော။ ကတမော ပဋိလာဘစ္ဆန္ဒော။ ဣဓေကစ္စော အဇ္ဈောသိတောယေဝ အတ္ထိကော ဆန္ဒဇာတော ရူပေ ပဋိလဘတိ၊ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ ပဋိလဘတိ အယံ ပဋိလာဘစ္ဆန္ဒော။ ကတမော ပရိဘောဂစ္ဆန္ဒော။ ဣဓေကစ္စော အဇ္ဈောသိတောယေဝ အတ္ထိကော ဆန္ဒဇာတော ရူပေ ပရိဘုဉ္ဇတိ၊ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ ပရိဘုဉ္ဇတိ အယံ ပရိဘောဂစ္ဆန္ဒော။ ကတမော သန္နိဓိစ္ဆန္ဒော။ ဣဓေကစ္စော အဇ္ဈောသိတောယေဝ အတ္ထိကော ဆန္ဒဇာတော ဓနသန္နိစယံ ကရောတိ အာပဒာသု ဘဝိဿတီတိ အယံ သန္နိဓိစ္ဆန္ဒော။ ကတမော ဝိသဇ္ဇနစ္ဆန္ဒော။ ဣဓေကစ္စော အဇ္ဈောသိတောယေဝ အတ္ထိကော ဆန္ဒဇာတော ဓနံ ဝိသဇ္ဇေတိ ဟတ္ထာရောဟာနံ အဿာရောဟာနံ ရထိကာနံ ဓနုဂ္ဂဟာနံ ပတ္တိကာနံ ဣမေ မံ ရက္ခိဿန္တိ ဂေါပိဿန္တိ သမ္ပရိဝါရိဿန္တီတိ အယံ ဝိသဇ္ဇနစ္ဆန္ဒော။ ပိယာနီတိ ဒွေ ပိယာ သတ္တာ ဝါ သင်္ခါရာ ဝါ။ပေ။ ဣမေ သတ္တာ ပိယာ။ပေ။ ဣမေ သင်္ခါရာ ပိယာ။ ဆန္ဒာနိဒာနာနိ ပိယာနိ လောကေတိ။ ပိယာ ဆန္ဒနိဒာနာ ဆန္ဒသမုဒယာ ဆန္ဒဇာတိကာ ဆန္ဒပဘဝါတိ ဆန္ဒာနိဒာနာနိ ပိယာနိ လောကေ။>
  text <ယေ စာပိ လောဘာ ဝိစရန္တိ လောကေတိ။ ယေ စာပီတိ ခတ္တိယာ စ ဗြာဟ္မဏာ စ ဝေဿာ စ သုဒ္ဒာ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ။ လောဘာတိ ယော လောဘော လုဗ္ဘနာ လုဗ္ဘိတတ္တံ သာရာဂေါ သာရဇ္ဇနာ သာရဇ္ဇိတတ္တံ အဘိဇ္ဈာ လောဘော အကုသလမူလံ။ ဝိစရန္တီတိ ဝိစရန္တိ ဝိဟရန္တိ ဣရိယန္တိ ဝတ္တန္တိ ပါလေန္တိ ယပေန္တိ ယာပေန္တိ။ လောကေတိ အပါယလောကေ။ပေ။ အာယတနလောကေတိ ယေ စာပိ လောဘာ ဝိစရန္တိ လောကေ။>
  text <အာသာ စ နိဋ္ဌာ စ ဣတောနိဒာနာတိ။ အာသာ ဝုစ္စတိ တဏှာ။ ယော ရာဂေါ သာရာဂေါ။ပေ။ အဘိဇ္ဈာ လောဘော အကုသလမူလံ။ နိဋ္ဌာတိ ဣဓေကစ္စော ရူပေ ပရိယေသန္တော ရူပံ ပဋိလဘတိ၊ ရူပနိဋ္ဌော ဟောတိ၊ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ။ ကုလံ။ ဂဏံ။ အာဝါသံ။ လာဘံ။ ယသံ။ ပသံသံ။ သုခံ။ စီဝရံ။ ပိဏ္ဍပါတံ။ သေနာသနံ။ ဂိလာနပစ္စယဘေသဇ္ဇပရိက္ခါရံ။ သုတ္တန္တံ။ ဝိနယံ။ အဘိဓမ္မံ။ အာရညိကင်္ဂံ။ ပိဏ္ဍပါတိကင်္ဂံ။ ပံသုကူလိကင်္ဂံ။ တေစီဝရိကင်္ဂံ။ သပဒာနစာရိကင်္ဂံ။ ခလုပစ္ဆာဘတ္တိကင်္ဂံ။ နေသဇ္ဇိကင်္ဂံ။ ယထာသန္ထတိကင်္ဂံ။ ပဌမံ ဈာနံ။ ဒုတိယံ ဈာနံ။ တတိယံ ဈာနံ။ စတုတ္ထံ ဈာနံ။ အာကာသာနဉ္စာယတနသမာပတ္တိံ။ ဝိညာဏဉ္စာယတနသမာပတ္တိံ။ အာကိဉ္စညာယတနသမာပတ္တိံ။ နေဝသညာနာသညာယတနသမာပတ္တိံ ပရိယေသန္တော နေဝသညာနာသညာယတနသမာပတ္တိံ ပဋိလဘတိ၊ နေဝသညာနာသညာယတနသမာပတ္တိနိဋ္ဌော ဟောတိ။>
  text <အာသာယ သမိဒ္ဓိ ဝုစ္စတေ နိဋ္ဌာ။ အာသာ စ နိဋ္ဌာ စ ဣတောနိဒာနာတိ။ အာသာ စ နိဋ္ဌာ စ ဣတော ဆန္ဒနိဒာနာ ဆန္ဒသမုဒယာ ဆန္ဒဇာတိကာ ဆန္ဒပဘဝါတိ အာသာ စ နိဋ္ဌာ စ ဣတောနိဒာနာ။>
  text <ယေ သမ္ပရာယာယ နရဿ ဟောန္တီတိ။ ယေ နရဿ ပရာယနာ ဟောန္တိ ဒီပါ ဟောန္တိ တာဏာ ဟောန္တိ လေဏာ ဟောန္တိ သရဏာ ဟောန္တိ နိဋ္ဌာ ပရာယနာ ဟောန္တီတိ ယေ သမ္ပရာယာယ နရဿ ဟောန္တိ။>
  text <တေနာဟ ဘဂဝါ>
  text <၁၀၁>
    text <ဆန္ဒော နု လောကသ္မိံ ကုတောနိဒာနော၊ ဝိနိစ္ဆယာ စာပိ ကုတောပဟူတာ။>
    text <ကောဓော မောသဝဇ္ဇဉ္စ ကထံကထာ စ၊ ယေ စာပိ ဓမ္မာ သမဏေန ဝုတ္တာ။>
    text <ဆန္ဒော နု လောကသ္မိံ ကုတောနိဒာနော၊ ဝိနိစ္ဆတာ စာပိ ကုတောပဟူတာ။>
    text <ကောဓော မောသဝဇ္ဇဉ္စ ကထံကထာ စ၊ ယေ စာပိ ဓမ္မာ သမဏေန ဝုတ္တာတိ။>
  text <ဆန္ဒော နု လောကသ္မိံ ကုတောနိဒာနောတိ။ ဆန္ဒော ကုတောနိဒာနော ကုတောဇာတော ကုတောသဉ္ဇာတော ကုတောနိဗ္ဗတ္တော ကုတောအဘိနိဗ္ဗတ္တော ကုတောပါတုဘူတော၊ ကိံနိဒာနော ကိံသမုဒယော ကိံဇာတိကော ကိံပဘဝေါတိ ဆန္ဒဿ မူလံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ဆန္ဒော နု လောကသ္မိံ ကုတောနိဒာနော။>
  text <ဝိနိစ္ဆယာ စာပိ ကုတောပဟူတာတိ။ ဝိနိစ္ဆယာ ကုတောပဟူတာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ ဝိနိစ္ဆယာနံ မူလံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ဝိနိစ္ဆယာ စာပိ ကုတောပဟူတာ။>
  text <ကောဓော မောသဝဇ္ဇဉ္စ ကထံကထာ စာတိ။ ကောဓောတိ ယော ဧဝရူပေါ စိတ္တဿ အာဃာတော ပဋိဃာတော၊ ပဋိဃံ ပဋိဝိရောဓော၊ ကောပေါ ပကောပေါ သမ္ပကောပေါ၊ ဒောသော ပဒောသော သမ္ပဒောသော၊ စိတ္တဿ ဗျာပတ္တိ မနောပဒောသော၊ ကောဓော ကုဇ္ဈနာ ကုဇ္ဈိတတ္တံ၊ ဒောသော ဒုဿနာ ဒုဿိတတ္တံ၊ ဗျာပတ္တိ ဗျာပဇ္ဇနာ ဗျာပဇ္ဇိတတ္တံ၊ ဝိရောဓော ပဋိဝိရောဓော၊ စဏ္ဍိက္ကံ အသုရောပေါ အနတ္တမနတာ စိတ္တဿ။ မောသဝဇ္ဇံ ဝုစ္စတိ မုသာဝါဒော။ ကထံကထာ ဝုစ္စတိ ဝိစိကိစ္ဆာတိ ကောဓော မောသဝဇ္ဇဉ္စ ကထံကထာ စ။>
  text <ယေ စာပိ ဓမ္မာ သမဏေန ဝုတ္တာတိ။ ယေ စာပီတိ ယေ ကောဓေန စ မောသဝဇ္ဇေန စ ကထံကထာယ စ သဟဂတာ သဟဇာတာ သံသဋ္ဌာ သမ္ပယုတ္တာ၊ ဧကုပ္ပါဒာ ဧကနိရောဓာ ဧကဝတ္ထုကာ ဧကာရမ္မဏာ ဣမေ ဝုစ္စန္တိ ယေ စာပိ ဓမ္မာ။ အထ ဝါ ယေ တေ ကိလေသာ အညဇာတိကာ အညဝိဟိတကာ ဣမေ ဝုစ္စန္တိ ယေ စာပိ ဓမ္မာ။ သမဏေန ဝုတ္တာတိ သမဏေန သမိတပါပေန ဗြာဟ္မဏေန ဗာဟိတပါပဓမ္မေန ဘိက္ခုနာ ဘိန္နကိလေသမူလေန သဗ္ဗာကုသလမူလဗန္ဓနာ ပမုတ္တေန ဝုတ္တာ ပဝုတ္တာ အာစိက္ခိတာ ဒေသိတာ ပညပိတာ ပဋ္ဌပိတာ ဝိဝဋာ ဝိဘတ္တာ ဥတ္တာနီကတာ ပကာသိတာတိ ယေ စာပိ ဓမ္မာ သမဏေန ဝုတ္တာ။>
  text <တေနာဟ သော နိမ္မိတော>
  text <၁၀၂>
    text <သာတံ အသာတန္တိ ယမာဟု လောကေ၊ တမူပနိဿာယ ပဟောတိ ဆန္ဒော။>
    text <ရူပေသု ဒိသွာ ဝိဘဝံ ဘဝဉ္စ၊ ဝိနိစ္ဆယံ ကုဗ္ဗတိ ဇန္တု လောကေ။>
    text <သာတံ အသာတန္တိ ယမာဟု လောကေ၊ တမူပနိဿာယ ပဟောတိ ဆန္ဒော။>
    text <ရူပေသု ဒိသွာ ဝိဘဝံ ဘဝဉ္စ၊ ဝိနိစ္ဆယံ ကုဗ္ဗတိ ဇန္တု လောကေတိ။>
  text <သာတံ အသာတန္တိ ယမာဟု လောကေတိ။ သာတန္တိ သုခါ စ ဝေဒနာ၊ ဣဋ္ဌဉ္စ ဝတ္ထု။ အသာတန္တိ ဒုက္ခါ စ ဝေဒနာ၊ အနိဋ္ဌဉ္စ ဝတ္ထု။ ယမာဟု လောကေတိ ယံ အာဟံသု ယံ ကထေန္တိ ယံ ဘဏန္တိ ယံ ဒီပေန္တိ ယံ ဝေါဟရန္တီတိ သာတံ အသာတန္တိ ယမာဟု လောကေ။>
  text <တမူပနိဿာယ ပဟောတိ ဆန္ဒောတိ။ သာတာသာတံ နိဿာယ၊ သုခဒုက္ခံ နိဿာယ၊ သောမနဿဒောမနဿံ နိဿာယ၊ ဣဋ္ဌာနိဋ္ဌံ နိဿာယ၊ အနုနယပဋိဃံ နိဿာယ ဆန္ဒော ပဟောတိ ပဘဝတိ ဇာယတိ သဉ္ဇာယတိ နိဗ္ဗတ္တတိ အဘိနိဗ္ဗတ္တတီတိ တမူပနိဿာယ ပဟောတိ ဆန္ဒော။>
  text <ရူပေသု ဒိသွာ ဝိဘဝံ ဘဝဉ္စာတိ။ ရူပေသူတိ စတ္တာရော စ မဟာဘူတာ စတုန္နဉ္စ မဟာဘူတာနံ ဥပါဒာယ ရူပံ။ ကတမော ရူပါနံ ဘဝေါ။ ယော ရူပါနံ ဘဝေါ ဇာတိ သဉ္ဇာတိ နိဗ္ဗတ္တိ အဘိနိဗ္ဗတ္တိ ပါတုဘာဝေါ အယံ ရူပါနံ ဘဝေါ။ ကတမော ရူပါနံ ဝိဘဝေါ။ ယော ရူပါနံ ခယော ဝယော ဘေဒော ပရိဘေဒော အနိစ္စတာ အန္တရဓာနံ အယံ ရူပါနံ ဝိဘဝေါ။ ရူပေသု ဒိသွာ ဝိဘဝံ ဘဝဉ္စာတိ ရူပေသု ဘဝဉ္စ ဝိဘဝဉ္စ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ ရူပေသု ဒိသွာ ဝိဘဝံ ဘဝဉ္စ။>
  text <ဝိနိစ္ဆယံ ကုဗ္ဗတိ ဇန္တု လောကေတိ။ ဝိနိစ္ဆယာတိ ဒွေ ဝိနိစ္ဆယာ တဏှာဝိနိစ္ဆယော စ၊ ဒိဋ္ဌိဝိနိစ္ဆယော စ။ ကထံ တဏှာဝိနိစ္ဆယံ ကရောတိ။ ဣဓေကစ္စဿ အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တိ။ တဿ ဧဝံ ဟောတိ ကေန နု ခေါ မေ ဥပါယေန အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တီတိ။ တဿ ပန ဧဝံ ဟောတိ သုရာမေရယမဇ္ဇပ္ပမာဒဋ္ဌာနာနုယောဂံ အနုယုတ္တဿ မေ အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တိ၊ ဝိကာလဝိသိခါစရိယာနုယောဂံ အနုယုတ္တဿ မေ အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တိ၊ သမဇ္ဇာဘိစရဏံ အနုယုတ္တဿ မေ။ ဇုတပ္ပမာဒဋ္ဌာနာနုယောဂံ အနုယုတ္တဿ မေ။ ပါပမိတ္တာနုယောဂံ အနုယုတ္တဿ မေ အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တိ၊ အာလသျာနုယောဂံ အနုယုတ္တဿ မေ အနုပ္ပန္နာ စေဝ ဘောဂါ န ဥပ္ပဇ္ဇန္တိ၊ ဥပ္ပန္နာ စ ဘောဂါ ပရိက္ခယံ ဂစ္ဆန္တီတိ ဧဝံ ဉာဏံ ကတွာ ဆ ဘောဂါနံ အပါယမုခါနိ န သေဝတိ၊ ဆ ဘောဂါနံ အာယမုခါနိ သေဝတိ။ ဧဝမ္ပိ တဏှာဝိနိစ္ဆယံ ကရောတိ။>
  text <အထ ဝါ ကသိယာ ဝါ ဝဏိဇ္ဇာယ ဝါ ဂေါရက္ခေန ဝါ ဣဿတ္ထေန ဝါ ရာဇပေါရိသေန ဝါ သိပ္ပညတရေန ဝါ ပဋိပဇ္ဇတိ။ ဧဝမ္ပိ တဏှာဝိနိစ္ဆယံ ကရောတိ။ ကထံ ဒိဋ္ဌိဝိနိစ္ဆယံ ကရောတိ။ စက္ခုသ္မိံ ဥပ္ပန္နေ ဇာနာတိ အတ္တာ မေ ဥပ္ပန္နောတိ၊ စက္ခုသ္မိံ အန္တရဟိတေ ဇာနာတိ အတ္တာ မေ အန္တရဟိတော ဝိဂတော မေ အတ္တာတိ။ ဧဝမ္ပိ ဒိဋ္ဌိဝိနိစ္ဆယံ ကရောတိ။ သောတသ္မိံ။ ဃာနသ္မိံ။ ဇိဝှာယ။ ကာယသ္မိံ။ ရူပသ္မိံ။ သဒ္ဒသ္မိံ။ ဂန္ဓသ္မိံ။ ရသသ္မိံ။ ဖောဋ္ဌဗ္ဗသ္မိံ ဥပ္ပန္နေ ဇာနာတိ အတ္တာ မေ ဥပ္ပန္နောတိ၊ ဖောဋ္ဌဗ္ဗသ္မိံ အန္တရဟိတေ ဇာနာတိ အတ္တာ မေ အန္တရဟိတော ဝိဂတော မေ အတ္တာတိ။ ဧဝမ္ပိ ဒိဋ္ဌိဝိနိစ္ဆယံ ကရောတိ ဇနေတိ သဉ္ဇနေတိ နိဗ္ဗတ္တေတိ အဘိနိဗ္ဗတ္တေတိ။ ဇန္တူတိ သတ္တော နရော မာနဝေါ။ပေ။ မနုဇော။ လောကေတိ အပါယလောကေ။ပေ။ အာယတနလောကေတိ ဝိနိစ္ဆယံ ကုဗ္ဗတိ ဇန္တု လောကေ။>
  text <တေနာဟ ဘဂဝါ>
  text <၁၀၃>
    text <ကောဓော မောသဝဇ္ဇဉ္စ ကထံကထာ စ၊ ဧတေပိ ဓမ္မာ ဒွယမေဝ သန္တေ။>
    text <ကထံကထီ ဉာဏပထာယ သိက္ခေ၊ ဉတွာ ပဝုတ္တာ သမဏေန ဓမ္မာ။>
    text <ကောဓော မောသဝဇ္ဇဉ္စ ကထံကထာ စ၊ ဧတေပိ ဓမ္မာ ဒွယမေဝ သန္တေ။>
    text <ကထံကထီ ဉာဏပထာယ သိက္ခေ၊ ဉတွာ ပဝုတ္တာ သမဏေန ဓမ္မာတိ။>
  text <ကောဓော မောသဝဇ္ဇဉ္စ ကထံကထာ စာတိ။ ကောဓောတိ ယော ဧဝရူပေါ စိတ္တဿ အာဃာတော ပဋိဃာတော။ပေ။ မောသဝဇ္ဇံ ဝုစ္စတိ မုသာဝါဒော။ ကထံကထာ ဝုစ္စတိ ဝိစိကိစ္ဆာ။ ဣဋ္ဌံ ဝတ္ထုံ နိဿာယပိ ကောဓော ဇာယတိ၊ အနိဋ္ဌံ ဝတ္ထုံ နိဿာယပိ ကောဓော ဇာယတိ။ ဣဋ္ဌံ ဝတ္ထုံ နိဿာယပိ မုသာဝါဒော ဥပ္ပဇ္ဇတိ၊ အနိဋ္ဌံ ဝတ္ထုံ နိဿာယပိ မုသာဝါဒော ဥပ္ပဇ္ဇတိ။ ဣဋ္ဌံ ဝတ္ထုံ နိဿာယပိ ကထံကထာ ဥပ္ပဇ္ဇတိ၊ အနိဋ္ဌံ ဝတ္ထုံ နိဿာယပိ ကထံကထာ ဥပ္ပဇ္ဇတိ။>
  text <ကထံ အနိဋ္ဌံ ဝတ္ထုံ နိဿာယ ကောဓော ဇာယတိ။ ပကတိယာ အနိဋ္ဌံ ဝတ္ထုံ နိဿာယ ကောဓော ဇာယတိ။ အနတ္ထံ မေ အစရီတိ ကောဓော ဇာယတိ၊ အနတ္ထံ မေ စရတီတိ ကောဓော ဇာယတိ၊ အနတ္ထံ မေ စရိဿတီတိ ကောဓော ဇာယတိ၊ ပိယဿ မေ မနာပဿ အနတ္ထံ အစရိ။ အနတ္ထံ စရတိ။ အနတ္ထံ စရိဿတီတိ ကောဓော ဇာယတိ၊ အပ္ပိယဿ မေ အမနာပဿ အတ္ထံ အစရိ။ အတ္ထံ စရတိ။ အတ္ထံ စရိဿတီတိ ကောဓော ဇာယတိ။ ဧဝံ အနိဋ္ဌံ ဝတ္ထုံ နိဿာယ ကောဓော ဇာယတိ။>
  text <ကထံ ဣဋ္ဌံ ဝတ္ထုံ နိဿာယ ကောဓော ဇာယတိ။ ဣဋ္ဌံ ဝတ္ထုံ အစ္ဆေဒသင်္ကိနောပိ ကောဓော ဇာယတိ၊ အစ္ဆိဇ္ဇန္တေပိ ကောဓော ဇာယတိ၊ အစ္ဆိန္နေပိ ကောဓော ဇာယတိ။ ဣဋ္ဌံ ဝတ္ထုံ ဝိပရိဏာမသင်္ကိနောပိ ကောဓော ဇာယတိ၊ ဝိပရိဏာမန္တေပိ ကောဓော ဇာယတိ၊ ဝိပရိဏတေပိ ကောဓော ဇာယတိ။ ဧဝံ ဣဋ္ဌံ ဝတ္ထုံ နိဿာယ ကောဓော ဇာယတိ။>
  text <ကထံ အနိဋ္ဌံ ဝတ္ထုံ နိဿာယ မုသာဝါဒော ဥပ္ပဇ္ဇတိ။ ဣဓေကစ္စော အန္ဒုဗန္ဓနေန ဝါ ဗဒ္ဓေါ၊ တဿ ဗန္ဓနဿ မောက္ခတ္ထာယ သမ္ပဇာနမုသာ ဘာသတိ။ ရဇ္ဇုဗန္ဓနေန ဝါ ဗဒ္ဓေါ။ သင်္ခလိကဗန္ဓနေန ဝါ ဗဒ္ဓေါ။ ဝေတ္တဗန္ဓနေန ဝါ ဗဒ္ဓေါ။ လတာဗန္ဓနေန ဝါ ဗဒ္ဓေါ။ ပက္ခေပဗန္ဓနေန ဝါ ဗဒ္ဓေါ။ ပရိက္ခေပဗန္ဓနေန ဝါ ဗဒ္ဓေါ။ ဂါမနိဂမနဂရရဋ္ဌဗန္ဓနေန ဝါ ဗဒ္ဓေါ။ ဇနပဒဗန္ဓနေန ဝါ ဗဒ္ဓေါ၊ တဿ ဗန္ဓနဿ မောက္ခတ္ထာယ သမ္ပဇာနမုသာ ဘာသတိ။ ဧဝံ အနိဋ္ဌံ ဝတ္ထုံ နိဿာယ မုသာဝါဒော ဥပ္ပဇ္ဇတီတိ။>
  text <ကထံ ဣဋ္ဌံ ဝတ္ထုံ နိဿာယ မုသာဝါဒော ဥပ္ပဇ္ဇတိ။ ဣဓေကစ္စော မနာပိကာနံ ရူပါနံ ဟေတု သမ္ပဇာနမုသာ ဘာသတိ။ မနာပိကာနံ သဒ္ဒာနံ။ ဂန္ဓာနံ။ ရသာနံ။ ဖောဋ္ဌဗ္ဗာနံ ဟေတု။ စီဝရဟေတု။ ပိဏ္ဍပါတဟေတု။ သေနာသနဟေတု။ ဂိလာနပစ္စယဘေသဇ္ဇပရိက္ခါရဟေတု သမ္ပဇာနမုသာ ဘာသတိ။ ဧဝံ ဣဋ္ဌံ ဝတ္ထုံ နိဿာယ မုသာဝါဒော ဥပ္ပဇ္ဇတိ။>
  text <ကထံ အနိဋ္ဌံ ဝတ္ထုံ နိဿာယ ကထံကထာ ဥပ္ပဇ္ဇတိ။ မုစ္စိဿာမိ နု ခေါ စက္ခုရောဂတော၊ န နု ခေါ မုစ္စိဿာမိ စက္ခုရောဂတော။ မုစ္စိဿာမိ နု ခေါ သောတရောဂတော။ ဃာနရောဂတော။ ဇိဝှာရောဂတော။ ကာယရောဂတော။ သီသရောဂတော။ ကဏ္ဏရောဂတော။ မုခရောဂတော။ မုစ္စိဿာမိ နု ခေါ ဒန္တရောဂတော၊ န နု ခေါ မုစ္စိဿာမိ ဒန္တရောဂတောတိ။ ဧဝံ အနိဋ္ဌံ ဝတ္ထုံ နိဿာယ ကထံကထာ ဥပ္ပဇ္ဇတိ။>
  text <ကထံ ဣဋ္ဌံ ဝတ္ထုံ နိဿာယ ကထံကထာ ဥပ္ပဇ္ဇတိ။ လဘိဿာမိ နု ခေါ မနာပိကေ ရူပေ၊ န နု ခေါ လဘိဿာမိ မနာပိကေ ရူပေ။ လဘိဿာမိ နု ခေါ မနာပိကေ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ။ ကုလံ။ ဂဏံ။ အာဝါသံ။ လာဘံ။ ယသံ။ ပသံသံ။ သုခံ။ စီဝရံ။ ပိဏ္ဍပါတံ။ သေနာသနံ။ ဂိလာနပစ္စယဘေသဇ္ဇပရိက္ခါရန္တိ။ ဧဝံ ဣဋ္ဌံ ဝတ္ထုံ နိဿာယ ကထံကထာ ဥပ္ပဇ္ဇတီတိ ကောဓော မောသဝဇ္ဇဉ္စ ကထံကထာ စ။>
  text <ဧတေပိ ဓမ္မာ ဒွယမေဝ သန္တေတိ။ သာတာသာတေ သန္တေ၊ သုခဒုက္ခေ သန္တေ၊ သောမနဿဒောမနဿေ သန္တေ၊ ဣဋ္ဌာနိဋ္ဌေ သန္တေ၊ အနုနယပဋိဃေ သန္တေ သံဝိဇ္ဇမာနေ အတ္ထိ ဥပလဗ္ဘမာနေတိ ဧတေပိ ဓမ္မာ ဒွယမေဝ သန္တေ။>
  text <ကထံကထီ ဉာဏပထာယ သိက္ခေတိ။ ဉာဏမ္ပိ ဉာဏပထော၊ ဉာဏဿ အာရမ္မဏမ္ပိ ဉာဏပထော၊ ဉာဏသဟဘုနောပိ ဓမ္မာ ဉာဏပထော။ ယထာ အရိယမဂ္ဂေါ အရိယပထော၊ ဒေဝမဂ္ဂေါ ဒေဝပထော၊ ဗြဟ္မမဂ္ဂေါ ဗြဟ္မပထော၊ ဧဝမေဝ ဉာဏမ္ပိ ဉာဏပထော၊ ဉာဏဿ အာရမ္မဏမ္ပိ ဉာဏပထော၊ ဉာဏသဟဘုနောပိ ဓမ္မာ ဉာဏပထော။>
  text <သိက္ခေတိ တိဿော သိက္ခါ အဓိသီလသိက္ခါ၊ အဓိစိတ္တသိက္ခါ၊ အဓိပညာသိက္ခါ။ ကတမာ အဓိသီလသိက္ခါ။ ဣဓ ဘိက္ခု သီလဝါ ဟောတိ၊ ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော၊ အဏုမတ္တေသု ဝဇ္ဇေသု ဘယဒဿာဝီ၊ သမာဒာယ သိက္ခတိ သိက္ခါပဒေသု၊ ခုဒ္ဒကော သီလက္ခန္ဓော။ မဟန္တော သီလက္ခန္ဓော။ သီလံ ပတိဋ္ဌာ အာဒိ စရဏံ သံယမော သံဝရော မုခံ ပမုခံ ကုသလာနံ ဓမ္မာနံ သမာပတ္တိယာ အယံ အဓိသီလသိက္ခါ။ ကတမာ အဓိစိတ္တသိက္ခါ။ ဣဓ ဘိက္ခု ဝိဝိစ္စေဝ ကာမေဟိ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ အယံ အဓိစိတ္တသိက္ခါ။ ကတမာ အဓိပညာသိက္ခါ။ ဣဓ ဘိက္ခု ပညဝါ ဟောတိ၊ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာဒုက္ခက္ခယဂါမိနိယာ။ သော ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ၊ ဣမေ အာသဝါတိ ယထာဘူတံ ပဇာနာတိ။ပေ။ အယံ အာသဝနိရောဓဂါမိနီ ပဋိပဒာတိ ယထာဘူတံ ပဇာနာတိ အယံ အဓိပညာသိက္ခါ။>
  text <ကထံကထီ ဉာဏပထာယ သိက္ခေတိ။ ကထံကထီ ပုဂ္ဂလော သကင်္ခေါ သဝိလေခေါ သဒွေဠှကော သဝိစိကိစ္ဆော၊ ဉာဏာဓိဂမာယ ဉာဏဖုသနာယ ဉာဏသစ္ဆိကိရိယာယ အဓိသီလမ္ပိ သိက္ခေယျ၊ အဓိစိတ္တမ္ပိ သိက္ခေယျ၊ အဓိပညမ္ပိ သိက္ခေယျ၊ ဣမာ တိဿော သိက္ခါယော အာဝဇ္ဇန္တော သိက္ခေယျ၊ ဇာနန္တော သိက္ခေယျ၊ ပဿန္တော သိက္ခေယျ၊ ပစ္စဝေက္ခန္တော သိက္ခေယျ၊ စိတ္တံ အဓိဋ္ဌဟန္တော သိက္ခေယျ၊ သဒ္ဓါယ အဓိမုစ္စန္တော သိက္ခေယျ၊ ဝီရိယံ ပဂ္ဂဏှန္တော သိက္ခေယျ၊ သတိံ ဥပဋ္ဌဟန္တော သိက္ခေယျ၊ စိတ္တံ သမာဒဟန္တော သိက္ခေယျ၊ ပညာယ ပဇာနန္တော သိက္ခေယျ၊ အဘိညေယျံ အဘိဇာနန္တော သိက္ခေယျ၊ ပရိညေယျံ ပရိဇာနန္တော သိက္ခေယျ၊ ပဟာတဗ္ဗံ ပဇဟန္တော သိက္ခေယျ၊ ဘာဝေတဗ္ဗံ ဘာဝေန္တော သိက္ခေယျ၊ သစ္ဆိကာတဗ္ဗံ သစ္ဆိကရောန္တော သိက္ခေယျ အာစရေယျ သမာစရေယျ သမာဒာယ ဝတ္တေယျာတိ ကထံကထီ ဉာဏပထာယ သိက္ခေ။>
  text <ဉတွာ ပဝုတ္တာ သမဏေန ဓမ္မာတိ။ ဉတွာတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဝုတ္တာ ပဝုတ္တာ အာစိက္ခိတာ ဒေသိတာ ပညပိတာ ပဋ္ဌပိတာ ဝိဝဋာ ဝိဘတ္တာ ဥတ္တာနီကတာ ပကာသိတာ။ သဗ္ဗေ သင်္ခါရာ အနိစ္စာတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဝုတ္တာ ပဝုတ္တာ အာစိက္ခိတာ ဒေသိတာ ပညပိတာ ပဋ္ဌပိတာ ဝိဝဋာ ဝိဘတ္တာ ဥတ္တာနီကတာ ပကာသိတာ၊ သဗ္ဗေ သင်္ခါရာ ဒုက္ခါတိ။ သဗ္ဗေ ဓမ္မာ အနတ္တာတိ။ အဝိဇ္ဇာပစ္စယာ သင်္ခါရာတိ။ပေ။ ဇာတိပစ္စယာ ဇရာမရဏန္တိ။ အဝိဇ္ဇာနိရောဓာ သင်္ခါရနိရောဓောတိ။ပေ။ ဇာတိနိရောဓာ ဇရာမရဏနိရောဓောတိ။ ဣဒံ ဒုက္ခန္တိ။ပေ။ အယံ ဒုက္ခနိရောဓဂါမိနီ ပဋိပဒာတိ။ ဣမေ အာသဝါတိ။ပေ။ အယံ အာသဝနိရောဓဂါမိနီ ပဋိပဒာတိ။ ဣမေ ဓမ္မာ အဘိညေယျာတိ။ ဣမေ ဓမ္မာ ပရိညေယျာတိ။ ဣမေ ဓမ္မာ ပဟာတဗ္ဗာတိ။ ဣမေ ဓမ္မာ ဘာဝေတဗ္ဗာတိ။ ဣမေ ဓမ္မာ သစ္ဆိကာတဗ္ဗာတိ။ ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ။ ပဉ္စန္နံ ဥပါဒာနက္ခန္ဓာနံ။ စတုန္နံ မဟာဘူတာနံ။ ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန္တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဝုတ္တာ ပဝုတ္တာ အာစိက္ခိတာ ဒေသိတာ ပညပိတာ ပဋ္ဌပိတာ ဝိဝဋာ ဝိဘတ္တာ ဥတ္တာနီကတာ ပကာသိတာ။>
  text <ဝုတ္တဉှေတံ ဘဂဝတာ အဘိညာယာဟံ၊ ဘိက္ခဝေ၊ ဓမ္မံ ဒေသေမိ၊ နော အနဘိညာယ။ သနိဒာနာဟံ၊ ဘိက္ခဝေ၊ ဓမ္မံ ဒေသေမိ၊ နော အနိဒာနံ။ သပ္ပါဋိဟာရိယာဟံ၊ ဘိက္ခဝေ၊ ဓမ္မံ ဒေသေမိ၊ နော အပ္ပါဋိဟာရိယံ။ တဿ မယှံ၊ ဘိက္ခဝေ၊ အဘိညာယ ဓမ္မံ ဒေသယတော၊ နော အနဘိညာယ၊ သနိဒာနံ ဓမ္မံ ဒေသယတော၊ နော အနိဒာနံ၊ သပ္ပါဋိဟာရိယံ ဓမ္မံ ဒေသယတော၊ နော အပ္ပါဋိဟာရိယံ၊ ကရဏီယော ဩဝါဒော၊ ကရဏီယာ အနုသာသနီ။ အလဉ္စ ပန၊ ဘိက္ခဝေ၊ ဝေါ တုဋ္ဌိယာ အလံ ပါမောဇ္ဇာယ အလံ သောမနဿာယ သမ္မာသမ္ဗုဒ္ဓေါ ဘဂဝါ၊ သွာက္ခါတော ဓမ္မော၊ သုပ္ပဋိပန္နော သင်္ဃောတိ။ ဣမသ္မိဉ္စ ပန ဝေယျာကရဏသ္မိံ ဘညမာနေ ဒသသဟဿီ လောကဓာတု အကမ္ပိတ္ထာတိ ဉတွာ ပဝုတ္တာ သမဏေန ဓမ္မာ။>
  text <တေနာဟ ဘဂဝါ>
  text <၁၀၄>
    text <သာတံ အသာတဉ္စ ကုတောနိဒာနာ၊ ကိသ္မိံ အသန္တေ န ဘဝန္တိ ဟေတေ။>
    text <ဝိဘဝံ ဘဝဉ္စာပိ ယမေတမတ္ထံ၊ ဧတံ မေ ပဗြူဟိ ယတောနိဒာနံ။>
    text <သာတံ အသာတဉ္စ ကုတောနိဒာနာ၊ ကိသ္မိံ အသန္တေ န ဘဝန္တိ ဟေတေ။>
    text <ဝိဘဝံ ဘဝဉ္စာပိ ယမေတမတ္ထံ၊ ဧတံ မေ ပဗြူဟိ ယတောနိဒာနန္တိ။>
  text <သာတံ အသာတဉ္စ ကုတောနိဒာနာတိ။ သာတာ အသာတာ ကုတောနိဒာနာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ သာတာသာတာနံ မူလံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ သာတံ အသာတဉ္စ ကုတောနိဒာနာ။>
  text <ကိသ္မိံ အသန္တေ န ဘဝန္တိ ဟေတေတိ။ ကိသ္မိံ အသန္တေ အသံဝိဇ္ဇမာနေ နတ္ထိ အနုပလဗ္ဘမာနေ သာတာသာတာ န ဘဝန္တိ နပ္ပဘဝန္တိ န ဇာယန္တိ န သဉ္ဇာယန္တိ န နိဗ္ဗတ္တန္တိ န အဘိနိဗ္ဗတ္တန္တီတိ ကိသ္မိံ အသန္တေ န ဘဝန္တိ ဟေတေ။>
  text <ဝိဘဝံ ဘဝဉ္စာပိ ယမေတမတ္ထန္တိ။ ကတမော သာတာသာတာနံ ဘဝေါ။ ယော သာတာသာတာနံ ဘဝေါ ပဘဝေါ ဇာတိ သဉ္ဇာတိ နိဗ္ဗတ္တိ အဘိနိဗ္ဗတ္တိ ပါတုဘာဝေါ အယံ သာတာသာတာနံ ဘဝေါ။ ကတမော သာတာသာတာနံ ဝိဘဝေါ။ ယော သာတာသာတာနံ ခယော ဝယော ဘေဒော ပရိဘေဒော အနိစ္စတာ အန္တရဓာနံ အယံ သာတာသာတာနံ ဝိဘဝေါ။ ယမေတမတ္ထန္တိ ယံ ပရမတ္ထန္တိ ဝိဘဝံ ဘဝဉ္စာပိ ယမေတမတ္ထံ။>
  text <ဧတံ မေ ပဗြူဟိ ယတောနိဒာနန္တိ။ ဧတန္တိ ယံ ပုစ္ဆာမိ ယံ ယာစာမိ ယံ အဇ္ဈေသာမိ ယံ ပသာဒေမိ။ ပဗြူဟီတိ ဗြူဟိ ဝဒေဟိ အာစိက္ခ ဒေသေဟိ ပညပေဟိ ပဋ္ဌပေဟိ ဝိဝရ ဝိဘဇ ဥတ္တာနီကရောဟိ ပကာသေဟီတိ ဧတံ မေ ပဗြူဟိ။ ယတောနိဒာနန္တိ ယံနိဒာနံ ယံသမုဒယံ ယံဇာတိကံ ယံပဘဝန္တိ ဧတံ မေ ပဗြူဟိ ယတောနိဒာနံ။>
  text <တေနာဟ သော နိမ္မိတော>
  text <၁၀၅>
    text <ဖဿနိဒာနံ သာတံ အသာတံ၊ ဖဿေ အသန္တေ န ဘဝန္တိ ဟေတေ။>
    text <ဝိဘဝံ ဘဝဉ္စာပိ ယမေတမတ္ထံ၊ ဧတံ တေ ပဗြူမိ ဣတောနိဒာနံ။>
    text <ဖဿနိဒာနံ သာတံ အသာတံ၊ ဖဿေ အသန္တေ န ဘဝန္တိ ဟေတေ။>
    text <ဝိဘဝံ ဘဝဉ္စာပိ ယမေတမတ္ထံ၊ ဧတံ တေ ပဗြူမိ ဣတောနိဒာနန္တိ။>
  text <ဖဿနိဒာနံ သာတံ အသာတန္တိ။ သုခဝေဒနီယံ ဖဿံ ပဋိစ္စ ဥပ္ပဇ္ဇတိ သုခါ ဝေဒနာ။ ယာ တဿေဝ သုခဝေဒနီယဿ ဖဿဿ နိရောဓာ၊ ယံ တဇ္ဇံ ဝေဒယိတံ သုခဝေဒနီယံ ဖဿံ ပဋိစ္စ ဥပ္ပန္နာ သုခါ ဝေဒနာ သာ နိရုဇ္ဈတိ၊ သာ ဝူပသမ္မတိ။ ဒုက္ခဝေဒနီယံ ဖဿံ ပဋိစ္စ ဥပ္ပဇ္ဇတိ ဒုက္ခါ ဝေဒနာ။ ယာ တဿေဝ ဒုက္ခဝေဒနီယဿ ဖဿဿ နိရောဓာ၊ ယံ တဇ္ဇံ ဝေဒယိတံ ဒုက္ခဝေဒနီယံ ဖဿံ ပဋိစ္စ ဥပ္ပန္နာ ဒုက္ခါ ဝေဒနာ သာ နိရုဇ္ဈတိ၊ သာ ဝူပသမ္မတိ။ အဒုက္ခမသုခဝေဒနီယံ ဖဿံ ပဋိစ္စ ဥပ္ပဇ္ဇတိ အဒုက္ခမသုခါ ဝေဒနာ။ ယာ တဿေဝ အဒုက္ခမသုခဝေဒနီယဿ ဖဿဿ နိရောဓာ၊ ယံ တဇ္ဇံ ဝေဒယိတံ အဒုက္ခမသုခဝေဒနီယံ ဖဿံ ပဋိစ္စ ဥပ္ပန္နာ အဒုက္ခမသုခါ ဝေဒနာ သာ နိရုဇ္ဈတိ၊ ဝူပသမ္မတိ။ ဖဿနိဒာနံ သာတံ အသာတန္တိ။ သာတာသာတာ ဖဿနိဒာနာ ဖဿသမုဒယာ ဖဿဇာတိကာ ဖဿပ္ပဘဝါတိ ဖဿနိဒာနံ သာတံ အသာတံ။>
  text <ဖဿေ အသန္တေ န ဘဝန္တိ ဟေတေတိ။ ဖဿေ အသန္တေ အသံဝိဇ္ဇမာနေ နတ္ထိ အနုပလဗ္ဘမာနေ သာတာသာတာ န ဘဝန္တိ နပ္ပဘဝန္တိ န ဇာယန္တိ န သဉ္ဇာယန္တိ န နိဗ္ဗတ္တန္တိ နာဘိနိဗ္ဗတ္တန္တိ န ပါတုဘဝန္တီတိ ဖဿေ အသန္တေ န ဘဝန္တိ ဟေတေ။>
  text <ဝိဘဝံ ဘဝဉ္စာပိ ယမေတမတ္ထန္တိ။ ဘဝဒိဋ္ဌိပိ ဖဿနိဒာနာ၊ ဝိဘဝဒိဋ္ဌိပိ ဖဿနိဒာနာ။ ယမေတမတ္ထန္တိ ယံ ပရမတ္ထန္တိ ဝိဘဝံ ဘဝဉ္စာပိ ယမေတမတ္ထံ။>
  text <ဧတံ တေ ပဗြူမိ ဣတောနိဒာနန္တိ။ ဧတန္တိ ယံ ပုစ္ဆသိ ယံ ယာစသိ ယံ အဇ္ဈေသသိ ယံ ပသာဒေသိ။ ပဗြူမီတိ ဗြူမိ အာစိက္ခါမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ ဧတံ တေ ပဗြူမိ။ ဣတောနိဒာနန္တိ ဣတော ဖဿနိဒာနံ ဖဿသမုဒယံ ဖဿဇာတိကံ ဖဿပ္ပဘဝန္တိ ဧတံ တေ ပဗြူမိ ဣတောနိဒာနံ။>
  text <တေနာဟ ဘဂဝါ>
  text <၁၀၆>
    text <ဖဿော နု လောကသ္မိံ ကုတောနိဒာနော၊ ပရိဂ္ဂဟာ စာပိ ကုတောပဟူတာ။>
    text <ကိသ္မိံ အသန္တေ န မမတ္တမတ္ထိ၊ ကိသ္မိံ ဝိဘူတေ န ဖုသန္တိ ဖဿာ။>
    text <ဖဿော နု လောကသ္မိံ ကုတောနိဒာနော၊ ပရိဂ္ဂဟာ စာပိ ကုတောပဟူတာ။>
    text <ကိသ္မိံ အသန္တေ န မမတ္တမတ္ထိ၊ ကိသ္မိံ ဝိဘူတေ န ဖုသန္တိ ဖဿာတိ။>
  text <ဖဿော နု လောကသ္မိံ ကုတောနိဒာနောတိ။ ဖဿော ကုတောနိဒာနော ကုတောဇာတော ကုတောသဉ္ဇာတော ကုတောနိဗ္ဗတ္တော ကုတောအဘိနိဗ္ဗတ္တော ကုတောပါတုဘူတော၊ ကိံနိဒာနော ကိံသမုဒယော ကိံဇာတိကော ကိံပဘဝေါတိ ဖဿဿ မူလံ ပုစ္ဆတိ ဟေတုံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ဖဿော နု လောကသ္မိံ ကုတောနိဒာနော။>
  text <ပရိဂ္ဂဟာ စာပိ ကုတောပဟူတာတိ ပရိဂ္ဂဟာ ကုတောပဟူတာ ကုတောဇာတာ ကုတောသဉ္ဇာတာ ကုတောနိဗ္ဗတ္တာ ကုတောအဘိနိဗ္ဗတ္တာ ကုတောပါတုဘူတာ၊ ကိံနိဒာနာ ကိံသမုဒယာ ကိံဇာတိကာ ကိံပဘဝါတိ ပရိဂ္ဂဟာနံ မူလံ ပုစ္ဆတိ ဟေတုံ ပုစ္ဆတိ။ပေ။ သမုဒယံ ပုစ္ဆတိ ပပုစ္ဆတိ ယာစတိ အဇ္ဈေသတိ ပသာဒေတီတိ ပရိဂ္ဂဟာ စာပိ ကုတောပဟူတာ။>
  text <ကိသ္မိံ အသန္တေ န မမတ္တမတ္ထီတိ။ ကိသ္မိံ အသန္တေ အသံဝိဇ္ဇမာနေ နတ္ထိ အနုပလဗ္ဘမာနေ မမတ္တာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ ကိသ္မိံ အသန္တေ န မမတ္တမတ္ထိ။>
  text <ကိသ္မိံ ဝိဘူတေ န ဖုသန္တိ ဖဿာတိ။ ကိသ္မိံ ဝိဘူတေ ဝိဘဝိတေ အတိက္ကန္တေ သမတိက္ကန္တေ ဝီတိဝတ္တေ ဖဿာ န ဖုသန္တီတိ ကိသ္မိံ ဝိဘူတေ န ဖုသန္တိ ဖဿာ။>
  text <တေနာဟ သော နိမ္မိတော>
  text <၁၀၇>
    text <နာမဉ္စ ရူပဉ္စ ပဋိစ္စ ဖဿော၊ ဣစ္ဆာနိဒာနာနိ ပရိဂ္ဂဟာနိ။>
    text <ဣစ္ဆာယသန္တျာ န မမတ္တမတ္ထိ၊ ရူပေ ဝိဘူတေ န ဖုသန္တိ ဖဿာ။>
    text <နာမဉ္စ ရူပဉ္စ ပဋိစ္စ ဖဿော၊ ဣစ္ဆာနိဒာနာနိ ပရိဂ္ဂဟာနိ။>
    text <ဣစ္ဆာယသန္တျာ န မမတ္တမတ္ထိ၊ ရူပေ ဝိဘူတေ န ဖုသန္တိ ဖဿာတိ။>
  text <နာမဉ္စ ရူပဉ္စ ပဋိစ္စ ဖဿောတိ။ စက္ခုဉ္စ ပဋိစ္စ ရူပေ စ ဥပ္ပဇ္ဇတိ စက္ခုဝိညာဏံ၊ တိဏ္ဏံ သင်္ဂတိ ဖဿော။ စက္ခု စ ရူပါ စ ရူပသ္မိံ စက္ခုသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။ သောတဉ္စ ပဋိစ္စ သဒ္ဒေ စ ဥပ္ပဇ္ဇတိ သောတဝိညာဏံ၊ တိဏ္ဏံ သင်္ဂတိ ဖဿော။ သောတဉ္စ သဒ္ဒာ စ ရူပသ္မိံ သောတသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။ ဃာနဉ္စ ပဋိစ္စ ဂန္ဓေ စ ဥပ္ပဇ္ဇတိ ဃာနဝိညာဏံ၊ တိဏ္ဏံ သင်္ဂတိ ဖဿော။ ဃာနဉ္စ ဂန္ဓာ စ ရူပသ္မိံ ဃာနသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။ ဇိဝှဉ္စ ပဋိစ္စ ရသေ စ ဥပ္ပဇ္ဇတိ ဇိဝှာဝိညာဏံ၊ တိဏ္ဏံ သင်္ဂတိ ဖဿော။ ဇိဝှာ စ ရသာ စ ရူပသ္မိံ ဇိဝှာသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။ ကာယဉ္စ ပဋိစ္စ ဖောဋ္ဌဗ္ဗေ စ ဥပ္ပဇ္ဇတိ ကာယဝိညာဏံ၊ တိဏ္ဏံ သင်္ဂတိ ဖဿော။ ကာယော စ ဖောဋ္ဌဗ္ဗာ စ ရူပသ္မိံ ကာယသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။ မနဉ္စ ပဋိစ္စ ဓမ္မေ စ ဥပ္ပဇ္ဇတိ မနောဝိညာဏံ၊ တိဏ္ဏံ သင်္ဂတိ ဖဿော။ ဝတ္ထု ရူပံ ရူပသ္မိံ၊ ဓမ္မာ ရူပိနော ရူပသ္မိံ မနောသမ္ဖဿံ ဌပေတွာ သမ္ပယုတ္တကာ ဓမ္မာ နာမသ္မိံ။ ဧဝမ္ပိ နာမဉ္စ ရူပဉ္စ ပဋိစ္စ ဖဿော။>
  text <ဣစ္ဆာနိဒာနာနိ ပရိဂ္ဂဟာနီတိ။ ဣစ္ဆာ ဝုစ္စတိ တဏှာ။ ယော ရာဂေါ သာရာဂေါ။ပေ။ အဘိဇ္ဈာ လောဘော အကုသလမူလံ။ ပရိဂ္ဂဟာတိ ဒွေ ပရိဂ္ဂဟာ တဏှာပရိဂ္ဂဟော စ ဒိဋ္ဌိပရိဂ္ဂဟော စ။ပေ။ အယံ တဏှာပရိဂ္ဂဟော။ပေ။ အယံ ဒိဋ္ဌိပရိဂ္ဂဟော။ ဣစ္ဆာနိဒာနာနိ ပရိဂ္ဂဟာနီတိ။ ပရိဂ္ဂဟာ ဣစ္ဆာနိဒာနာ ဣစ္ဆာဟေတုကာ ဣစ္ဆာပစ္စယာ ဣစ္ဆာကာရဏာ ဣစ္ဆာပဘဝါတိ ဣစ္ဆာနိဒာနာနိ ပရိဂ္ဂဟာနိ။>
  text <ဣစ္ဆာယသန္တျာ န မမတ္တမတ္ထီတိ။ ဣစ္ဆာ ဝုစ္စတိ တဏှာ။ ယော ရာဂေါ သာရာဂေါ။ပေ။ အဘိဇ္ဈာ လောဘော အကုသလမူလံ။ မမတ္တာတိ ဒွေ မမတ္တာ တဏှာမမတ္တဉ္စ ဒိဋ္ဌိမမတ္တဉ္စ။ပေ။ ဣဒံ တဏှာမမတ္တံ။ပေ။ ဣဒံ ဒိဋ္ဌိမမတ္တံ။ ဣစ္ဆာယသန္တျာ န မမတ္တမတ္ထီတိ။ ဣစ္ဆာယ အသန္တျာ အသံဝိဇ္ဇမာနာယ နတ္ထိ အနုပလဗ္ဘမာနာယ မမတ္တာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ ဣစ္ဆာယသန္တျာ န မမတ္တမတ္ထိ။>
  text <ရူပေ ဝိဘူတေ န ဖုသန္တိ ဖဿာတိ။ ရူပေတိ စတ္တာရော စ မဟာဘူတာ စတုန္နဉ္စ မဟာဘူတာနံ ဥပါဒာယ ရူပံ။ ရူပေ ဝိဘူတေတိ စတူဟာကာရေဟိ ရူပံ ဝိဘူတံ ဟောတိ ဉာတဝိဘူတေန၊ တီရဏဝိဘူတေန၊ ပဟာနဝိဘူတေန၊ သမတိက္ကမဝိဘူတေန။ ကထံ ဉာတဝိဘူတေန ရူပံ ဝိဘူတံ ဟောတိ။ ရူပံ ဇာနာတိ ယံ ကိဉ္စိ ရူပံ သဗ္ဗံ ရူပံ စတ္တာရိ စ မဟာဘူတာနိ စတုန္နဉ္စ မဟာဘူတာနံ ဥပါဒာယ ရူပန္တိ ဇာနာတိ ပဿတိ။ ဧဝံ ဉာတဝိဘူတေန ရူပံ ဝိဘူတံ ဟောတိ။>
  text <ကထံ တီရဏဝိဘူတေန ရူပံ ဝိဘူတံ ဟောတိ။ ဧဝံ ဉာတံ ကတွာ ရူပံ တီရေတိ၊ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော ဤတိတော ဥပဒ္ဒဝတော ဘယတော ဥပသဂ္ဂတော စလတော ပဘင်္ဂုတော အဓုဝတော အတာဏတော အလေဏတော အသရဏတော ရိတ္တတော တုစ္ဆတော သုညတော အနတ္တတော အာဒီနဝတော ဝိပရိဏာမဓမ္မတော အသာရကတော အဃမူလတော ဝဓကတော ဝိဘဝတော သာသဝတော သင်္ခတတော မာရာမိသတော ဇာတိဓမ္မတော ဇရာဓမ္မတော ဗျာဓိဓမ္မတော မရဏဓမ္မတော၊ သောကပရိဒေဝဒုက္ခဒောမနဿုပါယာသဓမ္မတော သံကိလေသိကဓမ္မတော သမုဒယတော အတ္ထင်္ဂမတော၊ အဿာဒတော အာဒီနဝတော နိဿရဏတော တီရေတိ။ ဧဝံ တီရဏဝိဘူတေန ရူပံ ဝိဘူတံ ဟောတိ။>
  text <ကထံ ပဟာနဝိဘူတေန ရူပံ ဝိဘူတံ ဟောတိ။ ဧဝံ တီရယိတွာ ရူပေ ဆန္ဒရာဂံ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ။ ဝုတ္တဉှေတံ ဘဂဝတာ ယော၊ ဘိက္ခဝေ၊ ရူပေ ဆန္ဒရာဂေါ တံ ပဇဟထ။ ဧဝံ တံ ရူပံ ပဟီနံ ဘဝိဿတိ ဥစ္ဆိန္နမူလံ တာလာဝတ္ထုကတံ အနဘာဝံကတံ အာယတိံ အနုပ္ပါဒဓမ္မန္တိ။ ဧဝံ ပဟာနဝိဘူတေန ရူပံ ဝိဘူတံ ဟောတိ။>
  text <ကထံ သမတိက္ကမဝိဘူတေန ရူပံ ဝိဘူတံ ဟောတိ။ စတဿော အရူပသမာပတ္တိယော ပဋိလဒ္ဓဿ ရူပါ ဝိဘူတာ ဟောန္တိ ဝိဘာဝိတာ အတိက္ကန္တာ သမတိက္ကန္တာ ဝီတိဝတ္တာ။ ဧဝံ သမတိက္ကမဝိဘူတေန ရူပံ ဝိဘူတံ ဟောတိ။ ဣမေဟိ စတူဟိ ကာရဏေဟိ ရူပံ ဝိဘူတံ ဟောတိ။>
  text <ရူပေ ဝိဘူတေ န ဖုသန္တိ ဖဿာတိ။ ရူပေ ဝိဘူတေ ဝိဘာဝိတေ အတိက္ကန္တေ သမတိက္ကန္တေ ဝီတိဝတ္တေ ပဉ္စ ဖဿာ န ဖုသန္တိ စက္ခုသမ္ဖဿော၊ သောတသမ္ဖဿော၊ ဃာနသမ္ဖဿော၊ ဇိဝှာသမ္ဖဿော၊ ကာယသမ္ဖဿောတိ ရူပေ ဝိဘူတေ န ဖုသန္တိ ဖဿာ။>
  text <တေနာဟ ဘဂဝါ>
  text <၁၀၈>
    text <ကထံ သမေတဿ ဝိဘောတိ ရူပံ၊ သုခံ ဒုခဉ္စာပိ ကထံ ဝိဘောတိ။>
    text <ဧတံ မေ ပဗြူဟိ ယထာ ဝိဘောတိ၊ တံ ဇာနိယာမာတိ မေ မနော အဟု။>
    text <ကထံ သမေတဿ ဝိဘောတိ ရူပံ၊ သုခံ ဒုခဉ္စာပိ ကထံ ဝိဘောတိ။>
    text <ဧတံ မေ ပဗြူဟိ ယထာ ဝိဘောတိ၊ တံ ဇာနိယာမာတိ မေ မနော အဟူတိ။>
  text <ကထံ သမေတဿ ဝိဘောတိ ရူပန္တိ။ ကထံ သမေတဿာတိ ကထံ သမေတဿ ကထံ ပဋိပန္နဿ ကထံ ဣရိယန္တဿ ကထံ ဝတ္တေန္တဿ ကထံ ပါလေန္တဿ ကထံ ယပေန္တဿ ကထံ ယာပေန္တဿ ရူပံ ဝိဘောတိ ဝိဘာဝီယတိ အတိက္ကမီယတိ သမတိက္ကမီယတိ ဝီတိဝတ္တီယတီတိ ကထံ သမေတဿ ဝိဘောတိ ရူပံ။>
  text <သုခံ ဒုခဉ္စာပိ ကထံ ဝိဘောတီတိ သုခဉ္စ ဒုက္ခဉ္စ ကထံ ဝိဘောတိ ဝိဘာဝီယတိ အတိက္ကမီယတိ သမတိက္ကမီယတိ ဝီတိဝတ္တီယတီတိ သုခံ ဒုခဉ္စာပိ ကထံ ဝိဘောတိ။>
  text <ဧတံ မေ ပဗြူဟိ ယထာ ဝိဘောတီတိ။ ဧတန္တိ ယံ ပုစ္ဆာမိ ယံ ယာစာမိ ယံ အဇ္ဈေသာမိ ယံ ပသာဒေမီတိ ဧတံ။ မေ ပဗြူဟီတိ မေ ပဗြူဟိ အာစိက္ခ ဒေသေဟိ ပညပေဟိ ပဋ္ဌပေဟိ ဝိဝရ ဝိဘဇ ဥတ္တာနီကရောဟိ ပကာသေဟီတိ ဧတံ မေ ပဗြူဟိ။ ယထာ ဝိဘောတီတိ ယထာ ဝိဘောတိ ဝိဘာဝီယတိ အတိက္ကမီယတိ သမတိက္ကမီယတိ ဝီတိဝတ္တီယတီတိ ဧတံ မေ ပဗြူဟိ ယထာ ဝိဘောတိ။>
  text <တံ ဇာနိယာမာတိ မေ မနော အဟူတိ။ တံ ဇာနိယာမာတိ တံ ဇာနေယျာမ အာဇာနေယျာမ ဝိဇာနေယျာမ ပဋိဝိဇာနေယျာမ ပဋိဝိဇ္ဈေယျာမာတိ တံ ဇာနိယာမ။ ဣတိ မေ မနော အဟူတိ ဣတိ မေ မနော အဟု၊ ဣတိ မေ စိတ္တံ အဟု၊ ဣတိ မေ သင်္ကပ္ပေါ အဟု၊ ဣတိ မေ ဝိညာဏံ အဟူတိ တံ ဇာနိယာမ ဣတိ မေ မနော အဟု။>
  text <တေနာဟ သော နိမ္မိတော>
  text <၁၀၉>
    text <န သညသညီ န ဝိသညသညီ၊ နောပိ အသညီ န ဝိဘူတသညီ။>
    text <ဧဝံ သမေတဿ ဝိဘောတိ ရူပံ၊ သညာနိဒာနာ ဟိ ပပဉ္စသင်္ခါ။>
    text <န သညသညီ န ဝိသညသညီ၊ နောပိ အသညီ န ဝိဘူတသညီ။>
    text <ဧဝံ သမေတဿ ဝိဘောတိ ရူပံ၊ သညာနိဒာနာ ဟိ ပပဉ္စသင်္ခါတိ။>
  text <န သညသညီ န ဝိသညသညီတိ။ သညသညိနော ဝုစ္စန္တိ ယေ ပကတိသညာယ ဌိတာ၊ နပိ သော ပကတိသညာယ ဌိတော။ ဝိသညသညိနော ဝုစ္စန္တိ ဥမ္မတ္တကာ ယေ စ ခိတ္တစိတ္တာ၊ နပိ သော ဥမ္မတ္တကော၊ နောပိ ခိတ္တစိတ္တောတိ န သညသညီ န ဝိသညသညီ။>
  text <နောပိ အသညီ န ဝိဘူတသညီတိ။ အသညိနော ဝုစ္စန္တိ နိရောဓသမာပန္နာ ယေ စ အသညသတ္တာ၊ နပိ သော နိရောဓသမာပန္နော၊ နပိ အသညသတ္တော။ ဝိဘူတသညိနော ဝုစ္စန္တိ ယေ စတုန္နံ အရူပသမာပတ္တီနံ လာဘိနော၊ နပိ သော စတုန္နံ အရူပသမာပတ္တီနံ လာဘီတိ နောပိ အသညီ န ဝိဘူတသညီ။>
  text <ဧဝံ သမေတဿ ဝိဘောတိ ရူပန္တိ။ ဣဓ ဘိက္ခု သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော ဧဝံ သမာဟိတေ စိတ္တေ ပရိသုဒ္ဓေ ပရိယောဒာတေ အနင်္ဂဏေ ဝိဂတူပက္ကိလေသေ မုဒုဘူတေ ကမ္မနိယေ ဌိတေ အာနေဉ္ဇပ္ပတ္တေ အာကာသာနဉ္စာယတနသမာပတ္တိပဋိလာဘတ္ထာယ စိတ္တံ အဘိနီဟရတိ အဘိနိန္နာမေတိ အာရုပ္ပမဂ္ဂသမင်္ဂီတိ။ ဧဝံ သမေတဿ ဧဝံ ပဋိပန္နဿ ဧဝံ ဣရိယန္တဿ ဧဝံ ဝတ္တေန္တဿ ဧဝံ ပါလေန္တဿ ဧဝံ ယပေန္တဿ ဧဝံ ယာပေန္တဿ ရူပံ ဝိဘောတိ ဝိဘာဝီယတိ အတိက္ကမီယတိ သမတိက္ကမီယတိ ဝီတိဝတ္တီယတီတိ ဧဝံ သမေတဿ ဝိဘောတိ ရူပံ။>
  text <သညာနိဒာနာ ဟိ ပပဉ္စသင်္ခါတိ။ ပပဉ္စာယေဝ ပပဉ္စသင်္ခါ တဏှာပပဉ္စသင်္ခါ၊ ဒိဋ္ဌိပပဉ္စသင်္ခါ၊ မာနပပဉ္စသင်္ခါ သညာနိဒာနာ သညာသမုဒယာ သညာဇာတိကာ သညာပဘဝါတိ သညာနိဒာနာ ဟိ ပပဉ္စသင်္ခါ။>
  text <တေနာဟ ဘဂဝါ>
  text <၁၁၀>
    text <ယံ တံ အပုစ္ဆိမှ အကိတ္တယီ နော၊ အညံ တံ ပုစ္ဆာမ တဒိင်္ဃ ဗြူဟိ။>
    text <ဧတ္တာဝတဂ္ဂံ နု ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေ။>
    text <ဥဒာဟု အညမ္ပိ ဝဒန္တိ ဧတ္တော။>
    text <ယံ တံ အပုစ္ဆိမှ အကိတ္တယီ နော၊ အညံ တံ ပုစ္ဆာမ တဒိင်္ဃ ဗြူဟိ။>
    text <ဧတ္တာဝတဂ္ဂံ နု ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေ။>
    text <ဥဒာဟု အညမ္ပိ ဝဒန္တိ ဧတ္တောတိ။>
  text <ယံ တံ အပုစ္ဆိမှ အကိတ္တယီ နောတိ။ ယံ တံ အပုစ္ဆိမှ အယာစိမှ အဇ္ဈေသိမှ ပသာဒယိမှ။ အကိတ္တယီ နောတိ ကိတ္တိတံ ပကိတ္တိတံ အာစိက္ခိတံ ဒေသိတံ ပညပိတံ ပဋ္ဌပိတံ ဝိဝဋံ ဝိဘတ္တံ ဥတ္တာနီကတံ ပကာသိတန္တိ ယံ တံ အပုစ္ဆိမှ အကိတ္တယီ နော။>
  text <အညံ တံ ပုစ္ဆာမ တဒိင်္ဃ ဗြူဟီတိ။ အညံ တံ ပုစ္ဆာမ၊ အညံ တံ ယာစာမ၊ အညံ တံ အဇ္ဈေသာမ၊ အညံ တံ ပသာဒေမ၊ ဥတ္တရိံ တံ ပုစ္ဆာမ။ တဒိင်္ဃ ဗြူဟီတိ ဣင်္ဃ ဗြူဟိ အာစိက္ခ ဒေသေဟိ ပညပေဟိ ပဋ္ဌပေဟိ ဝိဝရ ဝိဘဇ ဥတ္တာနီကရောဟိ ပကာသေဟီတိ အညံ တံ ပုစ္ဆာမ တဒိင်္ဃ ဗြူဟိ။>
  text <ဧတ္တာဝတဂ္ဂံ နု ဝဒန္တိ ဟေကေ ယက္ခဿ သုဒ္ဓိံ ဣဓ ပဏ္ဍိတာသေတိ။ ဧကေ သမဏဗြာဟ္မဏာ ဧတာ အရူပသမာပတ္တိယော အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ ယက္ခဿာတိ သတ္တဿ နရဿ မာနဝဿ ပေါသဿ ပုဂ္ဂလဿ ဇီဝဿ ဇာဂုဿ ဇန္တုဿ ဣန္ဒဂုဿ မနုဇဿ။ သုဒ္ဓိန္တိ သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ။ ဣဓ ပဏ္ဍိတာသေတိ ဣဓ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ ဧတ္တာဝတဂ္ဂံ နု ဝဒန္တိ ဟေကေ ယက္ခဿ သုဒ္ဓိံ ဣဓ ပဏ္ဍိတာသေ။>
  text <ဥဒာဟု အညမ္ပိ ဝဒန္တိ ဧတ္တောတိ။ ဥဒာဟု ဧကေ သမဏဗြာဟ္မဏာ ဧတာ အရူပသမာပတ္တိယော အတိက္ကမိတွာ သမတိက္ကမိတွာ ဝီတိဝတ္တေတွာ ဧတ္တော အရူပသမာပတ္တိတော အညံ ဥတ္တရိံ ယက္ခဿ သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ ဥဒာဟု အညမ္ပိ ဝဒန္တိ ဧတ္တော။>
  text <တေနာဟ သော နိမ္မိတော>
  text <၁၁၁>
    text <ဧတ္တာဝတဂ္ဂမ္ပိ ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေ။>
    text <တေသံ ပနေကေ သမယံ ဝဒန္တိ၊ အနုပါဒိသေသေ ကုသလာဝဒာနာ။>
    text <ဧတ္တာဝတဂ္ဂမ္ပိ ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေ။>
    text <တေသံ ပနေကေ သမယံ ဝဒန္တိ၊ အနုပါဒိသေသေ ကုသလာဝဒာနာတိ။>
  text <ဧတ္တာဝတဂ္ဂမ္ပိ ဝဒန္တိ ဟေကေ၊ ယက္ခဿ သုဒ္ဓိံ ဣဓ ပဏ္ဍိတာသေတိ။ သန္တေကေ သမဏဗြာဟ္မဏာ သဿတဝါဒာ၊ ဧတာ အရူပသမာပတ္တိယော အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ ယက္ခဿာတိ သတ္တဿ နရဿ မာနဝဿ ပေါသဿ ပုဂ္ဂလဿ ဇီဝဿ ဇာဂုဿ ဇန္တုဿ ဣန္ဒဂုဿ မနုဇဿ။ သုဒ္ဓိန္တိ သုဒ္ဓိံ ဝိသုဒ္ဓိံ ပရိသုဒ္ဓိံ၊ မုတ္တိံ ဝိမုတ္တိံ ပရိမုတ္တိံ။ ဣဓ ပဏ္ဍိတာသေတိ ဣဓ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ ဧတ္တာဝတဂ္ဂမ္ပိ ဝဒန္တိ ဟေကေ ယက္ခဿ သုဒ္ဓိံ ဣဓ ပဏ္ဍိတာသေ။>
  text <တေသံ ပနေကေ သမယံ ဝဒန္တိ၊ အနုပါဒိသေသေ ကုသလာဝဒာနာတိ တေသံယေဝ သမဏဗြာဟ္မဏာနံ ဧကေ သမဏဗြာဟ္မဏာ ဥစ္ဆေဒဝါဒာ ဘဝတဇ္ဇိတာ ဝိဘဝံ အဘိနန္ဒန္တိ၊ တေ သတ္တဿ သမံ ဥပသမံ ဝူပသမံ နိရောဓံ ပဋိပဿဒ္ဓိန္တိ ဝဒန္တိ၊ ယတော ကိံ၊ ဘော၊ အယံ အတ္တာ ကာယဿ ဘေဒာ ဥစ္ဆိဇ္ဇတိ ဝိနဿတိ န ဟောတိ ပရံ မရဏာ၊ ဧတ္တာဝတာ အနုပါဒိသေသောတိ။ ကုသလာဝဒာနာတိ ကုသလဝါဒာ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ တေသံ ပနေကေ သမယံ ဝဒန္တိ အနုပါဒိသေသေ ကုသလာဝဒာနာ။>
  text <တေနာဟ ဘဂဝါ>
  text <၁၁၂>
    text <ဧတေ စ ဉတွာ ဥပနိဿိတာတိ၊ ဉတွာ မုနီ နိဿယေ သော ဝီမံသီ။>
    text <ဉတွာ ဝိမုတ္တော န ဝိဝါဒမေတိ၊ ဘဝါဘဝါယ န သမေတိ ဓီရော။>
    text <ဧတေ စ ဉတွာ ဥပနိဿိတာတိ၊ ဉတွာ မုနီ နိဿယေ သော ဝီမံသီ။>
    text <ဉတွာ ဝိမုတ္တော န ဝိဝါဒမေတိ၊ ဘဝါဘဝါယ န သမေတိ ဓီရောတိ။>
  text <ဧတေ စ ဉတွာ ဥပနိဿိတာတိ။ ဧတေတိ ဒိဋ္ဌိဂတိကေ။ ဥပနိဿိတာတိ သဿတဒိဋ္ဌိနိဿိတာတိ ဉတွာ၊ ဥစ္ဆေဒဒိဋ္ဌိနိဿိတာတိ ဉတွာ၊ သဿတုစ္ဆေဒဒိဋ္ဌိနိဿိတာတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ ဧတေ စ ဉတွာ ဥပနိဿိတာတိ။>
  text <ဉတွာ မုနီ နိဿယေ သော ဝီမံသီတိ။ မုနီတိ။ မောနံ ဝုစ္စတိ ဉာဏံ။ပေ။ သင်္ဂဇာလမတိစ္စ သော မုနိ။ မုနိ သဿတဒိဋ္ဌိနိဿိတာတိ ဉတွာ၊ ဥစ္ဆေဒဒိဋ္ဌိနိဿိတာတိ ဉတွာ၊ သဿတုစ္ဆေဒဒိဋ္ဌိနိဿိတာတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ။ သော ဝီမံသီတိ ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ ဉတွာ မုနိ နိဿယေ သော ဝီမံသီ။ ဉတွာ ဝိမုတ္တော န ဝိဝါဒမေတီတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ။ ဝိမုတ္တောတိ မုတ္တော ဝိမုတ္တော ပရိမုတ္တော သုဝိမုတ္တော အစ္စန္တအနုပါဒာဝိမောက္ခေန။ သဗ္ဗေ သင်္ခါရာ အနိစ္စာတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မုတ္တော ဝိမုတ္တော ပရိမုတ္တော သုဝိမုတ္တော အစ္စန္တအနုပါဒာဝိမောက္ခေန။ သဗ္ဗေ သင်္ခါရာ ဒုက္ခါတိ။ သဗ္ဗေ ဓမ္မာ အနတ္တာတိ။ပေ။ ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန္တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မုတ္တော ဝိမုတ္တော ပရိမုတ္တော သုဝိမုတ္တော အစ္စန္တအနုပါဒာဝိမောက္ခေနာတိ ဉတွာ ဝိမုတ္တော။ န ဝိဝါဒမေတီတိ န ကလဟံ ကရောတိ၊ န ဘဏ္ဍနံ ကရောတိ၊ န ဝိဂ္ဂဟံ ကရောတိ၊ န ဝိဝါဒံ ကရောတိ၊ န မေဓဂံ ကရောတိ။ ဝုတ္တဉှေတံ ဘဂဝတာ ဧဝံ ဝိမုတ္တစိတ္တော ခေါ၊ အဂ္ဂိဝေဿန၊ ဘိက္ခု န ကေနစိ သံဝဒတိ၊ န ကေနစိ ဝိဝဒတိ၊ ယဉ္စ လောကေ ဝုတ္တံ တေန စ ဝေါဟရတိ အပရာမသန္တိ ဉတွာ ဝိမုတ္တော န ဝိဝါဒမေတိ။>
  text <ဘဝါဘဝါယ န သမေတိ ဓီရောတိ။ ဘဝါဘဝါယာတိ ဘဝါယ ကမ္မဘဝါယ ပုနဗ္ဘဝါယ ကာမဘဝါယ၊ ကမ္မဘဝါယ ကာမဘဝါယ ပုနဗ္ဘဝါယ ရူပဘဝါယ၊ ကမ္မဘဝါယ ရူပဘဝါယ ပုနဗ္ဘဝါယ အရူပဘဝါယ၊ ကမ္မဘဝါယ အရူပဘဝါယ ပုနဗ္ဘဝါယ ပုနပ္ပုနဗ္ဘဝါယ ပုနပ္ပုနဂတိယာ ပုနပ္ပုနဥပပတ္တိယာ ပုနပ္ပုနပဋိသန္ဓိယာ ပုနပ္ပုနအတ္တဘာဝါယ ပုနပ္ပုနာဘိနိဗ္ဗတ္တိယာ န သမေတိ န သမာဂစ္ဆတိ န ဂဏှာတိ န ပရာမသတိ နာဘိနိဝိသတိ။ ဓီရောတိ ဓီရော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ ဘဝါဘဝါယ န သမေတိ ဓီရော။>
  text <တေနာဟ ဘဂဝါ>
  stand <ကလဟဝိဝါဒသုတ္တနိဒ္ဒေသော ဧကာဒသမော။>
