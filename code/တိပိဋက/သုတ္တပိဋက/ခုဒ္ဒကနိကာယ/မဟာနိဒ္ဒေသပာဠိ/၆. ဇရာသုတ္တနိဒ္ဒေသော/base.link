text <၆။ ဇရာသုတ္တနိဒ္ဒေသော>
  text <အထ ဇရာသုတ္တနိဒ္ဒေသံ ဝက္ခတိ>
  text <၃၉>
    text <အပ္ပံ ဝတ ဇီဝိတံ ဣဒံ၊ ဩရံ ဝဿသတာပိ မိယျတိ။>
    text <ယော စေပိ အတိစ္စ ဇီဝတိ၊ အထ ခေါ သော ဇရသာပိ မိယျတိ။>
    text <ဇီဝိတံ အတ္တဘာဝေါ စ၊ သုခဒုက္ခါ စ ကေဝလာ။>
    text <ဧကစိတ္တသမာယုတ္တာ၊ လဟုသော ဝတ္တတေ ခဏော။>
    text <စုလ္လာသီတိသဟဿာနိ၊ ကပ္ပါ တိဋ္ဌန္တိ ယေ မရူ။>
    text <န တွေဝ တေပိ ဇီဝန္တိ၊ ဒွီဟိ စိတ္တေဟိ သံယုတာ။>
    text <ယေ နိရုဒ္ဓါ မရန္တဿ၊ တိဋ္ဌမာနဿ ဝါ ဣဓ။>
    text <သဗ္ဗေပိ သဒိသာ ခန္ဓာ၊ ဂတာ အပ္ပဋိသန္ဓိကာ။>
    text <အနန္တရာ စ ယေ ဘဂ္ဂါ၊ ယေ စ ဘဂ္ဂါ အနာဂတာ။>
    text <တဒန္တရေ နိရုဒ္ဓါနံ၊ ဝေသမံ နတ္ထိ လက္ခဏေ။>
    text <အနိဗ္ဗတ္တေန န ဇာတော၊ ပစ္စုပ္ပန္နေန ဇီဝတိ။>
    text <စိတ္တဘဂ္ဂါ မတော လောကော၊ ပညတ္တိ ပရမတ္ထိယာ။>
    text <ယထာ နိန္နာ ပဝတ္တန္တိ၊ ဆန္ဒေန ပရိဏာမိတာ။>
    text <အစ္ဆိန္နဓာရာ ဝတ္တန္တိ၊ သဠာယတနပစ္စယာ။>
    text <အနိဓာနဂတာ ဘဂ္ဂါ၊ ပုဉ္ဇော နတ္ထိ အနာဂတေ။>
    text <နိဗ္ဗတ္တာ ယေ စ တိဋ္ဌန္တိ၊ အာရဂ္ဂေ သာသပူပမာ။>
    text <နိဗ္ဗတ္တာနဉ္စ ဓမ္မာနံ၊ ဘင်္ဂေါ နေသံ ပုရက္ခတော။>
    text <ပလောကဓမ္မာ တိဋ္ဌန္တိ၊ ပုရာဏေဟိ အမိဿိတာ။>
    text <အဒဿနတော အာယန္တိ၊ ဘင်္ဂါ ဂစ္ဆန္တိ ဒဿနံ။>
    text <ဝိဇ္ဇုပ္ပါဒောဝ အာကာသေ၊ ဥပ္ပဇ္ဇန္တိ ဝယန္တိ စာတိ။>
    text <န စ ကေနစိ ကောစိ ဟာယတိ၊ ဂန္ဓဗ္ဗာ စ ဣမေ ဟိ သဗ္ဗသော။>
    text <ပုရိမေဟိ ပဘာဝိကာ ဣမေ၊ ယေပိ ပဘာဝိကာ တေ ပုရေ မတာ။>
    text <ပုရိမာပိ စ ပစ္ဆိမာပိ စ၊ အညမညံ န ကဒာစိ မဒ္ဒသံသူတိ။>
    text <အပ္ပမာယု မနုဿာနံ၊ ဟီဠေယျ နံ သုပေါရိသော။>
    text <စရေယျာဒိတ္တသီသောဝ နတ္ထိ မစ္စုဿနာဂမော။>
    text <အစ္စယန္တိ အဟောရတ္တာ၊ ဇီဝိတံ ဥပရုဇ္ဈတိ။>
    text <အာယု ခိယျတိ မစ္စာနံ၊ ကုန္နဒီနံဝ ဩဒကန္တိ။>
    text <ဖလာနမိဝ ပက္ကာနံ၊ ပါတော ပတနတော ဘယံ။>
    text <ဧဝံ ဇာတာန မစ္စာနံ၊ နိစ္စံ မရဏတော ဘယံ။>
    text <ယထာပိ ကုမ္ဘကာရဿ၊ ကတာ မတ္တိကဘာဇနာ။>
    text <သဗ္ဗေ ဘေဒနပရိယန္တာ၊ ဧဝံ မစ္စာန ဇီဝိတံ။>
    text <ဒဟရာ စ မဟန္တာ စ၊ ယေ ဗာလာ ယေ စ ပဏ္ဍိတာ။>
    text <သဗ္ဗေ မစ္စုဝသံ ယန္တိ၊ သဗ္ဗေ မစ္စုပရာယနာ။>
    text <တေသံ မစ္စုပရေတာနံ၊ ဂစ္ဆတံ ပရလောကတော။>
    text <န ပိတာ တာယတေ ပုတ္တံ၊ ဉာတီ ဝါ ပန ဉာတကေ။>
    text <ပေက္ခတညေဝ ဉာတီနံ၊ ပဿ လာလပ္ပတံ ပုထု။>
    text <ဧကမေကောဝ မစ္စာနံ၊ ဂေါဝဇ္ဈော ဝိယ နိယျတိ။>
    text <ဧဝမဗ္ဘာဟတော လောကော၊ မစ္စုနာ စ ဇရာယ စာတိ။>
    text <အပ္ပံ ဝတ ဇီဝိတံ ဣဒံ၊ ဩရံ ဝဿသတာပိ မိယျတိ။>
    text <ယော စေပိ အတိစ္စ ဇီဝတိ၊ အထ ခေါ သော ဇရသာပိ မိယျတီတိ။>
  text <အပ္ပံ ဝတ ဇီဝိတံ ဣဒန္တိ။ ဇီဝိတန္တိ အာယု ဌိတိ ယပနာ ယာပနာ ဣရိယနာ ဝတ္တနာ ပါလနာ ဇီဝိတံ ဇီဝိတိန္ဒြိယံ။ အပိ စ၊ ဒွီဟိ ကာရဏေဟိ အပ္ပကံ ဇီဝိတံ ထောကံ ဇီဝိတံ ဌိတိပရိတ္တတာယ ဝါ အပ္ပကံ ဇီဝိတံ၊ သရသပရိတ္တတာယ ဝါ အပ္ပကံ ဇီဝိတံ။ ကထံ ဌိတိပရိတ္တတာယ ဝါ အပ္ပကံ ဇီဝိတံ။ အတီတေ စိတ္တက္ခဏေ ဇီဝိတ္ထ၊ န ဇီဝတိ န ဇီဝိဿတိ၊ အနာဂတေ စိတ္တက္ခဏေ ဇီဝိဿတိ၊ န ဇီဝတိ န ဇီဝိတ္ထ၊ ပစ္စုပ္ပန္နေ စိတ္တက္ခဏေ ဇီဝတိ၊ န ဇီဝိတ္ထ န ဇီဝိဿတိ။>
  text <ဧဝံ ဌိတိပရိတ္တတာယ အပ္ပကံ ဇီဝိတံ။>
  text <ကထံ သရသပရိတ္တတာယ အပ္ပကံ ဇီဝိတံ။ အဿာသူပနိဗဒ္ဓံ ဇီဝိတံ၊ ပဿာသူပနိဗဒ္ဓံ ဇီဝိတံ၊ အဿာသပဿာသူပနိဗဒ္ဓံ ဇီဝိတံ၊ မဟာဘူတူပနိဗဒ္ဓံ ဇီဝိတံ၊ ကဗဠီကာရာဟာရူပနိဗဒ္ဓံ ဇီဝိတံ၊ ဥသ္မူပနိဗဒ္ဓံ ဇီဝိတံ၊ ဝိညာဏူပနိဗဒ္ဓံ ဇီဝိတံ။ မူလမ္ပိ ဣမေသံ ဒုဗ္ဗလံ၊ ပုဗ္ဗဟေတူပိ ဣမေသံ ဒုဗ္ဗလာ၊ ယေ ပစ္စယာ တေပိ ဒုဗ္ဗလာ၊ ယေပိ ပဘာဝိကာ တေပိ ဒုဗ္ဗလာ၊ သဟဘူပိ ဣမေသံ ဒုဗ္ဗလာ၊ သမ္ပယောဂါပိ ဣမေသံ ဒုဗ္ဗလာ၊ သဟဇာပိ ဣမေသံ ဒုဗ္ဗလာ၊ ယာပိ ပယောဇိကာ သာပိ ဒုဗ္ဗလာ။ အညမညံ ဣမေ နိစ္စဒုဗ္ဗလာ၊ အညမညံ အနဝဋ္ဌိတာ ဣမေ။ အညမညံ ပရိပါတယန္တိ ဣမေ၊ အညမညဿ ဟိ နတ္ထိ တာယိတာ၊ န စာပိ ဌပေန္တိ အညမညံ ဣမေ။ ယောပိ နိဗ္ဗတ္တကော သော န ဝိဇ္ဇတိ။>
  text <ဧဝံ သရသပရိတ္တတာယ အပ္ပကံ ဇီဝိတံ။>
  text <အပိ စ၊ စာတုမဟာရာဇိကာနံ ဒေဝါနံ ဇီဝိတံ ဥပါဒာယ မနုဿာနံ အပ္ပကံ ဇီဝိတံ ပရိတ္တံ ဇီဝိတံ ထောကံ ဇီဝိတံ ခဏိကံ ဇီဝိတံ လဟုကံ ဇီဝိတံ ဣတ္တရံ ဇီဝိတံ အနဒ္ဓနီယံ ဇီဝိတံ နစိရဋ္ဌိတိကံ ဇီဝိတံ။ တာဝတိံသာနံ ဒေဝါနံ။ပေ။ ယာမာနံ ဒေဝါနံ။ တုသိတာနံ ဒေဝါနံ။ နိမ္မာနရတီနံ ဒေဝါနံ။ ပရနိမ္မိတဝသဝတ္တီနံ ဒေဝါနံ။ ဗြဟ္မကာယိကာနံ ဒေဝါနံ ဇီဝိတံ ဥပါဒာယ မနုဿာနံ အပ္ပကံ ဇီဝိတံ ပရိတ္တံ ဇီဝိတံ ထောကံ ဇီဝိတံ ခဏိကံ ဇီဝိတံ လဟုကံ ဇီဝိတံ ဣတ္တရံ ဇီဝိတံ အနဒ္ဓနီယံ ဇီဝိတံ နစိရဋ္ဌိတိကံ ဇီဝိတံ။ ဝုတ္တဉှေတံ ဘဂဝတာ အပ္ပမိဒံ၊ ဘိက္ခဝေ၊ မနုဿာနံ အာယု၊ ဂမနိယော သမ္ပရာယော၊ မန္တာယ ဗောဒ္ဓဗ္ဗံ၊ ကတ္တဗ္ဗံ ကုသလံ၊ စရိတဗ္ဗံ ဗြဟ္မစရိယံ၊ နတ္ထိ ဇာတဿ အမရဏံ။ ယော၊ ဘိက္ခဝေ၊ စိရံ ဇီဝတိ၊ သော ဝဿသတံ အပ္ပံ ဝါ ဘိယျော။>
  text <အပ္ပံ ဝတ ဇီဝိတံ ဣဒံ။>
  text <ဩရံ ဝဿသတာပိ မိယျတီတိ။ ကလလကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ အဗ္ဗုဒကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ပေသိကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ဃနကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ပသာခကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ဇာတမတ္တောပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ သူတိဃရေပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ အဒ္ဓမာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ မာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ဒွေမာသိကောပိ။ပေ။ တေမာသိကောပိ။ စတုမာသိကောပိ။ ပဉ္စမာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ဆမာသိကောပိ။ သတ္တမာသိကောပိ။ အဋ္ဌမာသိကောပိ။ နဝမာသိကောပိ။ ဒသမာသိကောပိ။ သံဝစ္ဆရိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ ဒွေဝဿိကောပိ။ တိဝဿိကောပိ။ စတုဝဿိကောပိ။ ပဉ္စဝဿိကောပိ။ ဆဝဿိကောပိ။ သတ္တဝဿိကောပိ။ အဋ္ဌဝဿိကောပိ။ နဝဝဿိကောပိ။ ဒသဝဿိကောပိ။ ဝီသတိဝဿိကောပိ။ တိံသဝဿိကောပိ။ စတ္တာရီသဝဿိကောပိ။ ပညာသဝဿိကောပိ။ သဋ္ဌိဝဿိကောပိ။ သတ္တတိဝဿိကောပိ။ အသီတိဝဿိကောပိ။ နဝုတိဝဿိကောပိ စဝတိ မရတိ အန္တရဓာယတိ ဝိပ္ပလုဇ္ဇတီတိ ဩရံ ဝဿသတာပိ မိယျတိ။>
  text <ယော စေပိ အတိစ္စ ဇီဝတီတိ။ ယော ဝဿသတံ အတိက္ကမိတွာ ဇီဝတိ သော ဧကံ ဝါ ဝဿံ ဇီဝတိ၊ ဒွေ ဝါ ဝဿာနိ ဇီဝတိ၊ တီဏိ ဝါ ဝဿာနိ ဇီဝတိ၊ စတ္တာရိ ဝါ ဝဿာနိ ဇီဝတိ၊ ပဉ္စ ဝါ ဝဿာနိ ဇီဝတိ။ပေ။ ဒသ ဝါ ဝဿာနိ ဇီဝတိ၊ ဝီသတိ ဝါ ဝဿာနိ ဇီဝတိ၊ တိံသံ ဝါ ဝဿာနိ ဇီဝတိ၊ စတ္တာရီသံ ဝါ ဝဿာနိ ဇီဝတီတိ ယော စေပိ အတိစ္စ ဇီဝတိ။ အထ ခေါ သော ဇရသာပိ မိယျတီတိ။ ယဒာ ဇိဏ္ဏော ဟောတိ ဝုဒ္ဓေါ မဟလ္လကော အဒ္ဓဂတော ဝယောအနုပ္ပတ္တော ခဏ္ဍဒန္တော ပလိတကေသော ဝိလူနံ ခလိတသိရော ဝလိနံ တိလကာဟတဂတ္တော ဝင်္ကော ဘောဂ္ဂေါ ဒဏ္ဍပရာယနော၊ သော ဇရာယပိ စဝတိ မရတိ အန္တရဓာယတိ ဝိပ္ပလုဇ္ဇတိ၊ နတ္ထိ မရဏမှာ မောက္ခေါ။>
  text <အထ ခေါ သော ဇရသာပိ မိယျတိ။>
  text <တေနာဟ ဘဂဝါ>
  text <၄၀>
    text <သောစန္တိ ဇနာ မမာယိတေ၊ န ဟိ သန္တိ နိစ္စာ ပရိဂ္ဂဟာ။>
    text <ဝိနာဘာဝံ သန္တမေဝိဒံ၊ ဣတိ ဒိသွာ နာဂါရမာဝသေ။>
    text <သောစန္တိ ဇနာ မမာယိတေ၊ န ဟိ သန္တိ နိစ္စာ ပရိဂ္ဂဟာ။>
    text <ဝိနာဘာဝံ သန္တမေဝိဒံ၊ ဣတိ ဒိသွာ နာဂါရမာဝသေတိ။>
  text <သောစန္တိ ဇနာ မမာယိတေတိ။ ဇနာတိ ခတ္တိယာ စ ဗြာဟ္မဏာ စ ဝေဿာ စ သုဒ္ဒာ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ။ မမတ္တာတိ ဒွေ မမတ္တာ တဏှာမမတ္တဉ္စ ဒိဋ္ဌိမမတ္တဉ္စ။ပေ။ ဣဒံ တဏှာမမတ္တံ။ပေ။ ဣဒံ ဒိဋ္ဌိမမတ္တံ။ မမာယိတံ ဝတ္ထုံ အစ္ဆေဒသင်္ကိနောပိ သောစန္တိ၊ အစ္ဆိဇ္ဇန္တေပိ သောစန္တိ၊ အစ္ဆိန္နေပိ သောစန္တိ။ မမာယိတံ ဝတ္ထုံ ဝိပရိဏာမသင်္ကိနောပိ သောစန္တိ၊ ဝိပရိဏာမန္တေပိ သောစန္တိ၊ ဝိပရိဏတေပိ သောစန္တိ ကိလမန္တိ ပရိဒေဝန္တိ ဥရတ္တာဠိံ ကန္ဒန္တိ သမ္မောဟံ အာပဇ္ဇန္တီတိ သောစန္တိ ဇနာ မမာယိတေ။>
  text <န ဟိ သန္တိ နိစ္စာ ပရိဂ္ဂဟာတိ။ ဒွေ ပရိဂ္ဂဟာ တဏှာပရိဂ္ဂဟော စ ဒိဋ္ဌိပရိဂ္ဂဟော စ။ပေ။ အယံ တဏှာပရိဂ္ဂဟော။ပေ။ အယံ ဒိဋ္ဌိပရိဂ္ဂဟော။ တဏှာပရိဂ္ဂဟော အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မော။ ဒိဋ္ဌိပရိဂ္ဂဟောပိ အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မော။ ဝုတ္တဉှေတံ ဘဂဝတာ ပဿထ နော တုမှေ၊ ဘိက္ခဝေ၊ တံ ပရိဂ္ဂဟံ ယွာယံ ပရိဂ္ဂဟော နိစ္စော ဓုဝေါ သဿတော အဝိပရိဏာမဓမ္မော သဿတိသမံ တထေဝ ဌဿတီတိ။ နော ဟေတံ၊ ဘန္တေ။ သာဓု၊ ဘိက္ခဝေ။ အဟမ္ပိ ခေါ ဧတံ၊ ဘိက္ခဝေ၊ ပရိဂ္ဂဟံ န သမနုပဿာမိ၊ ယွာယံ ပရိဂ္ဂဟော နိစ္စော ဓုဝေါ သဿတော အဝိပရိဏာမဓမ္မော သဿတိသမံ တထေဝ ဌဿတီတိ။ ပရိဂ္ဂဟာ နိစ္စာ ဓုဝါ သဿတာ အဝိပရိဏာမဓမ္မာ နတ္ထိ န သန္တိ န သံဝိဇ္ဇန္တိ န လဗ္ဘန္တီတိ န ဟိ သန္တိ နိစ္စာ ပရိဂ္ဂဟာ။>
  text <ဝိနာဘာဝံ သန္တမေဝိဒန္တိ။ နာနာဘာဝေ ဝိနာဘာဝေ အညထာဘာဝေ သန္တေ သံဝိဇ္ဇမာနေ ဥပလဗ္ဘိယမာနေ။ ဝုတ္တဉှေတံ ဘဂဝတာ အလံ၊ အာနန္ဒ။ မာ သောစိ မာ ပရိဒေဝိ။ နနု ဧတံ၊ အာနန္ဒ၊ မယာ ပဋိကစ္စေဝ အက္ခါတံ သဗ္ဗေဟေဝ ပိယေဟိ မနာပေဟိ နာနာဘာဝေါ ဝိနာဘာဝေါ အညထာဘာဝေါ။ တံ ကုတေတ္ထ၊ အာနန္ဒ၊ လဗ္ဘာ ယံ တံ ဇာတံ ဘူတံ သင်္ခတံ ပလောကဓမ္မံ တံ ဝတ မာ ပလုဇ္ဇီတိ။ နေတံ ဌာနံ ဝိဇ္ဇတိ။ ပုရိမာနံ ပုရိမာနံ ခန္ဓာနံ ဓာတူနံ အာယတနာနံ ဝိပရိဏာမညထာဘာဝါ ပစ္ဆိမာ ပစ္ဆိမာ ခန္ဓာ စ ဓာတုယော စ အာယတနာနိ စ ပဝတ္တန္တီတိ ဝိနာဘာဝံ သန္တမေဝိဒံ။>
  text <ဣတိ ဒိသွာ နာဂါရမာဝသေတိ။ ဣတီတိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒာနုပုဗ္ဗတာပေတံ။ ဣတီတိ ဣတိ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မမတ္တေသူတိ ဣတိ ဒိသွာ။ နာဂါရမာဝသေတိ သဗ္ဗံ ဃရာဝါသပလိဗောဓံ ဆိန္ဒိတွာ ပုတ္တဒာရပလိဗောဓံ ဆိန္ဒိတွာ ဉာတိပလိဗောဓံ ဆိန္ဒိတွာ မိတ္တာမစ္စပလိဗောဓံ ဆိန္ဒိတွာ သန္နိဓိပလိဗောဓံ ဆိန္ဒိတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိတွာ အကိဉ္စနဘာဝံ ဥပဂန္တွာ ဧကော စရေယျ ဝိဟရေယျ ဣရိယေယျ ဝတ္တေယျ ပါလေယျ ယပေယျ ယာပေယျာတိ ဣတိ ဒိသွာ နာဂါရမာဝသေ။>
  text <တေနာဟ ဘဂဝါ>
  text <၄၁>
    text <မရဏေနပိ တံ ပဟီယတိ ယံ ပုရိသော မမိဒန္တိ မညတိ။>
    text <ဧတမ္ပိ ဝိဒိတွာန ပဏ္ဍိတော၊ န မမတ္တာယ နမေထ မာမကော။>
    text <ပုဗ္ဗေဝ မစ္စံ ဝိဇဟန္တိ ဘောဂါ၊ မစ္စောဝ နေ ပုဗ္ဗတရံ ဇဟာတိ။>
    text <အသဿတာ ဘောဂိနော ကာမကာမီ၊ တသ္မာ န သောစာမဟံ သောကကာလေ။>
    text <ဥဒေတိ အာပူရတိ ဝေတိ စန္ဒော၊ အတ္တံ ဂမေတွာန ပလေတိ သူရိယော။>
    text <ဝိဒိတာ မယာ သတ္တုက လောကဓမ္မာ၊ တသ္မာ န သောစာမဟံ သောကကာလေတိ။>
    text <ကုဟာ ထဒ္ဓါ လပါ သိင်္ဂီ၊ ဥန္နဠာ အသမာဟိတာ။>
    text <န တေ ဓမ္မေ ဝိရူဟန္တိ၊ သမ္မာသမ္ဗုဒ္ဓဒေသိတေ။>
    text <နိက္ကုဟာ နိလ္လပါ ဓီရာ၊ အတ္ထဒ္ဓါ သုသမာဟိတာ။>
    text <တေ ဝေ ဓမ္မေ ဝိရူဟန္တိ၊ သမ္မာသမ္ဗုဒ္ဓဒေသိတေ။>
    text <မရဏေနပိ တံ ပဟီယတိ၊ ယံ ပုရိသော မမိဒန္တိ မညတိ။>
    text <ဧတမ္ပိ ဝိဒိတွာန ပဏ္ဍိတော၊ န မမတ္တာယ နမေထ မာမကောတိ။>
  text <မရဏေနပိ တံ ပဟီယတီတိ။ မရဏန္တိ ယာ တေသံ တေသံ သတ္တာနံ တမှာ တမှာ သတ္တနိကာယာ စုတိ စဝနတာ ဘေဒော အန္တရဓာနံ မစ္စုမရဏံ ကာလံကိရိယာ ခန္ဓာနံ ဘေဒော ကဠေဝရဿ နိက္ခေပေါ ဇီဝိတိန္ဒြိယဿုပစ္ဆေဒော။ တန္တိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ။ ပဟီယတီတိ ပဟီယတိ ဇဟီယတိ ဝိဇဟီယတိ အန္တရဓာယတိ ဝိပ္ပလုဇ္ဇတိ။ ဘာသိတမ္ပိ ဟေတံ>
  text <မရဏေနပိ တံ ပဟီယတိ။ ယံ ပုရိသော မမိဒန္တိ မညတီတိ။ ယန္တိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ။ ပုရိသောတိ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါ။ မမိဒန္တိ မညတီတိ တဏှာမညနာယ မညတိ၊ ဒိဋ္ဌိမညနာယ မညတိ၊ မာနမညနာယ မညတိ၊ ကိလေသမညနာယ မညတိ၊ ဒုစ္စရိတမညနာယ မညတိ၊ ပယောဂမညနာယ မညတိ၊ ဝိပါကမညနာယ မညတီတိ ယံ ပုရိသော မမိဒန္တိ မညတိ။>
  text <ဧတမ္ပိ ဝိဒိတွာန ပဏ္ဍိတောတိ။ ဧတံ အာဒီနဝံ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မမတ္တေသူတိ၊ ဧတမ္ပိ ဝိဒိတွာ ပဏ္ဍိတော ဓီရော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ ဧတမ္ပိ ဝိဒိတွာန ပဏ္ဍိတော။>
  text <န မမတ္တာယ နမေထ မာမကောတိ။ မမတ္တာတိ ဒွေ မမတ္တာ တဏှာမမတ္တဉ္စ ဒိဋ္ဌိမမတ္တဉ္စ။ပေ။ ဣဒံ တဏှာမမတ္တံ။ပေ။ ဣဒံ ဒိဋ္ဌိမမတ္တံ။ မာမကောတိ ဗုဒ္ဓမာမကော ဓမ္မမာမကော သင်္ဃမာမကော။ သော ဘဂဝန္တံ မမာယတိ၊ ဘဂဝါ တံ ပုဂ္ဂလံ ပရိဂ္ဂဏှာတိ။ ဝုတ္တဉှေတံ ဘဂဝတာ ယေ တေ၊ ဘိက္ခဝေ၊ ဘိက္ခူ ကုဟာ ထဒ္ဓါ လပါ သိင်္ဂီ ဥန္နဠာ အသမာဟိတာ၊ န မေ တေ၊ ဘိက္ခဝေ၊ ဘိက္ခူ မာမကာ၊ အပဂတာ စ တေ၊ ဘိက္ခဝေ၊ ဘိက္ခူ ဣမသ္မာ ဓမ္မဝိနယာ။ န စ တေ ဣမသ္မိံ ဓမ္မဝိနယေ ဝုဒ္ဓိံ ဝိရူဠှိံ ဝေပုလ္လံ အာပဇ္ဇန္တိ။ ယေ စ ခေါ တေ၊ ဘိက္ခဝေ၊ ဘိက္ခူ နိက္ကုဟာ နိလ္လပါ ဓီရာ အတ္ထဒ္ဓါ သုသမာဟိတာ၊ တေ ခေါ မေ၊ ဘိက္ခဝေ၊ ဘိက္ခူ မာမကာ၊ အနပဂတာ စ တေ၊ ဘိက္ခဝေ၊ ဘိက္ခူ ဣမသ္မာ ဓမ္မဝိနယာ။ တေ စ ဣမသ္မိံ ဓမ္မဝိနယေ ဝုဒ္ဓိံ ဝိရူဠှိံ ဝေပုလ္လံ အာပဇ္ဇန္တိ။>
  text <န မမတ္တာယ နမေထ မာမကောတိ။ မာမကော တဏှာမမတ္တံ ပဟာယ ဒိဋ္ဌိမမတ္တံ ပဋိနိဿဇ္ဇိတွာ မမတ္တာယ န နမေယျ န ဩနမေယျ၊ န တံနိန္နော အဿ န တပ္ပေါဏော န တပ္ပဗ္ဘာရော န တဒဓိမုတ္တော န တဒဓိပတေယျောတိ န မမတ္တာယ နမေထ မာမကော။>
  text <တေနာဟ ဘဂဝါ>
  text <၄၂>
    text <သုပိနေန ယထာပိ သင်္ဂတံ၊ ပဋိဗုဒ္ဓေါ ပုရိသော န ပဿတိ။>
    text <ဧဝမ္ပိ ပိယာယိတံ ဇနံ၊ ပေတံ ကာလင်္ကတံ န ပဿတိ။>
    text <သုပိနေန ယထာပိ သင်္ဂတံ၊ ပဋိဗုဒ္ဓေါ ပုရိသော န ပဿတိ။>
    text <ဧဝမ္ပိ ပိယာယိတံ ဇနံ၊ ပေတံ ကာလင်္ကတံ န ပဿတီတိ။>
  text <သုပိနေန ယထာပိ သင်္ဂတန္တိ။ သင်္ဂတံ သမာဂတံ သမာဟိတံ သန္နိပတိတန္တိ သုပိနေန ယထာပိ သင်္ဂတံ။ ပဋိဗုဒ္ဓေါ ပုရိသော န ပဿတီတိ ယထာ ပုရိသော သုပိနဂတော စန္ဒံ ပဿတိ၊ သူရိယံ ပဿတိ၊ မဟာသမုဒ္ဒံ ပဿတိ၊ သိနေရုံ ပဗ္ဗတရာဇာနံ ပဿတိ၊ ဟတ္ထိံ ပဿတိ၊ အဿံ ပဿတိ၊ ရထံ ပဿတိ၊ ပတ္တိံ ပဿတိ၊ သေနာဗျူဟံ ပဿတိ၊ အာရာမရာမဏေယျကံ ပဿတိ၊ ဝနရာမဏေယျကံ။ပေ။ ဘူမိရာမဏေယျကံ။ ပေါက္ခရဏီရာမဏေယျကံ ပဿတိ၊ ပဋိဗုဒ္ဓေါ န ကိဉ္စိ ပဿတီတိ ပဋိဗုဒ္ဓေါ ပုရိသော န ပဿတိ။>
  text <ဧဝမ္ပိ ပိယာယိတံ ဇနန္တိ။ ဧဝန္တိ ဩပမ္မသမ္ပဋိပါဒနံ။ ပိယာယိတံ ဇနန္တိ မမာယိတံ ဇနံ မာတရံ ဝါ ပိတရံ ဝါ ဘာတရံ ဝါ ဘဂိနိံ ဝါ ပုတ္တံ ဝါ ဓီတရံ ဝါ မိတ္တံ ဝါ အမစ္စံ ဝါ ဉာတိံ ဝါ သာလောဟိတံ ဝါတိ ဧဝမ္ပိ ပိယာယိတံ ဇနံ။>
  text <ပေတံ ကာလင်္ကတံ န ပဿတီတိ။ ပေတော ဝုစ္စတိ မတော။ ကာလင်္ကတံ န ပဿတိ န ဒက္ခတိ နာဓိဂစ္ဆတိ န ဝိန္ဒတိ န ပဋိလဘတီတိ ပေတံ ကာလင်္ကတံ န ပဿတိ။>
  text <တေနာဟ ဘဂဝါ>
  text <၄၃>
    text <ဒိဋ္ဌာပိ သုတာပိ တေ ဇနာ၊ ယေသံ နာမမိဒံ ပဝုစ္စတိ။>
    text <နာမံယေဝါဝသိဿတိ၊ အက္ခေယျံ ပေတဿ ဇန္တုနော။>
    text <ဒိဋ္ဌာပိ သုတာပိ တေ ဇနာ၊ ယေသံ နာမမိဒံ ပဝုစ္စတိ။>
    text <နာမံယေဝါဝသိဿတိ၊ အက္ခေယျံ ပေတဿ ဇန္တုနောတိ။>
  text <ဒိဋ္ဌာပိ သုတာပိ တေ ဇနာတိ။ ဒိဋ္ဌာတိ ယေ စက္ခုဝိညာဏာဘိသမ္ဘူတာ။ သုတာတိ ယေ သောတဝိညာဏာဘိသမ္ဘူတာ။ တေ ဇနာတိ ခတ္တိယာ စ ဗြာဟ္မဏာ စ ဝေဿာ စ သုဒ္ဒာ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စာတိ ဒိဋ္ဌာပိ သုတာပိ တေ ဇနာ။>
  text <ယေသံ နာမမိဒံ ပဝုစ္စတီတိ။ ယေသန္တိ ယေသံ ခတ္တိယာနံ ဗြာဟ္မဏာနံ ဝေဿာနံ သုဒ္ဒာနံ ဂဟဋ္ဌာနံ ပဗ္ဗဇိတာနံ ဒေဝါနံ မနုဿာနံ။ နာမန္တိ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါ။ ပဝုစ္စတီတိ ဝုစ္စတိ ပဝုစ္စတိ ကထီယတိ ဘဏီယတိ ဒီပီယတိ ဝေါဟရီယတီတိ ယေသံ နာမမိဒံ ပဝုစ္စတိ။>
  text <နာမံယေဝါဝသိဿတိ အက္ခေယျန္တိ။ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ ပဟီယတိ ဇဟီယတိ ဝိဇဟီယတိ အန္တရဓာယတိ ဝိပ္ပလုဇ္ဇတိ၊ နာမံယေဝါဝသိဿတိ။ အက္ခေယျန္တိ။ အက္ခါတုံ ကထေတုံ ဘဏိတုံ ဒီပယိတုံ ဝေါဟရိတုန္တိ နာမံ ဧဝါဝသိဿတိ အက္ခေယျံ။ ပေတဿ ဇန္တုနောတိ။ ပေတဿာတိ မတဿ ကာလင်္ကတဿ။ ဇန္တုနောတိ သတ္တဿ နရဿ မာနဝဿ ပေါသဿ ပုဂ္ဂလဿ ဇီဝဿ ဇာဂုဿ ဇန္တုဿ ဣန္ဒဂုဿ မနုဇဿာတိ ပေတဿ ဇန္တုနော။>
  text <တေနာဟ ဘဂဝါ>
  text <၄၄>
    text <သောကပ္ပရိဒေဝမစ္ဆရံ၊ န ပဇဟန္တိ ဂိဒ္ဓါ မမာယိတေ။>
    text <တသ္မာ မုနယော ပရိဂ္ဂဟံ၊ ဟိတွာ အစရိံသု ခေမဒဿိနော။>
    text <သောကပ္ပရိဒေဝမစ္ဆရံ၊ န ဇဟန္တိ ဂိဒ္ဓါ မမာယိတေ။>
    text <တသ္မာ မုနယော ပရိဂ္ဂဟံ၊ ဟိတွာ အစရိံသု ခေမဒဿိနောတိ။>
  text <သောကပ္ပရိဒေဝမစ္ဆရံ န ပဇဟန္တိ ဂိဒ္ဓါ မမာယိတေတိ။ သောကောတိ ဉာတိဗျသနေန ဝါ ဖုဋ္ဌဿ ဘောဂဗျသနေန ဝါ ဖုဋ္ဌဿ ရောဂဗျသနေန ဝါ ဖုဋ္ဌဿ သီလဗျသနေန ဝါ ဖုဋ္ဌဿ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ သောကော သောစနာ သောစိတတ္တံ အန္တောသောကော အန္တောပရိသောကော အန္တောဒာဟော အန္တောပရိဒာဟော စေတသော ပရိဇ္ဈာယနာ ဒောမနဿံ သောကသလ္လံ။ ပရိဒေဝေါတိ ဉာတိဗျသနေန ဝါ ဖုဋ္ဌဿ။ပေ။ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ အာဒေဝေါ ပရိဒေဝေါ အာဒေဝနာ ပရိဒေဝနာ အာဒေဝိတတ္တံ ပရိဒေဝိတတ္တံ ဝါစာ ပလာပေါ ဝိပ္ပလာပေါ လာလပ္ပေါ လာလပ္ပါယနာ လာလပ္ပါယိတတ္တံ။ မစ္ဆရိယန္တိ ပဉ္စ မစ္ဆရိယာနိ အာဝါသမစ္ဆရိယံ၊ ကုလမစ္ဆရိယံ၊ လာဘမစ္ဆရိယံ၊ ဝဏ္ဏမစ္ဆရိယံ၊ ဓမ္မမစ္ဆရိယံ။ ယံ ဧဝရူပံ မစ္ဆရိယံ မစ္ဆရာယနာ မစ္ဆရာယိတတ္တံ ဝေဝိစ္ဆံ ကဒရိယံ ကဋုကဉ္စုကတာ အဂ္ဂဟိတတ္တံ စိတ္တဿ ဣဒံ ဝုစ္စတိ မစ္ဆရိယံ။ အပိ စ ခန္ဓမစ္ဆရိယမ္ပိ မစ္ဆရိယံ၊ ဓာတုမစ္ဆရိယမ္ပိ မစ္ဆရိယံ၊ အာယတနမစ္ဆရိယမ္ပိ မစ္ဆရိယံ ဂါဟော ဣဒံ ဝုစ္စတိ မစ္ဆရိယံ။ ဂေဓော ဝုစ္စတိ တဏှာ။ ယော ရာဂေါ သာရာဂေါ။ပေ။ အဘိဇ္ဈာ လောဘော အကုသလမူလံ။ မမတ္တာတိ ဒွေ မမတ္တာ တဏှာမမတ္တဉ္စ ဒိဋ္ဌိမမတ္တဉ္စ။ပေ။ ဣဒံ တဏှာမမတ္တံ။ပေ။ ဣဒံ ဒိဋ္ဌိမမတ္တံ။ မမာယိတံ ဝတ္ထုံ အစ္ဆေဒသင်္ကိနောပိ သောစန္တိ၊ အစ္ဆိဇ္ဇန္တေပိ သောစန္တိ၊ အစ္ဆိန္နေပိ သောစန္တိ၊ မမာယိတံ ဝတ္ထုံ ဝိပရိဏာမသင်္ကိနောပိ သောစန္တိ၊ ဝိပရိဏာမန္တေပိ သောစန္တိ၊ ဝိပရိဏတေပိ သောစန္တိ၊ မမာယိတံ ဝတ္ထုံ အစ္ဆေဒသင်္ကိနောပိ ပရိဒေဝန္တိ၊ အစ္ဆိဇ္ဇန္တေပိ ပရိဒေဝန္တိ၊ အစ္ဆိန္နေပိ ပရိဒေဝန္တိ။ မမာယိတံ ဝတ္ထုံ ဝိပရိဏာမသင်္ကိနောပိ ပရိဒေဝန္တိ၊ ဝိပရိဏာမန္တေပိ ပရိဒေဝန္တိ၊ ဝိပရိဏတေပိ ပရိဒေဝန္တိ။ မမာယိတံ ဝတ္ထုံ ရက္ခန္တိ ဂေါပေန္တိ ပရိဂ္ဂဏှန္တိ မမာယန္တိ မစ္ဆရာယန္တိ၊ မမာယိတသ္မိံ ဝတ္ထုသ္မိံ သောကံ န ဇဟန္တိ၊ ပရိဒေဝံ န ဇဟန္တိ၊ မစ္ဆရိယံ န ဇဟန္တိ၊ ဂေဓံ န ဇဟန္တိ နပ္ပဇဟန္တိ န ဝိနောဒေန္တိ န ဗျန္တိံ ကရောန္တိ န အနဘာဝံ ဂမေန္တီတိ သောကပ္ပရိဒေဝမစ္ဆရံ နပ္ပဇဟန္တိ ဂိဒ္ဓါ မမာယိတေ။>
  text <တသ္မာ မုနယော ပရိဂ္ဂဟံ၊ ဟိတွာ အစရိံသု ခေမဒဿိနောတိ။ တသ္မာတိ တသ္မာ တံကာရဏာ တံဟေတု တပ္ပစ္စယာ တံနိဒာနာ ဧတံ အာဒီနဝံ သမ္ပဿမာနာ မမတ္တေသူတိ တသ္မာ။ မုနယောတိ မောနံ ဝုစ္စတိ ဉာဏံ။ ယာ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ။ တေန ဉာဏေန သမန္နာဂတာ မုနယော မောနပ္ပတ္တာ။ တီဏိ မောနေယျာနိ ကာယမောနေယျံ၊ ဝစီမောနေယျံ၊ မနောမောနေယျံ။ပေ။ သင်္ဂဇာလမတိစ္စ သော မုနိ။ ပရိဂ္ဂဟောတိ ဒွေ ပရိဂ္ဂဟာ တဏှာပရိဂ္ဂဟော စ ဒိဋ္ဌိပရိဂ္ဂဟော စ။ပေ။ အယံ တဏှာပရိဂ္ဂဟော။ပေ။ အယံ ဒိဋ္ဌိပရိဂ္ဂဟော။ မုနယော တဏှာပရိဂ္ဂဟံ ပရိစ္စဇိတွာ ဒိဋ္ဌိပရိဂ္ဂဟံ ပဋိနိဿဇ္ဇိတွာ စဇိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာ အစရိံသု ဝိဟရိံသု ဣရိယိံသု ဝတ္တိံသု ပါလိံသု ယပိံသု ယာပိံသု။ ခေမဒဿိနောတိ ခေမံ ဝုစ္စတိ အမတံ နိဗ္ဗာနံ။ ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ။ ခေမဒဿိနောတိ ခေမဒဿိနော တာဏဒဿိနော လေဏဒဿိနော သရဏဒဿိနော အဘယဒဿိနော အစ္စုတဒဿိနော အမတဒဿိနော နိဗ္ဗာနဒဿိနောတိ တသ္မာ မုနယော ပရိဂ္ဂဟံ ဟိတွာ အစရိံသု ခေမဒဿိနော။>
  text <တေနာဟ ဘဂဝါ>
  text <၄၅>
    text <ပတိလီနစရဿ ဘိက္ခုနော၊ ဘဇမာနဿ ဝိဝိတ္တမာသနံ။>
    text <သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေ။>
    text <ပတိလီနစရဿ ဘိက္ခုနော၊ ဘဇမာနဿ ဝိဝိတ္တမာသနံ။>
    text <သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေတိ။>
  text <ပတိလီနစရဿ ဘိက္ခုနောတိ။ ပတိလီနစရာ ဝုစ္စန္တိ သတ္တ သေက္ခါ။ အရဟာ ပတိလီနော။ ကိံကာရဏာ ပတိလီနစရာ ဝုစ္စန္တိ သတ္တ သေက္ခါ။ တေ တတော တတော စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ၊ စက္ခုဒွာရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ၊ သောတဒွာရေ စိတ္တံ။ပေ။ ဃာနဒွာရေ စိတ္တံ။ ဇိဝှာဒွာရေ စိတ္တံ။ ကာယဒွာရေ စိတ္တံ။ မနောဒွာရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ။ ယထာ ကုက္ကုဋပတ္တံ ဝါ နှာရုဒဒ္ဒုလံ ဝါ အဂ္ဂိမှိ ပက္ခိတ္တံ ပတိလီယတိ ပတိကုဋတိ ပတိဝဋ္ဋတိ န သမ္ပသာရိယတိ၊ ဧဝမေဝ တတော တတော စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ၊ စက္ခုဒွာရေ စိတ္တံ။ပေ။ သောတဒွာရေ စိတ္တံ။ ဃာနဒွာရေ စိတ္တံ။ ဇိဝှာဒွာရေ စိတ္တံ။ ကာယဒွာရေ စိတ္တံ။ မနောဒွာရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ။ တံကာရဏာ ပတိလီနစရာ ဝုစ္စန္တိ သတ္တ သေက္ခါ။ ဘိက္ခုနောတိ ပုထုဇ္ဇနကလျာဏကဿ ဝါ ဘိက္ခုနော သေက္ခဿ ဝါ ဘိက္ခုနောတိ ပတိလီနစရဿ ဘိက္ခုနော။>
  text <ဘဇမာနဿ ဝိဝိတ္တမာသနန္တိ အာသနံ ဝုစ္စတိ ယတ္ထ နိသီဒန္တိ မဉ္စော ပီဌံ ဘိသိ တဋ္ဋိကာ စမ္မခဏ္ဍော တိဏသန္ထာရော ပဏ္ဏသန္ထာရော ပလာလသန္ထာရော။ တံ အာသနံ အသပ္ပါယရူပဒဿနေန ရိတ္တံ ဝိဝိတ္တံ ပဝိဝိတ္တံ၊ အသပ္ပါယသဒ္ဒဿဝနေန ရိတ္တံ ဝိဝိတ္တံ ပဝိဝိတ္တံ၊ အသပ္ပါယဂန္ဓဃာယနေန။ အသပ္ပါယရသသာယနေန။ အသပ္ပါယဖောဋ္ဌဗ္ဗဖုသနေန။ အသပ္ပါယေဟိ ပဉ္စဟိ ကာမဂုဏေဟိ ရိတ္တံ ဝိဝိတ္တံ ပဝိဝိတ္တံ။ တံ ဝိဝိတ္တံ အာသနံ ဘဇတော သမ္ဘဇတော သေဝတော နိသေဝတော သံသေဝတော ပဋိသေဝတောတိ ဘဇမာနဿ ဝိဝိတ္တမာသနံ။>
  text <သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေတိ။ သာမဂ္ဂိယောတိ တိဿော သာမဂ္ဂိယော ဂဏသာမဂ္ဂီ၊ ဓမ္မသာမဂ္ဂီ၊ အနဘိနိဗ္ဗတ္တိသာမဂ္ဂီ။ ကတမာ ဂဏသာမဂ္ဂီ။ ဗဟု စေပိ ဘိက္ခူ သမဂ္ဂါ သမ္မောဒမာနာ အဝိဝဒမာနာ ခီရောဒကီဘူတာ အညမညံ ပိယစက္ခူဟိ သမ္ပဿန္တာ ဝိဟရန္တိ အယံ ဂဏသာမဂ္ဂီ။ ကတမာ ဓမ္မသာမဂ္ဂီ။ စတ္တာရော သတိပဋ္ဌာနာ၊ စတ္တာရော သမ္မပ္ပဓာနာ၊ စတ္တာရော ဣဒ္ဓိပါဒာ၊ ပဉ္စိန္ဒြိယာနိ၊ ပဉ္စ ဗလာနိ၊ သတ္တ ဗောဇ္ဈင်္ဂါ၊ အရိယော အဋ္ဌင်္ဂိကော မဂ္ဂေါ။ တေ ဧကတော ပက္ခန္ဒန္တိ ပသီဒန္တိ သမ္ပတိဋ္ဌန္တိ ဝိမုစ္စန္တိ၊ န တေသံ ဓမ္မာနံ ဝိဝါဒော ပဝိဝါဒော အတ္ထိ အယံ ဓမ္မသာမဂ္ဂီ။ ကတမာ အနဘိနိဗ္ဗတ္တိသာမဂ္ဂီ။ ဗဟု စေပိ ဘိက္ခူ အနုပါဒိသေသာယ နိဗ္ဗာနဓာတုယာ ပရိနိဗ္ဗာယန္တိ၊ န တေသံ နိဗ္ဗာနဓာတုယာ ဦနတ္တံ ဝါ ပုဏ္ဏတ္တံ ဝါ ပညာယတိ အယံ အနဘိနိဗ္ဗတ္တိသာမဂ္ဂီ။ ဘဝနေတိ နေရယိကာနံ နိရယော ဘဝနံ၊ တိရစ္ဆာနယောနိကာနံ တိရစ္ဆာနယောနိ ဘဝနံ၊ ပေတ္တိဝိသယိကာနံ ပေတ္တိဝိသယော ဘဝနံ၊ မနုဿာနံ မနုဿလောကော ဘဝနံ၊ ဒေဝါနံ ဒေဝလောကော ဘဝနန္တိ။ သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေတိ။ တဿေသာ သာမဂ္ဂီ ဧတံ ဆန္နံ ဧတံ ပတိရူပံ ဧတံ အနုစ္ဆဝိကံ ဧတံ အနုလောမံ၊ ယော ဧဝံ ပဋိစ္ဆန္နေ နိရယေ အတ္တာနံ န ဒဿေယျ၊ တိရစ္ဆာနယောနိယံ အတ္တာနံ န ဒဿေယျ၊ ပေတ္တိဝိသယေ အတ္တာနံ န ဒဿေယျ၊ မနုဿလောကေ အတ္တာနံ န ဒဿေယျ၊ ဒေဝလောကေ အတ္တာနံ န ဒဿေယျာတိ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ သာမဂ္ဂိယမာဟု တဿ တံ၊ ယော အတ္တာနံ ဘဝနေ န ဒဿယေ။>
  text <တေနာဟ ဘဂဝါ>
  text <၄၆>
    text <သဗ္ဗတ္ထ မုနီ အနိဿိတော၊ န ပိယံ ကုဗ္ဗတိ နောပိ အပ္ပိယံ။>
    text <တသ္မိံ ပရိဒေဝမစ္ဆရံ၊ ပဏ္ဏေ ဝါရိ ယထာ န လိမ္ပတိ။>
    text <သဗ္ဗတ္ထ မုနီ အနိဿိတော၊ န ပိယံ ကုဗ္ဗတိ နောပိ အပ္ပိယံ။>
    text <တသ္မိံ ပရိဒေဝမစ္ဆရံ၊ ပဏ္ဏေ ဝါရိ ယထာ န လိမ္ပတီတိ။>
  text <သဗ္ဗတ္ထ မုနီ အနိဿိတောတိ။ သဗ္ဗံ ဝုစ္စတိ ဒွာဒသာယတနာနိ စက္ခုဉ္စေဝ ရူပါ စ၊ သောတဉ္စ သဒ္ဒာ စ၊ ဃာနဉ္စ ဂန္ဓာ စ၊ ဇိဝှာ စ ရသာ စ၊ ကာယော စ ဖောဋ္ဌဗ္ဗာ စ၊ မနော စ ဓမ္မာ စ။ မုနီတိ။ မောနံ ဝုစ္စတိ ဉာဏံ။ပေ။ သင်္ဂဇာလမတိစ္စ သော မုနိ။ အနိဿိတောတိ။ ဒွေ နိဿယာ တဏှာနိဿယော စ ဒိဋ္ဌိနိဿယော စ။ပေ။ အယံ တဏှာနိဿယော။ပေ။ အယံ ဒိဋ္ဌိနိဿယော။ မုနိ တဏှာနိဿယံ ပဟာယ ဒိဋ္ဌိနိဿယံ ပဋိနိဿဇ္ဇိတွာ စက္ခုံ အနိဿိတော သောတံ အနိဿိတော ဃာနံ အနိဿိတော ဇိဝှံ အနိဿိတော ကာယံ အနိဿိတော မနံ အနိဿိတော ရူပေ။ သဒ္ဒေ။ ဂန္ဓေ။ ရသေ။ ဖောဋ္ဌဗ္ဗေ။ ဓမ္မေ။ ကုလံ။ ဂဏံ။ အာဝါသံ။ လာဘံ။ ယသံ။ ပသံသံ။ သုခံ။ စီဝရံ။ ပိဏ္ဍပါတံ။ သေနာသနံ။ ဂိလာနပစ္စယဘေသဇ္ဇပရိက္ခါရံ။ ကာမဓာတုံ။ ရူပဓာတုံ။ အရူပဓာတုံ။ ကာမဘဝံ။ ရူပဘဝံ။ အရူပဘဝံ။ သညာဘဝံ။ အသညာဘဝံ။ နေဝသညာနာသညာဘဝံ။ ဧကဝေါကာရဘဝံ။ စတုဝေါကာရဘဝံ။ ပဉ္စဝေါကာရဘဝံ။ အတီတံ။ အနာဂတံ။ ပစ္စုပ္ပန္နံ။ ဒိဋ္ဌံ။ သုတံ။ မုတံ။ ဝိညာတံ။ သဗ္ဗေ ဓမ္မေ အနိဿိတော အနလ္လီနော အနုပဂတော အနဇ္ဈောသိတော အနဓိမုတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ သဗ္ဗတ္ထ မုနိ အနိဿိတော။>
  text <န ပိယံ ကုဗ္ဗတိ နောပိ အပ္ပိယန္တိ။ ပိယာတိ ဒွေ ပိယာ သတ္တာ ဝါ သင်္ခါရာ ဝါ။ ကတမေ သတ္တာ ပိယာ။ ဣဓ ယဿ တေ ဟောန္တိ အတ္ထကာမာ ဟိတကာမာ ဖာသုကာမာ ယောဂက္ခေမကာမာ မာတာ ဝါ ပိတာ ဝါ ဘာတာ ဝါ ဘဂိနီ ဝါ ပုတ္တာ ဝါ ဓီတရာ ဝါ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ ဣမေ သတ္တာ ပိယာ။ ကတမေ သင်္ခါရာ ပိယာ။ မနာပိကာ ရူပါ မနာပိကာ သဒ္ဒာ မနာပိကာ ဂန္ဓာ မနာပိကာ ရသာ မနာပိကာ ဖောဋ္ဌဗ္ဗာ ဣမေ သင်္ခါရာ ပိယာ။ အပ္ပိယာတိ ဒွေ အပ္ပိယာ သတ္တာ ဝါ သင်္ခါရာ ဝါ။ ကတမေ သတ္တာ အပ္ပိယာ။ ဣဓ ယဿ တေ ဟောန္တိ အနတ္ထကာမာ အဟိတကာမာ အဖာသုကာမာ အယောဂက္ခေမကာမာ ဇီဝိတာ ဝေါရောပေတုကာမာ ဣမေ သတ္တာ အပ္ပိယာ။ ကတမေ သင်္ခါရာ အပ္ပိယာ။ အမနာပိကာ ရူပါ အမနာပိကာ သဒ္ဒာ အမနာပိကာ ဂန္ဓာ အမနာပိကာ ရသာ အမနာပိကာ ဖောဋ္ဌဗ္ဗာ ဣမေ သင်္ခါရာ အပ္ပိယာ။ န ပိယံ ကုဗ္ဗတိ နောပိ အပ္ပိယန္တိ။ အယံ မေ သတ္တော ပိယော၊ ဣမေ စ သင်္ခါရာ မနာပါတိ ရာဂဝသေန ပိယံ န ကရောတိ၊ အယံ မေ သတ္တော အပ္ပိယော၊ ဣမေ စ သင်္ခါရာ အမနာပါတိ ပဋိဃဝသေန အပ္ပိယံ န ကရောတိ န ဇနေတိ န သဉ္ဇနေတိ န နိဗ္ဗတ္တေတိ နာဘိနိဗ္ဗတ္တေတီတိ န ပိယံ ကုဗ္ဗတိ နောပိ အပ္ပိယံ။>
  text <တသ္မိံ ပရိဒေဝမစ္ဆရံ ပဏ္ဏေ ဝါရိ ယထာ န လိမ္ပတီတိ။ တသ္မိန္တိ တသ္မိံ ပုဂ္ဂလေ အရဟန္တေ ခီဏာသဝေ။ ပရိဒေဝေါတိ ဉာတိဗျသနေန ဝါ ဖုဋ္ဌဿ ဘောဂဗျသနေန ဝါ ဖုဋ္ဌဿ ရောဂဗျသနေန ဝါ ဖုဋ္ဌဿ သီလဗျသနေန ဝါ ဖုဋ္ဌဿ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ အာဒေဝေါ ပရိဒေဝေါ အာဒေဝနာ ပရိဒေဝနာ အာဒေဝိတတ္တံ ပရိဒေဝိတတ္တံ ဝါစာ ပလာပေါ ဝိပ္ပလာပေါ လာလပ္ပေါ လာလပ္ပါယနာ လာလပ္ပါယိတတ္တံ။ မစ္ဆရိယန္တိ ပဉ္စ မစ္ဆရိယာနိ အာဝါသမစ္ဆရိယံ၊ ကုလမစ္ဆရိယံ၊ လာဘမစ္ဆရိယံ၊ ဝဏ္ဏမစ္ဆရိယံ၊ ဓမ္မမစ္ဆရိယံ။ ယံ ဧဝရူပံ မစ္ဆရိယံ မစ္ဆရာယနာ မစ္ဆရာယိတတ္တံ ဝေဝိစ္ဆံ ကဒရိယံ ကဋုကဉ္စုကတာ အဂ္ဂဟိတတ္တံ စိတ္တဿ ဣဒံ ဝုစ္စတိ မစ္ဆရိယံ။ အပိ စ ခန္ဓမစ္ဆရိယမ္ပိ မစ္ဆရိယံ၊ ဓာတုမစ္ဆရိယမ္ပိ မစ္ဆရိယံ၊ အာယတနမစ္ဆရိယမ္ပိ မစ္ဆရိယံ ဂါဟော ဣဒံ ဝုစ္စတိ မစ္ဆရိယံ။>
  text <ပဏ္ဏေ ဝါရိ ယထာ န လိမ္ပတီတိ။ ပဏ္ဏံ ဝုစ္စတိ ပဒုမပတ္တံ။ ဝါရိ ဝုစ္စတိ ဥဒကံ။ ယထာ ဝါရိ ပဒုမပတ္တံ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တံ၊ ဧဝမေဝ တသ္မိံ ပုဂ္ဂလေ အရဟန္တေ ခီဏာသဝေ ပရိဒေဝေါ မစ္ဆရိယဉ္စ န လိမ္ပတိ န ပလိမ္ပတိ န ဥပလိမ္ပတိ အလိတ္တာ အပလိတ္တာ အနုပလိတ္တာ။ သော စ ပုဂ္ဂလော အရဟန္တော တေဟိ ကိလေသေဟိ န လိမ္ပတိ န ပလိမ္ပတိ န ဥပလိမ္ပတိ အလိတ္တော အပလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ တသ္မိံ ပရိဒေဝမစ္ဆရံ ပဏ္ဏေ ဝါရိ ယထာ န လိမ္ပတိ။>
  text <တေနာဟ ဘဂဝါ>
  text <၄၇>
    text <ဥဒဗိန္ဒု ယထာပိ ပေါက္ခရေ၊ ပဒုမေ ဝါရိ ယထာ န လိမ္ပတိ။>
    text <ဧဝံ မုနိ နောပလိမ္ပတိ၊ ယဒိဒံ ဒိဋ္ဌသုတမုတေသု ဝါ။>
    text <ဥဒဗိန္ဒု ယထာပိ ပေါက္ခရေ၊ ပဒုမေ ဝါရိ ယထာ န လိမ္ပတိ။>
    text <ဧဝံ မုနိ နောပလိမ္ပတိ၊ ယဒိဒံ ဒိဋ္ဌသုတမုတေသု ဝါတိ။>
  text <ဥဒဗိန္ဒု ယထာပိ ပေါက္ခရေတိ။ ဥဒဗိန္ဒု ဝုစ္စတိ ဥဒကထေဝေါ။ ပေါက္ခရံ ဝုစ္စတိ ပဒုမပတ္တံ။ ယထာ ဥဒဗိန္ဒု ပဒုမပတ္တေ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တန္တိ ဥဒဗိန္ဒု ယထာပိ ပေါက္ခရေ။ ပဒုမေ ဝါရိ ယထာ န လိမ္ပတီတိ။ ပဒုမံ ဝုစ္စတိ ပဒုမပုပ္ဖံ။ ဝါရိ ဝုစ္စတိ ဥဒကံ။ ယထာ ဝါရိ ပဒုမပုပ္ဖံ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တန္တိ ပဒုမေ ဝါရိ ယထာ န လိမ္ပတိ။>
  text <ဧဝံ မုနိ နောပလိမ္ပတိ၊ ယဒိဒံ ဒိဋ္ဌသုတမုတေသု ဝါတိ။ ဧဝန္တိ ဩပမ္မသမ္ပဋိပါဒနံ။ မုနီတိ။ မောနံ ဝုစ္စတိ ဉာဏံ။ပေ။ သင်္ဂဇာလမတိစ္စ သော မုနိ။ လေပါတိ ဒွေ လေပါ တဏှာလေပေါ စ ဒိဋ္ဌိလေပေါ စ။ပေ။ အယံ တဏှာလေပေါ။ပေ။ အယံ ဒိဋ္ဌိလေပေါ။ မုနိ တဏှာလေပံ ပဟာယ ဒိဋ္ဌိလေပံ ပဋိနိဿဇ္ဇိတွာ ဒိဋ္ဌေ န လိမ္ပတိ၊ သုတေ န လိမ္ပတိ၊ မုတေ န လိမ္ပတိ၊ ဝိညာတေ န လိမ္ပတိ န ပလိမ္ပတိ န ဥပလိမ္ပတိ အလိတ္တော အပလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ ဧဝံ မုနိ နောပလိမ္ပတိ၊ ယဒိဒံ ဒိဋ္ဌသုတမုတေသု ဝါ။>
  text <တေနာဟ ဘဂဝါ>
  text <၄၈>
    text <ဓောနော န ဟိ တေန မညတိ၊ ယဒိဒံ ဒိဋ္ဌသုတမုတေသု ဝါ။>
    text <နာညေန ဝိသုဒ္ဓိမိစ္ဆတိ၊ န ဟိ သော ရဇ္ဇတိ နော ဝိရဇ္ဇတိ။>
    text <ဓောနော န ဟိ တေန မညတိ၊ ယဒိဒံ ဒိဋ္ဌသုတမုတေသု ဝါ။>
    text <နာညေန ဝိသုဒ္ဓိမိစ္ဆတိ၊ န ဟိ သော ရဇ္ဇတိ နော ဝိရဇ္ဇတီတိ။>
  text <ဓောနော န ဟိ တေန မညတိ၊ ယဒိဒံ ဒိဋ္ဌသုတမုတေသု ဝါတိ။ ဓောနောတိ ဓောနာ ဝုစ္စတိ ပညာ။ ယာ ပညာ ပဇာနနာ။ပေ။ အမောဟော ဓမ္မဝိစယော သမ္မာဒိဋ္ဌိ။ ကိံကာရဏာ ဓောနာ ဝုစ္စတိ ပညာ။ တာယ ပညာယ ကာယဒုစ္စရိတံ ဓုတဉ္စ ဓောတ စ သန္ဓောတဉ္စ နိဒ္ဓေါတဉ္စ၊ ဝစီဒုစ္စရိတံ။ပေ။ မနောဒုစ္စရိတံ ဓုတဉ္စ ဓောတဉ္စ သန္ဓောတဉ္စ နိဒ္ဓေါတဉ္စ၊ ရာဂေါ ဓုတော စ ဓောတော စ သန္ဓောတော စ နိဒ္ဓေါတော စ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ ဣဿာ။ မစ္ဆရိယံ။ မာယာ။ သာဌေယျံ။ ထမ္ဘော။ သာရမ္ဘော။ မာနော။ အတိမာနော။ မဒော။ ပမာဒော။ သဗ္ဗေ ကိလေသာ။ သဗ္ဗေ ဒုစ္စရိတာ။ သဗ္ဗေ ဒရထာ။ သဗ္ဗေ ပရိဠာဟာ။ သဗ္ဗေ သန္တာပါ။ သဗ္ဗာကုသလာဘိသင်္ခါရာ ဓုတာ စ ဓောတာ စ သန္ဓောတာ စ နိဒ္ဓေါတာ စ။ တံကာရဏာ ဓောနာ ဝုစ္စတိ ပညာ။>
  text <အထ ဝါ သမ္မာဒိဋ္ဌိယာ မိစ္ဆာဒိဋ္ဌိ ဓုတာ စ ဓောတာ စ သန္ဓောတာ စ နိဒ္ဓေါတာ စ၊ သမ္မာသင်္ကပ္ပေန မိစ္ဆာသင်္ကပ္ပေါ ဓုတော စ ဓောတော စ သန္ဓောတော စ နိဒ္ဓေါတော စ၊ သမ္မာဝါစာယ မိစ္ဆာဝါစာ ဓုတာ စ။ သမ္မာကမ္မန္တေန မိစ္ဆာကမ္မန္တော ဓုတော စ။ သမ္မာအာဇီဝေန မိစ္ဆာအာဇီဝေါ ဓုတော စ။ သမ္မာဝါယာမေန မိစ္ဆာဝါယာမော ဓုတော စ။ သမ္မာသတိယာ မိစ္ဆာသတိ ဓုတာ စ။ သမ္မာသမာဓိနာ မိစ္ဆာသမာဓိ ဓုတော စ။ သမ္မာဉာဏေန မိစ္ဆာဉာဏံ ဓုတဉ္စ။ သမ္မာဝိမုတ္တိယာ မိစ္ဆာဝိမုတ္တိ ဓုတာ စ ဓောတာ စ သန္ဓောတာ စ နိဒ္ဓေါတာ စ။>
  text <အထ ဝါ အရိယေန အဋ္ဌင်္ဂိကေန မဂ္ဂေန သဗ္ဗေ ကိလေသာ။ သဗ္ဗေ ဒုစ္စရိတာ။ သဗ္ဗေ ဒရထာ။ သဗ္ဗေ ပရိဠာဟာ။ သဗ္ဗေ သန္တာပါ။ သဗ္ဗာကုသလာဘိသင်္ခါရာ ဓုတာ စ ဓောတာ စ သန္ဓောတာ စ နိဒ္ဓေါတာ စ။ အရဟာ ဣမေဟိ ဓောနေဟိ ဓမ္မေဟိ ဥပေတော သမုပေတော ဥပဂတော သမုပဂတော ဥပပန္နော သမုပပန္နော သမန္နာဂတော။ တသ္မာ အရဟာ ဓောနော။ သော ဓုတရာဂေါ ဓုတပါပေါ ဓုတကိလေသော ဓုတပရိဠာဟောတိ ဓောနော။>
  text <ဓောနော န ဟိ တေန မညတိ၊ ယဒိဒံ ဒိဋ္ဌသုတမုတေသု ဝါတိ။ ဓောနော ဒိဋ္ဌံ န မညတိ၊ ဒိဋ္ဌသ္မိံ န မညတိ၊ ဒိဋ္ဌတော န မညတိ၊ ဒိဋ္ဌာ မေတိ န မညတိ၊ သုတံ န မညတိ၊ သုတသ္မိံ န မညတိ၊ သုတတော န မညတိ၊ သုတံ မေတိ န မညတိ၊ မုတံ န မညတိ၊ မုတသ္မိံ န မညတိ၊ မုတတော န မညတိ၊ မုတံ မေတိ န မညတိ၊ ဝိညာတံ န မညတိ၊ ဝိညာတသ္မိံ န မညတိ၊ ဝိညာတတော န မညတိ၊ ဝိညာတံ မေတိ န မညတိ။ ဝုတ္တမ္ပိ ဟေတံ ဘဂဝတာ အသ္မီတိ၊ ဘိက္ခဝေ၊ မညိတမေတံ၊ အယမဟမသ္မီတိ မညိတမေတံ၊ ဘဝိဿန္တိ မညိတမေတံ၊ န ဘဝိဿန္တိ မညိတမေတံ၊ ရူပီ ဘဝိဿန္တိ မညိတမေတံ၊ အရူပီ ဘဝိဿန္တိ မညိတမေတံ၊ သညီ ဘဝိဿန္တိ မညိတမေတံ၊ အသညီ ဘဝိဿန္တိ မညိတမေတံ၊ နေဝသညီနာသညီ ဘဝိဿန္တိ မညိတမေတံ။ မညိတံ၊ ဘိက္ခဝေ၊ ရောဂေါ၊ မညိတံ ဂဏ္ဍော၊ မညိတံ သလ္လံ၊ မညိတံ ဥပဒ္ဒဝေါ။ တသ္မာတိဟ၊ ဘိက္ခဝေ၊ အမညမာနေန စေတသာ ဝိဟရိဿာမာတိ၊ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ ဓောနော န ဟိ တေန မညတိ ယဒိဒံ ဒိဋ္ဌသုတမုတေသု ဝါ။>
  text <နာညေန ဝိသုဒ္ဓိမိစ္ဆတီတိ။ ဓောနော အညေန အသုဒ္ဓိမဂ္ဂေန မိစ္ဆာပဋိပဒာယ အနိယျာနိကပထေန အညတြ သတိပဋ္ဌာနေဟိ အညတြ သမ္မပ္ပဓာနေဟိ အညတြ ဣဒ္ဓိပါဒေဟိ အညတြ ဣန္ဒြိယေဟိ အညတြ ဗလေဟိ အညတြ ဗောဇ္ဈင်္ဂေဟိ အညတြ အရိယာ အဋ္ဌင်္ဂိကာ မဂ္ဂါ သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ န ဣစ္ဆတိ န သာဒိယတိ န ပတ္ထေတိ န ပိဟေတိ နာဘိဇပ္ပတီတိ နာညေန ဝိသုဒ္ဓိမိစ္ဆတိ။>
  text <န ဟိ သော ရဇ္ဇတိ နော ဝိရဇ္ဇတီတိ။ သဗ္ဗေ ဗာလပုထုဇ္ဇနာ ရဇ္ဇန္တိ၊ ပုထုဇ္ဇနကလျာဏကံ ဥပါဒာယ သတ္တ သေက္ခါ ဝိရဇ္ဇန္တိ၊ အရဟာ နေဝ ရဇ္ဇတိ နော ဝိရဇ္ဇတိ။ ဝိရတ္တော သော ခယာ ရာဂဿ ဝီတရာဂတ္တာ၊ ခယာ ဒောသဿ ဝီတဒောသတ္တာ၊ ခယာ မောဟဿ ဝီတမောဟတ္တာ။ သော ဝုဋ္ဌဝါသော စိဏ္ဏစရဏော။ပေ။ ဇာတိဇရာမရဏသံသာရော၊ နတ္ထိ တဿ ပုနဗ္ဘဝေါတိ န ဟိ သော ရဇ္ဇတိ နော ဝိရဇ္ဇတိ။>
  text <တေနာဟ ဘဂဝါ>
  stand <ဇရာသုတ္တနိဒ္ဒေသော ဆဋ္ဌော။>
