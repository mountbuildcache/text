text <၁၂။ စူဠဝိယူဟသုတ္တနိဒ္ဒေသော>
  text <အထ စူဠဝိယူဟသုတ္တနိဒ္ဒေသံ ဝက္ခတိ>
  text <၁၁၃>
    text <သကံ သကံ ဒိဋ္ဌိပရိဗ္ဗသာနာ၊ ဝိဂ္ဂယှ နာနာ ကုသလာ ဝဒန္တိ။>
    text <ယော ဧဝံ ဇာနာတိ သ ဝေဒိ ဓမ္မံ၊ ဣဒံ ပဋိက္ကောသမကေဝလီ သော။>
    text <သကံ သကံ ဒိဋ္ဌိပရိဗ္ဗသာနာ၊ ဝိဂ္ဂယှ နာနာ ကုသလာ ဝဒန္တိ။>
    text <ယော ဧဝံ ဇာနာတိ သ ဝေဒိ ဓမ္မံ၊ ဣဒံ ပဋိက္ကောသမကေဝလီ သောတိ။>
  text <သကံ သကံ ဒိဋ္ဌိပရိဗ္ဗသာနာတိ။ သန္တေကေ သမဏဗြာဟ္မဏာ ဒိဋ္ဌိဂတိကာ၊ တေ ဒွာသဋ္ဌိယာ ဒိဋ္ဌိဂတာနံ အညတရညတရံ ဒိဋ္ဌိဂတံ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ သကာယ သကာယ ဒိဋ္ဌိယာ ဝသန္တိ သံဝသန္တိ အာဝသန္တိ ပရိဝသန္တိ။ ယထာ အဂါရိကာ ဃရေသု ဝသန္တိ၊ သာပတ္တိကာ ဝါ အာပတ္တီသု ဝသန္တိ၊ သကိလေသာ ဝါ ကိလေသေသု ဝသန္တိ၊ ဧဝမေဝ သန္တေကေ သမဏဗြာဟ္မဏာ ဒိဋ္ဌိဂတိကာ၊ တေ ဒွာသဋ္ဌိယာ ဒိဋ္ဌိဂတာနံ အညတရညတရံ ဒိဋ္ဌိဂတံ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ သကာယ သကာယ ဒိဋ္ဌိယာ ဝသန္တိ သံဝသန္တိ အာဝသန္တိ ပရိဝသန္တီတိ သကံ သကံ ဒိဋ္ဌိပရိဗ္ဗသာနာ။>
  text <ဝိဂ္ဂယှ နာနာ ကုသလာ ဝဒန္တီတိ။ ဝိဂ္ဂယှာတိ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ နာနာ ဝဒန္တိ ဝိဝိဓံ ဝဒန္တိ အညောညံ ဝဒန္တိ ပုထု ဝဒန္တိ၊ န ဧကံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ ကုသလာတိ ကုသလဝါဒာ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ ဝိဂ္ဂယှ နာနာ ကုသလာ ဝဒန္တိ။>
  text <ယော ဧဝံ ဇာနာတိ သ ဝေဒိ ဓမ္မန္တိ။ ယော ဣမံ ဓမ္မံ ဒိဋ္ဌိံ ပဋိပဒံ မဂ္ဂံ ဇာနာတိ သော ဓမ္မံ ဝေဒိ အညာသိ အပဿိ ပဋိဝိဇ္ဈီတိ ယော ဧဝံ ဇာနာတိ သ ဝေဒိ ဓမ္မံ။>
  text <ဣဒံ ပဋိက္ကောသမကေဝလီ သောတိ။ ယော ဣမံ ဓမ္မံ ဒိဋ္ဌိံ ပဋိပဒံ မဂ္ဂံ ပဋိက္ကောသတိ၊ အကေဝလီ သော အသမတ္တော သော အပရိပုဏ္ဏော သော ဟီနော နိဟီနော ဩမကော လာမကော ဆတုက္ကော ပရိတ္တောတိ ဣဒံ ပဋိက္ကောသမကေဝလီ သော။>
  text <တေနာဟ သော နိမ္မိတော>
  text <၁၁၄>
    text <ဧဝမ္ပိ ဝိဂ္ဂယှ ဝိဝါဒယန္တိ၊ ဗာလော ပရော အက္ကုသလောတိ စာဟု။>
    text <သစ္စော နု ဝါဒော ကတမော ဣမေသံ၊ သဗ္ဗေဝ ဟီမေ ကုသလာဝဒာနာ။>
    text <ဧဝမ္ပိ ဝိဂ္ဂယှ ဝိဝါဒယန္တိ၊ ဗာလော ပရော အက္ကုသလောတိ စာဟု။>
    text <သစ္စော နု ဝါဒော ကတမော ဣမေသံ၊ သဗ္ဗေဝ ဟီမေ ကုသလာဝဒာနာတိ။>
  text <ဧဝမ္ပိ ဝိဂ္ဂယှ ဝိဝါဒယန္တီတိ။ ဧဝံ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ ဝိဝါဒယန္တိ၊ ကလဟံ ကရောန္တိ၊ ဘဏ္ဍနံ ကရောန္တိ၊ ဝိဂ္ဂဟံ ကရောန္တိ၊ ဝိဝါဒံ ကရောန္တိ၊ မေဓဂံ ကရောန္တိ န တွံ ဣမံ ဓမ္မဝိနယံ အာဇာနာသိ။ပေ။ နိဗ္ဗေဌေဟိ ဝါ သစေ ပဟောသီတိ ဧဝမ္ပိ ဝိဂ္ဂယှ ဝိဝါဒယန္တိ။>
  text <ဗာလော ပရော အက္ကုသလောတိ စာဟူတိ။ ပရော ဗာလော ဟီနော နိဟီနော ဩမကော လာမကော ဆတုက္ကော ပရိတ္တော အကုသလော အဝိဒွာ အဝိဇ္ဇာဂတော အညာဏီ အဝိဘာဝီ ဒုပ္ပညောတိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ ဗာလော ပရော အက္ကုသလောတိ စာဟု။>
  text <သစ္စော နု ဝါဒော ကတမော ဣမေသန္တိ။ ဣမေသံ သမဏဗြာဟ္မဏာနံ ဝါဒော ကတမော သစ္စော တစ္ဆော တထော ဘူတော ယာထာဝေါ အဝိပရီတောတိ သစ္စော နု ဝါဒော ကတမော ဣမေသံ။>
  text <သဗ္ဗေဝ ဟီမေ ကုသလာဝဒာနာတိ။ သဗ္ဗေဝိမေ သမဏဗြာဟ္မဏာ ကုသလဝါဒာ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ သဗ္ဗေဝ ဟီမေ ကုသလာဝဒာနာ။>
  text <တေနာဟ သော နိမ္မိတော>
  text <၁၁၅>
    text <ပရဿ စေ ဓမ္မမနာနုဇာနံ၊ ဗာလောမကော ဟောတိ နိဟီနပညော။>
    text <သဗ္ဗေဝ ဗာလာ သုနိဟီနပညာ၊ သဗ္ဗေဝိမေ ဒိဋ္ဌိပရိဗ္ဗသာနာ။>
    text <ပရဿ စေ ဓမ္မမနာနုဇာနံ၊ ဗာလောမကော ဟောတိ နိဟီနပညော။>
    text <သဗ္ဗေဝ ဗာလာ သုနိဟီနပညာ၊ သဗ္ဗေဝိမေ ဒိဋ္ဌိပရိဗ္ဗသာနာတိ။>
  text <ပရဿ စေ ဓမ္မမနာနုဇာနန္တိ။ ပရဿ ဓမ္မံ ဒိဋ္ဌိံ ပဋိပဒံ မဂ္ဂံ အနာနုဇာနန္တော အနာနုပဿန္တော အနာနုမနန္တော အနာနုမညန္တော အနာနုမောဒန္တောတိ ပရဿ စေ ဓမ္မမနာနုဇာနံ။>
  text <ဗာလောမကော ဟောတိ နိဟီနပညောတိ။ ပရော ဗာလော ဟောတိ ဟီနော နိဟီနော ဩမကော လာမကော ဆတုက္ကော ပရိတ္တော၊ ဟီနပညော နိဟီနပညော ဩမကပညော လာမကပညော ဆတုက္ကပညော ပရိတ္တပညောတိ ဗာလောမကော ဟောတိ နိဟီနပညော။>
  text <သဗ္ဗေဝ ဗာလာ သုနိဟီနပညာတိ။ သဗ္ဗေဝိမေ သမဏဗြာဟ္မဏာ ဗာလာ ဟီနာ နိဟီနာ ဩမကာ လာမကာ ဆတုက္ကာ ပရိတ္တာ၊ သဗ္ဗေဝ ဟီနပညာ နိဟီနပညာ ဩမကပညာ လာမကပညာ ဆတုက္ကပညာ ပရိတ္တပညာတိ သဗ္ဗေဝ ဗာလာ သုနိဟီနပညာ။>
  text <သဗ္ဗေဝိမေ ဒိဋ္ဌိပရိဗ္ဗသာနာတိ။ သဗ္ဗေဝိမေ သမဏဗြာဟ္မဏာ ဒိဋ္ဌိဂတိကာ၊ တေ ဒွာသဋ္ဌိယာ ဒိဋ္ဌိဂတာနံ အညတရညတရံ ဒိဋ္ဌိဂတံ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ သကာယ သကာယ ဒိဋ္ဌိယာ ဝသန္တိ သံဝသန္တိ အာဝသန္တိ ပရိဝသန္တိ။ ယထာ အဂါရိကာ ဝါ ဃရေသု ဝသန္တိ၊ သာပတ္တိကာ ဝါ အာပတ္တီသု ဝသန္တိ၊ သကိလေသာ ဝါ ကိလေသေသု ဝသန္တိ၊ ဧဝမေဝ သဗ္ဗေဝိမေ သမဏဗြာဟ္မဏာ ဒိဋ္ဌိဂတိကာ။ပေ။ ပရိဝသန္တီတိ သဗ္ဗေဝိမေ ဒိဋ္ဌိပရိဗ္ဗသာနာ။>
  text <တေနာဟ ဘဂဝါ>
  text <၁၁၆>
    text <သန္ဒိဋ္ဌိယာ စေဝ နဝီဝဒာတာ၊ သံသုဒ္ဓပညာ ကုသလာ မုတီမာ။>
    text <န တေသံ ကောစိ ပရိဟီနပညော၊ ဒိဋ္ဌီ ဟိ တေသမ္ပိ တထာ သမတ္တာ။>
    text <သန္ဒိဋ္ဌိယာ စေဝ နဝီဝဒာတာ၊ သံသုဒ္ဓပညာ ကုသလာ မုတီမာ။>
    text <တေသံ န ကောစိ ပရိဟီနပညော၊ ဒိဋ္ဌီ ဟိ တေသမ္ပိ တထာ သမတ္တာတိ။>
  text <သန္ဒိဋ္ဌိယာ စေဝ နဝီဝဒာတာတိ။ သကာယ ဒိဋ္ဌိယာ သကာယ ခန္တိယာ သကာယ ရုစိယာ သကာယ လဒ္ဓိယာ အနဝီဝဒာတာ အဝေါဒာတာ အပရိယောဒာတာ သံကိလိဋ္ဌာ သံကိလေသိကာတိ သန္ဒိဋ္ဌိယာ စေဝ နဝီဝဒာတာ။>
  text <သံသုဒ္ဓပညာ ကုသလာ မုတီမာတိ။ သုဒ္ဓပညာ ဝိသုဒ္ဓပညာ ပရိသုဒ္ဓပညာ ဝေါဒာတပညာ ပရိယောဒာတပညာ။ အထ ဝါ သုဒ္ဓဒဿနာ ဝိသုဒ္ဓဒဿနာ ပရိသုဒ္ဓဒဿနာ ဝေါဒာတဒဿနာ ပရိယောဒာတဒဿနာတိ သံသုဒ္ဓပညာ။ ကုသလာတိ ကုသလာ ပဏ္ဍိတာ ပညဝန္တော ဣဒ္ဓိမန္တော ဉာဏိနော ဝိဘာဝိနော မေဓာဝိနောတိ သံသုဒ္ဓပညာ ကုသလာ။ မုတီမာတိ မုတိမာ ပဏ္ဍိတာ ပညဝန္တော ဣဒ္ဓိမန္တော ဉာဏိနော ဝိဘာဝိနော မေဓာဝိနောတိ သံသုဒ္ဓပညာ ကုသလာ မုတီမာ။>
  text <တေသံ န ကောစိ ပရိဟီနပညောတိ။ တေသံ သမဏဗြာဟ္မဏာနံ န ကောစိ ဟီနပညော နိဟီနပညော ဩမကပညော လာမကပညော ဆတုက္ကပညော ပရိတ္တပညော အတ္ထိ။ သဗ္ဗေဝ သေဋ္ဌပညာ ဝိသိဋ္ဌပညာ ပါမောက္ခပညာ ဥတ္တမပညာ ပဝရပညာတိ တေသံ န ကောစိ ပရိဟီနပညော။>
  text <ဒိဋ္ဌီ ဟိ တေသမ္ပိ တထာ သမတ္တာတိ။ တေသံ သမဏဗြာဟ္မဏာနံ ဒိဋ္ဌိ တထာ သမတ္တာ သမာဒိန္နာ ဂဟိတာ ပရာမဋ္ဌာ အဘိနိဝိဋ္ဌာ အဇ္ဈောသိတာ အဓိမုတ္တာတိ ဒိဋ္ဌီ ဟိ တေသမ္ပိ တထာ သမတ္တာ။>
  text <တေနာဟ ဘဂဝါ>
  text <၁၁၇>
    text <န ဝါဟမေတံ တထိယန္တိ ဗြူမိ၊ ယမာဟု ဗာလာ မိထု အညမညံ။>
    text <သကံ သကံ ဒိဋ္ဌိမကံသု သစ္စံ၊ တသ္မာ ဟိ ဗာလောတိ ပရံ ဒဟန္တိ။>
    text <န ဝါဟမေတံ တထိယန္တိ ဗြူမိ၊ ယမာဟု ဗာလာ မိထု အညမညံ။>
    text <သကံ သကံ ဒိဋ္ဌိမကံသု သစ္စံ၊ တသ္မာ ဟိ ဗာလောတိ ပရံ ဒဟန္တီတိ။>
  text <န ဝါဟမေတံ တထိယန္တိ ဗြူမီတိ။ နာတိ ပဋိက္ခေပေါ။ ဧတန္တိ ဒွာသဋ္ဌိဒိဋ္ဌိဂတာနိ နာဟံ ဧတံ တစ္ဆံ တထံ ဘူတံ ယာထာဝံ အဝိပရီတန္တိ ဗြူမိ အာစိက္ခါမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ န ဝါဟမေတံ တထိယန္တိ ဗြူမိ။>
  text <ယမာဟု ဗာလာ မိထု အညမညန္တိ။ မိထူတိ ဒွေ ဇနာ၊ ဒွေ ကလဟကာရကာ၊ ဒွေ ဘဏ္ဍနကာရကာ၊ ဒွေ ဘဿကာရကာ၊ ဒွေ ဝိဝါဒကာရကာ၊ ဒွေ အဓိကရဏကာရကာ၊ ဒွေ ဝါဒိနော၊ ဒွေ သလ္လပကာ၊ တေ အညမညံ ဗာလော ဟီနော နိဟီနော ဩမကော လာမကော ဆတုက္ကော ပရိတ္တောတိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ ယမာဟု ဗာလာ မိထု အညမညံ။>
  text <သကံ သကံ ဒိဋ္ဌိမကံသု သစ္စန္တိ။ သဿတော လောကော၊ ဣဒမေဝ သစ္စံ မောဃမညန္တိ သကံ သကံ ဒိဋ္ဌိမကံသု သစ္စံ။ အသဿတော လောကော၊ ဣဒမေဝ သစ္စံ မောဃမညန္တိ။ပေ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ သကံ သကံ ဒိဋ္ဌိမကံသု သစ္စံ။>
  text <တသ္မာ ဟိ ဗာလောတိ ပရံ ဒဟန္တီတိ။ တသ္မာတိ တသ္မာ တံကာရဏာ တံဟေတု တပ္ပစ္စယာ တံနိဒာနာ ပရံ ဗာလော ဟီနော နိဟီနော ဩမကော လာမကော ဆတုက္ကော ပရိတ္တောတိ ဒဟန္တိ ပဿန္တိ ဒက္ခန္တိ ဩလောကေန္တိ နိဇ္ဈာယန္တိ ဥပပရိက္ခန္တီတိ တသ္မာ ဟိ ဗာလောတိ ပရံ ဒဟန္တိ။>
  text <တေနာဟ ဘဂဝါ>
  text <၁၁၈>
    text <ယမာဟု သစ္စံ တထိယန္တိ ဧကေ၊ တမာဟု အညေပိ တုစ္ဆံ မုသာတိ။>
    text <ဧဝမ္ပိ ဝိဂ္ဂယှ ဝိဝါဒယန္တိ၊ ကသ္မာ န ဧကံ သမဏာ ဝဒန္တိ။>
    text <ယမာဟု သစ္စံ တထိယန္တိ ဧကေ၊ တမာဟု အညေပိ တုစ္ဆံ မုသာတိ။>
    text <ဧဝမ္ပိ ဝိဂ္ဂယှ ဝိဝါဒယန္တိ၊ ကသ္မာ န ဧကံ သမဏာ ဝဒန္တီတိ။>
  text <ယမာဟု သစ္စံ တထိယန္တိ ဧကေတိ။ ယံ ဓမ္မံ ဒိဋ္ဌိံ ပဋိပဒံ မဂ္ဂံ ဧကေ သမဏဗြာဟ္မဏာ ဣဒံ သစ္စံ တစ္ဆံ တထံ ဘူတံ ယာထာဝံ အဝိပရီတန္တိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ ယမာဟု သစ္စံ တထိယန္တိ ဧကေ။>
  text <တမာဟု အညေပိ တုစ္ဆံ မုသာတီတိ။ တမေဝ ဓမ္မံ ဒိဋ္ဌိံ ပဋိပဒံ မဂ္ဂံ ဧကေ သမဏဗြာဟ္မဏာ တုစ္ဆံ ဧတံ၊ မုသာ ဧတံ၊ အဘူတံ ဧတံ၊ အလိကံ ဧတံ၊ အယာထာဝံ ဧတန္တိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ တမာဟု အညေပိ တုစ္ဆံ မုသာတိ။>
  text <ဧဝမ္ပိ ဝိဂ္ဂယှ ဝိဝါဒယန္တီတိ။ ဧဝံ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ ဝိဝါဒယန္တိ၊ ကလဟံ ကရောန္တိ၊ ဘဏ္ဍနံ ကရောန္တိ၊ ဝိဂ္ဂဟံ ကရောန္တိ၊ ဝိဝါဒံ ကရောန္တိ၊ မေဓဂံ ကရောန္တိ န တွံ ဣမံ ဓမ္မဝိနယံ အာဇာနာသိ။ပေ။ နိဗ္ဗေဌေဟိ ဝါ သစေ ပဟောသီတိ ဧဝမ္ပိ ဝိဂ္ဂယှ ဝိဝါဒယန္တိ။>
  text <ကသ္မာ န ဧကံ သမဏာ ဝဒန္တီတိ။ ကသ္မာတိ ကသ္မာ ကိံကာရဏာ ကိံဟေတု ကိံပစ္စယာ ကိံနိဒာနာ ကိံသမုဒယာ ကိံဇာတိကာ ကိံပဘဝါ န ဧကံ ဝဒန္တိ နာနာ ဝဒန္တိ ဝိဝိဓံ ဝဒန္တိ အညောညံ ဝဒန္တိ ပုထု ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ ကသ္မာ န ဧကံ သမဏာ ဝဒန္တိ။>
  text <တေနာဟ သော နိမ္မိတော>
  text <၁၁၉>
    text <ဧကဉှိ သစ္စံ န ဒုတီယမတ္ထိ၊ ယသ္မိံ ပဇာ နော ဝိဝဒေ ပဇာနံ။>
    text <နာနာ တေ သစ္စာနိ သယံ ထုနန္တိ၊ တသ္မာ န ဧကံ သမဏာ ဝဒန္တိ။>
    text <ဧကဉှိ သစ္စံ န ဒုတီယမတ္ထိ၊ ယသ္မိံ ပဇာ နော ဝိဝဒေ ပဇာနံ။>
    text <နာနာ တေ သစ္စာနိ သယံ ထုနန္တိ၊ တသ္မာ န ဧကံ သမဏာ ဝဒန္တီတိ။>
  text <ဧကဉှိ သစ္စံ န ဒုတီယမတ္ထီတိ။ ဧကံ သစ္စံ ဝုစ္စတိ ဒုက္ခနိရောဓော နိဗ္ဗာနံ။ ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ။ အထ ဝါ ဧကံ သစ္စံ ဝုစ္စတိ မဂ္ဂသစ္စံ၊ နိယျာနသစ္စံ၊ ဒုက္ခနိရောဓဂါမိနီ ပဋိပဒာ၊ အရိယော အဋ္ဌင်္ဂိကော မဂ္ဂေါ၊ သေယျထိဒံ သမ္မာဒိဋ္ဌိ၊ သမ္မာသင်္ကပ္ပေါ၊ သမ္မာဝါစာ၊ သမ္မာကမ္မန္တော၊ သမ္မာအာဇီဝေါ၊ သမ္မာဝါယာမော၊ သမ္မာသတိ၊ သမ္မာသမာဓီတိ ဧကဉှိ သစ္စံ န ဒုတီယမတ္ထိ။>
  text <ယသ္မိံ ပဇာ နော ဝိဝဒေ ပဇာနန္တိ။ ယသ္မိန္တိ ယသ္မိံ သစ္စေ။ ပဇာတိ သတ္တာဓိဝစနံ။ ပဇာနန္တိ ယံ သစ္စံ ပဇာနန္တာ အာဇာနန္တာ ဝိဇာနန္တာ ပဋိဝိဇာနန္တာ ပဋိဝိဇ္ဈန္တာ န ကလဟံ ကရေယျုံ၊ န ဘဏ္ဍနံ ကရေယျုံ၊ န ဝိဂ္ဂဟံ ကရေယျုံ၊ န ဝိဝါဒံ ကရေယျုံ၊ န မေဓဂံ ကရေယျုံ၊ ကလဟံ ဘဏ္ဍနံ ဝိဂ္ဂဟံ ဝိဝါဒံ မေဓဂံ ပဇဟေယျုံ၊ ဝိနောဒေယျုံ၊ ဗျန္တိံ ကရေယျုံ၊ အနဘာဝံ ဂမေယျုန္တိ ယသ္မိံ ပဇာ နော ဝိဝဒေ ပဇာနံ။>
  text <နာနာ တေ သစ္စာနိ သယံ ထုနန္တီတိ။ နာနာ တေ သစ္စာနိ သယံ ထုနန္တိ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ သဿတော လောကော၊ ဣဒမေဝ သစ္စံ မောဃမညန္တိ သယံ ထုနန္တိ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ အသဿတော လောကော။ပေ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ သယံ ထုနန္တိ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ နာနာ တေ သစ္စာနိ သယံ ထုနန္တိ။>
  text <တသ္မာ န ဧကံ သမဏာ ဝဒန္တီတိ။ တသ္မာတိ တသ္မာ တံကာရဏာ တံဟေတု တပ္ပစ္စယာ တံနိဒာနာ န ဧကံ ဝဒန္တိ နာနာ ဝဒန္တိ ဝိဝိဓံ ဝဒန္တိ အညောညံ ဝဒန္တိ ပုထု ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ တသ္မာ န ဧကံ သမဏာ ဝဒန္တိ။>
  text <တေနာဟ ဘဂဝါ>
  text <၁၂၀>
    text <ကသ္မာ နု သစ္စာနိ ဝဒန္တိ နာနာ၊ ပဝါဒိယာသေ ကုသလာဝဒာနာ။>
    text <သစ္စာနိ သုတာနိ ဗဟူနိ နာနာ၊ ဥဒာဟု တေ တက္ကမနုဿရန္တိ။>
    text <ကသ္မာ နု သစ္စာနိ ဝဒန္တိ နာနာ၊ ပဝါဒိယာသေ ကုသလာဝဒာနာ။>
    text <သစ္စာနိ သုတာနိ ဗဟူနိ နာနာ၊ ဥဒာဟု တေ တက္ကမနုဿရန္တီတိ။>
  text <ကသ္မာ နု သစ္စာနိ ဝဒန္တိ နာနာတိ။ ကသ္မာတိ ကသ္မာ ကိံကာရဏာ ကိံဟေတု ကိံပစ္စယာ ကိံနိဒာနာ သစ္စာနိ နာနာ ဝဒန္တိ၊ ဝိဝိဓာနိ ဝဒန္တိ၊ အညောညာနိ ဝဒန္တိ၊ ပုထူနိ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ ကသ္မာ နု သစ္စာနိ ဝဒန္တိ နာနာ။>
  text <ပဝါဒိယာသေ ကုသလာဝဒာနာတိ။ ပဝါဒိယာသေတိ ဝိပ္ပဝဒန္တီတိပိ ပဝါဒိယာသေ။ အထ ဝါ သကံ သကံ ဒိဋ္ဌိဂတံ ပဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ သဿတော လောကော၊ ဣဒမေဝ သစ္စံ မောဃမညန္တိ ပဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ အသဿတော လောကော။ပေ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ ပဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ ကုသလာဝဒာနာတိ ကုသလဝါဒာ ပဏ္ဍိတဝါဒာ ထိရဝါဒာ ဉာယဝါဒာ ဟေတုဝါဒာ လက္ခဏဝါဒာ ကာရဏဝါဒာ ဌာနဝါဒာ သကာယ လဒ္ဓိယာတိ ပဝါဒိယာသေ ကုသလာဝဒာနာ။>
  text <သစ္စာနိ သုတာနိ ဗဟူနိ နာနာတိ သစ္စာနိ သုတာနိ ဗဟုကာနိ နာနာနိ ဝိဝိဓာနိ အညောညာနိ ပုထူနီတိ သစ္စာနိ သုတာနိ ဗဟူနိ နာနာ။>
  text <ဥဒာဟု တေ တက္ကမနုဿရန္တီတိ ဥဒာဟု တက္ကေန သင်္ကပ္ပေန ယာယန္တိ နီယန္တိ ဝုယှန္တိ သံဟရီယန္တီတိ။ ဧဝမ္ပိ ဥဒာဟု တေ တက္ကမနုဿရန္တိ။ အထ ဝါ တက္ကပရိယာဟတံ ဝီမံသာနုစရိတံ သယံ ပဋိဘာနံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ။ ဧဝမ္ပိ ဥဒာဟု တေ တက္ကမနုဿရန္တိ။>
  text <တေနာဟ သော နိမ္မိတော>
  text <၁၂၁>
    text <န ဟေဝ သစ္စာနိ ဗဟူနိ နာနာ၊ အညတြ သညာယ နိစ္စာနိ လောကေ။>
    text <တက္ကဉ္စ ဒိဋ္ဌီသု ပကပ္ပယိတွာ၊ သစ္စံ မုသာတိ ဒွယဓမ္မမာဟု။>
    text <န ဟေဝ သစ္စာနိ ဗဟူနိ နာနာ၊ အညတြ သညာယ နိစ္စာနိ လောကေ။>
    text <တက္ကဉ္စ ဒိဋ္ဌီသု ပကပ္ပယိတွာ၊ သစ္စံ မုသာတိ ဒွယဓမ္မမာဟူတိ။>
  text <န ဟေဝ သစ္စာနိ ဗဟူနိ နာနာတိ န ဟေဝ သစ္စာနိ ဗဟုကာနိ နာနာနိ ဝိဝိဓာနိ အညောညာနိ ပုထူနီတိ န ဟေဝ သစ္စာနိ ဗဟူနိ နာနာ။>
  text <အညတြ သညာယ နိစ္စာနိ လောကေတိ အညတြ သညာယ နိစ္စဂ္ဂါဟာ ဧကညေဝ သစ္စံ လောကေ ကထီယတိ ဘဏီယတိ ဒီပီယတိ ဝေါဟရီယတိ ဒုက္ခနိရောဓော နိဗ္ဗာနံ။ ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ။ အထ ဝါ ဧကံ သစ္စံ ဝုစ္စတိ မဂ္ဂသစ္စံ၊ နိယျာနသစ္စံ၊ ဒုက္ခနိရောဓဂါမိနီ ပဋိပဒာ၊ အရိယော အဋ္ဌင်္ဂိကော မဂ္ဂေါ၊ သေယျထိဒံ သမ္မာဒိဋ္ဌိ။ပေ။ သမ္မာသမာဓီတိ အညတြ သညာယ နိစ္စာနိ လောကေ။>
  text <တက္ကဉ္စ ဒိဋ္ဌီသု ပကပ္ပယိတွာ၊ သစ္စံ မုသာတိ ဒွယဓမ္မမာဟူတိ။ တက္ကံ ဝိတက္ကံ သင်္ကပ္ပံ တက္ကယိတွာ ဝိတက္ကယိတွာ သင်္ကပ္ပယိတွာ ဒိဋ္ဌိဂတာနိ ဇနေန္တိ သဉ္ဇနေန္တိ နိဗ္ဗတ္တေန္တိ အဘိနိဗ္ဗတ္တေန္တိ။ ဒိဋ္ဌိဂတာနိ ဇနေတွာ သဉ္ဇနေတွာ နိဗ္ဗတ္တေတွာ အဘိနိဗ္ဗတ္တေတွာ မယှံ သစ္စံ တုယှံ မုသာတိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ တက္ကဉ္စ ဒိဋ္ဌီသု ပကပ္ပယိတွာ သစ္စံ မုသာတိ ဒွယဓမ္မမာဟု။>
  text <တေနာဟ ဘဂဝါ>
  text <၁၂၂>
    text <ဒိဋ္ဌေ သုတေ သီလဝတေ မုတေ ဝါ၊ ဧတေ စ နိဿာယ ဝိမာနဒဿီ။>
    text <ဝိနိစ္ဆယေ ဌတွာ ပဟဿမာနော၊ ဗာလော ပရော အက္ကုသလောတိ စာဟ။>
    text <ဒိဋ္ဌေ သုတေ သီလဝတေ မုတေ ဝါ၊ ဧတေ စ နိဿာယ ဝိမာနဒဿီ။>
    text <ဝိနိစ္ဆယေ ဌတွာ ပဟဿမာနော၊ ဗာလော ပရော အက္ကုသလောတိ စာဟာတိ။>
  text <ဒိဋ္ဌေ သုတေ သီလဝတေ မုတေ ဝါ၊ ဧတေ စ နိဿာယ ဝိမာနဒဿီတိ။ ဒိဋ္ဌံ ဝါ ဒိဋ္ဌသုဒ္ဓိံ ဝါ၊ သုတံ ဝါ သုတသုဒ္ဓိံ ဝါ၊ သီလံ ဝါ သီလသုဒ္ဓိံ ဝါ၊ ဝတံ ဝါ ဝတသုဒ္ဓိံ ဝါ၊ မုတံ ဝါ မုတသုဒ္ဓိံ ဝါ နိဿာယ ဥပနိဿာယ ဂဏှိတွာ ပရာမသိတွာ အဘိနိဝိသိတွာတိ ဒိဋ္ဌေ သုတေ သီလဝတေ မုတေ ဝါ။ ဧတေ စ နိဿာယ ဝိမာနဒဿီတိ။ န သမ္မာနေတီတိပိ ဝိမာနဒဿီ။ အထ ဝါ ဒောမနဿံ ဇနေတီတိပိ ဝိမာနဒဿီတိ ဒိဋ္ဌေ သုတေ သီလဝတေ မုတေ ဝါ ဧတေ စ နိဿာယ ဝိမာနဒဿီ။>
  text <ဝိနိစ္ဆယေ ဌတွာ ပဟဿမာနောတိ။ ဝိနိစ္ဆယာ ဝုစ္စန္တိ ဒွာသဋ္ဌိ ဒိဋ္ဌိဂတာနိ။ ဒိဋ္ဌိဝိနိစ္ဆယေ ဝိနိစ္ဆယဒိဋ္ဌိယာ ဌတွာ ပတိဋ္ဌဟိတွာ ဂဏှိတွာ ပရာမသိတွာ အဘိနိဝိသိတွာတိ ဝိနိစ္ဆယေ ဌတွာ။ ပဟဿမာနောတိ တုဋ္ဌော ဟောတိ ဟဋ္ဌော ပဟဋ္ဌော အတ္တမနော ပရိပုဏ္ဏသင်္ကပ္ပေါ။ အထ ဝါ ဒန္တဝိဒံသကံ ပဟဿမာနောတိ ဝိနိစ္ဆယေ ဌတွာ ပဟဿမာနော။>
  text <ဗာလော ပရော အက္ကုသလောတိ စာဟာတိ။ ပရော ဗာလော ဟီနော နိဟီနော ဩမကော လာမကော ဆတုက္ကော ပရိတ္တော အကုသလော အဝိဒွာ အဝိဇ္ဇာဂတော အညာဏီ အဝိဘာဝီ အမေဓာဝီ ဒုပ္ပညောတိ၊ ဧဝမာဟ ဧဝံ ကထေတိ ဧဝံ ဘဏတိ ဧဝံ ဒီပယတိ ဧဝံ ဝေါဟရတီတိ ဗာလော ပရော အက္ကုသလောတိ စာဟ။>
  text <တေနာဟ ဘဂဝါ>
  text <၁၂၃>
    text <ယေနေဝ ဗာလောတိ ပရံ ဒဟာတိ၊ တေနာတုမာနံ ကုသလောတိ စာဟ။>
    text <သယမတ္တနာ သော ကုသလာဝဒာနော၊ အညံ ဝိမာနေတိ တဒေဝ ပါဝ။>
    text <ယေနေဝ ဗာလောတိ ပရံ ဒဟာတိ၊ တေနာတုမာနံ ကုသလောတိ စာဟ။>
    text <သယမတ္တနာ သော ကုသလာဝဒာနော၊ အညံ ဝိမာနေတိ တဒေဝ ပါဝါတိ။>
  text <ယေနေဝ ဗာလောတိ ပရံ ဒဟာတီတိ။ ယေနေဝ ဟေတုနာ ယေန ပစ္စယေန ယေန ကာရဏေန ယေန ပဘဝေန ပရံ ဗာလတော ဟီနတော နိဟီနတော ဩမကတော လာမကတော ဆတုက္ကတော ပရိတ္တတော ဒဟတိ ပဿတိ ဒက္ခတိ ဩလောကေတိ နိဇ္ဈာယတိ ဥပပရိက္ခတီတိ ယေနေဝ ဗာလောတိ ပရံ ဒဟာတိ။>
  text <တေနာတုမာနံ ကုသလောတိ စာဟာတိ။ အာတုမာနော ဝုစ္စတိ အတ္တာ။ သောပိ တေနေဝ ဟေတုနာ တေန ပစ္စယေန တေန ကာရဏေန တေန ပဘဝေန အတ္တာနံ အဟမသ္မိ ကုသလော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ တေနာတုမာနံ ကုသလောတိ စာဟ။>
  text <သယမတ္တနာ သော ကုသလာဝဒာနောတိ။ သယမေဝ အတ္တာနံ ကုသလဝါဒော ပဏ္ဍိတဝါဒော ထိရဝါဒော ဉာယဝါဒော ဟေတုဝါဒော လက္ခဏဝါဒော ကာရဏဝါဒော ဌာနဝါဒော သကာယ လဒ္ဓိယာတိ သယမတ္တနာ သော ကုသလာဝဒာနော။>
  text <အညံ ဝိမာနေတိ တဒေဝ ပါဝါတိ။ န သမ္မာနေတီတိပိ အညံ ဝိမာနေတိ။ အထ ဝါ ဒောမနဿံ ဇနေတီတိပိ အညံ ဝိမာနေတိ။ တဒေဝ ပါဝါတိ တဒေဝ တံ ဒိဋ္ဌိဂတံ ပါဝဒတိ ဣတိပါယံ ပုဂ္ဂလော မိစ္ဆာဒိဋ္ဌိကော ဝိပရီတဒဿနောတိ အညံ ဝိမာနေတိ တဒေဝ ပါဝဒ။>
  text <တေနာဟ ဘဂဝါ>
  text <၁၂၄>
    text <အတိသာရဒိဋ္ဌိယာ သော သမတ္တော၊ မာနေန မတ္တော ပရိပုဏ္ဏမာနီ။>
    text <သယမေဝ သာမံ မနသာဘိသိတ္တော၊ ဒိဋ္ဌီ ဟိ သာ တဿ တထာ သမတ္တာ။>
    text <အတိသာရဒိဋ္ဌိယာ သော သမတ္တော၊ မာနေန မတ္တော ပရိပုဏ္ဏမာနီ။>
    text <သယမေဝ သာမံ မနသာဘိသိတ္တော၊ ဒိဋ္ဌီ ဟိ သာ တဿ တထာ သမတ္တာတိ။>
  text <အတိသာရဒိဋ္ဌိယာ သော သမတ္တောတိ။ အတိသာရဒိဋ္ဌိယော ဝုစ္စန္တိ ဒွာသဋ္ဌိ ဒိဋ္ဌိဂတာနိ။ ကိံကာရဏာ အတိသာရဒိဋ္ဌိယော ဝုစ္စန္တိ ဒွာသဋ္ဌိ ဒိဋ္ဌိဂတာနိ။ သဗ္ဗာ တာ ဒိဋ္ဌိယော ကာရဏာတိက္ကန္တာ လက္ခဏာတိက္ကန္တာ ဌာနာတိက္ကန္တာ၊ တံကာရဏာ အတိသာရဒိဋ္ဌိယော ဝုစ္စန္တိ ဒွာသဋ္ဌိ ဒိဋ္ဌိဂတာနိ။ သဗ္ဗာပိ ဒိဋ္ဌိယော အတိသာရဒိဋ္ဌိယော။ ကိံကာရဏာ သဗ္ဗာပိ ဒိဋ္ဌိယော ဝုစ္စန္တိ အတိသာရဒိဋ္ဌိယော။ တေ အညမညံ အတိက္ကမိတွာ သမတိက္ကမိတွာ ဝီတိဝတ္တိတွာ ဒိဋ္ဌိဂတာနိ ဇနေန္တိ သဉ္ဇနေန္တိ နိဗ္ဗတ္တေန္တိ အဘိနိဗ္ဗတ္တေန္တိ၊ တံကာရဏာ သဗ္ဗာပိ ဒိဋ္ဌိယော ဝုစ္စန္တိ အတိသာရဒိဋ္ဌိယော။ အတိသာရဒိဋ္ဌိယာ သော သမတ္တောတိ။ အတိသာရဒိဋ္ဌိယာ သမတ္တော ပရိပုဏ္ဏော အနောမောတိ အတိသာရဒိဋ္ဌိယာ သော သမတ္တော။>
  text <မာနေန မတ္တော ပရိပုဏ္ဏမာနီတိ။ သကာယ ဒိဋ္ဌိယာ ဒိဋ္ဌိမာနေန မတ္တော ပမတ္တော ဥမ္မတ္တော အတိမတ္တောတိ မာနေန မတ္တော။ ပရိပုဏ္ဏမာနီတိ ပရိပုဏ္ဏမာနီ သမတ္တမာနီ အနောမမာနီတိ မာနေန မတ္တော ပရိပုဏ္ဏမာနီ။>
  text <သယမေဝ သာမံ မနသာဘိသိတ္တောတိ။ သယမေဝ အတ္တာနံ စိတ္တေန အဘိသိဉ္စတိ အဟမသ္မိ ကုသလော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ သယမေဝ သာမံ မနသာဘိသိတ္တော။>
  text <ဒိဋ္ဌီ ဟိ သာ တဿ တထာ သမတ္တာတိ။ တဿ သာ ဒိဋ္ဌိ တထာ သမတ္တာ သမာဒိန္နာ ဂဟိတာ ပရာမဋ္ဌာ အဘိနိဝိဋ္ဌာ အဇ္ဈောသိတာ အဓိမုတ္တာတိ ဒိဋ္ဌီ ဟိ သာ တဿ တထာ သမတ္တာ။>
  text <တေနာဟ ဘဂဝါ>
  text <၁၂၅>
    text <ပရဿ စေ ဟိ ဝစသာ နိဟီနော၊ တုမော သဟာ ဟောတိ နိဟီနပညော။>
    text <အထ စေ သယံ ဝေဒဂူ ဟောတိ ဓီရော၊ န ကောစိ ဗာလော သမဏေသု အတ္ထိ။>
    text <ပရဿ စေ ဟိ ဝစသာ နိဟီနော၊ တုမော သဟာ ဟောတိ နိဟီနပညော။>
    text <အထ စေ သယံ ဝေဒဂူ ဟောတိ ဓီရော၊ န ကောစိ ဗာလော သမဏေသု အတ္ထီတိ။>
  text <ပရဿ စေ ဟိ ဝစသာ နိဟီနောတိ ပရဿ စေ ဝါစာယ ဝစနေန နိန္ဒိတကာရဏာ ဂရဟိတကာရဏာ ဥပဝဒိတကာရဏာ ပရော ဗာလော ဟောတိ ဟီနော နိဟီနော ဩမကော လာမကော ဆတုက္ကော ပရိတ္တောတိ ပရဿ စေ ဟိ ဝစသာ နိဟီနော။ တုမော သဟာ ဟောတိ နိဟီနပညောတိ။ သောပိ တေနေဝ သဟာ ဟောတိ ဟီနပညော နိဟီနပညော ဩမကပညော လာမကပညော ဆတုက္ကပညော ပရိတ္တပညောတိ တုမော သဟာ ဟောတိ နိဟီနပညော။>
  text <အထ စေ သယံ ဝေဒဂူ ဟောတိ ဓီရောတိ အထ စေ သယံ ဝေဒဂူ ဟောတိ ဓီရော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ အထ စေ သယံ ဝေဒဂူ ဟောတိ ဓီရော။>
  text <န ကောစိ ဗာလော သမဏေသု အတ္ထီတိ။ သမဏေသု န ကောစိ ဗာလော ဟီနော နိဟီနော ဩမကော လာမကော ဆတုက္ကော ပရိတ္တော အတ္ထိ၊ သဗ္ဗေဝ သေဋ္ဌပညာ ဝိသိဋ္ဌပညာ ပါမောက္ခပညာ ဥတ္တမပညာ ပဝရပညာတိ န ကောစိ ဗာလော သမဏေသု အတ္ထိ။>
  text <တေနာဟ ဘဂဝါ>
  text <၁၂၆>
    text <အညံ ဣတော ယာဘိဝဒန္တိ ဓမ္မံ၊ အပရဒ္ဓါ သုဒ္ဓိမကေဝလီ တေ။>
    text <ဧဝမ္ပိ တိတ္ထျာ ပုထုသော ဝဒန္တိ၊ သန္ဒိဋ္ဌိရာဂေန ဟိ တေဘိရတ္တာ။>
    text <အညံ ဣတော ယာဘိဝဒန္တိ ဓမ္မံ၊ အပရဒ္ဓါ သုဒ္ဓိမကေဝလီ တေ။>
    text <ဧဝမ္ပိ တိတ္ထျာ ပုထုသော ဝဒန္တိ၊ သန္ဒိဋ္ဌိရာဂေန ဟိ တေဘိရတ္တာတိ။>
  text <အညံ ဣတော ယာဘိဝဒန္တိ ဓမ္မံ၊ အပရဒ္ဓါ သုဒ္ဓိမကေဝလီ တေတိ။ ဣတော အညံ ဓမ္မံ ဒိဋ္ဌိံ ပဋိပဒံ မဂ္ဂံ ယေ အဘိဝဒန္တိ၊ တေ သုဒ္ဓိမဂ္ဂံ ဝိသုဒ္ဓိမဂ္ဂံ ပရိသုဒ္ဓိမဂ္ဂံ ဝေါဒာတမဂ္ဂံ ပရိယောဒာတမဂ္ဂံ ဝိရဒ္ဓါ အပရဒ္ဓါ ခလိတာ ဂလိတာ အညာယ အပရဒ္ဓါ အကေဝလီ တေ၊ အသမတ္တာ တေ၊ အပရိပုဏ္ဏာ တေ၊ ဟီနာ နိဟီနာ ဩမကာ လာမကာ ဆတုက္ကာ ပရိတ္တာတိ အညံ ဣတော ယာဘိဝဒန္တိ ဓမ္မံ၊ အပရဒ္ဓါ သုဒ္ဓိမကေဝလီ တေ။>
  text <ဧဝမ္ပိ တိတ္ထျာ ပုထုသော ဝဒန္တီတိ။ တိတ္ထံ ဝုစ္စတိ ဒိဋ္ဌိဂတံ။ တိတ္ထိယာ ဝုစ္စန္တိ ဒိဋ္ဌိဂတိကာ။ ပုထုဒိဋ္ဌိယာ ပုထုဒိဋ္ဌိဂတာနိ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ ဧဝမ္ပိ တိတ္ထျာ ပုထုသော ဝဒန္တိ။>
  text <သန္ဒိဋ္ဌိရာဂေန ဟိ တေဘိရတ္တာတိ။ သကာယ ဒိဋ္ဌိယာ ဒိဋ္ဌိရာဂေန ရတ္တာ အဘိရတ္တာတိ သန္ဒိဋ္ဌိရာဂေန ဟိ တေဘိရတ္တာ။>
  text <တေနာဟ ဘဂဝါ>
  text <၁၂၇>
    text <ဣဓေဝ သုဒ္ဓိံ ဣတိ ဝါဒယန္တိ၊ နာညေသု ဓမ္မေသု ဝိသုဒ္ဓိမာဟု။>
    text <ဧဝမ္ပိ တိတ္ထျာ ပုထုသော နိဝိဋ္ဌာ၊ သကာယနေ တတ္ထ ဒဠှံ ဝဒာနာ။>
    text <ဣဓေဝ သုဒ္ဓိံ ဣတိ ဝါဒယန္တိ၊ နာညေသု ဓမ္မေသု ဝိသုဒ္ဓိမာဟု။>
    text <ဧဝမ္ပိ တိတ္ထျာ ပုထုသော နိဝိဋ္ဌာ၊ သကာယနေ တတ္ထ ဒဠှံ ဝဒာနာတိ။>
  text <ဣဓေဝ သုဒ္ဓိံ ဣတိ ဝါဒယန္တီတိ။ ဣဓ သုဒ္ဓိံ ဝိသုဒ္ဓိံ ပရိသုဒ္ဓိံ၊ မုတ္တိံ ဝိမုတ္တိံ ပရိမုတ္တိံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ သဿတော လောကော၊ ဣဒမေဝ သစ္စံ မောဃမညန္တိ ဣဓ သုဒ္ဓိံ ဝိသုဒ္ဓိံ ပရိသုဒ္ဓိံ၊ မုတ္တိံ ဝိမုတ္တိံ ပရိမုတ္တိံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တိ။ အသဿတော လောကော။ပေ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ ဣဓ သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ဝဒန္တိ ကထေန္တိ ဘဏန္တိ ဒီပယန္တိ ဝေါဟရန္တီတိ ဣဓေဝ သုဒ္ဓိံ ဣတိ ဝါဒယန္တိ။>
  text <နာညေသု ဓမ္မေသု ဝိသုဒ္ဓိမာဟူတိ။ အတ္တနော သတ္ထာရံ ဓမ္မက္ခါနံ ဂဏံ ဒိဋ္ဌိံ ပဋိပဒံ မဂ္ဂံ ဌပေတွာ သဗ္ဗေ ပရဝါဒေ ခိပန္တိ ဥက္ခိပန္တိ ပရိက္ခိပန္တိ။ သော သတ္ထာ န သဗ္ဗညူ၊ ဓမ္မော န သွာက္ခါတော၊ ဂဏော န သုပ္ပဋိပန္နော၊ ဒိဋ္ဌိ န ဘဒ္ဒိကာ၊ ပဋိပဒာ န သုပညတ္တာ၊ မဂ္ဂေါ န နိယျာနိကော၊ နတ္ထေတ္ထ သုဒ္ဓိ ဝါ ဝိသုဒ္ဓိ ဝါ ပရိသုဒ္ဓိ ဝါ၊ မုတ္တိ ဝါ ဝိမုတ္တိ ဝါ ပရိမုတ္တိ ဝါ၊ နတ္ထေတ္ထ သုဇ္ဈန္တိ ဝါ ဝိသုဇ္ဈန္တိ ဝါ ပရိသုဇ္ဈန္တိ ဝါ၊ မုစ္စန္တိ ဝါ ဝိမုစ္စန္တိ ဝါ ပရိမုစ္စန္တိ ဝါ ဟီနာ နိဟီနာ ဩမကာ လာမကာ ဆတုက္ကာ ပရိတ္တာတိ၊ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ နာညေသု ဓမ္မေသု ဝိသုဒ္ဓိမာဟု။>
  text <ဧဝမ္ပိ တိတ္ထျာ ပုထုသော နိဝိဋ္ဌာတိ။ တိတ္ထံ ဝုစ္စတိ ဒိဋ္ဌိဂတံ။ တိတ္ထိယာ ဝုစ္စန္တိ ဒိဋ္ဌိဂတိကာ။ ပုထုဒိဋ္ဌိယာ ပုထုဒိဋ္ဌိဂတေသု နိဝိဋ္ဌာ ပတိဋ္ဌိတာ အလ္လီနာ ဥပဂတာ အဇ္ဈောသိတာ အဓိမုတ္တာတိ ဧဝမ္ပိ တိတ္ထျာ ပုထုသော နိဝိဋ္ဌာ။>
  text <သကာယနေ တတ္ထ ဒဠှံ ဝဒာနာတိ။ ဓမ္မော သကာယနံ၊ ဒိဋ္ဌိ သကာယနံ၊ ပဋိပဒာ သကာယနံ၊ မဂ္ဂေါ သကာယနံ၊ သကာယနေ ဒဠှဝါဒာ ထိရဝါဒာ ဗလိကဝါဒာ အဝဋ္ဌိတဝါဒာတိ သကာယနေ တတ္ထ ဒဠှံ ဝဒာနာ။>
  text <တေနာဟ ဘဂဝါ>
  text <၁၂၈>
    text <သကာယနေ ဝါပိ ဒဠှံ ဝဒာနော၊ ကမေတ္ထ ဗာလောတိ ပရံ ဒဟေယျ။>
    text <သယံဝ သော မေဓဂမာဝဟေယျ၊ ပရံ ဝဒံ ဗာလမသုဒ္ဓိဓမ္မံ။>
    text <သကာယနေ ဝါပိ ဒဠှံ ဝဒာနော၊ ကမေတ္ထ ဗာလောတိ ပရံ ဒဟေယျ။>
    text <သယံဝ သော မေဓဂမာဝဟေယျ၊ ပရံ ဝဒံ ဗာလမသုဒ္ဓိဓမ္မန္တိ။>
  text <သကာယနေ ဝါပိ ဒဠှံ ဝဒာနောတိ။ ဓမ္မော သကာယနံ၊ ဒိဋ္ဌိ သကာယနံ၊ ပဋိပဒာ သကာယနံ၊ မဂ္ဂေါ သကာယနံ၊ သကာယနေ ဒဠှဝါဒော ထိရဝါဒော ဗလိကဝါဒော အဝဋ္ဌိတဝါဒောတိ သကာယနေ ဝါပိ ဒဠှံ ဝဒာနော။>
  text <ကမေတ္ထ ဗာလောတိ ပရံ ဒဟေယျာတိ။ ဧတ္ထာတိ သကာယ ဒိဋ္ဌိယာ သကာယ ခန္တိယာ သကာယ ရုစိယာ သကာယ လဒ္ဓိယာ ပရံ ဗာလတော ဟီနတော နိဟီနတော ဩမကတော လာမကတော ဆတုက္ကတော ပရိတ္တတော ကံ ဒဟေယျ ကံ ပဿေယျ ကံ ဒက္ခေယျ ကံ ဩလောကေယျ ကံ နိဇ္ဈာယေယျ ကံ ဥပပရိက္ခေယျာတိ ကမေတ္ထ ဗာလောတိ ပရံ ဒဟေယျ။>
  text <သယံဝ သော မေဓဂမာဝဟေယျ၊ ပရံ ဝဒံ ဗာလမသုဒ္ဓိဓမ္မန္တိ။ ပရော ဗာလော ဟီနော နိဟီနော ဩမကော လာမကော ဆတုက္ကော ပရိတ္တော အသုဒ္ဓိဓမ္မော အဝိသုဒ္ဓိဓမ္မော အပရိသုဒ္ဓိဓမ္မော အဝေါဒာတဓမ္မောတိ ဧဝံ ဝဒန္တော ဧဝံ ကထေန္တော ဧဝံ ဘဏန္တော ဧဝံ ဒီပယန္တော ဧဝံ ဝေါဟရန္တော သယမေဝ ကလဟံ ဘဏ္ဍနံ ဝိဂ္ဂဟံ ဝိဝါဒံ မေဓဂံ အာဝဟေယျ သမာဝဟေယျ အာဟရေယျ သမာဟရေယျ အာကဍ္ဎေယျ သမာကဍ္ဎေယျ ဂဏှေယျ ပရာမသေယျ အဘိနိဝိသေယျာတိ သယံဝ သော မေဓဂမာဝဟေယျ ပရံ ဝဒံ ဗာလမသုဒ္ဓိဓမ္မံ။>
  text <တေနာဟ ဘဂဝါ>
  text <၁၂၉>
    text <ဝိနိစ္ဆယေ ဌတွာ သယံ ပမာယ၊ ဥဒ္ဓံသ လောကသ္မိံ ဝိဝါဒမေတိ။>
    text <ဟိတွာန သဗ္ဗာနိ ဝိနိစ္ဆယာနိ၊ န မေဓဂံ ကုဗ္ဗတိ ဇန္တု လောကေ။>
    text <ဝိနိစ္ဆယေ ဌတွာ သယံ ပမာယ၊ ဥဒ္ဓံသ လောကသ္မိံ ဝိဝါဒမေတိ။>
    text <ဟိတွာန သဗ္ဗာနိ ဝိနိစ္ဆယာနိ၊ န မေဓဂံ ကုဗ္ဗတိ ဇန္တု လောကေတိ။>
  text <ဝိနိစ္ဆယေ ဌတွာ သယံ ပမာယာတိ။ ဝိနိစ္ဆယာ ဝုစ္စန္တိ ဒွာသဋ္ဌိ ဒိဋ္ဌိဂတာနိ။ ဝိနိစ္ဆယဒိဋ္ဌိယာ ဌတွာ ပတိဋ္ဌဟိတွာ ဂဏှိတွာ ပရာမသိတွာ အဘိနိဝိသိတွာ ဝိနိစ္ဆယေ ဌတွာ။ သယံ ပမာယာတိ သယံ ပမာယ ပမိနိတွာ။ အယံ သတ္ထာ သဗ္ဗညူတိ သယံ ပမာယ ပမိနိတွာ၊ အယံ ဓမ္မော သွာက္ခါတော။ အယံ ဂဏော သုပ္ပဋိပန္နော။ အယံ ဒိဋ္ဌိ ဘဒ္ဒိကာ။ အယံ ပဋိပဒာ သုပညတ္တာ။ အယံ မဂ္ဂေါ နိယျာနိကောတိ သယံ ပမာယ ပမိနိတွာတိ ဝိနိစ္ဆယေ ဌတွာ သယံ ပမာယ။>
  text <ဥဒ္ဓံသ လောကသ္မိံ ဝိဝါဒမေတီတိ။ ဥဒ္ဓံသော ဝုစ္စတိ အနာဂတံ။ အတ္တနော ဝါဒံ ဥဒ္ဓံ ဌပေတွာ သယမေဝ ကလဟံ ဘဏ္ဍနံ ဝိဂ္ဂဟံ ဝိဝါဒံ မေဓဂံ ဧတိ ဥပေတိ ဥပဂစ္ဆတိ ဂဏှာတိ ပရာမသတိ အဘိနိဝိသတီတိ။ ဧဝမ္ပိ ဥဒ္ဓံသ လောကသ္မိံ ဝိဝါဒမေတိ။ အထ ဝါ အညေန ဥဒ္ဓံ ဝါဒေန သဒ္ဓိံ ကလဟံ ကရောတိ ဘဏ္ဍနံ ကရောတိ ဝိဂ္ဂဟံ ကရောတိ ဝိဝါဒံ ကရောတိ မေဓဂံ ကရောတိ န တွံ ဣမံ ဓမ္မဝိနယံ အာဇာနာသိ။ပေ။ နိဗ္ဗေဌေဟိ ဝါ သစေ ပဟောသီတိ။ ဧဝမ္ပိ ဥဒ္ဓံသ လောကသ္မိံ ဝိဝါဒမေတိ။>
  text <ဟိတွာန သဗ္ဗာနိ ဝိနိစ္ဆယာနီတိ။ ဝိနိစ္ဆယာ ဝုစ္စန္တိ ဒွာသဋ္ဌိ ဒိဋ္ဌိဂတာနိ။ ဒိဋ္ဌိဝိနိစ္ဆယာ သဗ္ဗေ ဝိနိစ္ဆယေ ဟိတွာ စဇိတွာ ပရိစ္စဇိတွာ ဇဟိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာတိ ဟိတွာန သဗ္ဗာနိ ဝိနိစ္ဆယာနိ။>
  text <န မေဓဂံ ကုဗ္ဗတိ ဇန္တု လောကေတိ။ န ကလဟံ ကရောတိ၊ န ဘဏ္ဍနံ ကရောတိ၊ န ဝိဂ္ဂဟံ ကရောတိ၊ န ဝိဝါဒံ ကရောတိ၊ န မေဓဂံ ကရောတိ။ ဝုတ္တဉှေတံ ဘဂဝတာ ဧဝံ ဝိမုတ္တစိတ္တော ခေါ၊ အဂ္ဂိဝေဿန၊ ဘိက္ခု န ကေနစိ သံဝဒတိ၊ န ကေနစိ ဝိဝဒတိ၊ ယဉ္စ လောကေ ဝုတ္တံ တေန စ ဝေါဟရတိ အပရာမသန္တိ။ ဇန္တူတိ သတ္တော နရော မာနဝေါ ပေါသော ပုဂ္ဂလော ဇီဝေါ ဇာဂု ဇန္တု ဣန္ဒဂု မနုဇော။ လောကေတိ အပါယလောကေ။ပေ။ အာယတနလောကေတိ န မေဓဂံ ကုဗ္ဗတိ ဇန္တု လောကေတိ။>
  text <တေနာဟ ဘဂဝါ>
  stand <စူဠဝိယူဟသုတ္တနိဒ္ဒေသော ဒွာဒသမော။>
