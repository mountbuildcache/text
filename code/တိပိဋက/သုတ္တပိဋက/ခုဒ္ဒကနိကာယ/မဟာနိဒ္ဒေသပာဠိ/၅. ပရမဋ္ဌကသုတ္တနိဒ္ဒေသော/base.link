text <၅။ ပရမဋ္ဌကသုတ္တနိဒ္ဒေသော>
  text <အထ ပရမဋ္ဌကသုတ္တနိဒ္ဒေသံ ဝက္ခတိ>
  text <၃၁>
    text <ပရမန္တိ ဒိဋ္ဌီသု ပရိဗ္ဗသာနော၊ ယဒုတ္တရိံ ကုရုတေ ဇန္တု လောကေ။>
    text <ဟီနာတိ အညေ တတော သဗ္ဗမာဟ၊ တသ္မာ ဝိဝါဒာနိ အဝီတိဝတ္တော။>
    text <ပရမန္တိ ဒိဋ္ဌီသု ပရိဗ္ဗသာနော၊ ယဒုတ္တရိံ ကုရုတေ ဇန္တု လောကေ။>
    text <ဟီနာတိ အညေ တတော သဗ္ဗမာဟ၊ တသ္မာ ဝိဝါဒာနိ အဝီတိဝတ္တောတိ။>
  text <ပရမန္တိ ဒိဋ္ဌီသု ပရိဗ္ဗသာနောတိ။ သန္တေကေ သမဏဗြာဟ္မဏာ ဒိဋ္ဌိဂတိကာ။ တေ ဒွာသဋ္ဌိယာ ဒိဋ္ဌိဂတာနံ အညတရညတရံ ဒိဋ္ဌိဂတံ ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန္တိ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ သကာယ သကာယ ဒိဋ္ဌိယာ ဝသန္တိ ပဝသန္တိ အာဝသန္တိ ပရိဝသန္တိ။ ယထာ အာဂါရိကာ ဝါ ဃရေသု ဝသန္တိ၊ သာပတ္တိကာ ဝါ အာပတ္တီသု ဝသန္တိ၊ သကိလေသာ ဝါ ကိလေသေသု ဝသန္တိ၊ ဧဝမေဝ သန္တေကေ သမဏဗြာဟ္မဏာ ဒိဋ္ဌိဂတိကာ။ တေ ဒွာသဋ္ဌိယာ ဒိဋ္ဌိဂတာနံ အညတရညတရံ ဒိဋ္ဌိဂတံ ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန္တိ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာ သကာယ သကာယ ဒိဋ္ဌိယာ ဝသန္တိ ပဝသန္တိ အာဝသန္တိ ပရိဝသန္တီတိ ပရမန္တိ ဒိဋ္ဌီသု ပရိဗ္ဗသာနော။>
  text <ယဒုတ္တရိံ ကုရုတေ ဇန္တု လောကေတိ။ ယဒန္တိ ယံ။ ဥတ္တရိံ ကုရုတေတိ ဥတ္တရိံ ကရောတိ၊ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရံ ကရောတိ အယံ သတ္ထာ သဗ္ဗညူတိ ဥတ္တရိံ ကရောတိ၊ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရံ ကရောတိ။ အယံ ဓမ္မော သွာက္ခါတော။၊ အယံ ဂဏော သုပ္ပဋိပန္နော။၊ အယံ ဒိဋ္ဌိ ဘဒ္ဒိကာ။၊ အယံ ပဋိပဒာ သုပညတ္တာ။၊ အယံ မဂ္ဂေါ နိယျာနိကောတိ ဥတ္တရိံ ကရောတိ၊ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရံ ကရောတိ နိဗ္ဗတ္တေတိ အဘိနိဗ္ဗတ္တေတိ။ ဇန္တူတိ သတ္တော နရော။ပေ။ မနုဇော။ လောကေတိ အပါယလောကေ။ပေ။ အာယတနလောကေတိ ယဒုတ္တရိံ ကုရုတေ ဇန္တု လောကေ။>
  text <ဟီနာတိ အညေ တတော သဗ္ဗမာဟာတိ အတ္တနော သတ္ထာရံ ဓမ္မက္ခါနံ ဂဏံ ဒိဋ္ဌိံ ပဋိပဒံ မဂ္ဂံ ဌပေတွာ သဗ္ဗေ ပရပ္ပဝါဒေ ခိပတိ ဥက္ခိပတိ ပရိက္ခိပတိ။ သော သတ္ထာ န သဗ္ဗညူ၊ ဓမ္မော န သွာက္ခါတော၊ ဂဏော န သုပ္ပဋိပန္နော၊ ဒိဋ္ဌိ န ဘဒ္ဒိကာ၊ ပဋိပဒာ န သုပညတ္တာ၊ မဂ္ဂေါ န နိယျာနိကော၊ နတ္ထေတ္ထ သုဒ္ဓိ ဝါ ဝိသုဒ္ဓိ ဝါ ပရိသုဒ္ဓိ ဝါ မုတ္တိ ဝါ ဝိမုတ္တိ ဝါ ပရိမုတ္တိ ဝါ၊ နတ္ထေတ္ထ သုဇ္ဈန္တိ ဝါ ဝိသုဇ္ဈန္တိ ဝါ ပရိသုဇ္ဈန္တိ ဝါ မုစ္စန္တိ ဝါ ဝိမုစ္စန္တိ ဝါ ပရိမုစ္စန္တိ ဝါ၊ ဟီနာ နိဟီနာ ဩမကာ လာမကာ ဆတုက္ကာ ပရိတ္တာတိ ဧဝမာဟ ဧဝံ ကထေတိ ဧဝံ ဘဏတိ ဧဝံ ဒီပယတိ ဧဝံ ဝေါဟရတီတိ ဟီနာတိ အညေ တတော သဗ္ဗမာဟ။>
  text <တသ္မာ ဝိဝါဒာနိ အဝီတိဝတ္တောတိ။ တသ္မာတိ တံကာရဏာ တံဟေတု တပ္ပစ္စယာ တံနိဒာနာ။ ဝိဝါဒာနီတိ ဒိဋ္ဌိကလဟာနိ ဒိဋ္ဌိဘဏ္ဍနာနိ ဒိဋ္ဌိဝိဂ္ဂဟာနိ ဒိဋ္ဌိဝိဝါဒာနိ ဒိဋ္ဌိမေဓဂါနိ စ။ အဝီတိဝတ္တောတိ အနတိက္ကန္တော အသမတိက္ကန္တော အဝီတိဝတ္တောတိ တသ္မာ ဝိဝါဒာနိ အဝီတိဝတ္တော။>
  text <တေနာဟ ဘဂဝါ>
  text <၃၂>
    text <ယဒတ္တနီ ပဿတိ အာနိသံသံ၊ ဒိဋ္ဌေ သုတေ သီလဝတေ မုတေ ဝါ။>
    text <တဒေဝ သော တတ္ထ သမုဂ္ဂဟာယ၊ နိဟီနတော ပဿတိ သဗ္ဗမညံ။>
    text <ယဒတ္တနီ ပဿတိ အာနိသံသံ၊ ဒိဋ္ဌေ သုတေ သီလဝတေ မုတေ ဝါ။>
    text <တဒေဝ သော တတ္ထ သမုဂ္ဂဟာယ၊ နိဟီနတော ပဿတိ သဗ္ဗမညန္တိ။>
  text <ယဒတ္တနီ ပဿတိ အာနိသံသံ၊ ဒိဋ္ဌေ သုတေ သီလဝတေ မုတေ ဝါတိ။ ယဒတ္တနီတိ ယံ အတ္တနိ။ အတ္တာ ဝုစ္စတိ ဒိဋ္ဌိဂတံ။ အတ္တနော ဒိဋ္ဌိယာ ဒွေ အာနိသံသေ ပဿတိ ဒိဋ္ဌဓမ္မိကဉ္စ အာနိသံသံ၊ သမ္ပရာယိကဉ္စ အာနိသံသံ။ ကတမော ဒိဋ္ဌိယာ ဒိဋ္ဌဓမ္မိကော အာနိသံသော။ ယံဒိဋ္ဌိကော သတ္ထာ ဟောတိ၊ တံဒိဋ္ဌိကာ သာဝကာ ဟောန္တိ။ တံဒိဋ္ဌိကံ သတ္ထာရံ သာဝကာ သက္ကရောန္တိ ဂရုံ ကရောန္တိ မာနေန္တိ ပူဇေန္တိ၊ လဘတိ စ တတောနိဒာနံ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရံ။ အယံ ဒိဋ္ဌိယာ ဒိဋ္ဌဓမ္မိကော အာနိသံသော။ ကတမော ဒိဋ္ဌိယာ သမ္ပရာယိကော အာနိသံသော။ အယံ ဒိဋ္ဌိ အလံ နာဂတ္တာယ ဝါ သုပဏ္ဏတ္တာယ ဝါ ယက္ခတ္တာယ ဝါ အသုရတ္တာယ ဝါ ဂန္ဓဗ္ဗတ္တာယ ဝါ မဟာရာဇတ္တာယ ဝါ ဣန္ဒတ္တာယ ဝါ ဗြဟ္မတ္တာယ ဝါ ဒေဝတ္တာယ ဝါ၊ အယံ ဒိဋ္ဌိ အလံ သုဒ္ဓိယာ ဝိသုဒ္ဓိယာ ပရိသုဒ္ဓိယာ မုတ္တိယာ ဝိမုတ္တိယာ ပရိမုတ္တိယာ၊ ဣမာယ ဒိဋ္ဌိယာ သုဇ္ဈန္တိ ဝိသုဇ္ဈန္တိ ပရိသုဇ္ဈန္တိ မုစ္စန္တိ ဝိမုစ္စန္တိ ပရိမုစ္စန္တိ၊ ဣမာယ ဒိဋ္ဌိယာ သုဇ္ဈိဿာမိ ဝိသုဇ္ဈိဿာမိ ပရိသုဇ္ဈိဿာမိ မုစ္စိဿာမိ ဝိမုစ္စိဿာမိ ပရိမုစ္စိဿာမိ အာယတိံ ဖလပါဋိကင်္ခီ ဟောတိ။ အယံ ဒိဋ္ဌိယာ သမ္ပရာယိကော အာနိသံသော။ အတ္တနော ဒိဋ္ဌိယာ ဣမေ ဒွေ အာနိသံသေ ပဿတိ၊ ဒိဋ္ဌသုဒ္ဓိယာပိ ဒွေ အာနိသံသေ ပဿတိ၊ သုတသုဒ္ဓိယာပိ ဒွေ အာနိသံသေ ပဿတိ၊ သီလသုဒ္ဓိယာပိ ဒွေ အာနိသံသေ ပဿတိ၊ ဝတသုဒ္ဓိယာပိ ဒွေ အာနိသံသေ ပဿတိ၊ မုတသုဒ္ဓိယာပိ ဒွေ အာနိသံသေ ပဿတိ ဒိဋ္ဌဓမ္မိကဉ္စ အာနိသံသံ သမ္ပရာယိကဉ္စ အာနိသံသံ။ ကတမော မုတသုဒ္ဓိယာ ဒိဋ္ဌဓမ္မိကော အာနိသံသော။ ယံဒိဋ္ဌိကော သတ္ထာ ဟောတိ တံဒိဋ္ဌိကာ သာဝကာ ဟောန္တိ။ပေ။ အယံ မုတသုဒ္ဓိယာ ဒိဋ္ဌဓမ္မိကော အာနိသံသော။ ကတမော မုတသုဒ္ဓိယာ သမ္ပရာယိကော အာနိသံသော။ အယံ ဒိဋ္ဌိ အလံ နာဂတ္တာယ ဝါ။ပေ။ အယံ မုတသုဒ္ဓိယာ သမ္ပရာယိကော အာနိသံသော။ မုတသုဒ္ဓိယာပိ ဣမေ ဒွေ အာနိသံသေ ပဿတိ ဒက္ခတိ ဩလောကေတိ နိဇ္ဈာယတိ ဥပပရိက္ခတီတိ ယဒတ္တနီ ပဿတိ အာနိသံသံ ဒိဋ္ဌေ သုတေ သီလဝတေ မုတေ ဝါ။>
  text <တဒေဝ သော တတ္ထ သမုဂ္ဂဟာယာတိ။ တဒေဝါတိ တံ ဒိဋ္ဌိဂတံ။ တတ္ထာတိ သကာယ ဒိဋ္ဌိယာ သကာယ ခန္တိယာ သကာယ ရုစိယာ သကာယ လဒ္ဓိယာ။ သမုဂ္ဂဟာယာတိ ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန္တိ ဂဟေတွာ ဥဂ္ဂဟေတွာ ဂဏှိတွာ ပရာမသိတွာ အဘိနိဝိသိတွာတိ တဒေဝ သော တတ္ထ သမုဂ္ဂဟာယ။>
  text <နိဟီနတော ပဿတိ သဗ္ဗမညန္တိ။ အညံ သတ္ထာရံ ဓမ္မက္ခါနံ ဂဏံ ဒိဋ္ဌိံ ပဋိပဒံ မဂ္ဂံ ဟီနတော နိဟီနတော ဩမကတော လာမကတော ဆတုက္ကတော ပရိတ္တတော ဒိဿတိ ပဿတိ ဒက္ခတိ ဩလောကေတိ နိဇ္ဈာယတိ ဥပပရိက္ခတီတိ နိဟီနတော ပဿတိ သဗ္ဗမညံ။>
  text <တေနာဟ ဘဂဝါ>
  text <၃၃>
    text <တံ ဝါပိ ဂန္ထံ ကုသလာ ဝဒန္တိ၊ ယံ နိဿိတော ပဿတိ ဟီနမညံ။>
    text <တသ္မာ ဟိ ဒိဋ္ဌံ ဝ သုတံ မုတံ ဝါ၊ သီလဗ္ဗတံ ဘိက္ခု န နိဿယေယျ။>
    text <တံ ဝါပိ ဂန္ထံ ကုသလာ ဝဒန္တိ၊ ယံ နိဿိတော ပဿတိ ဟီနမညံ။>
    text <တသ္မာ ဟိ ဒိဋ္ဌံ ဝ သုတံ မုတံ ဝါ၊ သီလဗ္ဗတံ ဘိက္ခု န နိဿယေယျာတိ။>
  text <တံ ဝါပိ ဂန္ထံ ကုသလာ ဝဒန္တီတိ။ ကုသလာတိ ယေ တေ ခန္ဓကုသလာ ဓာတုကုသလာ အာယတနကုသလာ ပဋိစ္စသမုပ္ပါဒကုသလာ သတိပဋ္ဌာနကုသလာ သမ္မပ္ပဓာနကုသလာ ဣဒ္ဓိပါဒကုသလာ ဣန္ဒြိယကုသလာ ဗလကုသလာ ဗောဇ္ဈင်္ဂကုသလာ မဂ္ဂကုသလာ ဖလကုသလာ နိဗ္ဗာနကုသလာ၊ တေ ကုသလာ ဧဝံ ဝဒန္တိ ဂန္ထော ဧသော၊ လဂ္ဂနံ ဧတံ၊ ဗန္ဓနံ ဧတံ၊ ပလိဗောဓော ဧသောတိ။ ဧဝံ ဝဒန္တိ ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ တံ ဝါပိ ဂန္ထံ ကုသလာ ဝဒန္တိ။>
  text <ယံ နိဿိတော ပဿတိ ဟီနမညန္တိ။ ယံ နိဿိတောတိ ယံ သတ္ထာရံ ဓမ္မက္ခါနံ ဂဏံ ဒိဋ္ဌိံ ပဋိပဒံ မဂ္ဂံ နိဿိတော သန္နိဿိတော အလ္လီနော ဥပဂတော အဇ္ဈောသိတော အဓိမုတ္တော။ ပဿတိ ဟီနမညန္တိ အညံ သတ္ထာရံ ဓမ္မက္ခါနံ ဂဏံ ဒိဋ္ဌိံ ပဋိပဒံ မဂ္ဂံ ဟီနတော နိဟီနတော ဩမကတော လာမကတော ဆတုက္ကတော ပရိတ္တတော ဒိဿတိ ပဿတိ ဒက္ခတိ ဩလောကေတိ နိဇ္ဈာယတိ ဥပနိဇ္ဈာယတိ ဥပပရိက္ခတီတိ ယံ နိဿိတော ပဿတိ ဟီနမညံ။>
  text <တသ္မာ ဟိ ဒိဋ္ဌံ ဝ သုတံ မုတံ ဝါ၊ သီလဗ္ဗတံ ဘိက္ခု န နိဿယေယျာတိ။ တသ္မာတိ တသ္မာ တံကာရဏာ တံဟေတု တပ္ပစ္စယာ တံနိဒာနာ ဒိဋ္ဌံ ဝါ ဒိဋ္ဌသုဒ္ဓိံ ဝါ သုတံ ဝါ သုတသုဒ္ဓိံ ဝါ မုတံ ဝါ မုတသုဒ္ဓိံ ဝါ သီလံ ဝါ သီလသုဒ္ဓိံ ဝါ ဝတံ ဝါ ဝတသုဒ္ဓိံ ဝါ န နိဿယေယျ န ဂဏှေယျ န ပရာမသေယျ နာဘိနိဝေသေယျာတိ တသ္မာ ဟိ ဒိဋ္ဌံ ဝ သုတံ မုတံ ဝါ သီလဗ္ဗတံ ဘိက္ခု န နိဿယေယျ။>
  text <တေနာဟ ဘဂဝါ>
  text <၃၄>
    text <ဒိဋ္ဌိမ္ပိ လောကသ္မိံ န ကပ္ပယေယျ၊ ဉာဏေန ဝါ သီလဝတေန ဝါပိ။>
    text <သမောတိ အတ္တာနမနူပနေယျ၊ ဟီနော န မညေထ ဝိသေသိ ဝါပိ။>
    text <ဒိဋ္ဌိမ္ပိ လောကသ္မိံ န ကပ္ပယေယျ၊ ဉာဏေန ဝါ သီလဝတေန ဝါပိ။>
    text <သမောတိ အတ္တာနမနူပနေယျ၊ ဟီနော န မညေထ ဝိသေသိ ဝါပီတိ။>
  text <ဒိဋ္ဌိမ္ပိ လောကသ္မိံ န ကပ္ပယေယျ၊ ဉာဏေန ဝါ သီလဝတေန ဝါပီတိ။ အဋ္ဌသမာပတ္တိဉာဏေန ဝါ ပဉ္စာဘိညာဉာဏေန ဝါ မိစ္ဆာဉာဏေန ဝါ၊ သီလေန ဝါ ဝတေန ဝါ သီလဗ္ဗတေန ဝါ၊ ဒိဋ္ဌိံ န ကပ္ပယေယျ န ဇနေယျ န သဉ္ဇနေယျ န နိဗ္ဗတ္တေယျ န အဘိနိဗ္ဗတ္တေယျ။ လောကသ္မိန္တိ အပါယလောကေ။ပေ။ အာယတနလောကေတိ ဒိဋ္ဌိမ္ပိ လောကသ္မိံ န ကပ္ပယေယျ ဉာဏေန ဝါ သီလဝတေန ဝါပိ။>
  text <သမောတိ အတ္တာနမနူပနေယျာတိ။ သဒိသောဟမသ္မီတိ အတ္တာနံ န ဥပနေယျ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝါ ဝတ္ထုနာတိ သမောတိ အတ္တာနမနူပနေယျ။>
  text <ဟီနော န မညေထ ဝိသေသိ ဝါပီတိ။ ဟီနောဟမသ္မီတိ အတ္တာနံ န ဥပနေယျ ဇာတိယာ ဝါ ဂေါတ္တေန ဝါ။ပေ။ အညတရညတရေန ဝါ ဝတ္ထုနာ။ သေယျောဟမသ္မီတိ အတ္တာနံ န ဥပနေယျ ဇာတိယာ ဝါ ဂေါတ္တေန ဝါ။ပေ။ အညတရညတရေန ဝါ ဝတ္ထုနာတိ ဟီနော န မညေထ ဝိသေသိ ဝါပိ။>
  text <တေနာဟ ဘဂဝါ>
  text <၃၅>
    text <အတ္တံ ပဟာယ အနုပါဒိယာနော၊ ဉာဏေနပိ သော နိဿယံ နော ကရောတိ။>
    text <သ ဝေ ဝိယတ္တေသု န ဝဂ္ဂသာရီ၊ ဒိဋ္ဌိမ္ပိ သော န ပစ္စေတိ ကိဉ္စိ။>
    text <အတ္တံ ပဟာယ အနုပါဒိယာနော၊ ဉာဏေနပိ သော နိဿယံ နော ကရောတိ။>
    text <သ ဝေ ဝိယတ္တေသု န ဝဂ္ဂသာရီ၊ ဒိဋ္ဌိမ္ပိ သော န ပစ္စေတိ ကိဉ္စီတိ။>
  text <အတ္တံ ပဟာယ အနုပါဒိယာနောတိ။ အတ္တံ ပဟာယာတိ အတ္တဒိဋ္ဌိံ ပဟာယ။ အတ္တံ ပဟာယာတိ ဂါဟံ ပဟာယ။ အတ္တံ ပဟာယာတိ တဏှာဝသေန ဒိဋ္ဌိဝသေန ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာတိ အတ္တံ ပဟာယ။ အနုပါဒိယာနောတိ စတူဟိ ဥပါဒာနေဟိ အနုပါဒိယမာနော အဂဏှမာနော အပရာမာသမာနော အနဘိနိဝိသမာနောတိ အတ္တံ ပဟာယ အနုပါဒိယာနော။>
  text <ဉာဏေနပိ သော နိဿယံ နော ကရောတီတိ အဋ္ဌသမာပတ္တိဉာဏေန ဝါ ပဉ္စာဘိညာဉာဏေန ဝါ မိစ္ဆာဉာဏေန ဝါ တဏှာနိဿယံ ဝါ ဒိဋ္ဌိနိဿယံ ဝါ န ကရောတိ န ဇနေတိ န သဉ္ဇနေတိ န နိဗ္ဗတ္တေတိ န အဘိနိဗ္ဗတ္တေတီတိ ဉာဏေနပိ သော နိဿယံ နော ကရောတိ။>
  text <သ ဝေ ဝိယတ္တေသု န ဝဂ္ဂသာရီတိ သ ဝေ ဝိယတ္တေသု ဘိန္နေသု ဒွေဇ္ဈာပန္နေသု ဒွေဠှကဇာတေသု နာနာဒိဋ္ဌိကေသု နာနာခန္တိကေသု နာနာရုစိကေသု နာနာလဒ္ဓိကေသု နာနာဒိဋ္ဌိနိဿယံ နိဿိတေသု ဆန္ဒာဂတိံ ဂစ္ဆန္တေသု ဒောသာဂတိံ ဂစ္ဆန္တေသု မောဟာဂတိံ ဂစ္ဆန္တေသု ဘယာဂတိံ ဂစ္ဆန္တေသု န ဆန္ဒာဂတိံ ဂစ္ဆတိ န ဒောသာဂတိံ ဂစ္ဆတိ န မောဟာဂတိံ ဂစ္ဆတိ န ဘယာဂတိံ ဂစ္ဆတိ န ရာဂဝသေန ဂစ္ဆတိ န ဒောသဝသေန ဂစ္ဆတိ န မောဟဝသေန ဂစ္ဆတိ န မာနဝသေန ဂစ္ဆတိ န ဒိဋ္ဌိဝသေန ဂစ္ဆတိ န ဥဒ္ဓစ္စဝသေန ဂစ္ဆတိ န ဝိစိကိစ္ဆာဝသေန ဂစ္ဆတိ န အနုသယဝသေန ဂစ္ဆတိ န ဝဂ္ဂေဟိ ဓမ္မေဟိ ယာယတိ နိယျတိ ဝုယှတိ သံဟရီယတီတိ သ ဝေ ဝိယတ္တေသု န ဝဂ္ဂသာရီ။>
  text <ဒိဋ္ဌိမ္ပိ သော န ပစ္စေတိ ကိဉ္စီတိ။ တဿ ဒွာသဋ္ဌိ ဒိဋ္ဌိဂတာနိ ပဟီနာနိ သမုစ္ဆိန္နာနိ ဝူပသန္တာနိ ပဋိပဿဒ္ဓါနိ အဘဗ္ဗုပ္ပတ္တိကာနိ ဉာဏဂ္ဂိနာ ဒဍ္ဎာနိ။ သော ကိဉ္စိ ဒိဋ္ဌိဂတံ န ပစ္စေတိ န ပစ္စာဂစ္ဆတီတိ ဒိဋ္ဌိမ္ပိ သော န ပစ္စေတိ ကိဉ္စိ။>
  text <တေနာဟ ဘဂဝါ>
  text <၃၆>
    text <ယဿူဘယန္တေ ပဏိဓီဓ နတ္ထိ၊ ဘဝါဘဝါယ ဣဓ ဝါ ဟုရံ ဝါ။>
    text <နိဝေသနာ တဿ န သန္တိ ကေစိ၊ ဓမ္မေသု နိစ္ဆေယျ သမုဂ္ဂဟီတံ။>
    text <ယဿူဘယန္တေ ပဏိဓီဓ နတ္ထိ၊ ဘဝါဘဝါယ ဣဓ ဝါ ဟုရံ ဝါ။>
    text <နိဝေသနာ တဿ န သန္တိ ကေစိ၊ ဓမ္မေသု နိစ္ဆေယျ သမုဂ္ဂဟီတန္တိ။>
  text <ယဿူဘယန္တေ ပဏိဓီဓ နတ္ထိ၊ ဘဝါဘဝါယ ဣဓ ဝါ ဟုရံ ဝါတိ ယဿာတိ အရဟတော ခီဏာသဝဿ။ အန္တောတိ ဖဿော ဧကော အန္တော၊ ဖဿသမုဒယော ဒုတိယော အန္တော၊ အတီတော ဧကော အန္တော၊ အနာဂတော ဒုတိယော အန္တော၊ သုခါ ဝေဒနာ ဧကော အန္တော၊ ဒုက္ခါ ဝေဒနာ ဒုတိယော အန္တော၊ နာမံ ဧကော အန္တော၊ ရူပံ ဒုတိယော အန္တော၊ ဆ အဇ္ဈတ္တိကာနိ အာယတနာနိ ဧကော အန္တော၊ ဆ ဗာဟိရာနိ အာယတနာနိ ဒုတိယော အန္တော၊ သက္ကာယော ဧကော အန္တော၊ သက္ကာယသမုဒယော ဒုတိယော အန္တော။ ပဏိဓိ ဝုစ္စတိ တဏှာ။ ယော ရာဂေါ သာရာဂေါ။ပေ။ အဘိဇ္ဈာ လောဘော အကုသလမူလံ။>
  text <ဘဝါဘဝါယာတိ ဘဝါဘဝါယ ကမ္မဘဝါယ ပုနဗ္ဘဝါယ ကာမဘဝါယ၊ ကမ္မဘဝါယ ကာမဘဝါယ ပုနဗ္ဘဝါယ ရူပဘဝါယ၊ ကမ္မဘဝါယ ရူပဘဝါယ ပုနဗ္ဘဝါယ အရူပဘဝါယ၊ ကမ္မဘဝါယ အရူပဘဝါယ ပုနဗ္ဘဝါယ ပုနပ္ပုနဘဝါယ ပုနပ္ပုနဂတိယာ ပုနပ္ပုနဥပပတ္တိယာ ပုနပ္ပုနပဋိသန္ဓိယာ ပုနပ္ပုနအတ္တဘာဝါဘိနိဗ္ဗတ္တိယာ။ ဣဓာတိ သကတ္တဘာဝေါ၊ ဟုရာတိ ပရတ္တဘာဝေါ၊ ဣဓာတိ သကရူပဝေဒနာသညာသင်္ခါရဝိညာဏံ၊ ဟုရာတိ ပရရူပဝေဒနာသညာသင်္ခါရဝိညာဏံ၊ ဣဓာတိ ဆ အဇ္ဈတ္တိကာနိ အာယတနာနိ၊ ဟုရာတိ ဆ ဗာဟိရာနိ အာယတနာနိ၊ ဣဓာတိ မနုဿလောကော၊ ဟုရာတိ ဒေဝလောကော၊ ဣဓာတိ ကာမဓာတု၊ ဟုရာတိ ရူပဓာတု အရူပဓာတု၊ ဣဓာတိ ကာမဓာတု ရူပဓာတု။ ဟုရာတိ အရူပဓာတု။ ယဿူဘယန္တေ ပဏိဓီဓ နတ္ထိ ဘဝါဘဝါယ ဣဓ ဝါ ဟုရံ ဝါတိ။ ယဿ ဥဘော အန္တေ စ ဘဝါဘဝါယ စ ဣဓ ဟုရဉ္စ ပဏိဓိ တဏှာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ ယဿူဘယန္တေ ပဏိဓီဓ နတ္ထိ ဘဝါဘဝါယ ဣဓ ဝါ ဟုရံ ဝါ။>
  text <နိဝေသနာ တဿ န သန္တိ ကေစီတိ။ နိဝေသနာတိ ဒွေ နိဝေသနာ တဏှာနိဝေသနာ စ ဒိဋ္ဌိနိဝေသနာ စ။ပေ။ အယံ တဏှာနိဝေသနာ။ပေ။ အယံ ဒိဋ္ဌိနိဝေသနာ။ တဿာတိ အရဟတော ခီဏာသဝဿ။ နိဝေသနာ တဿ န သန္တိ ကေစီတိ နိဝေသနာ တဿ န သန္တိ ကေစိ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ နိဝေသနာ တဿ န သန္တိ ကေစိ။>
  text <ဓမ္မေသု နိစ္ဆေယျ သမုဂ္ဂဟီတန္တိ။ ဓမ္မေသူတိ ဒွာသဋ္ဌိယာ ဒိဋ္ဌိဂတေသု။ နိစ္ဆေယျာတိ နိစ္ဆိနိတွာ ဝိနိစ္ဆိနိတွာ ဝိစိနိတွာ ပဝိစိနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ။ သမုဂ္ဂဟီတန္တိ ဩဓိဂ္ဂါဟော ဗိလဂ္ဂါဟော ဝရဂ္ဂါဟော ကောဋ္ဌာသဂ္ဂါဟော ဥစ္စယဂ္ဂါဟော သမုစ္စယဂ္ဂါဟော၊ ဣဒံ သစ္စံ တစ္ဆံ တထံ ဘူတံ ယာထာဝံ အဝိပရီတန္တိ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနံ သမုစ္ဆိန္နံ ဝူပသန္တံ ပဋိပဿဒ္ဓံ အဘဗ္ဗုပ္ပတ္တိကံ ဉာဏဂ္ဂိနာ ဒဍ္ဎန္တိ ဓမ္မေသု နိစ္ဆေယျ သမုဂ္ဂဟီတံ။>
  text <တေနာဟ ဘဂဝါ>
  text <၃၇>
    text <တဿီဓ ဒိဋ္ဌေ ဝ သုတေ မုတေ ဝါ၊ ပကပ္ပိတာ နတ္ထိ အဏူပိ သညာ။>
    text <တံ ဗြာဟ္မဏံ ဒိဋ္ဌိမနာဒိယာနံ၊ ကေနီဓ လောကသ္မိံ ဝိကပ္ပယေယျ။>
    text <တဿီဓ ဒိဋ္ဌေ ဝ သုတေ မုတေ ဝါ၊ ပကပ္ပိတာ နတ္ထိ အဏူပိ သညာ။>
    text <တံ ဗြာဟ္မဏံ ဒိဋ္ဌိမနာဒိယာနံ၊ ကေနီဓ လောကသ္မိံ ဝိကပ္ပယေယျာတိ။>
  text <တဿီဓ ဒိဋ္ဌေ ဝ သုတေ မုတေ ဝါ၊ ပကပ္ပိတာ နတ္ထိ အဏူပိ သညာတိ။ တဿာတိ အရဟတော ခီဏာသဝဿ။ တဿ ဒိဋ္ဌေ ဝါ ဒိဋ္ဌသုဒ္ဓိယာ ဝါ သုတေ ဝါ သုတသုဒ္ဓိယာ ဝါ မုတေ ဝါ မုတသုဒ္ဓိယာ ဝါ သညာပုဗ္ဗင်္ဂမတာ သညာဝိကပ္ပယေယျတာ သညာဝိဂ္ဂဟေန သညာယ ဥဋ္ဌပိတာ သမုဋ္ဌပိတာ ကပ္ပိတာ ပကပ္ပိတာ သင်္ခတာ အဘိသင်္ခတာ သဏ္ဌပိတာ၊ ဒိဋ္ဌိ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ၊ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ တဿီဓ ဒိဋ္ဌေ ဝ သုတေ မုတေ ဝါ ပကပ္ပိတာ နတ္ထိ အဏူပိ သညာ။>
  text <တံ ဗြာဟ္မဏံ ဒိဋ္ဌိမနာဒိယာနန္တိ။ ဗြာဟ္မဏောတိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော သက္ကာယဒိဋ္ဌိ ဗာဟိတာ ဟောတိ။ပေ။ အသိတော တာဒိ ပဝုစ္စတေ သ ဗြဟ္မာ။ တံ ဗြာဟ္မဏံ ဒိဋ္ဌိမနာဒိယာနန္တိ။ တံ ဗြာဟ္မဏံ ဒိဋ္ဌိမနာဒိယန္တံ အဂဏှန္တံ အပရာမသန္တံ အနဘိနိဝေသန္တန္တိ တံ ဗြာဟ္မဏံ ဒိဋ္ဌိမနာဒိယာနံ။>
  text <ကေနီဓ လောကသ္မိံ ဝိကပ္ပယေယျာတိ။ ကပ္ပါတိ ဒွေ ကပ္ပါ တဏှာကပ္ပေါ စ ဒိဋ္ဌိကပ္ပေါ စ။ပေ။ အယံ တဏှာကပ္ပေါ။ပေ။ အယံ ဒိဋ္ဌိကပ္ပေါ။ တဿ တဏှာကပ္ပေါ ပဟီနော၊ ဒိဋ္ဌိကပ္ပေါ ပဋိနိဿဋ္ဌော။ တဏှာကပ္ပဿ ပဟီနတ္တာ၊ ဒိဋ္ဌိကပ္ပဿ ပဋိနိဿဋ္ဌတ္တာ ကေန ရာဂေန ကပ္ပေယျ ကေန ဒောသေန ကပ္ပေယျ ကေန မောဟေန ကပ္ပေယျ ကေန မာနေန ကပ္ပေယျ ကာယ ဒိဋ္ဌိယာ ကပ္ပေယျ ကေန ဥဒ္ဓစ္စေန ကပ္ပေယျ ကာယ ဝိစိကိစ္ဆာယ ကပ္ပေယျ ကေဟိ အနုသယေဟိ ကပ္ပေယျ ရတ္တောတိ ဝါ ဒုဋ္ဌောတိ ဝါ မူဠှောတိ ဝါ ဝိနိဗဒ္ဓေါတိ ဝါ ပရာမဋ္ဌောတိ ဝါ ဝိက္ခေပဂတောတိ ဝါ အနိဋ္ဌင်္ဂတောတိ ဝါ ထာမဂတောတိ ဝါ။ တေ အဘိသင်္ခါရာ ပဟီနာ။ အဘိသင်္ခါရာနံ ပဟီနတ္တာ ဂတိယော ကေန ကပ္ပေယျ နေရယိကောတိ ဝါ တိရစ္ဆာနယောနိကောတိ ဝါ ပေတ္တိဝိသယိကောတိ ဝါ မနုဿောတိ ဝါ ဒေဝေါတိ ဝါ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါ။ သော ဟေတု နတ္ထိ ပစ္စယော နတ္ထိ ကာရဏံ နတ္ထိ၊ ယေန ကပ္ပေယျ ဝိကပ္ပေယျ ဝိကပ္ပံ အာပဇ္ဇေယျ။ လောကသ္မိန္တိ အပါယလောကေ။ပေ။ အာယတနလောကေတိ ကေနီဓ လောကသ္မိံ ဝိကပ္ပယေယျ။>
  text <တေနာဟ ဘဂဝါ>
  text <၃၈>
    text <န ကပ္ပယန္တိ န ပုရေက္ခရောန္တိ၊ ဓမ္မာပိ တေသံ န ပဋိစ္ဆိတာသေ။>
    text <န ဗြာဟ္မဏော သီလဝတေန နေယျော၊ ပါရင်္ဂတော န ပစ္စေတိ တာဒီ။>
    text <န ကပ္ပယန္တိ န ပုရေက္ခရောန္တိ၊ ဓမ္မာပိ တေသံ န ပဋိစ္ဆိတာသေ။>
    text <န ဗြာဟ္မဏော သီလဝတေန နေယျော၊ ပါရင်္ဂတော န ပစ္စေတိ တာဒီတိ။>
  text <န ကပ္ပယန္တိ န ပုရေက္ခရောန္တီတိ။ ကပ္ပါတိ ဒွေ ကပ္ပါ တဏှာကပ္ပေါ စ ဒိဋ္ဌိကပ္ပေါ စ။ ကတမော တဏှာကပ္ပေါ။ ယာဝတာ တဏှာသင်္ခါတေန သီမကတံ မရိယာဒိကတံ ဩဓိကတံ ပရိယန္တကတံ ပရိဂ္ဂဟိတံ မမာယိတံ ဣဒံ မမံ၊ ဧတံ မမံ၊ ဧတ္တကံ မမံ၊ ဧတ္တာဝတာ မမံ၊ မမ ရူပါ သဒ္ဒာ ဂန္ဓာ ရသာ ဖောဋ္ဌဗ္ဗာ၊ အတ္ထရဏာ ပါဝုရဏာ ဒာသိဒာသာ အဇေဠကာ ကုက္ကုဋသူကရာ ဟတ္ထိဂဝါဿဝဠဝါ ခေတ္တံ ဝတ္ထု ဟိရညံ သုဝဏ္ဏံ ဂါမနိဂမရာဇဓာနိယော ရဋ္ဌဉ္စ ဇနပဒော စ ကောသော စ ကောဋ္ဌာဂါရဉ္စ၊ ကေဝလမ္ပိ မဟာပထဝိံ တဏှာဝသေန မမာယတိ၊ ယာဝတာ အဋ္ဌသတတဏှာဝိစရိတံ အယံ တဏှာကပ္ပေါ။ ကတမော ဒိဋ္ဌိကပ္ပေါ။ ဝီသတိဝတ္ထုကာ သက္ကာယဒိဋ္ဌိ၊ ဒသဝတ္ထုကာ မိစ္ဆာဒိဋ္ဌိ၊ ဒသဝတ္ထုကာ အန္တဂ္ဂါဟိကာဒိဋ္ဌိ၊ ယာ ဧဝရူပါ ဒိဋ္ဌိ ဒိဋ္ဌိဂတံ ဒိဋ္ဌိဂဟနံ ဒိဋ္ဌိကန္တာရံ ဒိဋ္ဌိဝိသူကာယိကံ ဒိဋ္ဌိဝိပ္ဖန္ဒိတံ ဒိဋ္ဌိသညောဇနံ ဂါဟော ပဋိဂ္ဂါဟော အဘိနိဝေသော ပရာမာသော ကုမ္မဂ္ဂေါ မိစ္ဆာပထော မိစ္ဆတ္တံ တိတ္ထာယတနံ ဝိပရိယာသဂ္ဂါဟော ဝိပရီတဂ္ဂါဟော ဝိပလ္လာသဂ္ဂါဟော မိစ္ဆာဂါဟော၊ အယာထာဝကသ္မိံ ယာထာဝကန္တိ ဂါဟော၊ ယာဝတာ ဒွာသဋ္ဌိ ဒိဋ္ဌိဂတာနိ အယံ ဒိဋ္ဌိကပ္ပေါ။ တေသံ တဏှာကပ္ပေါ ပဟီနော၊ ဒိဋ္ဌိကပ္ပေါ ပဋိနိဿဋ္ဌော။ တဏှာကပ္ပဿ ပဟီနတ္တာ၊ ဒိဋ္ဌိကပ္ပဿ ပဋိနိဿဋ္ဌတ္တာ တဏှာကပ္ပံ ဝါ ဒိဋ္ဌိကပ္ပံ ဝါ န ကပ္ပေန္တိ န ဇနေန္တိ န သဉ္ဇနေန္တိ န နိဗ္ဗတ္တေန္တိ န အဘိနိဗ္ဗတ္တေန္တီတိ န ကပ္ပယန္တိ။>
  text <န ပုရေက္ခရောန္တီတိ။ ပုရေက္ခါရာတိ ဒွေ ပုရေက္ခါရာ တဏှာပုရေက္ခါရော စ ဒိဋ္ဌိပုရေက္ခါရော စ။ပေ။ အယံ တဏှာပုရေက္ခါရော။ပေ။ အယံ ဒိဋ္ဌိပုရေက္ခါရော။ တေသံ တဏှာပုရေက္ခါရော ပဟီနော၊ ဒိဋ္ဌိပုရေက္ခါရော ပဋိနိဿဋ္ဌော။ တဏှာပုရေက္ခါရဿ ပဟီနတ္တာ၊ ဒိဋ္ဌိပုရေက္ခါရဿ ပဋိနိဿဋ္ဌတ္တာ န တဏှံ ဝါ န ဒိဋ္ဌိံ ဝါ ပုရတော ကတွာ စရန္တိ န တဏှာဓဇာ န တဏှာကေတူ န တဏှာဓိပတေယျာ န ဒိဋ္ဌိဓဇာ န ဒိဋ္ဌိကေတူ န ဒိဋ္ဌာဓိပတေယျာ။ န တဏှာယ ဝါ န ဒိဋ္ဌိယာ ဝါ ပရိဝါရေတွာ စရန္တီတိ န ကပ္ပယန္တိ န ပုရေက္ခရောန္တိ။>
  text <ဓမ္မာပိ တေသံ န ပဋိစ္ဆိတာသေတိ။ ဓမ္မာ ဝုစ္စန္တိ ဒွာသဋ္ဌိ ဒိဋ္ဌိဂတာနိ။ တေသန္တိ တေသံ အရဟန္တာနံ ခီဏာသဝါနံ။ န ပဋိစ္ဆိတာသေတိ သဿတော လောကော၊ ဣဒမေဝ သစ္စံ မောဃမညန္တိ န ပဋိစ္ဆိတာသေ။ အသဿတော လောကော။ အန္တဝါ လောကော။ အနန္တဝါ လောကော။ တံ ဇီဝံ တံ သရီရံ။ အညံ ဇီဝံ အညံ သရီရံ။ ဟောတိ တထာဂတော ပရံ မရဏာ။ န ဟောတိ တထာဂတော ပရံ မရဏာ။ ဟောတိ စ န စ ဟောတိ တထာဂတော ပရံ မရဏာ။ နေဝ ဟောတိ န န ဟောတိ တထာဂတော ပရံ မရဏာ၊ ဣဒမေဝ သစ္စံ မောဃမညန္တိ န ပဋိစ္ဆိတာသေတိ ဓမ္မာပိ တေသံ န ပဋိစ္ဆိတာသေ။>
  text <န ဗြာဟ္မဏော သီလဝတေန နေယျောတိ။ နာတိ ပဋိက္ခေပေါ။ ဗြာဟ္မဏောတိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော သက္ကာယဒိဋ္ဌိ ဗာဟိတာ ဟောတိ။ပေ။ အသိတော တာဒိ ဝုစ္စတေ သ ဗြဟ္မာ။ န ဗြာဟ္မဏော သီလဝတေန နေယျောတိ။ ဗြာဟ္မဏော သီလေန ဝါ ဝတေန ဝါ သီလဗ္ဗတေန ဝါ န ယာယတိ န နိယျတိ န ဝုယှတိ န သံဟရီယတီတိ န ဗြာဟ္မဏော သီလဝတေန နေယျော။>
  text <ပါရင်္ဂတော န ပစ္စေတိ တာဒီတိ။ ပါရံ ဝုစ္စတိ အမတံ နိဗ္ဗာနံ။ ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ။ သော ပါရင်္ဂတော ပါရပ္ပတ္တော အန္တဂတော အန္တပ္ပတ္တော ကောဋိဂတော ကောဋိပ္ပတ္တော ဝိတ္ထာရော ဇာတိမရဏသံသာရော၊ နတ္ထိ တဿ ပုနဗ္ဘဝေါတိ ပါရင်္ဂတော။ န ပစ္စေတီတိ သောတာပတ္တိမဂ္ဂေန ယေ ကိလေသာ ပဟီနာ၊ တေ ကိလေသေ န ပုနေတိ န ပစ္စေတိ န ပစ္စာဂစ္ဆတိ။ သကဒာဂါမိမဂ္ဂေန ယေ ကိလေသာ ပဟီနာ၊ တေ ကိလေသေ န ပုနေတိ န ပစ္စေတိ န ပစ္စာဂစ္ဆတိ။ အနာဂါမိမဂ္ဂေန ယေ ကိလေသာ ပဟီနာ၊ တေ ကိလေသေ န ပုနေတိ န ပစ္စေတိ န ပစ္စာဂစ္ဆတိ။ အရဟတ္တမဂ္ဂေန ယေ ကိလေသာ ပဟီနာ၊ တေ ကိလေသေ န ပုနေတိ န ပစ္စေတိ န ပစ္စာဂစ္ဆတီတိ ပါရင်္ဂတော န ပစ္စေတိ။ တာဒီတိ အရဟာ ပဉ္စဟာကာရေဟိ တာဒီ ဣဋ္ဌာနိဋ္ဌေ တာဒီ၊ စတ္တာဝီတိ တာဒီ၊ တိဏ္ဏာဝီတိ တာဒီ၊ မုတ္တာဝီတိ တာဒီ၊ တံနိဒ္ဒေသာ တာဒီ။>
  text <ကထံ အရဟာ ဣဋ္ဌာနိဋ္ဌေ တာဒီ။ အရဟာ လာဘေပိ တာဒီ၊ အလာဘေပိ တာဒီ၊ ယသေပိ တာဒီ၊ အယသေပိ တာဒီ၊ ပသံသာယပိ တာဒီ၊ နိန္ဒာယပိ တာဒီ၊ သုခေပိ တာဒီ၊ ဒုက္ခေပိ တာဒီ။ ဧကစ္စေ ဗာဟံ ဂန္ဓေန လိမ္ပေယျုံ၊ ဧကစ္စေ ဗာဟံ ဝါသိယာ တစ္ဆေယျုံ အမုသ္မိံ နတ္ထိ ရာဂေါ၊ အမုသ္မိံ နတ္ထိ ပဋိဃံ၊ အနုနယပဋိဃဝိပ္ပဟီနော ဥဂ္ဃာတိနိဃာတိဝီတိဝတ္တော အနုရောဓဝိရောဓသမတိက္ကန္တော။ ဧဝံ အရဟာ ဣဋ္ဌာနိဋ္ဌေ တာဒီ။>
  text <ကထံ အရဟာ စတ္တာဝီတိ တာဒီ။ အရဟတော ရာဂေါ စတ္တော ဝန္တော မုတ္တော ပဟီနော ပဋိနိဿဋ္ဌော။ ဒောသော။ပေ။ မောဟော။ ကောဓော။ ဥပနာဟော။ မက္ခေါ။ ပဠာသော။ ဣဿာ။ မစ္ဆရိယံ။ မာယာ။ သာဌေယျံ။ ထမ္ဘော။ သာရမ္ဘော။ မာနော။ အတိမာနော။ မဒော။ ပမာဒော။ သဗ္ဗေ ကိလေသာ။ သဗ္ဗေ ဒုစ္စရိတာ။ သဗ္ဗေ ဒရထာ။ သဗ္ဗေ ပရိဠာဟာ။ သဗ္ဗေ သန္တာပါ။ သဗ္ဗာကုသလာဘိသင်္ခါရာ စတ္တာ ဝန္တာ မုတ္တာ ပဟီနာ ပဋိနိဿဋ္ဌာ။ ဧဝံ အရဟာ စတ္တာဝီတိ တာဒီ။>
  text <ကထံ အရဟာ တိဏ္ဏာဝီတိ တာဒီ။ အရဟာ ကာမောဃံ တိဏ္ဏော ဘဝေါဃံ တိဏ္ဏော ဒိဋ္ဌောဃံ တိဏ္ဏော အဝိဇ္ဇောဃံ တိဏ္ဏော သဗ္ဗံ သံသာရပထံ တိဏ္ဏော ဥတ္တိဏ္ဏော နိတ္တိဏ္ဏော အတိက္ကန္တော သမတိက္ကန္တော ဝီတိဝတ္တော။ သော ဝုဋ္ဌဝါသော စိဏ္ဏစရဏော ဇာတိမရဏသံသာရော၊ နတ္ထိ တဿ ပုနဗ္ဘဝေါတိ။ ဧဝံ အရဟာ တိဏ္ဏာဝီတိ တာဒီ။>
  text <ကထံ အရဟာ မုတ္တာဝီတိ တာဒီ။ အရဟတော ရာဂါ စိတ္တံ မုတ္တံ ဝိမုတ္တံ သုဝိမုတ္တံ၊ ဒောသာ စိတ္တံ မုတ္တံ ဝိမုတ္တံ သုဝိမုတ္တံ၊ မောဟာ စိတ္တံ မုတ္တံ ဝိမုတ္တံ သုဝိမုတ္တံ၊ ကောဓာ။ပေ။ ဥပနာဟာ။ မက္ခါ။ ပဠာသာ။ ဣဿာယ။ မစ္ဆရိယာ။ မာယာယ။ သာဌေယျာ။ ထမ္ဘာ။ သာရမ္ဘာ။ မာနာ။ အတိမာနာ။ မဒာ။ ပမာဒာ။ သဗ္ဗကိလေသေဟိ။ သဗ္ဗဒုစ္စရိတေဟိ။ သဗ္ဗဒရထေဟိ။ သဗ္ဗပရိဠာဟေဟိ။ သဗ္ဗသန္တာပေဟိ။ သဗ္ဗာကုသလာဘိသင်္ခါရေဟိ စိတ္တံ မုတ္တံ ဝိမုတ္တံ သုဝိမုတ္တံ။ ဧဝံ အရဟာ မုတ္တာဝီတိ တာဒီ။>
  text <ကထံ အရဟာ တံနိဒ္ဒေသာ တာဒီ။ အရဟာ သီလေ သတိ သီလဝါတိ တံနိဒ္ဒေသာ တာဒီ၊ သဒ္ဓါယ သတိ သဒ္ဓေါတိ တံနိဒ္ဒေသာ တာဒီ၊ ဝီရိယေ သတိ ဝီရိယဝါတိ တံနိဒ္ဒေသာ တာဒီ၊ သတိယာ သတိ သတိမာတိ တံနိဒ္ဒေသာ တာဒီ၊ သမာဓိမှိ သတိ သမာဟိတောတိ တံနိဒ္ဒေသာ တာဒီ၊ ပညာယ သတိ ပညဝါတိ တံနိဒ္ဒေသာ တာဒီ၊ ဝိဇ္ဇာယ သတိ တေဝိဇ္ဇောတိ တံနိဒ္ဒေသာ တာဒီ၊ အဘိညာယ သတိ ဆဠဘိညောတိ တံနိဒ္ဒေသာ တာဒီ။ ဧဝံ အရဟာ တံနိဒ္ဒေသာ တာဒီတိ ပါရင်္ဂတော န ပစ္စေတိ တာဒီ။>
  text <တေနာဟ ဘဂဝါ>
  stand <ပရမဋ္ဌကသုတ္တနိဒ္ဒေသော ပဉ္စမော။>
