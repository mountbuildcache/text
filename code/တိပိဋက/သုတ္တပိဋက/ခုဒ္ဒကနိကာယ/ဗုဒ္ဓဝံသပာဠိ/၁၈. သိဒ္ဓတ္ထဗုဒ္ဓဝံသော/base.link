text <၁၈။ သိဒ္ဓတ္ထဗုဒ္ဓဝံသော>
  text <၁>
    text <ဓမ္မဒဿိဿ အပရေန၊ သိဒ္ဓတ္ထော နာမ နာယကော။>
    text <နိဟနိတွာ တမံ သဗ္ဗံ၊ သူရိယော အဗ္ဘုဂ္ဂတော ယထာ။>
  text <၂>
    text <သောပိ ပတွာန သမ္ဗောဓိံ၊ သန္တာရေန္တော သဒေဝကံ။>
    text <အဘိဝဿိ ဓမ္မမေဃေန၊ နိဗ္ဗာပေန္တော သဒေဝကံ။>
  text <၃>
    text <တဿာပိ အတုလတေဇဿ၊ အဟေသုံ အဘိသမယာ တယော။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၄>
    text <ပုနာပရံ ဘီမရထေ၊ ယဒာ အာဟနိ ဒုန္ဒုဘိံ။>
    text <တဒာ နဝုတိကောဋီနံ၊ ဒုတိယာဘိသမယော အဟု။>
  text <၅>
    text <ယဒာ ဗုဒ္ဓေါ ဓမ္မံ ဒေသေသိ၊ ဝေဘာရေ သော ပုရုတ္တမေ။>
    text <တဒာ နဝုတိကောဋီနံ၊ တတိယာဘိသမယော အဟု။>
  text <၆>
    text <သန္နိပါတာ တယော အာသုံ၊ တသ္မိမ္ပိ ဒွိပဒုတ္တမေ။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၇>
    text <ကောဋိသတာနံ နဝုတီနံ၊ အသီတိယာပိ စ ကောဋိနံ။>
    text <ဧတေ အာသုံ တယော ဌာနာ၊ ဝိမလာနံ သမာဂမေ။>
  text <၈>
    text <အဟံ တေန သမယေန၊ မင်္ဂလော နာမ တာပသော။>
    text <ဥဂ္ဂတေဇော ဒုပ္ပသဟော၊ အဘိညာဗလသမာဟိတော။>
  text <၉>
    text <ဇမ္ဗုတော ဖလမာနေတွာ သိဒ္ဓတ္ထဿ အဒာသဟံ။>
    text <ပဋိဂ္ဂဟေတွာ သမ္ဗုဒ္ဓေါ၊ ဣဒံ ဝစနမဗြဝိ။>
  text <၁၀>
    text <ပဿထ ဣမံ တာပသံ၊ ဇဋိလံ ဥဂ္ဂတာပနံ။>
    text <စတုန္နဝုတိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၁>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၂>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၃>
    text <ဝေဘာရံ နာမ နဂရံ၊ ဥဒေနော နာမ ခတ္တိယော။>
    text <သုဖဿာ နာမ ဇနိကာ၊ သိဒ္ဓတ္ထဿ မဟေသိနော။>
  text <၁၄>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <ကောကာသုပ္ပလကောကနဒာ၊ တယော ပါသာဒမုတ္တမာ။>
  text <၁၅>
    text <တိသောဠသသဟဿာနိ၊ နာရိယော သမလင်္ကတာ။>
    text <သောမနဿာ နာမ သာ နာရီ၊ အနုပမော နာမ အတြဇော။>
  text <၁၆>
    text <နိမိတ္တေ စတုရော ဒိသွာ၊ သိဝိကာယာဘိနိက္ခမိ။>
    text <အနူနဒသမာသာနိ၊ ပဓာနံ ပဒဟီ ဇိနော။>
  text <၁၇>
    text <ဗြဟ္မုနာ ယာစိတော သန္တော၊ သိဒ္ဓတ္ထော လောကနာယကော။>
    text <ဝတ္တိ စက္ကံ မဟာဝီရော၊ မိဂဒာယေ နရုတ္တမော။>
  text <၁၈>
    text <သမ္ဗလော စ သုမိတ္တော စ၊ အဟေသုံ အဂ္ဂသာဝကာ။>
    text <ရေဝတော နာမုပဋ္ဌာကော၊ သိဒ္ဓတ္ထဿ မဟေသိနော။>
  text <၁၉>
    text <သီဝလာ စ သုရာမာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ကဏိကာရောတိ ဝုစ္စတိ။>
  text <၂၀>
    text <သုပ္ပိယော စ သမုဒ္ဒော စ၊ အဟေသုံ အဂ္ဂုပဋ္ဌကာ။>
    text <ရမ္မာ စေဝ သုရမ္မာ စ၊ အဟေသုံ အဂ္ဂုပဋ္ဌိကာ။>
  text <၂၁>
    text <သော ဗုဒ္ဓေါ သဋ္ဌိရတနံ၊ အဟောသိ နဘမုဂ္ဂတော။>
    text <ကဉ္စနဂ္ဃိယသင်္ကာသော၊ ဒသသဟဿီ ဝိရောစတိ။>
  text <၂၂>
    text <သောပိ ဗုဒ္ဓေါ အသမသမော၊ အတုလော အပ္ပဋိပုဂ္ဂလော။>
    text <ဝဿသတသဟဿာနိ၊ လောကေ အဋ္ဌာသိ စက္ခုမာ။>
  text <၂၃>
    text <ဝိပုလံ ပဘံ ဒဿယိတွာ၊ ပုပ္ဖာပေတွာန သာဝကေ။>
    text <ဝိလာသေတွာ သမာပတျာ၊ နိဗ္ဗုတော သော သသာဝကော။>
  text <၂၄>
    text <သိဒ္ဓတ္ထော မုနိဝရော ဗုဒ္ဓေါ၊ အနောမာရာမမှိ နိဗ္ဗုတော။>
    text <တတ္ထေဝဿ ထူပဝရော၊ စတုယောဇနမုဂ္ဂတောတိ။>
  stand <သိဒ္ဓတ္ထဿ ဘဂဝတော ဝံသော သောဠသမော။>
