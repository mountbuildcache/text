text <၅။ မင်္ဂလဗုဒ္ဓဝံသော>
  text <၁>
    text <ကောဏ္ဍညဿ အပရေန၊ မင်္ဂလော နာမ နာယကော။>
    text <တမံ လောကေ နိဟန္တွာန၊ ဓမ္မောက္ကမဘိဓာရယိ။>
  text <၂>
    text <အတုလာသိ ပဘာ တဿ၊ ဇိနေဟညေဟိ ဥတ္တရိံ။>
    text <စန္ဒသူရိယပဘံ ဟန္တွာ၊ ဒသသဟဿီ ဝိရောစတိ။>
  text <၃>
    text <သောပိ ဗုဒ္ဓေါ ပကာသေသိ၊ စတုရော သစ္စဝရုတ္တမေ။>
    text <တေ တေ သစ္စရသံ ပီတွာ၊ ဝိနောဒေန္တိ မဟာတမံ။>
  text <၄>
    text <ပတွာန ဗောဓိမတုလံ၊ ပဌမေ ဓမ္မဒေသနေ။>
    text <ကောဋိသတသဟဿာနံ၊ ဓမ္မာဘိသမယော အဟု။>
  text <၅>
    text <သုရိန္ဒဒေဝဘဝနေ၊ ဗုဒ္ဓေါ ဓမ္မမဒေသယိ။>
    text <တဒာ ကောဋိသဟဿာနံ၊ ဒုတိယော သမယော အဟု။>
  text <၆>
    text <ယဒာ သုနန္ဒော စက္ကဝတ္တီ၊ သမ္ဗုဒ္ဓံ ဥပသင်္ကမိ။>
    text <တဒာ အာဟနိ သမ္ဗုဒ္ဓေါ၊ ဓမ္မဘေရိံ ဝရုတ္တမံ။>
  text <၇>
    text <သုနန္ဒဿာနုစရာ ဇနတာ၊ တဒာသုံ နဝုတိကောဋိယော။>
    text <သဗ္ဗေပိ တေ နိရဝသေသာ၊ အဟေသုံ ဧဟိ ဘိက္ခုကာ။>
  text <၈>
    text <သန္နိပါတာ တယော အာသုံ၊ မင်္ဂလဿ မဟေသိနော။>
    text <ကောဋိသတသဟဿာနံ၊ ပဌမော အာသိ သမာဂမော။>
  text <၉>
    text <ဒုတိယော ကောဋိသတသဟဿာနံ၊ တတိယော နဝုတိကောဋိနံ။>
    text <ခီဏာသဝါနံ ဝိမလာနံ၊ တဒာ အာသိ သမာဂမော။>
  text <၁၀>
    text <အဟံ တေန သမယေန၊ သုရုစီ နာမ ဗြာဟ္မဏော။>
    text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
  text <၁၁>
    text <တမဟံ ဥပသင်္ကမ္မ၊ သရဏံ ဂန္တွာန သတ္ထုနော။>
    text <သမ္ဗုဒ္ဓပ္ပမုခံ သင်္ဃံ၊ ဂန္ဓမာလေန ပူဇယိံ။>
    text <ပူဇေတွာ ဂန္ဓမာလေန၊ ဂဝပါနေန တပ္ပယိံ။>
  text <၁၂>
    text <သောပိ မံ ဗုဒ္ဓေါ ဗျာကာသိ၊ မင်္ဂလော ဒွိပဒုတ္တမော။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၃>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၄>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသ ပါရမိပူရိယာ။>
  text <၁၅>
    text <တဒာ ပီတိမနုဗြူဟန္တော၊ သမ္ဗောဓိဝရပတ္တိယာ။>
    text <ဗုဒ္ဓေ ဒတွာန မံ ဂေဟံ၊ ပဗ္ဗဇိံ တဿ သန္တိကေ။>
  text <၁၆>
    text <သုတ္တန္တံ ဝိနယဉ္စာပိ၊ နဝင်္ဂံ သတ္ထုသာသနံ။>
    text <သဗ္ဗံ ပရိယာပုဏိတွာ၊ သောဘယိံ ဇိနသာသနံ။>
  text <၁၇>
    text <တတ္ထပ္ပမတ္တော ဝိဟရန္တော၊ ဗြဟ္မံ ဘာဝေတွ ဘာဝနံ။>
    text <အဘိညာပါရမိံ ဂန္တွာ၊ ဗြဟ္မလောကမဂစ္ဆဟံ။>
  text <၁၈>
    text <ဥတ္တရံ နာမ နဂရံ၊ ဥတ္တရော နာမ ခတ္တိယော။>
    text <ဥတ္တရာ နာမ ဇနိကာ၊ မင်္ဂလဿ မဟေသိနော။>
  text <၁၉>
    text <နဝဝဿသဟဿာနိ၊ အဂါရံ အဇ္ဈ သော ဝသိ။>
    text <ယသဝါ သုစိမာ သိရီမာ၊ တယော ပါသာဒမုတ္တမာ။>
  text <၂၀>
    text <သမတိံသသဟဿာနိ၊ နာရိယော သမလင်္ကတာ။>
    text <ယသဝတီ နာမ နာရီ၊ သီဝလော နာမ အတြဇော။>
  text <၂၁>
    text <နိမိတ္တေ စတုရော ဒိသွာ၊ အဿယာနေန နိက္ခမိ။>
    text <အနူနအဋ္ဌမာသာနိ၊ ပဓာနံ ပဒဟီ ဇိနော။>
  text <၂၂>
    text <ဗြဟ္မုနာ ယာစိတော သန္တော၊ မင်္ဂလော နာမ နာယကော။>
    text <ဝတ္တိ စက္ကံ မဟာဝီရော၊ ဝနေ သိရီဝရုတ္တမေ။>
  text <၂၃>
    text <သုဒေဝေါ ဓမ္မသေနော စ၊ အဟေသုံ အဂ္ဂသာဝကာ။>
    text <ပါလိတော နာမုပဋ္ဌာကော၊ မင်္ဂလဿ မဟေသိနော။>
  text <၂၄>
    text <သီဝလာ စ အသောကာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ နာဂရုက္ခေါတိ ဝုစ္စတိ။>
  text <၂၅>
    text <နန္ဒော စေဝ ဝိသာခေါ စ၊ အဟေသုံ အဂ္ဂုပဋ္ဌကာ။>
    text <အနုလာ စေဝ သုတနာ စ၊ အဟေသုံ အဂ္ဂုပဋ္ဌိကာ။>
  text <၂၆>
    text <အဋ္ဌာသီတိ ရတနာနိ၊ အစ္စုဂ္ဂတော မဟာမုနိ။>
    text <တတော နိဒ္ဓါဝတီ ရံသီ၊ အနေကသတသဟဿိယော။>
  text <၂၇>
    text <နဝုတိဝဿသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၈>
    text <ယထာပိ သာဂရေ ဦမီ၊ န သက္ကာ တာ ဂဏေတုယေ။>
    text <တထေဝ သာဝကာ တဿ၊ န သက္ကာ တေ ဂဏေတုယေ။>
  text <၂၉>
    text <ယာဝ အဋ္ဌာသိ သမ္ဗုဒ္ဓေါ၊ မင်္ဂလော လောကနာယကော။>
    text <န တဿ သာသနေ အတ္ထိ၊ သကိလေသမရဏံ တဒာ။>
  text <၃၀>
    text <ဓမ္မောက္ကံ ဓာရယိတွာန၊ သန္တာရေတွာ မဟာဇနံ။>
    text <ဇလိတွာ ဓူမကေတူဝ၊ နိဗ္ဗုတော သော မဟာယသော။>
  text <၃၁>
    text <သင်္ခါရာနံ သဘာဝတ္ထံ၊ ဒဿယိတွာ သဒေဝကေ။>
    text <ဇလိတွာ အဂ္ဂိက္ခန္ဓောဝ၊ သူရိယော အတ္ထင်္ဂတော ယထာ။>
  text <၃၂>
    text <ဥယျာနေ ဝဿရေ နာမ၊ ဗုဒ္ဓေါ နိဗ္ဗာယိ မင်္ဂလော။>
    text <တတ္ထေဝဿ ဇိနထူပေါ၊ တိံသယောဇနမုဂ္ဂတောတိ။>
  stand <မင်္ဂလဿ ဘဂဝတော ဝံသော တတိယော။>
