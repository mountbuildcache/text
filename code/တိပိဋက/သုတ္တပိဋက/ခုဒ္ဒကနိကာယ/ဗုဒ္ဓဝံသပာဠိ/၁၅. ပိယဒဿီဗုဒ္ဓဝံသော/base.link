text <၁၅။ ပိယဒဿီဗုဒ္ဓဝံသော>
  text <၁>
    text <သုဇာတဿ အပရေန၊ သယမ္ဘူ လောကနာယကော။>
    text <ဒုရာသဒော အသမသမော၊ ပိယဒဿီ မဟာယသော။>
  text <၂>
    text <သောပိ ဗုဒ္ဓေါ အမိတယသော၊ အာဒိစ္စောဝ ဝိရောစတိ။>
    text <သဗ္ဗံ တမံ နိဟန္တွာန၊ ဓမ္မစက္ကံ ပဝတ္တယိ။>
  text <၃>
    text <တဿာပိ အတုလတေဇဿ၊ အဟေသုံ အဘိသမယာ တယော။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၄>
    text <သုဒဿနော ဒေဝရာဇာ၊ မိစ္ဆာဒိဋ္ဌိမရောစယိ။>
    text <တဿ ဒိဋ္ဌိံ ဝိနောဒေန္တော၊ သတ္ထာ ဓမ္မမဒေသယိ။>
  text <၅>
    text <ဇနသန္နိပါတော အတုလော၊ မဟာသန္နိပတီ တဒာ။>
    text <နဝုတိကောဋိသဟဿာနံ၊ ဒုတိယာဘိသမယော အဟု။>
  text <၆>
    text <ယဒာ ဒောဏမုခံ ဟတ္ထိံ၊ ဝိနေသိ နရသာရထိ။>
    text <အသီတိကောဋိသဟဿာနံ၊ တတိယာဘိသမယော အဟု။>
  text <၇>
    text <သန္နိပါတာ တယော အာသုံ၊ တဿာပိ ပိယဒဿိနော။>
    text <ကောဋိသတသဟဿာနံ၊ ပဌမော အာသိ သမာဂမော။>
  text <၈>
    text <တတော ပရံ နဝုတိကောဋီ၊ သမိံသု ဧကတော မုနီ။>
    text <တတိယေ သန္နိပါတမှိ၊ အသီတိကောဋိယော အဟူ။>
  text <၉>
    text <အဟံ တေန သမယေန၊ ကဿပေါ နာမ ဗြာဟ္မဏော။>
    text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
  text <၁၀>
    text <တဿ ဓမ္မံ သုဏိတွာန၊ ပသာဒံ ဇနယိံ အဟံ။>
    text <ကောဋိသတသဟဿေဟိ၊ သင်္ဃာရာမံ အမာပယိံ။>
  text <၁၁>
    text <တဿ ဒတွာန အာရာမံ၊ ဟဋ္ဌော သံဝိဂ္ဂမာနသော။>
    text <သရဏေ ပဉ္စ သီလေ စ၊ ဒဠှံ ကတွာ သမာဒိယိံ။>
  text <၁၂>
    text <သောပိ မံ ဗုဒ္ဓေါ ဗျာကာသိ၊ သင်္ဃမဇ္ဈေ နိသီဒိယ။>
    text <အဋ္ဌာရသေ ကပ္ပသတေ၊ အယံ ဗုဒ္ဓေါ ဘဝိဿတိ။>
  text <၁၃>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၄>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၅>
    text <သုဓညံ နာမ နဂရံ၊ သုဒတ္တော နာမ ခတ္တိယော။>
    text <စန္ဒာ နာမာသိ ဇနိကာ၊ ပိယဒဿိဿ သတ္ထုနော။>
  text <၁၆>
    text <နဝဝဿသဟဿာနိ၊ အဂါရံ အဇ္ဈ သော ဝသိ။>
    text <သုနိမ္မလဝိမလဂိရိဂုဟာ၊ တယော ပါသာဒမုတ္တမာ။>
  text <၁၇>
    text <တေတ္တိံသသဟဿာနိ စ၊ နာရိယော သမလင်္ကတာ။>
    text <ဝိမလာ နာမ နာရီ စ၊ ကဉ္စနာဝေဠော နာမ အတြဇော။>
  text <၁၈>
    text <နိမိတ္တေ စတုရော ဒိသွာ၊ ရထယာနေန နိက္ခမိ။>
    text <ဆမာသံ ပဓာနစာရံ၊ အစရီ ပုရိသုတ္တမော။>
  text <၁၉>
    text <ဗြဟ္မုနာ ယာစိတော သန္တော၊ ပိယဒဿီ မဟာမုနိ။>
    text <ဝတ္တိ စက္ကံ မဟာဝီရော၊ ဥသဘုယျာနေ မနောရမေ။>
  text <၂၀>
    text <ပါလိတော သဗ္ဗဒဿီ စ၊ အဟေသုံ အဂ္ဂသာဝကာ။>
    text <သောဘိတော နာမုပဋ္ဌာကော၊ ပိယဒဿိဿ သတ္ထုနော။>
  text <၂၁>
    text <သုဇာတာ ဓမ္မဒိန္နာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ကကုဓောတိ ပဝုစ္စတိ။>
  text <၂၂>
    text <သန္ဓကော ဓမ္မကော စေဝ၊ အဟေသုံ အဂ္ဂုပဋ္ဌကာ။>
    text <ဝိသာခါ ဓမ္မဒိန္နာ စ၊ အဟေသုံ အဂ္ဂုပဋ္ဌိကာ။>
  text <၂၃>
    text <သောပိ ဗုဒ္ဓေါ အမိတယသော၊ ဒွတ္တိံသဝရလက္ခဏော။>
    text <အသီတိဟတ္ထမုဗ္ဗေဓော၊ သာလရာဇာဝ ဒိဿတိ။>
  text <၂၄>
    text <အဂ္ဂိစန္ဒသူရိယာနံ၊ နတ္ထိ တာဒိသိကာ ပဘာ။>
    text <ယထာ အဟု ပဘာ တဿ၊ အသမဿ မဟေသိနော။>
  text <၂၅>
    text <တဿာပိ ဒေဝဒေဝဿ၊ အာယု တာဝတကံ အဟု။>
    text <နဝုတိဝဿသဟဿာနိ၊ လောကေ အဋ္ဌာသိ စက္ခုမာ။>
  text <၂၆>
    text <သောပိ ဗုဒ္ဓေါ အသမသမော၊ ယုဂါနိပိ တာနိ အတုလိယာနိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၂၇>
    text <ပိယဒဿီ မုနိဝရော၊ အဿတ္ထာရာမမှိ နိဗ္ဗုတော။>
    text <တတ္ထေဝဿ ဇိနထူပေါ၊ တီဏိယောဇနမုဂ္ဂတောတိ။>
  stand <ပိယဒဿိဿ ဘဂဝတော ဝံသော တေရသမော။>
