text <၂။ သုမေဓပတ္ထနာကထာ>
  text <၁>
    text <ကပ္ပေ စ သတသဟဿေ၊ စတုရော စ အသင်္ခိယေ။>
    text <အမရံ နာမ နဂရံ၊ ဒဿနေယျံ မနောရမံ။>
  text <၂>
    text <ဒသဟိ သဒ္ဒေဟိ အဝိဝိတ္တံ၊ အန္နပါနသမာယုတံ။>
    text <ဟတ္ထိသဒ္ဒံ အဿသဒ္ဒံ၊ ဘေရိသင်္ခရထာနိ စ။>
    text <ခါဒထ ပိဝထ စေဝ၊ အန္နပါနေန ဃောသိတံ။>
  text <၃>
    text <နဂရံ သဗ္ဗင်္ဂသမ္ပန္နံ၊ သဗ္ဗကမ္မမုပါဂတံ။>
    text <သတ္တရတနသမ္ပန္နံ၊ နာနာဇနသမာကုလံ။>
    text <သမိဒ္ဓံ ဒေဝနဂရံဝ၊ အာဝါသံ ပုညကမ္မိနံ။>
  text <၄>
    text <နဂရေ အမရဝတိယာ၊ သုမေဓော နာမ ဗြာဟ္မဏော။>
    text <အနေကကောဋိသန္နိစယော၊ ပဟူတဓနဓညဝါ။>
  text <၅>
    text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
    text <လက္ခဏေ ဣတိဟာသေ စ၊ သဓမ္မေ ပါရမိံ ဂတော။>
  text <၆>
    text <ရဟောဂတော နိသီဒိတွာ၊ ဧဝံ စိန္တေသဟံ တဒာ။>
    text <ဒုက္ခေါ ပုနဗ္ဘဝေါ နာမ၊ သရီရဿ စ ဘေဒနံ။>
  text <၇>
    text <ဇာတိဓမ္မော ဇရာဓမ္မော၊ ဗျာဓိဓမ္မော သဟံ တဒာ။>
    text <အဇရံ အမတံ ခေမံ၊ ပရိယေသိဿာမိ နိဗ္ဗုတိံ။>
  text <၈>
    text <ယံနူနိမံ ပူတိကာယံ၊ နာနာကုဏပပူရိတံ။>
    text <ဆဍ္ဍယိတွာန ဂစ္ဆေယျံ၊ အနပေက္ခေါ အနတ္ထိကော။>
  text <၉>
    text <အတ္ထိ ဟေဟိတိ သော မဂ္ဂေါ၊ န သော သက္ကာ န ဟေတုယေ။>
    text <ပရိယေသိဿာမိ တံ မဂ္ဂံ၊ ဘဝတော ပရိမုတ္တိယာ။>
  text <၁၀>
    text <ယထာပိ ဒုက္ခေ ဝိဇ္ဇန္တေ၊ သုခံ နာမပိ ဝိဇ္ဇတိ။>
    text <ဧဝံ ဘဝေ ဝိဇ္ဇမာနေ၊ ဝိဘဝေါပိ ဣစ္ဆိတဗ္ဗကော။>
  text <၁၁>
    text <ယထာပိ ဥဏှေ ဝိဇ္ဇန္တေ၊ အပရံ ဝိဇ္ဇတိ သီတလံ။>
    text <ဧဝံ တိဝိဓဂ္ဂိ ဝိဇ္ဇန္တေ၊ နိဗ္ဗာနံ ဣစ္ဆိတဗ္ဗကံ။>
  text <၁၂>
    text <ယထာပိ ပါပေ ဝိဇ္ဇန္တေ၊ ကလျာဏမပိ ဝိဇ္ဇတိ။>
    text <ဧဝမေဝ ဇာတိ ဝိဇ္ဇန္တေ၊ အဇာတိပိစ္ဆိတဗ္ဗကံ။>
  text <၁၃>
    text <ယထာ ဂူထဂတော ပုရိသော၊ တဠာကံ ဒိသွာန ပူရိတံ။>
    text <န ဂဝေသတိ တံ တဠာကံ၊ န ဒောသော တဠာကဿ သော။>
  text <၁၄>
    text <ဧဝံ ကိလေသမလဓောဝ၊ ဝိဇ္ဇန္တေ အမတန္တဠေ။>
    text <န ဂဝေသတိ တံ တဠာကံ၊ န ဒောသော အမတန္တဠေ။>
  text <၁၅>
    text <ယထာ အရီဟိ ပရိရုဒ္ဓေါ၊ ဝိဇ္ဇန္တေ ဂမနမ္ပထေ။>
    text <န ပလာယတိ သော ပုရိသော၊ န ဒောသော အဉ္ဇသဿ သော။>
  text <၁၆>
    text <ဧဝံ ကိလေသပရိရုဒ္ဓေါ၊ ဝိဇ္ဇမာနေ သိဝေ ပထေ။>
    text <န ဂဝေသတိ တံ မဂ္ဂံ၊ န ဒောသော သိဝမဉ္ဇသေ။>
  text <၁၇>
    text <ယထာပိ ဗျာဓိတော ပုရိသော၊ ဝိဇ္ဇမာနေ တိကိစ္ဆကေ။>
    text <န တိကိစ္ဆာပေတိ တံ ဗျာဓိံ၊ န ဒောသော သော တိကိစ္ဆကေ။>
  text <၁၈>
    text <ဧဝံ ကိလေသဗျာဓီဟိ၊ ဒုက္ခိတော ပရိပီဠိတော။>
    text <န ဂဝေသတိ တံ အာစရိယံ၊ န ဒောသော သော ဝိနာယကေ။>
  text <၁၉>
    text <ယထာပိ ကုဏပံ ပုရိသော၊ ကဏ္ဌေ ဗန္ဓံ ဇိဂုစ္ဆိယ။>
    text <မောစယိတွာန ဂစ္ဆေယျ၊ သုခီ သေရီ သယံဝသီ။>
  text <၂၀>
    text <တထေဝိမံ ပူတိကာယံ၊ နာနာကုဏပသဉ္စယံ။>
    text <ဆဍ္ဍယိတွာန ဂစ္ဆေယျံ၊ အနပေက္ခေါ အနတ္ထိကော။>
  text <၂၁>
    text <ယထာ ဥစ္စာရဋ္ဌာနမှိ၊ ကရီသံ နရနာရိယော။>
    text <ဆဍ္ဍယိတွာန ဂစ္ဆန္တိ၊ အနပေက္ခါ အနတ္ထိကာ။>
  text <၂၂>
    text <ဧဝမေဝါဟံ ဣမံ ကာယံ၊ နာနာကုဏပပူရိတံ။>
    text <ဆဍ္ဍယိတွာန ဂစ္ဆိဿံ၊ ဝစ္စံ ကတွာ ယထာ ကုဋိံ။>
  text <၂၃>
    text <ယထာပိ ဇဇ္ဇရံ နာဝံ၊ ပလုဂ္ဂံ ဥဒဂါဟိနိံ။>
    text <သာမီ ဆဍ္ဍေတွာ ဂစ္ဆန္တိ၊ အနပေက္ခါ အနတ္ထိကာ။>
  text <၂၄>
    text <ဧဝမေဝါဟံ ဣမံ ကာယံ၊ နဝစ္ဆိဒ္ဒံ ဓုဝဿဝံ။>
    text <ဆဍ္ဍယိတွာန ဂစ္ဆိဿံ၊ ဇိဏ္ဏနာဝံဝ သာမိကာ။>
  text <၂၅>
    text <ယထာပိ ပုရိသော စောရေဟိ၊ ဂစ္ဆန္တော ဘဏ္ဍမာဒိယ။>
    text <ဘဏ္ဍစ္ဆေဒဘယံ ဒိသွာ၊ ဆဍ္ဍယိတွာန ဂစ္ဆတိ။>
  text <၂၆>
    text <ဧဝမေဝ အယံ ကာယော၊ မဟာစောရသမော ဝိယ။>
    text <ပဟာယိမံ ဂမိဿာမိ၊ ကုသလစ္ဆေဒနာ ဘယာ။>
  text <၂၇>
    text <ဧဝါဟံ စိန္တယိတွာန၊ နေကကောဋိသတံ ဓနံ။>
    text <နာထာနာထာနံ ဒတွာန၊ ဟိမဝန္တမုပါဂမိံ။>
  text <၂၈>
    text <ဟိမဝန္တဿာဝိဒူရေ၊ ဓမ္မိကော နာမ ပဗ္ဗတော။>
    text <အဿမော သုကတော မယှံ၊ ပဏ္ဏသာလာ သုမာပိတာ။>
  text <၂၉>
    text <စင်္ကမံ တတ္ထ မာပေသိံ၊ ပဉ္စဒောသဝိဝဇ္ဇိတံ။>
    text <အဋ္ဌဂုဏသမူပေတံ၊ အဘိညာဗလမာဟရိံ။>
  text <၃၀>
    text <သာဋကံ ပဇဟိံ တတ္ထ၊ နဝဒောသမုပါဂတံ။>
    text <ဝါကစီရံ နိဝါသေသိံ၊ ဒွာဒသဂုဏမုပါဂတံ။>
  text <၃၁>
    text <အဋ္ဌဒောသသမာကိဏ္ဏံ၊ ပဇဟိံ ပဏ္ဏသာလကံ။>
    text <ဥပါဂမိံ ရုက္ခမူလံ၊ ဂုဏေ ဒသဟုပါဂတံ။>
  text <၃၂>
    text <ဝါပိတံ ရောပိတံ ဓညံ၊ ပဇဟိံ နိရဝသေသတော။>
    text <အနေကဂုဏသမ္ပန္နံ၊ ပဝတ္တဖလမာဒိယိံ။>
  text <၃၃>
    text <တတ္ထပ္ပဓာနံ ပဒဟိံ၊ နိသဇ္ဇဋ္ဌာနစင်္ကမေ။>
    text <အဗ္ဘန္တရမှိ သတ္တာဟေ၊ အဘိညာဗလပါပုဏိံ။>
  text <၃၄>
    text <ဧဝံ မေ သိဒ္ဓိပ္ပတ္တဿ၊ ဝသီဘူတဿ သာသနေ။>
    text <ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။>
  text <၃၅>
    text <ဥပ္ပဇ္ဇန္တေ စ ဇာယန္တေ၊ ဗုဇ္ဈန္တေ ဓမ္မဒေသနေ။>
    text <စတုရော နိမိတ္တေ နာဒ္ဒသံ၊ ဈာနရတိသမပ္ပိတော။>
  text <၃၆>
    text <ပစ္စန္တဒေသဝိသယေ၊ နိမန္တေတွာ တထာဂတံ။>
    text <တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။>
  text <၃၇>
    text <အဟံ တေန သမယေန၊ နိက္ခမိတွာ သကဿမာ။>
    text <ဓုနန္တော ဝါကစီရာနိ၊ ဂစ္ဆာမိ အမ္ဗရေ တဒာ။>
  text <၃၈>
    text <ဝေဒဇာတံ ဇနံ ဒိသွာ၊ တုဋ္ဌဟဋ္ဌံ ပမောဒိတံ။>
    text <ဩရောဟိတွာန ဂဂနာ၊ မနုဿေ ပုစ္ဆိ တာဝဒေ။>
  text <၃၉>
    text <တုဋ္ဌဟဋ္ဌော ပမုဒိတော၊ ဝေဒဇာတော မဟာဇနော။>
    text <ကဿ သောဓီယတိ မဂ္ဂေါ၊ အဉ္ဇသံ ဝဋုမာယနံ။>
  text <၄၀>
    text <တေ မေ ပုဋ္ဌာ ဝိယာကံသု၊ ဗုဒ္ဓေါ လောကေ အနုတ္တရော။>
    text <ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။>
    text <တဿ သောဓီယတိ မဂ္ဂေါ၊ အဉ္ဇသံ ဝဋုမာယနံ။>
  text <၄၁>
    text <ဗုဒ္ဓေါတိဝစနံ သုတွာန၊ ပီတိ ဥပ္ပဇ္ဇိ တာဝဒေ။>
    text <ဗုဒ္ဓေါ ဗုဒ္ဓေါတိ ကထယန္တော၊ သောမနဿံ ပဝေဒယိံ။>
  text <၄၂>
    text <တတ္ထ ဌတွာ ဝိစိန္တေသိံ၊ တုဋ္ဌော သံဝိဂ္ဂမာနသော။>
    text <ဣဓ ဗီဇာနိ ရောပိဿံ၊ ခဏော ဝေ မာ ဥပစ္စဂါ။>
  text <၄၃>
    text <ယဒိ ဗုဒ္ဓဿ သောဓေထ၊ ဧကောကာသံ ဒဒာထ မေ။>
    text <အဟမ္ပိ သောဓယိဿာမိ၊ အဉ္ဇသံ ဝဋုမာယနံ။>
  text <၄၄>
    text <အဒံသု တေ မမောကာသံ၊ သောဓေတုံ အဉ္ဇသံ တဒာ။>
    text <ဗုဒ္ဓေါ ဗုဒ္ဓေါတိ စိန္တေန္တော၊ မဂ္ဂံ သောဓေမဟံ တဒာ။>
  text <၄၅>
    text <အနိဋ္ဌိတေ မမောကာသေ၊ ဒီပင်္ကရော မဟာမုနိ။>
    text <စတူဟိ သတသဟဿေဟိ၊ ဆဠဘိညေဟိ တာဒိဟိ။>
    text <ခီဏာသဝေဟိ ဝိမလေဟိ၊ ပဋိပဇ္ဇိ အဉ္ဇသံ ဇိနော။>
  text <၄၆>
    text <ပစ္စုဂ္ဂမနာ ဝတ္တန္တိ၊ ဝဇ္ဇန္တိ ဘေရိယော ဗဟူ။>
    text <အာမောဒိတာ နရမရူ၊ သာဓုကာရံ ပဝတ္တယုံ။>
  text <၄၇>
    text <ဒေဝါ မနုဿေ ပဿန္တိ၊ မနုဿာပိ စ ဒေဝတာ။>
    text <ဥဘောပိ တေ ပဉ္ဇလိကာ၊ အနုယန္တိ တထာဂတံ။>
  text <၄၈>
    text <ဒေဝါ ဒိဗ္ဗေဟိ တုရိယေဟိ၊ မနုဿာ မာနုသေဟိ စ။>
    text <ဥဘောပိ တေ ဝဇ္ဇယန္တာ၊ အနုယန္တိ တထာဂတံ။>
  text <၄၉>
    text <ဒိဗ္ဗံ မန္ဒာရဝံ ပုပ္ဖံ၊ ပဒုမံ ပါရိဆတ္တကံ။>
    text <ဒိသောဒိသံ ဩကိရန္တိ၊ အာကာသနဘဂတာ မရူ။>
  text <၅၀>
    text <ဒိဗ္ဗံ စန္ဒနစုဏ္ဏဉ္စ၊ ဝရဂန္ဓဉ္စ ကေဝလံ။>
    text <ဒိသောဒိသံ ဩကိရန္တိ၊ အာကာသနဘဂတာ မရူ။>
  text <၅၁>
    text <စမ္ပကံ သရလံ နီပံ၊ နာဂပုန္နာဂကေတကံ။>
    text <ဒိသောဒိသံ ဥက္ခိပန္တိ၊ ဘူမိတလဂတာ နရာ။>
  text <၅၂>
    text <ကေသေ မုဉ္စိတွာဟံ တတ္ထ၊ ဝါကစီရဉ္စ စမ္မကံ။>
    text <ကလလေ ပတ္ထရိတွာန၊ အဝကုဇ္ဇော နိပဇ္ဇဟံ။>
  text <၅၃>
    text <အက္ကမိတွာန မံ ဗုဒ္ဓေါ၊ သဟ သိဿေဟိ ဂစ္ဆတု။>
    text <မာ နံ ကလလေ အက္ကမိတ္ထ၊ ဟိတာယ မေ ဘဝိဿတိ။>
  text <၅၄>
    text <ပထဝိယံ နိပန္နဿ၊ ဧဝံ မေ အာသိ စေတသော။>
    text <ဣစ္ဆမာနော အဟံ အဇ္ဇ၊ ကိလေသေ ဈာပယေ မမ။>
  text <၅၅>
    text <ကိံ မေ အညာတဝေသေန၊ ဓမ္မံ သစ္ဆိကတေနိဓ။>
    text <သဗ္ဗညုတံ ပါပုဏိတွာ၊ ဗုဒ္ဓေါ ဟေဿံ သဒေဝကေ။>
  text <၅၆>
    text <ကိံ မေ ဧကေန တိဏ္ဏေန၊ ပုရိသေန ထာမဒဿိနာ။>
    text <သဗ္ဗညုတံ ပါပုဏိတွာ၊ သန္တာရေဿံ သဒေဝကံ။>
  text <၅၇>
    text <ဣမိနာ မေ အဓိကာရေန၊ ကတေန ပုရိသုတ္တမေ။>
    text <သဗ္ဗညုတံ ပါပုဏိတွာ၊ တာရေမိ ဇနတံ ဗဟုံ။>
  text <၅၈>
    text <သံသာရသောတံ ဆိန္ဒိတွာ၊ ဝိဒ္ဓံသေတွာ တယော ဘဝေ။>
    text <ဓမ္မနာဝံ သမာရုယှ၊ သန္တာရေဿံ သဒေဝကံ။>
  text <၅၉>
    text <မနုဿတ္တံ လိင်္ဂသမ္ပတ္တိ၊ ဟေတု သတ္ထာရဒဿနံ။>
    text <ပဗ္ဗဇ္ဇာ ဂုဏသမ္ပတ္တိ၊ အဓိကာရော စ ဆန္ဒတာ။>
    text <အဋ္ဌဓမ္မသမောဓာနာ၊ အဘိနီဟာရော သမိဇ္ဈတိ။>
  text <၆၀>
    text <ဒီပင်္ကရော လောကဝိဒူ၊ အာဟုတီနံ ပဋိဂ္ဂဟော။>
    text <ဥဿီသကေ မံ ဌတွာန၊ ဣဒံ ဝစနမဗြဝိ။>
  text <၆၁>
    text <ပဿထ ဣမံ တာပသံ၊ ဇဋိလံ ဥဂ္ဂတာပနံ။>
    text <အပရိမေယျိတော ကပ္ပေ၊ ဗုဒ္ဓေါ လောကေ ဘဝိဿတိ။>
  text <၆၂>
    text <အဟု ကပိလဝှယာ ရမ္မာ၊ နိက္ခမိတွာ တထာဂတော။>
    text <ပဓာနံ ပဒဟိတွာန၊ ကတွာ ဒုက္ကရကာရိကံ။>
  text <၆၃>
    text <အဇပါလရုက္ခမူလသ္မိံ၊ နိသီဒိတွာ တထာဂတော။>
    text <တတ္ထ ပါယာသံ ပဂ္ဂယှ၊ နေရဉ္ဇရမုပေဟိတိ။>
  text <၆၄>
    text <နေရဉ္ဇရာယ တီရမှိ၊ ပါယာသံ အဒ သော ဇိနော။>
    text <ပဋိယတ္တဝရမဂ္ဂေန၊ ဗောဓိမူလမုပေဟိတိ။>
  text <၆၅>
    text <တတော ပဒက္ခိဏံ ကတွာ၊ ဗောဓိမဏ္ဍံ အနုတ္တရော။>
    text <အဿတ္ထရုက္ခမူလမှိ၊ ဗုဇ္ဈိဿတိ မဟာယသော။>
  text <၆၆>
    text <ဣမဿ ဇနိကာ မာတာ၊ မာယာ နာမ ဘဝိဿတိ။>
    text <ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။>
  text <၆၇>
    text <အနာသဝါ ဝီတရာဂါ၊ သန္တစိတ္တာ သမာဟိတာ။>
    text <ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။>
    text <အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။>
  text <၆၈>
    text <ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။>
    text <အနာသဝါ ဝီတရာဂါ၊ သန္တစိတ္တာ သမာဟိတာ။>
    text <ဗောဓိ တဿ ဘဂဝတော၊ အဿတ္ထောတိ ပဝုစ္စတိ။>
  text <၆၉>
    text <စိတ္တော စ ဟတ္ထာဠဝကော၊ အဂ္ဂါ ဟေဿန္တုပဋ္ဌကာ။>
    text <ဥတ္တရာ နန္ဒမာတာ စ၊ အဂ္ဂါ ဟေဿန္တုပဋ္ဌိကာ။>
  text <၇၀>
    text <ဣဒံ သုတွာန ဝစနံ၊ အသမဿ မဟေသိနော။>
    text <အာမောဒိတာ နရမရူ၊ ဗုဒ္ဓဗီဇံ ကိရ အယံ။>
  text <၇၁>
    text <ဥက္ကုဋ္ဌိသဒ္ဒာ ဝတ္တန္တိ၊ အပ္ဖောဋေန္တိ ဟသန္တိ စ။>
    text <ကတဉ္ဇလီ နမဿန္တိ၊ ဒသသဟဿီ သဒေဝကာ။>
  text <၇၂>
    text <ယဒိမဿ လောကနာထဿ၊ ဝိရဇ္ဈိဿာမ သာသနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၇၃>
    text <ယထာ မနုဿာ နဒိံ တရန္တာ၊ ပဋိတိတ္ထံ ဝိရဇ္ဈိယ။>
    text <ဟေဋ္ဌာတိတ္ထေ ဂဟေတွာန၊ ဥတ္တရန္တိ မဟာနဒိံ။>
  text <၇၄>
    text <ဧဝမေဝ မယံ သဗ္ဗေ၊ ယဒိ မုဉ္စာမိမံ ဇိနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၇၅>
    text <ဒီပင်္ကရော လောကဝိဒူ၊ အာဟုတီနံ ပဋိဂ္ဂဟော။>
    text <မမ ကမ္မံ ပကိတ္တေတွာ၊ ဒက္ခိဏံ ပါဒမုဒ္ဓရိ။>
  text <၇၆>
    text <ယေ တတ္ထာသုံ ဇိနပုတ္တာ၊ ပဒက္ခိဏမကံသု မံ။>
    text <ဒေဝါ မနုဿာ အသုရာ စ၊ အဘိဝါဒေတွာန ပက္ကမုံ။>
  text <၇၇>
    text <ဒဿနံ မေ အတိက္ကန္တေ၊ သသင်္ဃေ လောကနာယကေ။>
    text <သယနာ ဝုဋ္ဌဟိတွာန၊ ပလ္လင်္ကံ အာဘုဇိံ တဒာ။>
  text <၇၈>
    text <သုခေန သုခိတော ဟောမိ၊ ပါမောဇ္ဇေန ပမောဒိတော။>
    text <ပီတိယာ စ အဘိဿန္နော၊ ပလ္လင်္ကံ အာဘုဇိံ တဒာ။>
  text <၇၉>
    text <ပလ္လင်္ကေန နိသီဒိတွာ၊ ဧဝံ စိန္တေသဟံ တဒာ။>
    text <ဝသီဘူတော အဟံ ဈာနေ၊ အဘိညာသု ပါရမိံဂတော။>
  text <၈၀>
    text <သဟဿိယမှိ လောကမှိ၊ ဣသယော နတ္ထိ မေ သမာ။>
    text <အသမော ဣဒ္ဓိဓမ္မေသု၊ အလဘိံ ဤဒိသံ သုခံ။>
  text <၈၁>
    text <ပလ္လင်္ကာဘုဇနေ မယှံ၊ ဒသသဟဿာဓိဝါသိနော။>
    text <မဟာနာဒံ ပဝတ္တေသုံ၊ ဓုဝံ ဗုဒ္ဓေါ ဘဝိဿသိ။>
  text <၈၂>
    text <ယာ ပုဗ္ဗေ ဗောဓိသတ္တာနံ၊ ပလ္လင်္ကဝရမာဘုဇေ။>
    text <နိမိတ္တာနိ ပဒိဿန္တိ၊ တာနိ အဇ္ဇ ပဒိဿရေ။>
  text <၈၃>
    text <သီတံ ဗျပဂတံ ဟောတိ၊ ဥဏှဉ္စ ဥပသမ္မတိ။>
    text <တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၈၄>
    text <ဒသသဟဿီ လောကဓာတူ၊ နိဿဒ္ဒာ ဟောန္တိ နိရာကုလာ။>
    text <တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၈၅>
    text <မဟာဝါတာ န ဝါယန္တိ၊ န သန္ဒန္တိ သဝန္တိယော။>
    text <တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၈၆>
    text <ထလဇာ ဒကဇာ ပုပ္ဖာ၊ သဗ္ဗေ ပုပ္ဖန္တိ တာဝဒေ။>
    text <တေပဇ္ဇ ပုပ္ဖိတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။>
  text <၈၇>
    text <လတာ ဝါ ယဒိ ဝါ ရုက္ခါ၊ ဖလဘာရာ ဟောန္တိ တာဝဒေ။>
    text <တေပဇ္ဇ ဖလိတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။>
  text <၈၈>
    text <အာကာသဋ္ဌာ စ ဘူမဋ္ဌာ၊ ရတနာ ဇောတန္တိ တာဝဒေ။>
    text <တေပဇ္ဇ ရတနာ ဇောတန္တိ၊ ဓုဝံ ဗုဒ္ဓေါ ဘဝိဿသိ။>
  text <၈၉>
    text <မာနုဿကာ စ ဒိဗ္ဗာ စ၊ တုရိယာ ဝဇ္ဇန္တိ တာဝဒေ။>
    text <တေပဇ္ဇုဘော အဘိရဝန္တိ၊ ဓုဝံ ဗုဒ္ဓေါ ဘဝိဿသိ။>
  text <၉၀>
    text <ဝိစိတြပုပ္ဖာ ဂဂနာ၊ အဘိဝဿန္တိ တာဝဒေ။>
    text <တေပိ အဇ္ဇ ပဝဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၉၁>
    text <မဟာသမုဒ္ဒော အာဘုဇတိ၊ ဒသသဟဿီ ပကမ္ပတိ။>
    text <တေပဇ္ဇုဘော အဘိရဝန္တိ၊ ဓုဝံ ဗုဒ္ဓေါ ဘဝိဿသိ။>
  text <၉၂>
    text <နိရယေပိ ဒသသဟဿေ၊ အဂ္ဂီ နိဗ္ဗန္တိ တာဝဒေ။>
    text <တေပဇ္ဇ နိဗ္ဗုတာ အဂ္ဂီ၊ ဓုဝံ ဗုဒ္ဓေါ ဘဝိဿသိ။>
  text <၉၃>
    text <ဝိမလော ဟောတိ သူရိယော၊ သဗ္ဗာ ဒိဿန္တိ တာရကာ။>
    text <တေပိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၉၄>
    text <အနောဝဋ္ဌေန ဥဒကံ၊ မဟိယာ ဥဗ္ဘိဇ္ဇိ တာဝဒေ။>
    text <တမ္ပဇ္ဇုဗ္ဘိဇ္ဇတေ မဟိယာ၊ ဓုဝံ ဗုဒ္ဓေါ ဘဝိဿသိ။>
  text <၉၅>
    text <တာရာဂဏာ ဝိရောစန္တိ၊ နက္ခတ္တာ ဂဂနမဏ္ဍလေ။>
    text <ဝိသာခါ စန္ဒိမာ ယုတ္တာ၊ ဓုဝံ ဗုဒ္ဓေါ ဘဝိဿသိ။>
  text <၉၆>
    text <ဗိလာသယာ ဒရီသယာ၊ နိက္ခမန္တိ သကာသယာ။>
    text <တေပဇ္ဇ အာသယာ ဆုဒ္ဓါ၊ ဓုဝံ ဗုဒ္ဓေါ ဘဝိဿသိ။>
  text <၉၇>
    text <န ဟောန္တိ အရတီ သတ္တာနံ၊ သန္တုဋ္ဌာ ဟောန္တိ တာဝဒေ။>
    text <တေပဇ္ဇ သဗ္ဗေ သန္တုဋ္ဌာ၊ ဓုဝံ ဗုဒ္ဓေါ ဘဝိဿသိ။>
  text <၉၈>
    text <ရောဂါ တဒုပသမ္မန္တိ၊ ဇိဃစ္ဆာ စ ဝိနဿတိ။>
    text <တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၉၉>
    text <ရာဂေါ တဒာ တနု ဟောတိ၊ ဒောသော မောဟော ဝိနဿတိ။>
    text <တေပဇ္ဇ ဝိဂတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။>
  text <၁၀၀>
    text <ဘယံ တဒာ န ဘဝတိ၊ အဇ္ဇပေတံ ပဒိဿတိ။>
    text <တေန လိင်္ဂေန ဇာနာမ၊ ဓုဝံ ဗုဒ္ဓေါ ဘဝိဿသိ။>
  text <၁၀၁>
    text <ရဇောနုဒ္ဓံသတိ ဥဒ္ဓံ၊ အဇ္ဇပေတံ ပဒိဿတိ။>
    text <တေန လိင်္ဂေန ဇာနာမ၊ ဓုဝံ ဗုဒ္ဓေါ ဘဝိဿသိ။>
  text <၁၀၂>
    text <အနိဋ္ဌဂန္ဓော ပက္ကမတိ၊ ဒိဗ္ဗဂန္ဓော ပဝါယတိ။>
    text <သောပဇ္ဇ ဝါယတိ ဂန္ဓော၊ ဓုဝံ ဗုဒ္ဓေါ ဘဝိဿသိ။>
  text <၁၀၃>
    text <သဗ္ဗေ ဒေဝါ ပဒိဿန္တိ၊ ဌပယိတွာ အရူပိနော။>
    text <တေပဇ္ဇ သဗ္ဗေ ဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၁၀၄>
    text <ယာဝတာ နိရယာ နာမ၊ သဗ္ဗေ ဒိဿန္တိ တာဝဒေ။>
    text <တေပဇ္ဇ သဗ္ဗေ ဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၁၀၅>
    text <ကုဋ္ဋာ ကဝါဋာ သေလာ စ၊ န ဟောန္တာဝရဏာ တဒာ။>
    text <အာကာသဘူတာ တေပဇ္ဇ၊ ဓုဝံ ဗုဒ္ဓေါ ဘဝိဿသိ။>
  text <၁၀၆>
    text <စုတီ စ ဥပပတ္တိ စ၊ ခဏေ တသ္မိံ န ဝိဇ္ဇတိ။>
    text <တာနိပဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။>
  text <၁၀၇>
    text <ဒဠှံ ပဂ္ဂဏှ ဝီရိယံ၊ မာ နိဝတ္တ အဘိက္ကမ။>
    text <မယမ္ပေတံ ဝိဇာနာမ၊ ဓုဝံ ဗုဒ္ဓေါ ဘဝိဿသိ။>
  text <၁၀၈>
    text <ဗုဒ္ဓဿ ဝစနံ သုတွာ၊ ဒသသဟဿီနစူဘယံ။>
    text <တုဋ္ဌဟဋ္ဌော ပမောဒိတော၊ ဧဝံ စိန္တေသဟံ တဒာ။>
  text <၁၀၉>
    text <အဒွေဇ္ဈဝစနာ ဗုဒ္ဓါ၊ အမောဃဝစနာ ဇိနာ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၀>
    text <ယထာ ခိတ္တံ နဘေ လေဍ္ဍု၊ ဓုဝံ ပတတိ ဘူမိယံ။>
    text <တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၁>
    text <ယထာပိ သဗ္ဗသတ္တာနံ၊ မရဏံ ဓုဝသဿတံ။>
    text <တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၂>
    text <ယထာ ရတ္တိက္ခယေ ပတ္တေ၊ သူရိယုဂ္ဂမနံ ဓုဝံ။>
    text <တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၃>
    text <ယထာ နိက္ခန္တသယနဿ၊ သီဟဿ နဒနံ ဓုဝံ။>
    text <တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၄>
    text <ယထာ အာပန္နသတ္တာနံ၊ ဘာရမောရောပနံ ဓုဝံ။>
    text <တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။>
    text <ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။>
  text <၁၁၅>
    text <ဟန္ဒ ဗုဒ္ဓကရေ ဓမ္မေ၊ ဝိစိနာမိ ဣတော စိတော။>
    text <ဥဒ္ဓံ အဓော ဒသ ဒိသာ၊ ယာဝတာ ဓမ္မဓာတုယာ။>
  text <၁၁၆>
    text <ဝိစိနန္တော တဒာ ဒက္ခိံ၊ ပဌမံ ဒာနပါရမိံ။>
    text <ပုဗ္ဗကေဟိ မဟေသီဟိ၊ အနုစိဏ္ဏံ မဟာပထံ။>
  text <၁၁၇>
    text <ဣမံ တွံ ပဌမံ တာဝ၊ ဒဠှံ ကတွာ သမာဒိယ။>
    text <ဒာနပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။>
  text <၁၁၈>
    text <ယထာပိ ကုမ္ဘော သမ္ပုဏ္ဏော၊ ယဿ ကဿစိ အဓော ကတော။>
    text <ဝမတေ ဝုဒကံ နိဿေသံ၊ န တတ္ထ ပရိရက္ခတိ။>
  text <၁၁၉>
    text <တထေဝ ယာစကေ ဒိသွာ၊ ဟီနမုက္ကဋ္ဌမဇ္ဈိမေ။>
    text <ဒဒာဟိ ဒာနံ နိဿေသံ၊ ကုမ္ဘော ဝိယ အဓော ကတော။>
  text <၁၂၀>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၂၁>
    text <ဝိစိနန္တော တဒာ ဒက္ခိံ၊ ဒုတိယံ သီလပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၂၂>
    text <ဣမံ တွံ ဒုတိယံ တာဝ၊ ဒဠှံ ကတွာ သမာဒိယ။>
    text <သီလပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။>
  text <၁၂၃>
    text <ယထာပိ စမရီ ဝါလံ၊ ကိသ္မိဉ္စိ ပဋိလဂ္ဂိတံ။>
    text <ဥပေတိ မရဏံ တတ္ထ၊ န ဝိကောပေတိ ဝါလဓိံ။>
  text <၁၂၄>
    text <တထေဝ တွံ စတူသု ဘူမီသု၊ သီလာနိ ပရိပူရယ။>
    text <ပရိရက္ခ သဗ္ဗဒာ သီလံ၊ စမရီ ဝိယ ဝါလဓိံ။>
  text <၁၂၅>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၂၆>
    text <ဝိစိနန္တော တဒာ ဒက္ခိံ၊ တတိယံ နေက္ခမ္မပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၂၇>
    text <ဣမံ တွံ တတိယံ တာဝ၊ ဒဠှံ ကတွာ သမာဒိယ။>
    text <နေက္ခမ္မပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။>
  text <၁၂၈>
    text <ယထာ အန္ဒုဃရေ ပုရိသော၊ စိရဝုတ္ထော ဒုခဋ္ဋိတော။>
    text <န တတ္ထ ရာဂံ ဇနေသိ၊ မုတ္တိံယေဝ ဂဝေသတိ။>
  text <၁၂၉>
    text <တထေဝ တွံ သဗ္ဗဘဝေ၊ ပဿ အန္ဒုဃရေ ဝိယ။>
    text <နေက္ခမ္မာဘိမုခေါ ဟောဟိ၊ ဘဝတော ပရိမုတ္တိယာ။>
  text <၁၃၀>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၃၁>
    text <ဝိစိနန္တော တဒာ ဒက္ခိံ၊ စတုတ္ထံ ပညာပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၃၂>
    text <ဣမံ တွံ စတုတ္ထံ တာဝ၊ ဒဠှံ ကတွာ သမာဒိယ။>
    text <ပညာပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။>
  text <၁၃၃>
    text <ယထာပိ ဘိက္ခု ဘိက္ခန္တော၊ ဟီနမုက္ကဋ္ဌမဇ္ဈိမေ။>
    text <ကုလာနိ န ဝိဝဇ္ဇေန္တော၊ ဧဝံ လဘတိ ယာပနံ။>
  text <၁၃၄>
    text <တထေဝ တွံ သဗ္ဗကာလံ၊ ပရိပုစ္ဆံ ဗုဓံ ဇနံ။>
    text <ပညာပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၃၅>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၃၆>
    text <ဝိစိနန္တော တဒာ ဒက္ခိံ၊ ပဉ္စမံ ဝီရိယပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၃၇>
    text <ဣမံ တွံ ပဉ္စမံ တာဝ၊ ဒဠှံ ကတွာ သမာဒိယ။>
    text <ဝီရိယပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။>
  text <၁၃၈>
    text <ယထာပိ သီဟော မိဂရာဇာ၊ နိသဇ္ဇဋ္ဌာနစင်္ကမေ။>
    text <အလီနဝီရိယော ဟောတိ၊ ပဂ္ဂဟိတမနော သဒာ။>
  text <၁၃၉>
    text <တထေဝ တွံ သဗ္ဗဘဝေ၊ ပဂ္ဂဏှ ဝီရိယံ ဒဠှံ။>
    text <ဝီရိယပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၄၀>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၄၁>
    text <ဝိစိနန္တော တဒာ ဒက္ခိံ၊ ဆဋ္ဌမံ ခန္တိပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၄၂>
    text <ဣမံ တွံ ဆဋ္ဌမံ တာဝ၊ ဒဠှံ ကတွာ သမာဒိယ။>
    text <တတ္ထ အဒွေဇ္ဈမာနသော၊ သမ္ဗောဓိံ ပါပုဏိဿသိ။>
  text <၁၄၃>
    text <ယထာပိ ပထဝီ နာမ၊ သုစိမ္ပိ အသုစိမ္ပိ စ။>
    text <သဗ္ဗံ သဟတိ နိက္ခေပံ၊ န ကရောတိ ပဋိဃံ တယာ။>
  text <၁၄၄>
    text <တထေဝ တွမ္ပိ သဗ္ဗေသံ၊ သမ္မာနာဝမာနက္ခမော။>
    text <ခန္တိပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၄၅>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၄၆>
    text <ဝိစိနန္တော တဒာ ဒက္ခိံ၊ သတ္တမံ သစ္စပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၄၇>
    text <ဣမံ တွံ သတ္တမံ တာဝ၊ ဒဠှံ ကတွာ သမာဒိယ။>
    text <တတ္ထ အဒွေဇ္ဈဝစနော၊ သမ္ဗောဓိံ ပါပုဏိဿသိ။>
  text <၁၄၈>
    text <ယထာပိ ဩသဓီ နာမ၊ တုလာဘူတာ သဒေဝကေ။>
    text <သမယေ ဥတုဝဿေ ဝါ၊ န ဝေါက္ကမတိ ဝီထိတော။>
  text <၁၄၉>
    text <တထေဝ တွမ္ပိ သစ္စေသု၊ မာ ဝေါက္ကမ ဟိ ဝီထိတော။>
    text <သစ္စပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၅၀>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၅၁>
    text <ဝိစိနန္တော တဒာ ဒက္ခိံ၊ အဋ္ဌမံ အဓိဋ္ဌာနပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၅၂>
    text <ဣမံ တွံ အဋ္ဌမံ တာဝ၊ ဒဠှံ ကတွာ သမာဒိယ။>
    text <တတ္ထ တွံ အစလော ဟုတွာ၊ သမ္ဗောဓိံ ပါပုဏိဿသိ။>
  text <၁၅၃>
    text <ယထာပိ ပဗ္ဗတော သေလော၊ အစလော သုပ္ပတိဋ္ဌိတော။>
    text <န ကမ္ပတိ ဘုသဝါတေဟိ၊ သကဋ္ဌာနေဝ တိဋ္ဌတိ။>
  text <၁၅၄>
    text <တထေဝ တွမ္ပိ အဓိဋ္ဌာနေ၊ သဗ္ဗဒာ အစလော ဘဝ။>
    text <အဓိဋ္ဌာနပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၅၅>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၅၆>
    text <ဝိစိနန္တော တဒာ ဒက္ခိံ၊ နဝမံ မေတ္တာပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၅၇>
    text <ဣမံ တွံ နဝမံ တာဝ၊ ဒဠှံ ကတွာ သမာဒိယ။>
    text <မေတ္တာယ အသမော ဟောဟိ၊ ယဒိ ဗောဓိံ ပတ္တုမိစ္ဆသိ။>
  text <၁၅၈>
    text <ယထာပိ ဥဒကံ နာမ၊ ကလျာဏေ ပါပကေ ဇနေ။>
    text <သမံ ဖရတိ သီတေန၊ ပဝါဟေတိ ရဇောမလံ။>
  text <၁၅၉>
    text <တထေဝ တွံ ဟိတာဟိတေ၊ သမံ မေတ္တာယ ဘာဝယ။>
    text <မေတ္တာပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၆၀>
    text <နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။>
    text <အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။>
  text <၁၆၁>
    text <ဝိစိနန္တော တဒာ ဒက္ခိံ၊ ဒသမံ ဥပေက္ခါပါရမိံ။>
    text <ပုဗ္ဗကေဟိ မဟေသီဟိ၊ အာသေဝိတနိသေဝိတံ။>
  text <၁၆၂>
    text <ဣမံ တွံ ဒသမံ တာဝ၊ ဒဠှံ ကတွာ သမာဒိယ။>
    text <တုလာဘူတော ဒဠှော ဟုတွာ၊ သမ္ဗောဓိံ ပါပုဏိဿသိ။>
  text <၁၆၃>
    text <ယထာပိ ပထဝီ နာမ၊ နိက္ခိတ္တံ အသုစိံ သုစိံ။>
    text <ဥပေက္ခတိ ဥဘောပေတေ၊ ကောပါနုနယဝဇ္ဇိတာ။>
  text <၁၆၄>
    text <တထေဝ တွံ သုခဒုက္ခေ၊ တုလာဘူတော သဒာ ဘဝ။>
    text <ဥပေက္ခါပါရမိတံ ဂန္တွာ၊ သမ္ဗောဓိံ ပါပုဏိဿသိ။>
  text <၁၆၅>
    text <ဧတ္တကာယေဝ တေ လောကေ၊ ယေ ဓမ္မာ ဗောဓိပါစနာ။>
    text <တတုဒ္ဓံ နတ္ထိ အညတြ၊ ဒဠှံ တတ္ထ ပတိဋ္ဌဟ။>
  text <၁၆၆>
    text <ဣမေ ဓမ္မေ သမ္မသတော၊ သဘာဝသရသလက္ခဏေ။>
    text <ဓမ္မတေဇေန ဝသုဓာ၊ ဒသသဟဿီ ပကမ္ပထ။>
  text <၁၆၇>
    text <စလတီ ရဝတီ ပထဝီ၊ ဥစ္ဆုယန္တံဝ ပီဠိတံ။>
    text <တေလယန္တေ ယထာ စက္ကံ၊ ဧဝံ ကမ္ပတိ မေဒနီ။>
  text <၁၆၈>
    text <ယာဝတာ ပရိသာ အာသိ၊ ဗုဒ္ဓဿ ပရိဝေသနေ။>
    text <ပဝေဓမာနာ သာ တတ္ထ၊ မုစ္ဆိတာ သေတိ ဘူမိယံ။>
  text <၁၆၉>
    text <ဃဋာနေကသဟဿာနိ၊ ကုမ္ဘီနဉ္စ သတာ ဗဟူ။>
    text <သဉ္စုဏ္ဏမထိတာ တတ္ထ၊ အညမညံ ပဃဋ္ဋိတာ။>
  text <၁၇၀>
    text <ဥဗ္ဗိဂ္ဂါ တသိတာ ဘီတာ၊ ဘန္တာ ဗျာထိတမာနသာ။>
    text <မဟာဇနာ သမာဂမ္မ၊ ဒီပင်္ကရမုပါဂမုံ။>
  text <၁၇၁>
    text <ကိံ ဘဝိဿတိ လောကဿ၊ ကလျာဏမထ ပါပကံ။>
    text <သဗ္ဗော ဥပဒ္ဒုတော လောကော၊ တံ ဝိနောဒေဟိ စက္ခုမ။>
  text <၁၇၂>
    text <တေသံ တဒာ သညပေသိ၊ ဒီပင်္ကရော မဟာမုနိ။>
    text <ဝိသဋ္ဌာ ဟောထ မာ ဘေထ၊ ဣမသ္မိံ ပထဝိကမ္ပနေ။>
  text <၁၇၃>
    text <ယမဟံ အဇ္ဇ ဗျာကာသိံ၊ ဗုဒ္ဓေါ လောကေ ဘဝိဿတိ။>
    text <ဧသော သမ္မသတိ ဓမ္မံ၊ ပုဗ္ဗကံ ဇိနသေဝိတံ။>
  text <၁၇၄>
    text <တဿ သမ္မသတော ဓမ္မံ၊ ဗုဒ္ဓဘူမိံ အသေသတော။>
    text <တေနာယံ ကမ္ပိတာ ပထဝီ၊ ဒသသဟဿီ သဒေဝကေ။>
  text <၁၇၅>
    text <ဗုဒ္ဓဿ ဝစနံ သုတွာ၊ မနော နိဗ္ဗာယိ တာဝဒေ။>
    text <သဗ္ဗေ မံ ဥပသင်္ကမ္မ၊ ပုနာပိ အဘိဝန္ဒိသုံ။>
  text <၁၇၆>
    text <သမာဒိယိတွာ ဗုဒ္ဓဂုဏံ၊ ဒဠှံ ကတွာန မာနသံ။>
    text <ဒီပင်္ကရံ နမဿိတွာ၊ အာသနာ ဝုဋ္ဌဟိံ တဒာ။>
  text <၁၇၇>
    text <ဒိဗ္ဗံ မာနုသကံ ပုပ္ဖံ၊ ဒေဝါ မာနုသကာ ဥဘော။>
    text <သမောကိရန္တိ ပုပ္ဖေဟိ၊ ဝုဋ္ဌဟန္တဿ အာသနာ။>
  text <၁၇၈>
    text <ဝေဒယန္တိ စ တေ သောတ္ထိံ၊ ဒေဝါ မာနုသကာ ဥဘော။>
    text <မဟန္တံ ပတ္ထိတံ တုယှံ၊ တံ လဘဿု ယထိစ္ဆိတံ။>
  text <၁၇၉>
    text <သဗ္ဗီတိယော ဝိဝဇ္ဇန္တု၊ သောကော ရောဂေါ ဝိနဿတု။>
    text <မာ တေ ဘဝန္တွန္တရာယာ၊ ဖုသ ခိပ္ပံ ဗောဓိမုတ္တမံ။>
  text <၁၈၀>
    text <ယထာပိ သမယေ ပတ္တေ၊ ပုပ္ဖန္တိ ပုပ္ဖိနော ဒုမာ။>
    text <တထေဝ တွံ မဟာဝီရ၊ ဗုဒ္ဓဉာဏေန ပုပ္ဖသိ။>
  text <၁၈၁>
    text <ယထာ ယေ ကေစိ သမ္ဗုဒ္ဓါ၊ ပူရယုံ ဒသ ပါရမီ။>
    text <တထေဝ တွံ မဟာဝီရ၊ ပူရယ ဒသ ပါရမီ။>
  text <၁၈၂>
    text <ယထာ ယေ ကေစိ သမ္ဗုဒ္ဓါ၊ ဗောဓိမဏ္ဍမှိ ဗုဇ္ဈရေ။>
    text <တထေဝ တွံ မဟာဝီရ၊ ဗုဇ္ဈဿု ဇိနဗောဓိယံ။>
  text <၁၈၃>
    text <ယထာ ယေ ကေစိ သမ္ဗုဒ္ဓါ၊ ဓမ္မစက္ကံ ပဝတ္တယုံ။>
    text <တထေဝ တွံ မဟာဝီရ၊ ဓမ္မစက္ကံ ပဝတ္တယ။>
  text <၁၈၄>
    text <ပုဏ္ဏမာယေ ယထာ စန္ဒော၊ ပရိသုဒ္ဓေါ ဝိရောစတိ။>
    text <တထေဝ တွံ ပုဏ္ဏမနော၊ ဝိရောစ ဒသသဟဿိယံ။>
  text <၁၈၅>
    text <ရာဟုမုတ္တော ယထာ သူရိယော၊ တာပေန အတိရောစတိ။>
    text <တထေဝ လောကာ မုဉ္စိတွာ၊ ဝိရောစ သိရိယာ တုဝံ။>
  text <၁၈၆>
    text <ယထာ ယာ ကာစိ နဒိယော၊ ဩသရန္တိ မဟောဒဓိံ။>
    text <ဧဝံ သဒေဝကာ လောကာ၊ ဩသရန္တု တဝန္တိကေ။>
  text <၁၈၇>
    text <တေဟိ ထုတပ္ပသတ္ထော သော၊ ဒသ ဓမ္မေ သမာဒိယ။>
    text <တေ ဓမ္မေ ပရိပူရေန္တော၊ ပဝနံ ပါဝိသီ တဒာတိ။>
  stand <သုမေဓပတ္ထနာကထာ နိဋ္ဌိတာ။>
