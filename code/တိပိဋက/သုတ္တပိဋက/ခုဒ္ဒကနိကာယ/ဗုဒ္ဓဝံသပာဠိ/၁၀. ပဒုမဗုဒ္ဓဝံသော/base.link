text <၁၀။ ပဒုမဗုဒ္ဓဝံသော>
  text <၁>
    text <အနောမဒဿိဿ အပရေန၊ သမ္ဗုဒ္ဓေါ ဒွိပဒုတ္တမော။>
    text <ပဒုမော နာမ နာမေန၊ အသမော အပ္ပဋိပုဂ္ဂလော။>
  text <၂>
    text <တဿာပိ အသမံ သီလံ၊ သမာဓိပိ အနန္တကော။>
    text <အသင်္ခေယျံ ဉာဏဝရံ၊ ဝိမုတ္တိပိ အနူပမာ။>
  text <၃>
    text <တဿာပိ အတုလတေဇဿ၊ ဓမ္မစက္ကပ္ပဝတ္တနေ။>
    text <အဘိသမယာ တယော အာသုံ၊ မဟာတမပဝါဟနာ။>
  text <၄>
    text <ပဌမာဘိသမယေ ဗုဒ္ဓေါ၊ ကောဋိသတမဗောဓယိ။>
    text <ဒုတိယာဘိသမယေ ဓီရော၊ နဝုတိကောဋိမဗောဓယိ။>
  text <၅>
    text <ယဒာ စ ပဒုမော ဗုဒ္ဓေါ၊ ဩဝဒီ သကမတြဇံ။>
    text <တဒာ အသီတိကောဋီနံ၊ တတိယာဘိသမယော အဟု။>
  text <၆>
    text <သန္နိပါတာ တယော အာသုံ၊ ပဒုမဿ မဟေသိနော။>
    text <ကောဋိသတသဟဿာနံ၊ ပဌမော အာသိ သမာဂမော။>
  text <၇>
    text <ကထိနတ္ထာရသမယေ၊ ဥပ္ပန္နေ ကထိနစီဝရေ။>
    text <ဓမ္မသေနာပတိတ္ထာယ၊ ဘိက္ခူ သိဗ္ဗိံသု စီဝရံ။>
  text <၈>
    text <တဒာ တေ ဝိမလာ ဘိက္ခူ၊ ဆဠဘိညာ မဟိဒ္ဓိကာ။>
    text <တီဏိ သတသဟဿာနိ၊ သမိံသု အပရာဇိတာ။>
  text <၉>
    text <ပုနာပရံ သော နရာသဘော၊ ပဝနေ ဝါသံ ဥပါဂမိ။>
    text <တဒာ သမာဂမော အာသိ၊ ဒွိန္နံ သတသဟဿိနံ။>
  text <၁၀>
    text <အဟံ တေန သမယေန၊ သီဟော အာသိံ မိဂါဓိဘူ။>
    text <ဝိဝေကမနုဗြူဟန္တံ၊ ပဝနေ အဒ္ဒသံ ဇိနံ။>
  text <၁၁>
    text <ဝန္ဒိတွာ သိရသာ ပါဒေ၊ ကတွာန တံ ပဒက္ခိဏံ။>
    text <တိက္ခတ္တုံ အဘိနာဒိတွာ၊ သတ္တာဟံ ဇိနမုပဋ္ဌဟံ။>
  text <၁၂>
    text <သတ္တာဟံ ဝရသမာပတ္တိယာ၊ ဝုဋ္ဌဟိတွာ တထာဂတော။>
    text <မနသာ စိန္တယိတွာန၊ ကောဋိဘိက္ခူ သမာနယိ။>
  text <၁၃>
    text <တဒာပိ သော မဟာဝီရော၊ တေသံ မဇ္ဈေ ဝိယာကရိ။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၄>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၅>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၆>
    text <စမ္ပကံ နာမ နဂရံ၊ အသမော နာမ ခတ္တိယော။>
    text <အသမာ နာမ ဇနိကာ၊ ပဒုမဿ မဟေသိနော။>
  text <၁၇>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <နန္ဒာဝသုယသုတ္တရာ၊ တယော ပါသာဒမုတ္တမာ။>
  text <၁၈>
    text <တေတ္တိံသ စ သဟဿာနိ၊ နာရိယော သမလင်္ကတာ။>
    text <ဥတ္တရာ နာမ သာ နာရီ၊ ရမ္မော နာမာသိ အတြဇော။>
  text <၁၉>
    text <နိမိတ္တေ စတုရော ဒိသွာ၊ ရထယာနေန နိက္ခမိ။>
    text <အနူနအဋ္ဌမာသာနိ၊ ပဓာနံ ပဒဟီ ဇိနော။>
  text <၂၀>
    text <ဗြဟ္မုနာ ယာစိတော သန္တော၊ ပဒုမော လောကနာယကော။>
    text <ဝတ္တိ စက္ကံ မဟာဝီရော၊ ဓနဉ္စုယျာနမုတ္တမေ။>
  text <၂၁>
    text <သာလော စ ဥပသာလော စ၊ အဟေသုံ အဂ္ဂသာဝကာ။>
    text <ဝရုဏော နာမုပဋ္ဌာကော၊ ပဒုမဿ မဟေသိနော။>
  text <၂၂>
    text <ရာဓာ စေဝ သုရာဓာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ မဟာသောဏောတိ ဝုစ္စတိ။>
  text <၂၃>
    text <ဘိယျော စေဝ အသမော စ၊ အဟေသုံ အဂ္ဂုပဋ္ဌကာ။>
    text <ရုစီ စ နန္ဒရာမာ စ၊ အဟေသုံ အဂ္ဂုပဋ္ဌိကာ။>
  text <၂၄>
    text <အဋ္ဌပဏ္ဏာသရတနံ၊ အစ္စုဂ္ဂတော မဟာမုနိ။>
    text <ပဘာ နိဒ္ဓါဝတီ တဿ၊ အသမာ သဗ္ဗသော ဒိသာ။>
  text <၂၅>
    text <စန္ဒပ္ပဘာ သူရိယပ္ပဘာ၊ ရတနဂ္ဂိမဏိပ္ပဘာ။>
    text <သဗ္ဗာပိ တာ ဟတာ ဟောန္တိ၊ ပတွာ ဇိနပဘုတ္တမံ။>
  text <၂၆>
    text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၇>
    text <ပရိပက္ကမာနသေ သတ္တေ၊ ဗောဓယိတွာ အသေသတော။>
    text <သေသကေ အနုသာသိတွာ၊ နိဗ္ဗုတော သော သသာဝကော။>
  text <၂၈>
    text <ဥရဂေါဝ တစံ ဇိဏ္ဏံ၊ ဝဒ္ဓပတ္တံဝ ပါဒပေါ။>
    text <ဇဟိတွာ သဗ္ဗသင်္ခါရေ၊ နိဗ္ဗုတော သော ယထာ သိခီ။>
  text <၂၉>
    text <ပဒုမော ဇိနဝရော သတ္ထာ၊ ဓမ္မာရာမမှိ နိဗ္ဗုတော။>
    text <ဓာတုဝိတ္ထာရိကံ အာသိ၊ တေသု တေသု ပဒေသတောတိ။>
  stand <ပဒုမဿ ဘဂဝတော ဝံသော အဋ္ဌမော။>
