text <၂၂။ သိခီဗုဒ္ဓဝံသော>
  text <၁>
    text <ဝိပဿိဿ အပရေန၊ သမ္ဗုဒ္ဓေါ ဒွိပဒုတ္တမော။>
    text <သိခိဝှယော အာသိ ဇိနော၊ အသမော အပ္ပဋိပုဂ္ဂလော။>
  text <၂>
    text <မာရသေနံ ပမဒ္ဒိတွာ၊ ပတ္တော သမ္ဗောဓိမုတ္တမံ။>
    text <ဓမ္မစက္ကံ ပဝတ္တေသိ၊ အနုကမ္ပါယ ပါဏိနံ။>
  text <၃>
    text <ဓမ္မစက္ကံ ပဝတ္တေန္တေ၊ သိခိမှိ ဇိနပုင်္ဂဝေ။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၄>
    text <အပရမ္ပိ ဓမ္မံ ဒေသေန္တေ၊ ဂဏသေဋ္ဌေ နရုတ္တမေ။>
    text <နဝုတိကောဋိသဟဿာနံ၊ ဒုတိယာဘိသမယော အဟု။>
  text <၅>
    text <ယမကပါဋိဟာရိယဉ္စ၊ ဒဿယန္တေ သဒေဝကေ။>
    text <အသီတိကောဋိသဟဿာနံ၊ တတိယာဘိသမယော အဟု။>
  text <၆>
    text <သန္နိပါတာ တယော အာသုံ၊ သိခိဿာပိ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၇>
    text <ဘိက္ခုသတသဟဿာနံ၊ ပဌမော အာသိ သမာဂမော။>
    text <အသီတိဘိက္ခုသဟဿာနံ၊ ဒုတိယော အာသိ သမာဂမော။>
  text <၈>
    text <သတ္တတိဘိက္ခုသဟဿာနံ၊ တတိယော အာသိ သမာဂမော။>
    text <အနုပလိတ္တော ပဒုမံဝ၊ တောယမှိ သမ္ပဝဍ္ဎိတံ။>
  text <၉>
    text <အဟံ တေန သမယေန၊ အရိန္ဒမော နာမ ခတ္တိယော။>
    text <သမ္ဗုဒ္ဓပ္ပမုခံ သင်္ဃံ၊ အန္နပါနေန တပ္ပယိံ။>
  text <၁၀>
    text <ဗဟုံ ဒုဿဝရံ ဒတွာ၊ ဒုဿကောဋိံ အနပ္ပကံ။>
    text <အလင်္ကတံ ဟတ္ထိယာနံ၊ သမ္ဗုဒ္ဓဿ အဒာသဟံ။>
  text <၁၁>
    text <ဟတ္ထိယာနံ နိမ္မိနိတွာ၊ ကပ္ပိယံ ဥပနာမယိံ။>
    text <ပူရယိံ မာနသံ မယှံ၊ နိစ္စံ ဒဠှမုပဋ္ဌိတံ။>
  text <၁၂>
    text <သောပိ မံ ဗုဒ္ဓေါ ဗျာကာသိ၊ သိခီ လောကဂ္ဂနာယကော။>
    text <ဧကတိံသေ ဣတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၃>
    text <အဟု ကပိလဝှယာ ရမ္မာ။ပေ။ ဟေဿာမ သမ္မုခါ ဣမံ။>
  text <၁၄>
    text <တဿာဟံ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၅>
    text <နဂရံ အရုဏဝတီ နာမ၊ အရုဏော နာမ ခတ္တိယော။>
    text <ပဘာဝတီ နာမ ဇနိကာ၊ သိခိဿာပိ မဟေသိနော။>
  text <၁၆>
    text <သတ္တဝဿသဟဿာနိ၊ အဂါရံ အဇ္ဈ သော ဝသိ။>
    text <သုစန္ဒကော ဂိရိ ဝသဘော၊ တယော ပါသာဒမုတ္တမာ။>
  text <၁၇>
    text <စတုဝီသသဟဿာနိ၊ နာရိယော သမလင်္ကတာ။>
    text <သဗ္ဗကာမာ နာမ နာရီ၊ အတုလော နာမ အတြဇော။>
  text <၁၈>
    text <နိမိတ္တေ စတုရော ဒိသွာ၊ ဟတ္ထိယာနေန နိက္ခမိ။>
    text <အဋ္ဌမာသံ ပဓာနစာရံ၊ အစရီ ပုရိသုတ္တမော။>
  text <၁၉>
    text <ဗြဟ္မုနာ ယာစိတော သန္တော၊ သိခီ လောကဂ္ဂနာယကော။>
    text <ဝတ္တိ စက္ကံ မဟာဝီရော၊ မိဂဒာယေ နရုတ္တမော။>
  text <၂၀>
    text <အဘိဘူ သမ္ဘဝေါ စေဝ၊ အဟေသုံ အဂ္ဂသာဝကာ။>
    text <ခေမင်္ကရော နာမုပဋ္ဌာကော၊ သိခိဿာပိ မဟေသိနော။>
  text <၂၁>
    text <သခိလာ စ ပဒုမာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ပုဏ္ဍရီကောတိ ဝုစ္စတိ။>
  text <၂၂>
    text <သိရိဝဍ္ဎော စ နန္ဒော စ၊ အဟေသုံ အဂ္ဂုပဋ္ဌကာ။>
    text <စိတ္တာ စေဝ သုဂုတ္တာ စ၊ အဟေသုံ အဂ္ဂုပဋ္ဌိကာ။>
  text <၂၃>
    text <ဥစ္စတ္တနေန သော ဗုဒ္ဓေါ၊ သတ္တတိဟတ္ထမုဂ္ဂတော။>
    text <ကဉ္စနဂ္ဃိယသင်္ကာသော၊ ဒွတ္တိံသဝရလက္ခဏော။>
  text <၂၄>
    text <တဿာပိ ဗျာမပ္ပဘာ ကာယာ၊ ဒိဝါရတ္တိံ နိရန္တရံ။>
    text <ဒိသောဒိသံ နိစ္ဆရန္တိ၊ တီဏိယောဇနသော ပဘာ။>
  text <၂၅>
    text <သတ္တတိဝဿသဟဿာနိ၊ အာယု တဿ မဟေသိနော။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၆>
    text <ဓမ္မမေဃံ ပဝဿေတွာ၊ တေမယိတွာ သဒေဝကေ။>
    text <ခေမန္တံ ပါပယိတွာန၊ နိဗ္ဗုတော သော သသာဝကော။>
  text <၂၇>
    text <အနုဗျဉ္ဇနသမ္ပန္နံ၊ ဒွတ္တိံသဝရလက္ခဏံ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၂၈>
    text <သိခီ မုနိဝရော ဗုဒ္ဓေါ၊ အဿာရာမမှိ နိဗ္ဗုတော။>
    text <တတ္ထေဝဿ ထူပဝရော၊ တီဏိယောဇနမုဂ္ဂတောတိ။>
  stand <သိခိဿ ဘဂဝတော ဝံသော ဝီသတိမော။>
