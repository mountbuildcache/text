text <၂၆။ ကဿပဗုဒ္ဓဝံသော>
  text <၁>
    text <ကောဏာဂမနဿ အပရေန၊ သမ္ဗုဒ္ဓေါ ဒွိပဒုတ္တမော။>
    text <ကဿပေါ နာမ ဂေါတ္တေန၊ ဓမ္မရာဇာ ပဘင်္ကရော။>
  text <၂>
    text <သဉ္ဆဍ္ဍိတံ ကုလမူလံ၊ ဗဟွန္နပါနဘောဇနံ။>
    text <ဒတွာန ယာစကေ ဒာနံ၊ ပူရယိတွာန မာနသံ။>
    text <ဥသဘောဝ အာဠကံ ဘေတွာ၊ ပတ္တော သမ္ဗောဓိမုတ္တမံ။>
  text <၃>
    text <ဓမ္မစက္ကံ ပဝတ္တေန္တေ၊ ကဿပေ လောကနာယကေ။>
    text <ဝီသကောဋိသဟဿာနံ၊ ပဌမာဘိသမယော အဟု။>
  text <၄>
    text <စတုမာသံ ယဒာ ဗုဒ္ဓေါ၊ လောကေ စရတိ စာရိကံ။>
    text <ဒသကောဋိသဟဿာနံ၊ ဒုတိယာဘိသမယော အဟု။>
  text <၅>
    text <ယမကံ ဝိကုဗ္ဗနံ ကတွာ၊ ဉာဏဓာတုံ ပကိတ္တယိ။>
    text <ပဉ္စကောဋိသဟဿာနံ၊ တတိယာဘိသမယော အဟု။>
  text <၆>
    text <သုဓမ္မာ ဒေဝပုရေ ရမ္မေ၊ တတ္ထ ဓမ္မံ ပကိတ္တယိ။>
    text <တီဏိကောဋိသဟဿာနံ၊ ဒေဝါနံ ဗောဓယီ ဇိနော။>
  text <၇>
    text <နရဒေဝဿ ယက္ခဿ၊ အပရေ ဓမ္မဒေသနေ။>
    text <ဧတေသာနံ အဘိသမယာ၊ ဂဏနာတော အသင်္ခိယာ။>
  text <၈>
    text <တဿာပိ ဒေဝဒေဝဿ၊ ဧကော အာသိ သမာဂမော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၉>
    text <ဝီသဘိက္ခုသဟဿာနံ၊ တဒာ အာသိ သမာဂမော။>
    text <အတိက္ကန္တဘဝန္တာနံ၊ ဟိရိသီလေန တာဒိနံ။>
  text <၁၀>
    text <အဟံ တဒာ မာဏဝကော၊ ဇောတိပါလောတိ ဝိဿုတော။>
    text <အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။>
  text <၁၁>
    text <လက္ခဏေ ဣတိဟာသေ စ၊ သဓမ္မေ ပါရမိံ ဂတော။>
    text <ဘူမန္တလိက္ခကုသလော၊ ကတဝိဇ္ဇော အနာဝယော။>
  text <၁၂>
    text <ကဿပဿ ဘဂဝတော၊ ဃဋိကာရော နာမုပဋ္ဌာကော။>
    text <သဂါရဝေါ သပ္ပတိဿော၊ နိဗ္ဗုတော တတိယေ ဖလေ။>
  text <၁၃>
    text <အာဒာယ မံ ဃဋီကာရော၊ ဥပဂဉ္ဆိ ကဿပံ ဇိနံ။>
    text <တဿ ဓမ္မံ သုဏိတွာန၊ ပဗ္ဗဇိံ တဿ သန္တိကေ။>
  text <၁၄>
    text <အာရဒ္ဓဝီရိယော ဟုတွာ၊ ဝတ္တာဝတ္တေသု ကောဝိဒော။>
    text <န ကွစိ ပရိဟာယာမိ၊ ပူရေသိံ ဇိနသာသနံ။>
  text <၁၅>
    text <ယာဝတာ ဗုဒ္ဓဘဏိတံ၊ နဝင်္ဂံ ဇိနသာသနံ။>
    text <သဗ္ဗံ ပရိယာပုဏိတွာန၊ သောဘယိံ ဇိနသာသနံ။>
  text <၁၆>
    text <မမ အစ္ဆရိယံ ဒိသွာ၊ သောပိ ဗုဒ္ဓေါ ဝိယာကရိ။>
    text <ဣမမှိ ဘဒ္ဒကေ ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၇>
    text <အဟု ကပိလဝှယာ ရမ္မာ၊ နိက္ခမိတွာ တထာဂတော။>
    text <ပဓာနံ ပဒဟိတွာန၊ ကတွာ ဒုက္ကရကာရိကံ။>
  text <၁၈>
    text <အဇပါလရုက္ခမူလေ၊ နိသီဒိတွာ တထာဂတော။>
    text <တတ္ထ ပါယာသံ ပဂ္ဂယှ၊ နေရဉ္ဇရမုပေဟိတိ။>
  text <၁၉>
    text <နေရဉ္ဇရာယ တီရမှိ၊ ပါယာသံ ပရိဘုဉ္ဇိယ။>
    text <ပဋိယတ္တဝရမဂ္ဂေန၊ ဗောဓိမူလမုပေဟိတိ။>
  text <၂၀>
    text <တတော ပဒက္ခိဏံ ကတွာ၊ ဗောဓိမဏ္ဍံ အနုတ္တရော။>
    text <အပရာဇိတဋ္ဌာနမှိ၊ ဗောဓိပလ္လင်္ကမုတ္တမေ။>
    text <ပလ္လင်္ကေန နိသီဒိတွာ၊ ဗုဇ္ဈိဿတိ မဟာယသော။>
  text <၂၁>
    text <ဣမဿ ဇနိကာ မာတာ၊ မာယာ နာမ ဘဝိဿတိ။>
    text <ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။>
  text <၂၂>
    text <အနာသဝါ ဝီတရာဂါ၊ သန္တစိတ္တာ သမာဟိတာ။>
    text <ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။>
    text <အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။>
  text <၂၃>
    text <ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။>
    text <အနာသဝါ သန္တစိတ္တာ၊ ဝီတရာဂါ သမာဟိတာ။>
    text <ဗောဓိ တဿ ဘဂဝတော၊ အဿတ္ထောတိ ပဝုစ္စတိ။>
  text <၂၄>
    text <စိတ္တော ဟတ္ထာဠဝကော စ၊ အဂ္ဂါ ဟေဿန္တုပဋ္ဌကာ။>
    text <နန္ဒမာတာ စ ဥတ္တရာ၊ အဂ္ဂါ ဟေဿန္တုပဋ္ဌိကာ။>
  text <၂၅>
    text <ဣဒံ သုတွာန ဝစနံ၊ အဿမဿ မဟေသိနော။>
    text <အာမောဒိတာ နရမရူ၊ ဗုဒ္ဓဗီဇံ ကိရ အယံ။>
  text <၂၆>
    text <ဥက္ကုဋ္ဌိသဒ္ဒာ ပဝတ္တန္တိ၊ အပ္ဖောဋေန္တိ ဟသန္တိ စ။>
    text <ကတဉ္ဇလီ နမဿန္တိ၊ ဒသသဟဿီ သဒေဝကာ။>
  text <၂၇>
    text <ယဒိမဿ လောကနာထဿ၊ ဝိရဇ္ဈိဿာမ သာသနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၂၈>
    text <ယထာ မနုဿာ နဒိံ တရန္တာ၊ ပဋိတိတ္ထံ ဝိရဇ္ဈိယ။>
    text <ဟေဋ္ဌာ တိတ္ထေ ဂဟေတွာန၊ ဥတ္တရန္တိ မဟာနဒိံ။>
  text <၂၉>
    text <ဧဝမေဝ မယံ သဗ္ဗေ၊ ယဒိ မုဉ္စာမိမံ ဇိနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၃၀>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၃၁>
    text <ဧဝမဟံ သံသရိတွာ၊ ပရိဝဇ္ဇေန္တော အနာစရံ။>
    text <ဒုက္ကရဉ္စ ကတံ မယှံ၊ ဗောဓိယာယေဝ ကာရဏာ။>
  text <၃၂>
    text <နဂရံ ဗာရာဏသီ နာမ၊ ကိကီ နာမာသိ ခတ္တိယော။>
    text <ဝသတေ တတ္ထ နဂရေ၊ သမ္ဗုဒ္ဓဿ မဟာကုလံ။>
  text <၃၃>
    text <ဗြာဟ္မဏော ဗြဟ္မဒတ္တောဝ၊ အာသိ ဗုဒ္ဓဿ သော ပိတာ။>
    text <ဓနဝတီ နာမ ဇနိကာ၊ ကဿပဿ မဟေသိနော။>
  text <၃၄>
    text <ဒုဝေ ဝဿသဟဿာနိ၊ အဂါရံ အဇ္ဈ သော ဝသိ။>
    text <ဟံသော ယသော သိရိနန္ဒော၊ တယော ပါသာဒမုတ္တမာ။>
  text <၃၅>
    text <တိသောဠသသဟဿာနိ၊ နာရိယော သမလင်္ကတာ။>
    text <သုနန္ဒာ နာမ သာ နာရီ၊ ဝိဇိတသေနော နာမ အတြဇော။>
  text <၃၆>
    text <နိမိတ္တေ စတုရော ဒိသွာ၊ ပါသာဒေနာဘိနိက္ခမိ။>
    text <သတ္တာဟံ ပဓာနစာရံ၊ အစရီ ပုရိသုတ္တမော။>
  text <၃၇>
    text <ဗြဟ္မုနာ ယာစိတော သန္တော၊ ကဿပေါ လောကနာယကော။>
    text <ဝတ္တိ စက္ကံ မဟာဝီရော၊ မိဂဒာယေ နရုတ္တမော။>
  text <၃၈>
    text <တိဿော စ ဘာရဒွာဇော စ၊ အဟေသုံ အဂ္ဂသာဝကာ။>
    text <သဗ္ဗမိတ္တော နာမုပဋ္ဌာကော၊ ကဿပဿ မဟေသိနော။>
  text <၃၉>
    text <အနုဠာ ဥရုဝေဠာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ နိဂြောဓောတိ ပဝုစ္စတိ။>
  text <၄၀>
    text <သုမင်္ဂလော ဃဋိကာရော စ၊ အဟေသုံ အဂ္ဂုပဋ္ဌကာ။>
    text <ဝိစိတသေနာ ဘဒ္ဒာ စ၊ အဟေသုံ အဂ္ဂုပဋ္ဌိကာ။>
  text <၄၁>
    text <ဥစ္စတ္တနေန သော ဗုဒ္ဓေါ၊ ဝီသတိရတနုဂ္ဂတော။>
    text <ဝိဇ္ဇုလဋ္ဌီဝ အာကာသေ၊ စန္ဒောဝ ဂဟပူရိတော။>
  text <၄၂>
    text <ဝီသတိဝဿသဟဿာနိ၊ အာယု တဿ မဟေသိနော။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၄၃>
    text <ဓမ္မတဠာကံ မာပယိတွာ၊ သီလံ ဒတွာ ဝိလေပနံ။>
    text <ဓမ္မဒုဿံ နိဝါသေတွာ၊ ဓမ္မမာလံ ဝိဘဇ္ဇိယ။>
  text <၄၄>
    text <ဓမ္မဝိမလမာဒာသံ၊ ဌပယိတွာ မဟာဇနေ။>
    text <ကေစိ နိဗ္ဗာနံ ပတ္ထေန္တာ၊ ပဿန္တု မေ အလင်္ကရံ။>
  text <၄၅>
    text <သီလကဉ္စုကံ ဒတွာန၊ ဈာနကဝစဝမ္မိတံ။>
    text <ဓမ္မစမ္မံ ပါရုပိတွာ၊ ဒတွာ သန္နာဟမုတ္တမံ။>
  text <၄၆>
    text <သတိဖလကံ ဒတွာန၊ တိခိဏဉာဏကုန္တိမံ။>
    text <ဓမ္မခဂ္ဂဝရံ ဒတွာ၊ သီလသံသဂ္ဂမဒ္ဒနံ။>
  text <၄၇>
    text <တေဝိဇ္ဇာဘူသနံ ဒတွာန၊ အာဝေဠံ စတုရော ဖလေ။>
    text <ဆဠဘိညာဘရဏံ ဒတွာ၊ ဓမ္မပုပ္ဖပိဠန္ဓနံ။>
  text <၄၈>
    text <သဒ္ဓမ္မပဏ္ဍရစ္ဆတ္တံ၊ ဒတွာ ပါပနိဝါရဏံ။>
    text <မာပယိတွာဘယံ ပုပ္ဖံ၊ နိဗ္ဗုတော သော သသာဝကော။>
  text <၄၉>
    text <ဧသော ဟိ သမ္မာသမ္ဗုဒ္ဓေါ၊ အပ္ပမေယျော ဒုရာသဒော။>
    text <ဧသော ဟိ ဓမ္မရတနော၊ သွာက္ခါတော ဧဟိပဿိကော။>
  text <၅၀>
    text <ဧသော ဟိ သင်္ဃရတနော၊ သုပ္ပဋိပန္နော အနုတ္တရော။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၅၁>
    text <မဟာကဿပေါ ဇိနော သတ္ထာ၊ သေတဗျာရာမမှိ နိဗ္ဗုတော။>
    text <တတ္ထေဝဿ ဇိနထူပေါ၊ ယောဇနုဗ္ဗေဓမုဂ္ဂတောတိ။>
  stand <ကဿပဿ ဘဂဝတော ဝံသော စတုဝီသတိမော။>
