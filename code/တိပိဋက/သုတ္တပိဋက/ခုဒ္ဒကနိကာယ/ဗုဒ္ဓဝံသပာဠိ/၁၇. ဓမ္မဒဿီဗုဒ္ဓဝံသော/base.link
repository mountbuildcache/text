text <၁၇။ ဓမ္မဒဿီဗုဒ္ဓဝံသော>
  text <၁>
    text <တတ္ထေဝ မဏ္ဍကပ္ပမှိ၊ ဓမ္မဒဿီ မဟာယသော။>
    text <တမန္ဓကာရံ ဝိဓမိတွာ၊ အတိရောစတိ သဒေဝကေ။>
  text <၂>
    text <တဿာပိ အတုလတေဇဿ၊ ဓမ္မစက္ကပ္ပဝတ္တနေ။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၃>
    text <ယဒာ ဗုဒ္ဓေါ ဓမ္မဒဿီ၊ ဝိနေသိ သဉ္ဇယံ ဣသိံ။>
    text <တဒာ နဝုတိကောဋီနံ၊ ဒုတိယာဘိသမယော အဟု။>
  text <၄>
    text <ယဒာ သက္ကော ဥပါဂဉ္ဆိ၊ သပရိသော ဝိနာယကံ။>
    text <တဒာ အသီတိကောဋီနံ၊ တတိယာဘိသမယော အဟု။>
  text <၅>
    text <တဿာပိ ဒေဝဒေဝဿ၊ သန္နိပါတာ တယော အဟုံ။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၆>
    text <ယဒာ ဗုဒ္ဓေါ ဓမ္မဒဿီ၊ သရဏေ ဝဿံ ဥပါဂမိ။>
    text <တဒာ ကောဋိသတသဟဿာနံ၊ ပဌမော အာသိ သမာဂမော။>
  text <၇>
    text <ပုနာပရံ ယဒာ ဗုဒ္ဓေါ၊ ဒေဝတော ဧတိ မာနုသံ။>
    text <တဒာပိ သတကောဋီနံ၊ ဒုတိယော အာသိ သမာဂမော။>
  text <၈>
    text <ပုနာပရံ ယဒာ ဗုဒ္ဓေါ၊ ပကာသေသိ ဓုတေ ဂုဏေ။>
    text <တဒာ အသီတိကောဋီနံ၊ တတိယော အာသိ သမာဂမော။>
  text <၉>
    text <အဟံ တေန သမယေန၊ သက္ကော အာသိံ ပုရိန္ဒဒော။>
    text <ဒိဗ္ဗေန ဂန္ဓမာလေန၊ တုရိယေနာဘိပူဇယိံ။>
  text <၁၀>
    text <သောပိ မံ ဗုဒ္ဓေါ ဗျာကာသိ၊ ဒေဝမဇ္ဈေ နိသီဒိယ။>
    text <အဋ္ဌာရသေ ကပ္ပသတေ၊ အယံ ဗုဒ္ဓေါ ဘဝိဿတိ။>
  text <၁၁>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၂>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၃>
    text <သရဏံ နာမ နဂရံ၊ သရဏော နာမ ခတ္တိယော။>
    text <သုနန္ဒာ နာမ ဇနိကာ၊ ဓမ္မဒဿိဿ သတ္ထုနော။>
  text <၁၄>
    text <အဋ္ဌဝဿသဟဿာနိ၊ အဂါရံ အဇ္ဈ သော ဝသိ။>
    text <အရဇော ဝိရဇော သုဒဿနော၊ တယော ပါသာဒမုတ္တမာ။>
  text <၁၅>
    text <တိစတ္တာရီသသဟဿာနိ၊ နာရိယော သမလင်္ကတာ။>
    text <ဝိစိကောဠိ နာမ နာရီ၊ အတြဇော ပုညဝဍ္ဎနော။>
  text <၁၆>
    text <နိမိတ္တေ စတုရော ဒိသွာ၊ ပါသာဒေနာဘိနိက္ခမိ။>
    text <သတ္တာဟံ ပဓာနစာရံ၊ အစရီ ပုရိသုတ္တမော။>
  text <၁၇>
    text <ဗြဟ္မုနာ ယာစိတော သန္တော၊ ဓမ္မဒဿီ နရာသဘော။>
    text <ဝတ္တိ စက္ကံ မဟာဝီရော၊ မိဂဒာယေ နရုတ္တမော။>
  text <၁၈>
    text <ပဒုမော ဖုဿဒေဝေါ စ၊ အဟေသုံ အဂ္ဂသာဝကာ။>
    text <သုနေတ္တော နာမုပဋ္ဌာကော၊ ဓမ္မဒဿိဿ သတ္ထုနော။>
  text <၁၉>
    text <ခေမာ စ သစ္စနာမာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ဗိမ္ဗိဇာလောတိ ဝုစ္စတိ။>
  text <၂၀>
    text <သုဘဒ္ဒော ကဋိဿဟော စေဝ၊ အဟေသုံ အဂ္ဂုပဋ္ဌကာ။>
    text <သာဠိယာ စ ကဠိယာ စ၊ အဟေသုံ အဂ္ဂုပဋ္ဌိကာ။>
  text <၂၁>
    text <သောပိ ဗုဒ္ဓေါ အသမသမော၊ အသီတိဟတ္ထမုဂ္ဂတော။>
    text <အတိရောစတိ တေဇေန၊ ဒသသဟဿိမှိ ဓာတုယာ။>
  text <၂၂>
    text <သုဖုလ္လော သာလရာဇာဝ၊ ဝိဇ္ဇူဝ ဂဂနေ ယထာ။>
    text <မဇ္ဈနှိကေဝ သူရိယော၊ ဧဝံ သော ဥပသောဘထ။>
  text <၂၃>
    text <တဿာပိ အတုလတေဇဿ၊ သမကံ အာသိ ဇီဝိတံ။>
    text <ဝဿသတသဟဿာနိ၊ လောကေ အဋ္ဌာသိ စက္ခုမာ။>
  text <၂၄>
    text <ဩဘာသံ ဒဿယိတွာန၊ ဝိမလံ ကတွာန သာသနံ။>
    text <စဝိ စန္ဒောဝ ဂဂနေ၊ နိဗ္ဗုတော သော သသာဝကော။>
  text <၂၅>
    text <ဓမ္မဒဿီ မဟာဝီရော၊ သာလာရာမမှိ နိဗ္ဗုတော။>
    text <တတ္ထေဝဿ ထူပဝရော၊ တီဏိယောဇနမုဂ္ဂတောတိ။>
  stand <ဓမ္မဒဿိဿ ဘဂဝတော ဝံသော ပန္နရသမော။>
