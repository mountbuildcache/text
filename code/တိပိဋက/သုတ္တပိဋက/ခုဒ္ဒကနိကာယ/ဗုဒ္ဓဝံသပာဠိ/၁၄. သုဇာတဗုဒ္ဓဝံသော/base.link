text <၁၄။ သုဇာတဗုဒ္ဓဝံသော>
  text <၁>
    text <တတ္ထေဝ မဏ္ဍကပ္ပမှိ၊ သုဇာတော နာမ နာယကော။>
    text <သီဟဟနုသဘက္ခန္ဓော၊ အပ္ပမေယျော ဒုရာသဒော။>
  text <၂>
    text <စန္ဒောဝ ဝိမလော သုဒ္ဓေါ၊ သတရံသီဝ ပတာပဝါ။>
    text <ဧဝံ သောဘတိ သမ္ဗုဒ္ဓေါ၊ ဇလန္တော သိရိယာ သဒာ။>
  text <၃>
    text <ပါပုဏိတွာန သမ္ဗုဒ္ဓေါ၊ ကေဝလံ ဗောဓိမုတ္တမံ။>
    text <သုမင်္ဂလမှိ နဂရေ၊ ဓမ္မစက္ကံ ပဝတ္တယိ။>
  text <၄>
    text <ဒေသေန္တေ ပဝရံ ဓမ္မံ၊ သုဇာတေ လောကနာယကေ။>
    text <အသီတိကောဋီ အဘိသမိံသု၊ ပဌမေ ဓမ္မဒေသနေ။>
  text <၅>
    text <ယဒာ သုဇာတော အမိတယသော၊ ဒေဝေ ဝဿံ ဥပါဂမိ။>
    text <သတ္တတိံသသတသဟဿာနံ၊ ဒုတိယာဘိသမယော အဟု။>
  text <၆>
    text <ယဒာ သုဇာတော အသမသမော၊ ဥပဂစ္ဆိ ပိတုသန္တိကံ။>
    text <သဋ္ဌိသတသဟဿာနံ၊ တတိယာဘိသမယော အဟု။>
  text <၇>
    text <သန္နိပါတာ တယော အာသုံ၊ သုဇာတဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၈>
    text <အဘိညာဗလပ္ပတ္တာနံ၊ အပ္ပတ္တာနံ ဘဝါဘဝေ။>
    text <သဋ္ဌိသတသဟဿာနိ၊ ပဌမံ သန္နိပတိံသု တေ။>
  text <၉>
    text <ပုနာပရံ သန္နိပါတေ၊ တိဒိဝေါရောဟဏေ ဇိနေ။>
    text <ပညာသသတသဟဿာနံ၊ ဒုတိယော အာသိ သမာဂမော။>
  text <၁၀>
    text <ဥပသင်္ကမန္တော နရာသဘံ၊ တဿ ယော အဂ္ဂသာဝကော။>
    text <စတူဟိ သတသဟဿေဟိ၊ သမ္ဗုဒ္ဓံ ဥပသင်္ကမိ။>
  text <၁၁>
    text <အဟံ တေန သမယေန၊ စတုဒီပမှိ ဣဿရော။>
    text <အန္တလိက္ခစရော အာသိံ၊ စက္ကဝတ္တီ မဟဗ္ဗလော။>
  text <၁၂>
    text <လောကေ အစ္ဆရိယံ ဒိသွာ၊ အဗ္ဘုတံ လောမဟံသနံ။>
    text <ဥပဂန္တွာန ဝန္ဒိံ သော၊ သုဇာတံ လောကနာယကံ။>
  text <၁၃>
    text <စတုဒီပေ မဟာရဇ္ဇံ၊ ရတနေ သတ္တ ဥတ္တမေ။>
    text <ဗုဒ္ဓေ နိယျာဒယိတွာန၊ ပဗ္ဗဇိံ တဿ သန္တိကေ။>
  text <၁၄>
    text <အာရာမိကာ ဇနပဒေ၊ ဥဋ္ဌာနံ ပဋိပိဏ္ဍိယ။>
    text <ဥပနေန္တိ ဘိက္ခုသင်္ဃဿ၊ ပစ္စယံ သယနာသနံ။>
  text <၁၅>
    text <သောပိ မံ ဗုဒ္ဓေါ ဗျာကာသိ၊ ဒသသဟဿိမှိ ဣဿရော။>
    text <တိံသကပ္ပသဟဿမှိ၊ အယံ ဗုဒ္ဓေါ ဘဝိဿတိ။>
  text <၁၆>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၇>
    text <တဿာပိ ဝစနံ သုတွာ၊ ဘိယျော ဟာသံ ဇနေသဟံ။>
    text <အဓိဋ္ဌဟိံ ဝတံ ဥဂ္ဂံ၊ ဒသပါရမိပူရိယာ။>
  text <၁၈>
    text <သုတ္တန္တံ ဝိနယဉ္စာပိ၊ နဝင်္ဂံ သတ္ထုသာသနံ။>
    text <သဗ္ဗံ ပရိယာပုဏိတွာန၊ သောဘယိံ ဇိနသာသနံ။>
  text <၁၉>
    text <တတ္ထပ္ပမတ္တော ဝိဟရန္တော၊ ဗြဟ္မံ ဘာဝေတွ ဘာဝနံ။>
    text <အဘိညာပါရမိံ ဂန္တွာ၊ ဗြဟ္မလောကမဂဉ္ဆဟံ။>
  text <၂၀>
    text <သုမင်္ဂလံ နာမ နဂရံ၊ ဥဂ္ဂတော နာမ ခတ္တိယော။>
    text <မာတာ ပဘာဝတီ နာမ၊ သုဇာတဿ မဟေသိနော။>
  text <၂၁>
    text <နဝဝဿသဟဿာနိ၊ အဂါရံ အဇ္ဈ သော ဝသိ။>
    text <သိရီ ဥပသိရီ နန္ဒော၊ တယော ပါသာဒမုတ္တမာ။>
  text <၂၂>
    text <တေဝီသတိသဟဿာနိ၊ နာရိယော သမလင်္ကတာ။>
    text <သိရိနန္ဒာ နာမ နာရီ၊ ဥပသေနော နာမ အတြဇော။>
  text <၂၃>
    text <နိမိတ္တေ စတုရော ဒိသွာ၊ အဿယာနေန နိက္ခမိ။>
    text <အနူနနဝမာသာနိ၊ ပဓာနံ ပဒဟီ ဇိနော။>
  text <၂၄>
    text <ဗြဟ္မုနာ ယာစိတော သန္တော၊ သုဇာတော လောကနာယကော။>
    text <ဝတ္တိ စက္ကံ မဟာဝီရော၊ သုမင်္ဂလုယျာနမုတ္တမေ။>
  text <၂၅>
    text <သုဒဿနော သုဒေဝေါ စ၊ အဟေသုံ အဂ္ဂသာဝကာ။>
    text <နာရဒော နာမုပဋ္ဌာကော၊ သုဇာတဿ မဟေသိနော။>
  text <၂၆>
    text <နာဂါ စ နာဂသမာလာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ မဟာဝေဠူတိ ဝုစ္စတိ။>
  text <၂၇>
    text <သော စ ရုက္ခေါ ဃနက္ခန္ဓော၊ အစ္ဆိဒ္ဒော ဟောတိ ပတ္တိကော။>
    text <ဥဇု ဝံသော ဗြဟာ ဟောတိ၊ ဒဿနီယော မနောရမော။>
  text <၂၈>
    text <ဧကက္ခန္ဓော ပဝဍ္ဎိတွာ၊ တတော သာခါ ပဘိဇ္ဇတိ။>
    text <ယထာ သုဗဒ္ဓေါ မောရဟတ္ထော၊ ဧဝံ သောဘတိ သော ဒုမော။>
  text <၂၉>
    text <န တဿ ကဏ္ဋကာ ဟောန္တိ၊ နာပိ ဆိဒ္ဒံ မဟာ အဟု။>
    text <ဝိတ္ထိဏ္ဏသာခေါ အဝိရလော၊ သန္ဒစ္ဆာယော မနောရမော။>
  text <၃၀>
    text <သုဒတ္တော စေဝ စိတ္တော စ၊ အဟေသုံ အဂ္ဂုပဋ္ဌကာ။>
    text <သုဘဒ္ဒာ စ ပဒုမာ စ၊ အဟေသုံ အဂ္ဂုပဋ္ဌိကာ။>
  text <၃၁>
    text <ပညာသရတနော အာသိ၊ ဥစ္စတ္တနေန သော ဇိနော။>
    text <သဗ္ဗာကာရဝရူပေတော၊ သဗ္ဗဂုဏမုပါဂတော။>
  text <၃၂>
    text <တဿ ပဘာ အသမသမာ၊ နိဒ္ဓါဝတိ သမန္တတော။>
    text <အပ္ပမာဏော အတုလိယော၊ ဩပမ္မေဟိ အနူပမော။>
  text <၃၃>
    text <နဝုတိဝဿသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၃၄>
    text <ယထာပိ သာဂရေ ဦမီ၊ ဂဂနေ တာရကာ ယထာ။>
    text <ဧဝံ တဒာ ပါဝစနံ၊ အရဟန္တေဟိ စိတ္တိတံ။>
  text <၃၅>
    text <သော စ ဗုဒ္ဓေါ အသမသမော၊ ဂုဏာနိ စ တာနိ အတုလိယာနိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၆>
    text <သုဇာတော ဇိနဝရော ဗုဒ္ဓေါ၊ သိလာရာမမှိ နိဗ္ဗုတော။>
    text <တတ္ထေဝ တဿ စေတိယော၊ တီဏိဂါဝုတမုဂ္ဂတောတိ။>
  stand <သုဇာတဿ ဘဂဝတော ဝံသော ဒွာဒသမော။>
