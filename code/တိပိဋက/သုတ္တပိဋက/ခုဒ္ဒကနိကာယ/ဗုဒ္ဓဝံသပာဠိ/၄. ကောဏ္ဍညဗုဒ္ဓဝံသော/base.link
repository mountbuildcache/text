text <၄။ ကောဏ္ဍညဗုဒ္ဓဝံသော>
  text <၁>
    text <ဒီပင်္ကရဿ အပရေန၊ ကောဏ္ဍညော နာမ နာယကော။>
    text <အနန္တတေဇော အမိတယသော၊ အပ္ပမေယျော ဒုရာသဒော။>
  text <၂>
    text <ဓရဏူပမော ခမနေန၊ သီလေန သာဂရူပမော။>
    text <သမာဓိနာ မေရူပမော၊ ဉာဏေန ဂဂနူပမော။>
  text <၃>
    text <ဣန္ဒြိယဗလဗောဇ္ဈင်္ဂ-မဂ္ဂသစ္စပ္ပကာသနံ။>
    text <ပကာသေသိ သဒာ ဗုဒ္ဓေါ၊ ဟိတာယ သဗ္ဗပါဏိနံ။>
  text <၄>
    text <ဓမ္မစက္ကံ ပဝတ္တေန္တေ၊ ကောဏ္ဍညေ လောကနာယကေ။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၅>
    text <တတော ပရမ္ပိ ဒေသေန္တေ၊ နရမရူနံ သမာဂမေ။>
    text <နဝုတိကောဋိသဟဿာနံ၊ ဒုတိယာဘိသမယော အဟု။>
  text <၆>
    text <တိတ္ထိယေ အဘိမဒ္ဒန္တော၊ ယဒာ ဓမ္မမဒေသယိ။>
    text <အသီတိကောဋိသဟဿာနံ၊ တတိယာဘိသမယော အဟု။>
  text <၇>
    text <သန္နိပါတာ တယော အာသုံ၊ ကောဏ္ဍညဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၈>
    text <ကောဋိသတသဟဿာနံ၊ ပဌမော အာသိ သမာဂမော။>
    text <ဒုတိယော ကောဋိသဟဿာနံ၊ တတိယော နဝုတိကောဋိနံ။>
  text <၉>
    text <အဟံ တေန သမယေန၊ ဝိဇိတာဝီ နာမ ခတ္တိယော။>
    text <သမုဒ္ဒံ အန္တမန္တေန၊ ဣဿရိယံ ဝတ္တယာမဟံ။>
  text <၁၀>
    text <ကောဋိသတသဟဿာနံ၊ ဝိမလာနံ မဟေသိနံ။>
    text <သဟ လောကဂ္ဂနာထေန၊ ပရမန္နေန တပ္ပယိံ။>
  text <၁၁>
    text <သောပိ မံ ဗုဒ္ဓေါ ဗျာကာသိ၊ ကောဏ္ဍညော လောကနာယကော။>
    text <အပရိမေယျိတော ကပ္ပေ၊ ဗုဒ္ဓေါ လောကေ ဘဝိဿတိ။>
  text <၁၂>
    text <ပဓာနံ ပဒဟိတွာန၊ ကတွာ ဒုက္ကရကာရိကံ။>
    text <အဿတ္ထမူလေ သမ္ဗုဒ္ဓေါ၊ ဗုဇ္ဈိဿတိ မဟာယသော။>
  text <၁၃>
    text <ဣမဿ ဇနိကာ မာတာ၊ မာယာ နာမ ဘဝိဿတိ။>
    text <ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။>
  text <၁၄>
    text <ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။>
    text <အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။>
  text <၁၅>
    text <ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။>
    text <ဗောဓိ တဿ ဘဂဝတော၊ အဿတ္ထောတိ ပဝုစ္စတိ။>
  text <၁၆>
    text <စိတ္တော စ ဟတ္ထာဠဝကော၊ အဂ္ဂါ ဟေဿန္တုပဋ္ဌကာ။>
    text <နန္ဒမာတာ စ ဥတ္တရာ၊ အဂ္ဂါ ဟေဿန္တုပဋ္ဌိကာ။>
    text <အာယု ဝဿသတံ တဿ၊ ဂေါတမဿ ယသဿိနော။>
  text <၁၇>
    text <ဣဒံ သုတွာန ဝစနံ၊ အသမဿ မဟေသိနော။>
    text <အာမောဒိတာ နရမရူ၊ ဗုဒ္ဓဗီဇံ ကိရ အယံ။>
  text <၁၈>
    text <ဥက္ကုဋ္ဌိသဒ္ဒာ ဝတ္တန္တိ၊ အပ္ဖောဋေန္တိ ဟသန္တိ စ။>
    text <ကတဉ္ဇလီ နမဿန္တိ၊ ဒသသဟဿိဒေဝတာ။>
  text <၁၉>
    text <ယဒိမဿ လောကနာထဿ၊ ဝိရဇ္ဈိဿာမ သာသနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၂၀>
    text <ယထာ မနုဿာ နဒိံ တရန္တာ၊ ပဋိတိတ္ထံ ဝိရဇ္ဈိယ။>
    text <ဟေဋ္ဌာတိတ္ထေ ဂဟေတွာန၊ ဥတ္တရန္တိ မဟာနဒိံ။>
  text <၂၁>
    text <ဧဝမေဝ မယံ သဗ္ဗေ၊ ယဒိ မုဉ္စာမိမံ ဇိနံ။>
    text <အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။>
  text <၂၂>
    text <တဿာဟံ ဝစနံ သုတွာ၊ ဘိယျော စိတ္တံ ပသာဒယိံ။>
    text <တမေဝ အတ္ထံ သာဓေန္တော၊ မဟာရဇ္ဇံ ဇိနေ အဒံ။>
    text <မဟာရဇ္ဇံ ဒဒိတွာန၊ ပဗ္ဗဇိံ တဿ သန္တိကေ။>
  text <၂၃>
    text <သုတ္တန္တံ ဝိနယဉ္စာပိ၊ နဝင်္ဂံ သတ္ထုသာသနံ။>
    text <သဗ္ဗံ ပရိယာပုဏိတွာန၊ သောဘယိံ ဇိနသာသနံ။>
  text <၂၄>
    text <တတ္ထပ္ပမတ္တော ဝိဟရန္တော၊ နိသဇ္ဇဋ္ဌာနစင်္ကမေ။>
    text <အဘိညာပါရမိံ ဂန္တွာ၊ ဗြဟ္မလောကမဂဉ္ဆဟံ။>
  text <၂၅>
    text <နဂရံ ရမ္မဝတီ နာမ၊ သုနန္ဒော နာမ ခတ္တိယော။>
    text <သုဇာတာ နာမ ဇနိကာ၊ ကောဏ္ဍညဿ မဟေသိနော။>
  text <၂၆>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <သုစိ သုရုစိ သုဘော စ၊ တယော ပါသာဒမုတ္တမာ။>
  text <၂၇>
    text <တီဏိသတသဟဿာနိ၊ နာရိယော သမလင်္ကတာ။>
    text <ရုစိဒေဝီ နာမ နာရီ၊ ဝိဇိတသေနော အတြဇော။>
  text <၂၈>
    text <နိမိတ္တေ စတုရော ဒိသွာ၊ ရထယာနေန နိက္ခမိ။>
    text <အနူနဒသမာသာနိ၊ ပဓာနံ ပဒဟီ ဇိနော။>
  text <၂၉>
    text <ဗြဟ္မုနာ ယာစိတော သန္တော၊ ကောဏ္ဍညော ဒွိပဒုတ္တမော။>
    text <ဝတ္တိ စက္ကံ မဟာဝီရော၊ ဒေဝါနံ နဂရုတ္တမေ။>
  text <၃၀>
    text <ဘဒ္ဒော စေဝ သုဘဒ္ဒော စ၊ အဟေသုံ အဂ္ဂသာဝကာ။>
    text <အနုရုဒ္ဓေါ နာမုပဋ္ဌာကော၊ ကောဏ္ဍညဿ မဟေသိနော။>
  text <၃၁>
    text <တိဿာ စ ဥပတိဿာ စ၊ အဟေသုံ အဂ္ဂသာဝိကာ။>
    text <သာလကလျာဏိကော ဗောဓိ၊ ကောဏ္ဍညဿ မဟေသိနော။>
  text <၃၂>
    text <သောဏော စ ဥပသောဏော စ၊ အဟေသုံ အဂ္ဂုပဋ္ဌကာ။>
    text <နန္ဒာ စေဝ သိရီမာ စ၊ အဟေသုံ အဂ္ဂုပဋ္ဌိကာ။>
  text <၃၃>
    text <သော အဋ္ဌာသီတိ ဟတ္ထာနိ၊ အစ္စုဂ္ဂတော မဟာမုနိ။>
    text <သောဘတေ ဥဠုရာဇာဝ သူရိယော မဇ္ဈနှိကေ ယထာ။>
  text <၃၄>
    text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၃၅>
    text <ခီဏာသဝေဟိ ဝိမလေဟိ၊ ဝိစိတ္တာ အာသိ မေဒနီ။>
    text <ယထာ ဂဂနမုဠူဟိ၊ ဧဝံ သော ဥပသောဘထ။>
  text <၃၆>
    text <တေပိ နာဂါ အပ္ပမေယျာ၊ အသင်္ခေါဘာ ဒုရာသဒာ။>
    text <ဝိဇ္ဇုပါတံဝ ဒဿေတွာ၊ နိဗ္ဗုတာ တေ မဟာယသာ။>
  text <၃၇>
    text <သာ စ အတုလိယာ ဇိနဿ ဣဒ္ဓိ၊ ဉာဏပရိဘာဝိတော စ သမာဓိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၈>
    text <ကောဏ္ဍညော ပဝရော ဗုဒ္ဓေါ၊ စန္ဒာရာမမှိ နိဗ္ဗုတော။>
    text <တတ္ထေဝ စေတိယော စိတ္တော၊ သတ္တ ယောဇနမုဿိတောတိ။>
  stand <ကောဏ္ဍညဿ ဘဂဝတော ဝံသော ဒုတိယော။>
