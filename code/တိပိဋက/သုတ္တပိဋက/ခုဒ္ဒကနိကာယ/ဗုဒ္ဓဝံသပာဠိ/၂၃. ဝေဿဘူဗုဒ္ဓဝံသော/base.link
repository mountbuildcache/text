text <၂၃။ ဝေဿဘူဗုဒ္ဓဝံသော>
  text <၁>
    text <တတ္ထေဝ မဏ္ဍကပ္ပမှိ၊ အသမော အပ္ပဋိပုဂ္ဂလော။>
    text <ဝေဿဘူ နာမ နာမေန၊ လောကေ ဥပ္ပဇ္ဇိ နာယကော။>
  text <၂>
    text <အာဒိတ္တံ ဝတ ရာဂဂ္ဂိ၊ တဏှာနံ ဝိဇိတံ တဒာ။>
    text <နာဂေါဝ ဗန္ဓနံ ဆေတွာ၊ ပတ္တော သမ္ဗောဓိမုတ္တမံ။>
  text <၃>
    text <ဓမ္မစက္ကံ ပဝတ္တေန္တေ၊ ဝေဿဘူလောကနာယကေ။>
    text <အသီတိကောဋိသဟဿာနံ၊ ပဌမာဘိသမယော အဟု။>
  text <၄>
    text <ပက္ကန္တေ စာရိကံ ရဋ္ဌေ၊ လောကဇေဋ္ဌေ နရာသဘေ။>
    text <သတ္တတိကောဋိသဟဿာနံ၊ ဒုတိယာဘိသမယော အဟု။>
  text <၅>
    text <မဟာဒိဋ္ဌိံ ဝိနောဒေန္တော၊ ပါဋိဟေရံ ကရောတိ သော။>
    text <သမာဂတာ နရမရူ၊ ဒသသဟဿီ သဒေဝကေ။>
  text <၆>
    text <မဟာအစ္ဆရိယံ ဒိသွာ၊ အဗ္ဘုတံ လောမဟံသနံ။>
    text <ဒေဝါ စေဝ မနုဿာ စ၊ ဗုဇ္ဈရေ သဋ္ဌိကောဋိယော။>
  text <၇>
    text <သန္နိပါတာ တယော အာသုံ၊ ဝေဿဘုဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၈>
    text <အသီတိဘိက္ခုသဟဿာနံ၊ ပဌမော အာသိ သမာဂမော။>
    text <သတ္တတိဘိက္ခုသဟဿာနံ၊ ဒုတိယော အာသိ သမာဂမော။>
  text <၉>
    text <သဋ္ဌိဘိက္ခုသဟဿာနံ၊ တတိယော အာသိ သမာဂမော။>
    text <ဇရာဒိဘယဘီတာနံ၊ ဩရသာနံ မဟေသိနော။>
  text <၁၀>
    text <အဟံ တေန သမယေန၊ သုဒဿနော နာမ ခတ္တိယော။>
    text <နိမန္တေတွာ မဟာဝီရံ၊ ဒာနံ ဒတွာ မဟာရဟံ။>
    text <အန္နပါနေန ဝတ္ထေန၊ သသင်္ဃံ ဇိန ပူဇယိံ။>
  text <၁၁>
    text <တဿ ဗုဒ္ဓဿ အသမဿ၊ စက္ကံ ဝတ္တိတမုတ္တမံ။>
    text <သုတွာန ပဏိတံ ဓမ္မံ၊ ပဗ္ဗဇ္ဇမဘိရောစယိံ။>
  text <၁၂>
    text <မဟာဒာနံ ပဝတ္တေတွာ၊ ရတ္တိန္ဒိဝမတန္ဒိတော။>
    text <ပဗ္ဗဇ္ဇံ ဂုဏသမ္ပန္နံ၊ ပဗ္ဗဇိံ ဇိနသန္တိကေ။>
  text <၁၃>
    text <အာစာရဂုဏသမ္ပန္နော၊ ဝတ္တသီလသမာဟိတော။>
    text <သဗ္ဗညုတံ ဂဝေသန္တော၊ ရမာမိ ဇိနသာသနေ။>
  text <၁၄>
    text <သဒ္ဓါပီတိံ ဥပဂန္တွာ၊ ဗုဒ္ဓံ ဝန္ဒာမိ သတ္ထရံ။>
    text <ပီတိ ဥပ္ပဇ္ဇတိ မယှံ၊ ဗောဓိယာယေဝ ကာရဏာ။>
  text <၁၅>
    text <အနိဝတ္တမာနသံ ဉတွာ၊ သမ္ဗုဒ္ဓေါ ဧတဒဗြဝိ။>
    text <ဧကတိံသေ ဣတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၆>
    text <အဟု ကပိလဝှယာ ရမ္မာ။ပေ။ ဟေဿာမ သမ္မုခါ ဣမံ။>
  text <၁၇>
    text <တဿာဟံ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၈>
    text <အနောမံ နာမ နဂရံ၊ သုပ္ပတီတော နာမ ခတ္တိယော။>
    text <မာတာ ယသဝတီ နာမ၊ ဝေဿဘုဿ မဟေသိနော။>
  text <၁၉>
    text <ဆ စ ဝဿသဟဿာနိ၊ အဂါရံ အဇ္ဈ သော ဝသိ။>
    text <ရုစိ သုရုစိ ရတိဝဍ္ဎနော၊ တယော ပါသာဒမုတ္တမာ။>
  text <၂၀>
    text <အနူနတိံသသဟဿာနိ၊ နာရိယော သမလင်္ကတာ။>
    text <သုစိတ္တာ နာမ သာ နာရီ၊ သုပ္ပဗုဒ္ဓေါ နာမ အတြဇော။>
  text <၂၁>
    text <နိမိတ္တေ စတုရော ဒိသွာ၊ သိဝိကာယာဘိနိက္ခမိ။>
    text <ဆမာသံ ပဓာနစာရံ၊ အစရီ ပုရိသုတ္တမော။>
  text <၂၂>
    text <ဗြဟ္မုနာ ယာစိတော သန္တော၊ ဝေဿဘူလောကနာယကော။>
    text <ဝတ္တိ စက္ကံ မဟာဝီရော၊ အရုဏာရာမေ နရုတ္တမော။>
  text <၂၃>
    text <သောဏော စ ဥတ္တရော စေဝ၊ အဟေသုံ အဂ္ဂသာဝကာ။>
    text <ဥပသန္တော နာမုပဋ္ဌာကော၊ ဝေဿဘုဿ မဟေသိနော။>
  text <၂၄>
    text <ရာမာ စေဝ သမာလာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ မဟာသာလောတိ ဝုစ္စတိ။>
  text <၂၅>
    text <သောတ္ထိကော စေဝ ရမ္ဘော စ၊ အဟေသုံ အဂ္ဂုပဋ္ဌကာ။>
    text <ဂေါတမီ သိရိမာ စေဝ၊ အဟေသုံ အဂ္ဂုပဋ္ဌိကာ။>
  text <၂၆>
    text <သဋ္ဌိရတနမုဗ္ဗေဓော၊ ဟေမယူပသမူပမော။>
    text <ကာယာ နိစ္ဆရတိ ရသ္မိ၊ ရတ္တိံဝ ပဗ္ဗတေ သိခီ။>
  text <၂၇>
    text <သဋ္ဌိဝဿသဟဿာနိ၊ အာယု တဿ မဟေသိနော။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၈>
    text <ဓမ္မံ ဝိတ္ထာရိကံ ကတွာ၊ ဝိဘဇိတွာ မဟာဇနံ။>
    text <ဓမ္မနာဝံ ဌပေတွာန၊ နိဗ္ဗုတော သော သသာဝကော။>
  text <၂၉>
    text <ဒဿနေယျံ သဗ္ဗဇနံ၊ ဝိဟာရံ ဣရိယာပထံ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၀>
    text <ဝေဿဘူ ဇိနဝရော သတ္ထာ၊ ခေမာရာမမှိ နိဗ္ဗုတော။>
    text <ဓာတုဝိတ္ထာရိကံ အာသိ၊ တေသု တေသု ပဒေသတောတိ။>
  stand <ဝေဿဘုဿ ဘဂဝတော ဝံသော ဧကဝီသတိမော။>
