text <၁။ ရတနစင်္ကမနကဏ္ဍံ>
  stand <။ နမော တဿ ဘဂဝတော အရဟတော သမ္မာသမ္ဗုဒ္ဓဿ။ခုဒ္ဒကနိကာယေ>
  text <၁>
    text <ဗြဟ္မာ စ လောကာဓိပတီ သဟမ္ပတီ၊ ကတဉ္ဇလီ အနဓိဝရံ အယာစထ။>
    text <သန္တီဓ သတ္တာပ္ပရဇက္ခဇာတိကာ၊ ဒေသေဟိ ဓမ္မံ အနုကမ္ပိမံ ပဇံ။>
  text <၂>
    text <သမ္ပန္နဝိဇ္ဇာစရဏဿ တာဒိနော၊ ဇုတိန္ဓရဿန္တိမဒေဟဓာရိနော။>
    text <တထာဂတဿပ္ပဋိပုဂ္ဂလဿ၊ ဥပ္ပဇ္ဇိ ကာရုညတာ သဗ္ဗသတ္တေ။>
  text <၃>
    text <န ဟေတေ ဇာနန္တိ သဒေဝမာနုသာ၊ ဗုဒ္ဓေါ အယံ ကီဒိသကော နရုတ္တမော။>
    text <ဣဒ္ဓိဗလံ ပညာဗလဉ္စ ကီဒိသံ၊ ဗုဒ္ဓဗလံ လောကဟိတဿ ကီဒိသံ။>
  text <၄>
    text <န ဟေတေ ဇာနန္တိ သဒေဝမာနုသာ၊ ဗုဒ္ဓေါ အယံ ဧဒိသကော နရုတ္တမော။>
    text <ဣဒ္ဓိဗလံ ပညာဗလဉ္စ ဧဒိသံ၊ ဗုဒ္ဓဗလံ လောကဟိတဿ ဧဒိသံ။>
  text <၅>
    text <ဟန္ဒာဟံ ဒဿယိဿာမိ၊ ဗုဒ္ဓဗလမနုတ္တရံ။>
    text <စင်္ကမံ မာပယိဿာမိ၊ နဘေ ရတနမဏ္ဍိတံ။>
  text <၆>
    text <ဘုမ္မာ မဟာရာဇိကာ တာဝတိံသာ၊ ယာမာ စ ဒေဝါ တုသိတာ စ နိမ္မိတာ။>
    text <ပရနိမ္မိတာ ယေပိ စ ဗြဟ္မကာယိကာ၊ အာနန္ဒိတာ ဝိပုလမကံသု ဃောသံ။>
  text <၇>
    text <ဩဘာသိတာ စ ပထဝီ သဒေဝကာ၊ ပုထူ စ လောကန္တရိကာ အသံဝုတာ။>
    text <တမော စ တိဗ္ဗော ဝိဟတော တဒာ အဟု၊ ဒိသွာန အစ္ဆေရကံ ပါဋိဟီရံ။>
  text <၈>
    text <သဒေဝဂန္ဓဗ္ဗမနုဿရက္ခသေ၊ အာဘာ ဥဠာရာ ဝိပုလာ အဇာယထ။>
    text <ဣမသ္မိံ လောကေ ပရသ္မိဉ္စောဘယသ္မိံ၊ အဓော စ ဥဒ္ဓံ တိရိယဉ္စ ဝိတ္ထတံ။>
  text <၉>
    text <သတ္တုတ္တမော အနဓိဝရော ဝိနာယကော၊ သတ္ထာ အဟူ ဒေဝမနုဿပူဇိတော။>
    text <မဟာနုဘာဝေါ သတပုညလက္ခဏော၊ ဒဿေသိ အစ္ဆေရကံ ပါဋိဟီရံ။>
  text <၁၀>
    text <သော ယာစိတော ဒေဝဝရေန စက္ခုမာ၊ အတ္ထံ သမေက္ခိတွာ တဒာ နရုတ္တမော။>
    text <စင်္ကမံ မာပယိ လောကနာယကော၊ သုနိဋ္ဌိတံ သဗ္ဗရတနနိမ္မိတံ။>
  text <၁၁>
    text <ဣဒ္ဓီ စ အာဒေသနာနုသာသနီ၊ တိပါဋိဟီရေ ဘဂဝါ ဝသီ အဟု။>
    text <စင်္ကမံ မာပယိ လောကနာယကော၊ သုနိဋ္ဌိတံ သဗ္ဗရတနနိမ္မိတံ။>
  text <၁၂>
    text <ဒသသဟဿီလောကဓာတုယာ၊ သိနေရုပဗ္ဗတုတ္တမေ။>
    text <ထမ္ဘေဝ ဒဿေသိ ပဋိပါဋိယာ၊ စင်္ကမေ ရတနာမယေ။>
  text <၁၃>
    text <ဒသသဟဿီ အတိက္ကမ္မ၊ စင်္ကမံ မာပယီ ဇိနော။>
    text <သဗ္ဗသောဏ္ဏမယာ ပဿေ၊ စင်္ကမေ ရတနာမယေ။>
  text <၁၄>
    text <တုလာသင်္ဃာဋာနုဝဂ္ဂါ၊ သောဝဏ္ဏဖလကတ္ထတာ။>
    text <ဝေဒိကာ သဗ္ဗသောဝဏ္ဏာ၊ ဒုဘတော ပဿေသု နိမ္မိတာ။>
  text <၁၅>
    text <မဏိမုတ္တာဝါလုကာကိဏ္ဏာ၊ နိမ္မိတော ရတနာမယော။>
    text <ဩဘာသေတိ ဒိသာ သဗ္ဗာ၊ သတရံသီဝ ဥဂ္ဂတော။>
  text <၁၆>
    text <တသ္မိံ စင်္ကမနေ ဓီရော၊ ဒွတ္တိံသဝရလက္ခဏော။>
    text <ဝိရောစမာနော သမ္ဗုဒ္ဓေါ၊ စင်္ကမေ စင်္ကမီ ဇိနော။>
  text <၁၇>
    text <ဒိဗ္ဗံ မန္ဒာရဝံ ပုပ္ဖံ၊ ပဒုမံ ပါရိဆတ္တကံ။>
    text <စင်္ကမနေ ဩကိရန္တိ၊ သဗ္ဗေ ဒေဝါ သမာဂတာ။>
  text <၁၈>
    text <ပဿန္တိ တံ ဒေဝသင်္ဃာ၊ ဒသသဟဿီ ပမောဒိတာ။>
    text <နမဿမာနာ နိပတန္တိ၊ တုဋ္ဌဟဋ္ဌာ ပမောဒိတာ။>
  text <၁၉>
    text <တာဝတိံသာ စ ယာမာ စ၊ တုသိတာ စာပိ ဒေဝတာ။>
    text <နိမ္မာနရတိနော ဒေဝါ၊ ယေ ဒေဝါ ဝသဝတ္တိနော။>
    text <ဥဒဂ္ဂစိတ္တာ သုမနာ၊ ပဿန္တိ လောကနာယကံ။>
  text <၂၀>
    text <သဒေဝဂန္ဓဗ္ဗမနုဿရက္ခသာ၊ နာဂါ သုပဏ္ဏာ အထ ဝါပိ ကိန္နရာ။>
    text <ပဿန္တိ တံ လောကဟိတာနုကမ္ပကံ၊ နဘေဝ အစ္စုဂ္ဂတစန္ဒမဏ္ဍလံ။>
  text <၂၁>
    text <အာဘဿရာ သုဘကိဏှာ၊ ဝေဟပ္ဖလာ အကနိဋ္ဌာ စ ဒေဝတာ။>
    text <သုသုဒ္ဓသုက္ကဝတ္ထဝသနာ၊ တိဋ္ဌန္တိ ပဉ္ဇလီကတာ။>
  text <၂၂>
    text <မုဉ္စန္တိ ပုပ္ဖံ ပန ပဉ္စဝဏ္ဏိကံ၊ မန္ဒာရဝံ စန္ဒနစုဏ္ဏမိဿိတံ။>
    text <ဘမေန္တိ စေလာနိ စ အမ္ဗရေ တဒာ၊ အဟော ဇိနော လောကဟိတာနုကမ္ပကော။>
  text <၂၃>
    text <တုဝံ သတ္ထာ စ ကေတူ စ၊ ဓဇော ယူပေါ စ ပါဏိနံ။>
    text <ပရာယနော ပတိဋ္ဌာ စ၊ ဒီပေါ စ ဒွိပဒုတ္တမော။>
  text <၂၄>
    text <ဒသသဟဿီလောကဓာတုယာ၊ ဒေဝတာယော မဟိဒ္ဓိကာ။>
    text <ပရိဝါရေတွာ နမဿန္တိ၊ တုဋ္ဌဟဋ္ဌာ ပမောဒိတာ။>
  text <၂၅>
    text <ဒေဝတာ ဒေဝကညာ စ၊ ပသန္နာ တုဋ္ဌမာနသာ။>
    text <ပဉ္စဝဏ္ဏိကပုပ္ဖေဟိ၊ ပူဇယန္တိ နရာသဘံ။>
  text <၂၆>
    text <ပဿန္တိ တံ ဒေဝသင်္ဃာ၊ ပသန္နာ တုဋ္ဌမာနသာ။>
    text <ပဉ္စဝဏ္ဏိကပုပ္ဖေဟိ၊ ပူဇယန္တိ နရာသဘံ။>
  text <၂၇>
    text <အဟော အစ္ဆရိယံ လောကေ၊ အဗ္ဘုတံ လောမဟံသနံ။>
    text <န မေဒိသံ ဘူတပုဗ္ဗံ၊ အစ္ဆေရံ လောမဟံသနံ။>
  text <၂၈>
    text <သကသကမှိ ဘဝနေ၊ နိသီဒိတွာန ဒေဝတာ။>
    text <ဟသန္တိ တာ မဟာဟသိတံ၊ ဒိသွာနစ္ဆေရကံ နဘေ။>
  text <၂၉>
    text <အာကာသဋ္ဌာ စ ဘူမဋ္ဌာ၊ တိဏပန္ထနိဝါသိနော။>
    text <ကတဉ္ဇလီ နမဿန္တိ၊ တုဋ္ဌဟဋ္ဌာ ပမောဒိတာ။>
  text <၃၀>
    text <ယေပိ ဒီဃာယုကာ နာဂါ၊ ပုညဝန္တော မဟိဒ္ဓိကာ။>
    text <ပမောဒိတာ နမဿန္တိ၊ ပူဇယန္တိ နရုတ္တမံ။>
  text <၃၁>
    text <သင်္ဂီတိယော ပဝတ္တေန္တိ၊ အမ္ဗရေ အနိလဉ္ဇသေ။>
    text <စမ္မနဒ္ဓါနိ ဝါဒေန္တိ၊ ဒိသွာနစ္ဆေရကံ နဘေ။>
  text <၃၂>
    text <သင်္ခါ စ ပဏဝါ စေဝ၊ အထောပိ ဍိဏ္ဍိမာ ဗဟူ။>
    text <အန္တလိက္ခသ္မိံ ဝဇ္ဇန္တိ၊ ဒိသွာနစ္ဆေရကံ နဘေ။>
  text <၃၃>
    text <အဗ္ဘုတော ဝတ နော အဇ္ဇ၊ ဥပ္ပဇ္ဇိ လောမဟံသနော။>
    text <ဓုဝမတ္ထသိဒ္ဓိံ လဘာမ၊ ခဏော နော ပဋိပါဒိတော။>
  text <၃၄>
    text <ဗုဒ္ဓေါတိ တေသံ သုတွာန၊ ပီတိ ဥပ္ပဇ္ဇိ တာဝဒေ။>
    text <ဗုဒ္ဓေါ ဗုဒ္ဓေါတိ ကထယန္တာ၊ တိဋ္ဌန္တိ ပဉ္ဇလီကတာ။>
  text <၃၅>
    text <ဟိင်္ကာရာ သာဓုကာရာ စ၊ ဥက္ကုဋ္ဌိ သမ္ပဟံသနံ။>
    text <ပဇာ စ ဝိဝိဓာ ဂဂနေ၊ ဝတ္တေန္တိ ပဉ္ဇလီကတာ။>
  text <၃၆>
    text <ဂါယန္တိ သေဠေန္တိ စ ဝါဒယန္တိ စ၊ ဘုဇာနိ ပေါထေန္တိ စ နစ္စယန္တိ စ။>
    text <မုဉ္စန္တိ ပုပ္ဖံ ပန ပဉ္စဝဏ္ဏိကံ၊ မန္ဒာရဝံ စန္ဒနစုဏ္ဏမိဿိတံ။>
  text <၃၇>
    text <ယထာ တုယှံ မဟာဝီရ၊ ပါဒေသု စက္ကလက္ခဏံ။>
    text <ဓဇဝဇိရပဋာကာ၊ ဝဍ္ဎမာနင်္ကုသာစိတံ။>
  text <၃၈>
    text <ရူပေ သီလေ သမာဓိမှိ၊ ပညာယ စ အသာဒိသော။>
    text <ဝိမုတ္တိယာ အသမသမော၊ ဓမ္မစက္ကပ္ပဝတ္တနေ။>
  text <၃၉>
    text <ဒသနာဂဗလံ ကာယေ၊ တုယှံ ပါကတိကံ ဗလံ။>
    text <ဣဒ္ဓိဗလေန အသမော၊ ဓမ္မစက္ကပ္ပဝတ္တနေ။>
  text <၄၀>
    text <ဧဝံ သဗ္ဗဂုဏူပေတံ၊ သဗ္ဗင်္ဂသမုပါဂတံ။>
    text <မဟာမုနိံ ကာရုဏိကံ၊ လောကနာထံ နမဿထ။>
  text <၄၁>
    text <အဘိဝါဒနံ ထောမနဉ္စ၊ ဝန္ဒနဉ္စ ပသံသနံ။>
    text <နမဿနဉ္စ ပူဇဉ္စ၊ သဗ္ဗံ အရဟသီ တုဝံ။>
  text <၄၂>
    text <ယေ ကေစိ လောကေ ဝန္ဒနေယျာ၊ ဝန္ဒနံ အရဟန္တိ ယေ။>
    text <သဗ္ဗသေဋ္ဌော မဟာဝီရ၊ သဒိသော တေ န ဝိဇ္ဇတိ။>
  text <၄၃>
    text <သာရိပုတ္တော မဟာပညော၊ သမာဓိဇ္ဈာနကောဝိဒော။>
    text <ဂိဇ္ဈကူဋေ ဌိတောယေဝ၊ ပဿတိ လောကနာယကံ။>
  text <၄၄>
    text <သုဖုလ္လံ သာလရာဇံဝ၊ စန္ဒံဝ ဂဂနေ ယထာ။>
    text <မဇ္ဈနှိကေဝ သူရိယံ၊ ဩလောကေသိ နရာသဘံ။>
  text <၄၅>
    text <ဇလန္တံ ဒီပရုက္ခံဝ၊ တရုဏသူရိယံဝ ဥဂ္ဂတံ။>
    text <ဗျာမပ္ပဘာနုရဉ္ဇိတံ၊ ဓီရံ ပဿတိ လောကနာယကံ။>
  text <၄၆>
    text <ပဉ္စန္နံ ဘိက္ခုသတာနံ၊ ကတကိစ္စာန တာဒိနံ။>
    text <ခီဏာသဝါနံ ဝိမလာနံ၊ ခဏေန သန္နိပါတယိ။>
  text <၄၇>
    text <လောကပ္ပသာဒနံ နာမ၊ ပါဋိဟီရံ နိဒဿယိ။>
    text <အမှေပိ တတ္ထ ဂန္တွာန၊ ဝန္ဒိဿာမ မယံ ဇိနံ။>
  text <၄၈>
    text <ဧထ သဗ္ဗေ ဂမိဿာမ၊ ပုစ္ဆိဿာမ မယံ ဇိနံ။>
    text <ကင်္ခံ ဝိနောဒယိဿာမ၊ ပဿိတွာ လောကနာယကံ။>
  text <၄၉>
    text <သာဓူတိ တေ ပဋိဿုတွာ၊ နိပကာ သံဝုတိန္ဒြိယာ။>
    text <ပတ္တစီဝရမာဒာယ၊ တရမာနာ ဥပါဂမုံ။>
  text <၅၀>
    text <ခီဏာသဝေဟိ ဝိမလေဟိ၊ ဒန္တေဟိ ဥတ္တမေ ဒမေ။>
    text <သာရိပုတ္တော မဟာပညော၊ ဣဒ္ဓိယာ ဥပသင်္ကမိ။>
  text <၅၁>
    text <တေဟိ ဘိက္ခူဟိ ပရိဝုတော၊ သာရိပုတ္တော မဟာဂဏီ။>
    text <လဠန္တော ဒေဝေါဝ ဂဂနေ၊ ဣဒ္ဓိယာ ဥပသင်္ကမိ။>
  text <၅၂>
    text <ဥက္ကာသိတဉ္စ ခိပိတံ၊ အဇ္ဈုပေက္ခိယ သုဗ္ဗတာ။>
    text <သဂါရဝါ သပ္ပတိဿာ၊ သမ္ဗုဒ္ဓံ ဥပသင်္ကမုံ။>
  text <၅၃>
    text <ဥပသင်္ကမိတွာ ပဿန္တိ၊ သယမ္ဘုံ လောကနာယကံ။>
    text <နဘေ အစ္စုဂ္ဂတံ ဓီရံ၊ စန္ဒံဝ ဂဂနေ ယထာ။>
  text <၅၄>
    text <ဇလန္တံ ဒီပရုက္ခံဝ၊ ဝိဇ္ဇုံဝ ဂဂနေ ယထာ။>
    text <မဇ္ဈနှိကေဝ သူရိယံ၊ ပဿန္တိ လောကနာယကံ။>
  text <၅၅>
    text <ပဉ္စဘိက္ခုသတာ သဗ္ဗေ၊ ပဿန္တိ လောကနာယကံ။>
    text <ရဟဒမိဝ ဝိပ္ပသန္နံ၊ သုဖုလ္လံ ပဒုမံ ယထာ။>
  text <၅၆>
    text <အဉ္ဇလိံ ပဂ္ဂဟေတွာန၊ တုဋ္ဌဟဋ္ဌာ ပမောဒိတာ။>
    text <နမဿမာနာ နိပတန္တိ၊ သတ္ထုနော စက္ကလက္ခဏေ။>
  text <၅၇>
    text <သာရိပုတ္တော မဟာပညော၊ ကောရဏ္ဍသမသာဒိသော။>
    text <သမာဓိဇ္ဈာနကုသလော၊ ဝန္ဒတေ လောကနာယကံ။>
  text <၅၈>
    text <ဂဇ္ဇိတာ ကာလမေဃောဝ၊ နီလုပ္ပလသမသာဒိသော။>
    text <ဣဒ္ဓိဗလေန အသမော၊ မောဂ္ဂလ္လာနော မဟိဒ္ဓိကော။>
  text <၅၉>
    text <မဟာကဿပေါပိ စ ထေရော၊ ဥတ္တတ္တကနကသန္နိဘော။>
    text <ဓုတဂုဏေ အဂ္ဂနိက္ခိတ္တော၊ ထောမိတော သတ္ထုဝဏ္ဏိတော။>
  text <၆၀>
    text <ဒိဗ္ဗစက္ခူနံ ယော အဂ္ဂေါ၊ အနုရုဒ္ဓေါ မဟာဂဏီ။>
    text <ဉာတိသေဋ္ဌော ဘဂဝတော၊ အဝိဒူရေဝ တိဋ္ဌတိ။>
  text <၆၁>
    text <အာပတ္တိအနာပတ္တိယာ၊ သတေကိစ္ဆာယ ကောဝိဒော။>
    text <ဝိနယေ အဂ္ဂနိက္ခိတ္တော၊ ဥပါလိ သတ္ထုဝဏ္ဏိတော။>
  text <၆၂>
    text <သုခုမနိပုဏတ္ထပဋိဝိဒ္ဓေါ၊ ကထိကာနံ ပဝရော ဂဏီ။>
    text <ဣသိ မန္တာနိယာ ပုတ္တော၊ ပုဏ္ဏော နာမာတိ ဝိဿုတော။>
  text <၆၃>
    text <ဧတေသံ စိတ္တမညာယ၊ ဩပမ္မကုသလော မုနိ။>
    text <ကင်္ခစ္ဆေဒော မဟာဝီရော၊ ကထေသိ အတ္တနော ဂုဏံ။>
  text <၆၄>
    text <စတ္တာရော တေ အသင်္ခေယျာ၊ ကောဋိ ယေသံ န နာယတိ။>
    text <သတ္တကာယော စ အာကာသော၊ စက္ကဝါဠာ စနန္တကာ။>
    text <ဗုဒ္ဓဉာဏံ အပ္ပမေယျံ၊ န သက္ကာ ဧတေ ဝိဇာနိတုံ။>
  text <၆၅>
    text <ကိမေတံ အစ္ဆရိယံ လောကေ၊ ယံ မေ ဣဒ္ဓိဝိကုဗ္ဗနံ။>
    text <အညေ ဗဟူ အစ္ဆရိယာ၊ အဗ္ဘုတာ လောမဟံသနာ။>
  text <၆၆>
    text <ယဒာဟံ တုသိတေ ကာယေ၊ သန္တုသိတော နာမဟံ တဒာ။>
    text <ဒသသဟဿီ သမာဂမ္မ၊ ယာစန္တိ ပဉ္ဇလီ မမံ။>
  text <၆၇>
    text <ကာလော ခေါ တေ မဟာဝီရ၊ ဥပ္ပဇ္ဇ မာတုကုစ္ဆိယံ။>
    text <သဒေဝကံ တာရယန္တော၊ ဗုဇ္ဈဿု အမတံ ပဒံ။>
  text <၆၈>
    text <တုသိတာ ကာယာ စဝိတွာန၊ ယဒာ ဩက္ကမိ ကုစ္ဆိယံ။>
    text <ဒသသဟဿီလောကဓာတု၊ ကမ္ပိတ္ထ ဓရဏီ တဒာ။>
  text <၆၉>
    text <ယဒာဟံ မာတုကုစ္ဆိတော၊ သမ္ပဇာနောဝ နိက္ခမိံ။>
    text <သာဓုကာရံ ပဝတ္တေန္တိ၊ ဒသသဟဿီ ပကမ္ပထ။>
  text <၇၀>
    text <ဩက္ကန္တိံ မေ သမော နတ္ထိ၊ ဇာတိတော အဘိနိက္ခမေ။>
    text <သမ္ဗောဓိယံ အဟံ သေဋ္ဌော၊ ဓမ္မစက္ကပ္ပဝတ္တနေ။>
  text <၇၁>
    text <အဟော အစ္ဆရိယံ လောကေ၊ ဗုဒ္ဓါနံ ဂုဏမဟန္တတာ။>
    text <ဒသသဟဿီလောကဓာတု၊ ဆပ္ပကာရံ ပကမ္ပထ။>
    text <ဩဘာသော စ မဟာ အာသိ၊ အစ္ဆေရံ လောမဟံသနံ။>
  text <၇၂>
    text <ဘဂဝါ တမှိ သမယေ၊ လောကဇေဋ္ဌော နရာသဘော။>
    text <သဒေဝကံ ဒဿယန္တော၊ ဣဒ္ဓိယာ စင်္ကမီ ဇိနော။>
  text <၇၃>
    text <စင်္ကမေ စင်္ကမန္တောဝ၊ ကထေသိ လောကနာယကော။>
    text <အန္တရာ န နိဝတ္တေတိ၊ စတုဟတ္ထေ စင်္ကမေ ယထာ။>
  text <၇၄>
    text <သာရိပုတ္တော မဟာပညော၊ သမာဓိဇ္ဈာနကောဝိဒော။>
    text <ပညာယ ပါရမိပ္ပတ္တော၊ ပုစ္ဆတိ လောကနာယကံ။>
  text <၇၅>
    text <ကီဒိသော တေ မဟာဝီရ၊ အဘိနီဟာရော နရုတ္တမ။>
    text <ကမှိ ကာလေ တယာ ဓီရ၊ ပတ္ထိတာ ဗောဓိမုတ္တမာ။>
  text <၇၆>
    text <ဒာနံ သီလဉ္စ နေက္ခမ္မံ၊ ပညာဝီရိယဉ္စ ကီဒိသံ။>
    text <ခန္တိသစ္စမဓိဋ္ဌာနံ၊ မေတ္တုပေက္ခါ စ ကီဒိသာ။>
  text <၇၇>
    text <ဒသ ပါရမီ တယာ ဓီရ၊ ကီဒိသီ လောကနာယက။>
    text <ကထံ ဥပပါရမီ ပုဏ္ဏာ၊ ပရမတ္ထပါရမီ ကထံ။>
  text <၇၈>
    text <တဿ ပုဋ္ဌော ဝိယာကာသိ၊ ကရဝီကမဓုရဂိရော။>
    text <နိဗ္ဗာပယန္တော ဟဒယံ၊ ဟာသယန္တော သဒေဝကံ။>
  text <၇၉>
    text <အတီတဗုဒ္ဓါနံ ဇိနာနံ ဒေသိတံ၊ နိကီလိတံ ဗုဒ္ဓပရမ္ပရာဂတံ။>
    text <ပုဗ္ဗေနိဝါသာနုဂတာယ ဗုဒ္ဓိယာ၊ ပကာသယီ လောကဟိတံ သဒေဝကေ။>
  text <၈၀>
    text <ပီတိပါမောဇ္ဇဇနနံ၊ သောကသလ္လဝိနောဒနံ။>
    text <သဗ္ဗသမ္ပတ္တိပဋိလာဘံ၊ စိတ္တီကတွာ သုဏာထ မေ။>
  text <၈၁>
    text <မဒနိမ္မဒနံ သောကနုဒံ၊ သံသာရပရိမောစနံ။>
    text <သဗ္ဗဒုက္ခက္ခယံ မဂ္ဂံ၊ သက္ကစ္စံ ပဋိပဇ္ဇထာတိ။>
  stand <ရတနစင်္ကမနကဏ္ဍော နိဋ္ဌိတော။>
