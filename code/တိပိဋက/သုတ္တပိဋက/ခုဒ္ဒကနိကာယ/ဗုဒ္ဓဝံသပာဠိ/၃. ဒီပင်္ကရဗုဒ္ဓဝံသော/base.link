text <၃။ ဒီပင်္ကရဗုဒ္ဓဝံသော>
  text <၁>
    text <တဒာ တေ ဘောဇယိတွာန၊ သသင်္ဃံ လောကနာယကံ။>
    text <ဥပဂစ္ဆုံ သရဏံ တဿ၊ ဒီပင်္ကရဿ သတ္ထုနော။>
  text <၂>
    text <သရဏာဂမနေ ကဉ္စိ၊ နိဝေသေသိ တထာဂတော။>
    text <ကဉ္စိ ပဉ္စသု သီလေသု၊ သီလေ ဒသဝိဓေ ပရံ။>
  text <၃>
    text <ကဿစိ ဒေတိ သာမညံ၊ စတုရော ဖလမုတ္တမေ။>
    text <ကဿစိ အသမေ ဓမ္မေ၊ ဒေတိ သော ပဋိသမ္ဘိဒာ။>
  text <၄>
    text <ကဿစိ ဝရသမာပတ္တိယော၊ အဋ္ဌ ဒေတိ နရာသဘော။>
    text <တိဿော ကဿစိ ဝိဇ္ဇာယော၊ ဆဠဘိညာ ပဝေစ္ဆတိ။>
  text <၅>
    text <တေန ယောဂေန ဇနကာယံ၊ ဩဝဒတိ မဟာမုနိ။>
    text <တေန ဝိတ္ထာရိကံ အာသိ၊ လောကနာထဿ သာသနံ။>
  text <၆>
    text <မဟာဟနုသဘက္ခန္ဓော၊ ဒီပင်္ကရဿ နာမကော။>
    text <ဗဟူ ဇနေ တာရယတိ၊ ပရိမောစေတိ ဒုဂ္ဂတိံ။>
  text <၇>
    text <ဗောဓနေယျံ ဇနံ ဒိသွာ၊ သတသဟဿေပိ ယောဇနေ။>
    text <ခဏေန ဥပဂန္တွာန၊ ဗောဓေတိ တံ မဟာမုနိ။>
  text <၈>
    text <ပဌမာဘိသမယေ ဗုဒ္ဓေါ၊ ကောဋိသတမဗောဓယိ။>
    text <ဒုတိယာဘိသမယေ နာထော၊ နဝုတိကောဋိမဗောဓယိ။>
  text <၉>
    text <ယဒာ စ ဒေဝဘဝနမှိ၊ ဗုဒ္ဓေါ ဓမ္မမဒေသယိ။>
    text <နဝုတိကောဋိသဟဿာနံ၊ တတိယာဘိသမယော အဟု။>
  text <၁၀>
    text <သန္နိပါတာ တယော အာသုံ၊ ဒီပင်္ကရဿ သတ္ထုနော။>
    text <ကောဋိသတသဟဿာနံ၊ ပဌမော အာသိ သမာဂမော။>
  text <၁၁>
    text <ပုန နာရဒကူဋမှိ၊ ပဝိဝေကဂတေ ဇိနေ။>
    text <ခီဏာသဝါ ဝီတမလာ၊ သမိံသု သတကောဋိယော။>
  text <၁၂>
    text <ယမှိ ကာလေ မဟာဝီရော၊ သုဒဿနသိလုစ္စယေ။>
    text <နဝကောဋိသဟဿေဟိ၊ ပဝါရေသိ မဟာမုနိ။>
  text <၁၃>
    text <ဒသဝီသသဟဿာနံ၊ ဓမ္မာဘိသမယော အဟု။>
    text <ဧကဒွိန္နံ အဘိသမယာ၊ ဂဏနာတော အသင်္ခိယာ။>
  text <၁၄>
    text <ဝိတ္ထာရိကံ ဗာဟုဇညံ၊ ဣဒ္ဓံ ဖီတံ အဟူ တဒာ။>
    text <ဒီပင်္ကရဿ ဘဂဝတော၊ သာသနံ သုဝိသောဓိတံ။>
  text <၁၅>
    text <စတ္တာရိ သတသဟဿာနိ၊ ဆဠဘိညာ မဟိဒ္ဓိကာ။>
    text <ဒီပင်္ကရံ လောကဝိဒုံ၊ ပရိဝါရေန္တိ သဗ္ဗဒာ။>
  text <၁၆>
    text <ယေ ကေစိ တေန သမယေန၊ ဇဟန္တိ မာနုသံ ဘဝံ။>
    text <အပတ္တမာနသာ သေခါ၊ ဂရဟိတာ ဘဝန္တိ တေ။>
  text <၁၇>
    text <သုပုပ္ဖိတံ ပါဝစနံ၊ အရဟန္တေဟိ တာဒိဟိ။>
    text <ခီဏာသဝေဟိ ဝိမလေဟိ၊ ဥပသောဘတိ သဗ္ဗဒာ။>
  text <၁၈>
    text <နဂရံ ရမ္မဝတီ နာမ၊ သုဒေဝေါ နာမ ခတ္တိယော။>
    text <သုမေဓာ နာမ ဇနိကာ၊ ဒီပင်္ကရဿ သတ္ထုနော။>
  text <၁၉>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <ဟံသာ ကောဉ္စာ မယူရာ စ၊ တယော ပါသာဒမုတ္တမာ။>
  text <၂၀>
    text <တီဏိသတသဟဿာနိ၊ နာရိယော သမလင်္ကတာ။>
    text <ပဒုမာ နာမ သာ နာရီ၊ ဥသဘက္ခန္ဓော အတြဇော။>
  text <၂၁>
    text <နိမိတ္တေ စတုရော ဒိသွာ၊ ဟတ္ထိယာနေန နိက္ခမိ။>
    text <အနူနဒသမာသာနိ၊ ပဓာနေ ပဒဟီ ဇိနော။>
  text <၂၂>
    text <ပဓာနစာရံ စရိတွာန၊ အဗုဇ္ဈိ မာနသံ မုနိ။>
    text <ဗြဟ္မုနာ ယာစိတော သန္တော၊ ဒီပင်္ကရော မဟာမုနိ။>
  text <၂၃>
    text <ဝတ္တိ စက္ကံ မဟာဝီရော၊ နန္ဒာရာမေ သိရီဃရေ။>
    text <နိသိန္နော သိရီသမူလမှိ၊ အကာ တိတ္ထိယမဒ္ဒနံ။>
  text <၂၄>
    text <သုမင်္ဂလော စ တိဿော စ၊ အဟေသုံ အဂ္ဂသာဝကာ။>
    text <သာဂတော နာမုပဋ္ဌာကော၊ ဒီပင်္ကရဿ သတ္ထုနော။>
  text <၂၅>
    text <နန္ဒာ စေဝ သုနန္ဒာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ပိပ္ဖလီတိ ပဝုစ္စတိ။>
  text <၂၆>
    text <တပုဿဘလ္လိကာ နာမ၊ အဟေသုံ အဂ္ဂုပဋ္ဌကာ။>
    text <သိရိမာ ကောဏာ ဥပဋ္ဌိကာ၊ ဒီပင်္ကရဿ သတ္ထုနော။>
  text <၂၇>
    text <အသီတိဟတ္ထမုဗ္ဗေဓော၊ ဒီပင်္ကရော မဟာမုနိ။>
    text <သောဘတိ ဒီပရုက္ခေါဝ၊ သာလရာဇာဝ ဖုလ္လိတော။>
  text <၂၈>
    text <သတသဟဿဝဿာနိ၊ အာယု တဿ မဟေသိနော။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၉>
    text <ဇောတယိတွာန သဒ္ဓမ္မံ၊ သန္တာရေတွာ မဟာဇနံ။>
    text <ဇလိတွာ အဂ္ဂိက္ခန္ဓောဝ၊ နိဗ္ဗုတော သော သသာဝကော။>
  text <၃၀>
    text <သာ စ ဣဒ္ဓိ သော စ ယသော၊ တာနိ စ ပါဒေသု စက္ကရတနာနိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၁>
    text <ဒီပင်္ကရော ဇိနော သတ္ထာ၊ နန္ဒာရာမမှိ နိဗ္ဗုတော။>
    text <တတ္ထေဝဿ ဇိနထူပေါ၊ ဆတ္တိံသုဗ္ဗေဓယောဇနောတိ။>
  stand <ဒီပင်္ကရဿ ဘဂဝတော ဝံသော ပဌမော။>
