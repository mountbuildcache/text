text <၂၁။ ဝိပဿီဗုဒ္ဓဝံသော>
  text <၁>
    text <ဖုဿဿ စ အပရေန၊ သမ္ဗုဒ္ဓေါ ဒွိပဒုတ္တမော။>
    text <ဝိပဿီ နာမ နာမေန၊ လောကေ ဥပ္ပဇ္ဇိ စက္ခုမာ။>
  text <၂>
    text <အဝိဇ္ဇံ သဗ္ဗံ ပဒာလေတွာ၊ ပတ္တော သမ္ဗောဓိမုတ္တမံ။>
    text <ဓမ္မစက္ကံ ပဝတ္တေတုံ၊ ပက္ကာမိ ဗန္ဓုမတီပုရံ။>
  text <၃>
    text <ဓမ္မစက္ကံ ပဝတ္တေတွာ၊ ဥဘော ဗောဓေသိ နာယကော။>
    text <ဂဏနာယ န ဝတ္တဗ္ဗော၊ ပဌမာဘိသမယော အဟု။>
  text <၄>
    text <ပုနာပရံ အမိတယသော၊ တတ္ထ သစ္စံ ပကာသယိ။>
    text <စတုရာသီတိသဟဿာနံ၊ ဒုတိယာဘိသမယော အဟု။>
  text <၅>
    text <စတုရာသီတိသဟဿာနိ၊ သမ္ဗုဒ္ဓံ အနုပဗ္ဗဇုံ။>
    text <တေသမာရာမပတ္တာနံ၊ ဓမ္မံ ဒေသေသိ စက္ခုမာ။>
  text <၆>
    text <သဗ္ဗာကာရေန ဘာသတော၊ သုတွာ ဥပနိသာဒိနော။>
    text <တေပိ ဓမ္မဝရံ ဂန္တွာ၊ တတိယာဘိသမယော အဟု။>
  text <၇>
    text <သန္နိပါတာ တယော အာသုံ၊ ဝိပဿိဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၈>
    text <အဋ္ဌသဋ္ဌိသတသဟဿာနံ၊ ပဌမော အာသိ သမာဂမော။>
    text <ဘိက္ခုသတသဟဿာနံ၊ ဒုတိယော အာသိ သမာဂမော။>
  text <၉>
    text <အသီတိဘိက္ခုသဟဿာနံ၊ တတိယော အာသိ သမာဂမော။>
    text <တတ္ထ ဘိက္ခုဂဏမဇ္ဈေ၊ သမ္ဗုဒ္ဓေါ အတိရောစတိ။>
  text <၁၀>
    text <အဟံ တေန သမယေန၊ နာဂရာဇာ မဟိဒ္ဓိကော။>
    text <အတုလော နာမ နာမေန၊ ပုညဝန္တော ဇုတိန္ဓရော။>
  text <၁၁>
    text <နေကာနံ နာဂကောဋီနံ၊ ပရိဝါရေတွာနဟံ တဒာ။>
    text <ဝဇ္ဇန္တော ဒိဗ္ဗတုရိယေဟိ၊ လောကဇေဋ္ဌံ ဥပါဂမိံ။>
  text <၁၂>
    text <ဥပသင်္ကမိတွာ သမ္ဗုဒ္ဓံ၊ ဝိပဿိံ လောကနာယကံ။>
    text <မဏိမုတ္တရတနခစိတံ၊ သဗ္ဗာဘရဏဝိဘူသိတံ။>
    text <နိမန္တေတွာ ဓမ္မရာဇဿ၊ သုဝဏ္ဏပီဌမဒာသဟံ။>
  text <၁၃>
    text <သောပိ မံ ဗုဒ္ဓေါ ဗျာကာသိ၊ သင်္ဃမဇ္ဈေ နိသီဒိယ။>
    text <ဧကနဝုတိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၄>
    text <အဟု ကပိလဝှယာ ရမ္မာ၊ နိက္ခမိတွာ တထာဂတော။>
    text <ပဓာနံ ပဒဟိတွာန၊ ကတွာ ဒုက္ကရကာရိကံ။>
  text <၁၅>
    text <အဇပါလရုက္ခမူလသ္မိံ၊ နိသီဒိတွာ တထာဂတော။>
    text <တတ္ထ ပါယာသံ ပဂ္ဂယှ၊ နေရဉ္ဇရမုပေဟိတိ။>
  text <၁၆>
    text <နေရဉ္ဇရာယ တီရမှိ၊ ပါယာသံ အဒ သော ဇိနော။>
    text <ပဋိယတ္တဝရမဂ္ဂေန၊ ဗောဓိမူလမုပေဟိတိ။>
  text <၁၇>
    text <တတော ပဒက္ခိဏံ ကတွာ၊ ဗောဓိမဏ္ဍံ အနုတ္တရော။>
    text <အဿတ္ထမူလေ သမ္ဗောဓိံ၊ ဗုဇ္ဈိဿတိ မဟာယသော။>
  text <၁၈>
    text <ဣမဿ ဇနိကာ မာတာ၊ မာယာ နာမ ဘဝိဿတိ။>
    text <ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။>
  text <၁၉>
    text <အနာသဝါ ဝီတရာဂါ၊ သန္တစိတ္တာ သမာဟိတာ။>
    text <ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။>
    text <အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။>
  text <၂၀>
    text <ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။>
    text <အနာသဝါ ဝီတရာဂါ၊ သန္တစိတ္တာ သမာဟိတာ။>
    text <ဗောဓိ တဿ ဘဂဝတော၊ အဿတ္ထောတိ ပဝုစ္စတိ။>
  text <၂၁>
    text <စိတ္တော စ ဟတ္ထာဠဝကော၊ အဂ္ဂါ ဟေဿန္တုပဋ္ဌကာ။>
    text <နန္ဒမာတာ စ ဥတ္တရာ၊ အဂ္ဂါ ဟေဿန္တုပဋ္ဌိကာ။>
    text <အာယု ဝဿသတံ တဿ၊ ဂေါတမဿ ယသဿိနော။>
  text <၂၂>
    text <ဣဒံ သုတွာန ဝစနံ။ပေ။ ဟေဿာမ သမ္မုခါ ဣမံ။>
  text <၂၃>
    text <တဿာဟံ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၂၄>
    text <နဂရံ ဗန္ဓုမတီ နာမ၊ ဗန္ဓုမာ နာမ ခတ္တိယော။>
    text <မာတာ ဗန္ဓုမတီ နာမ၊ ဝိပဿိဿ မဟေသိနော။>
  text <၂၅>
    text <အဋ္ဌဝဿသဟဿာနိ၊ အဂါရံ အဇ္ဈ သော ဝသိ။>
    text <နန္ဒော သုနန္ဒော သိရိမာ၊ တယော ပါသာဒမုတ္တမာ။>
  text <၂၆>
    text <တိစတ္တာရီသသဟဿာနိ၊ နာရိယော သမလင်္ကတာ။>
    text <သုဒဿနာ နာမ သာ နာရီ၊ သမဝတ္တက္ခန္ဓော နာမ အတြဇော။>
  text <၂၇>
    text <နိမိတ္တေ စတုရော ဒိသွာ၊ ရထယာနေန နိက္ခမိ။>
    text <အနူနအဋ္ဌမာသာနိ၊ ပဓာနံ ပဒဟီ ဇိနော။>
  text <၂၈>
    text <ဗြဟ္မုနာ ယာစိတော သန္တော၊ ဝိပဿီ လောကနာယကော။>
    text <ဝတ္တိ စက္ကံ မဟာဝီရော၊ မိဂဒာယေ နရုတ္တမော။>
  text <၂၉>
    text <ခဏ္ဍော စ တိဿနာမော စ၊ အဟေသုံ အဂ္ဂသာဝကာ။>
    text <အသောကော နာမုပဋ္ဌာကော၊ ဝိပဿိဿ မဟေသိနော။>
  text <၃၀>
    text <စန္ဒာ စ စန္ဒမိတ္တာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ ပါဋလီတိ ပဝုစ္စတိ။>
  text <၃၁>
    text <ပုနဗ္ဗသုမိတ္တော နာဂေါ စ၊ အဟေသုံ အဂ္ဂုပဋ္ဌကာ။>
    text <သိရိမာ ဥတ္တရာ စေဝ၊ အဟေသုံ အဂ္ဂုပဋ္ဌိကာ။>
  text <၃၂>
    text <အသီတိဟတ္ထမုဗ္ဗေဓော၊ ဝိပဿီ လောကနာယကော။>
    text <ပဘာ နိဒ္ဓါဝတိ တဿ၊ သမန္တာ သတ္တယောဇနေ။>
  text <၃၃>
    text <အသီတိဝဿသဟဿာနိ၊ အာယု ဗုဒ္ဓဿ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၃၄>
    text <ဗဟုဒေဝမနုဿာနံ၊ ဗန္ဓနာ ပရိမောစယိ။>
    text <မဂ္ဂါမဂ္ဂဉ္စ အာစိက္ခိ၊ အဝသေသပုထုဇ္ဇနေ။>
  text <၃၅>
    text <အာလောကံ ဒဿယိတွာန၊ ဒေသေတွာ အမတံ ပဒံ။>
    text <ဇလိတွာ အဂ္ဂိက္ခန္ဓောဝ၊ နိဗ္ဗုတော သော သသာဝကော။>
  text <၃၆>
    text <ဣဒ္ဓိဝရံ ပုညဝရံ၊ လက္ခဏဉ္စ ကုသုမိတံ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၇>
    text <ဝိပဿီ ဇိနဝရော ဗုဒ္ဓေါ၊ သုမိတ္တာရာမမှိ နိဗ္ဗုတော။>
    text <တတ္ထေဝဿ ထူပဝရော၊ သတ္တယောဇနမုဿိတောတိ။>
  stand <ဝိပဿိဿ ဘဂဝတော ဝံသော ဧကူနဝီသတိမော။>
