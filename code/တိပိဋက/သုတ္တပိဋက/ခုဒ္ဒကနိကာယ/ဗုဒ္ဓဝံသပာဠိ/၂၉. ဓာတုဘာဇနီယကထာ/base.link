text <၂၉။ ဓာတုဘာဇနီယကထာ>
  text <၁>
    text <မဟာဂေါတမော ဇိနဝရော၊ ကုသိနာရမှိ နိဗ္ဗုတော။>
    text <ဓာတုဝိတ္ထာရိကံ အာသိ၊ တေသု တေသု ပဒေသတော။>
  text <၂>
    text <ဧကော အဇာတသတ္တုဿ၊ ဧကော ဝေသာလိယာ ပုရေ။>
    text <ဧကော ကပိလဝတ္ထုသ္မိံ၊ ဧကော စ အလ္လကပ္ပကေ။>
  text <၃>
    text <ဧကော စ ရာမဂါမမှိ၊ ဧကော စ ဝေဌဒီပကေ။>
    text <ဧကော ပါဝေယျကေ မလ္လေ၊ ဧကော စ ကောသိနာရကေ။>
  text <၄>
    text <ကုမ္ဘဿ ထူပံ ကာရေသိ၊ ဗြာဟ္မဏော ဒောဏသဝှယော။>
    text <အင်္ဂါရထူပံ ကာရေသုံ၊ မောရိယာ တုဋ္ဌမာနသာ။>
  text <၅>
    text <အဋ္ဌ သာရီရိကာ ထူပါ၊ နဝမော ကုမ္ဘစေတိယော။>
    text <အင်္ဂါရထူပေါ ဒသမော၊ တဒာယေဝ ပတိဋ္ဌိတော။>
  text <၆>
    text <ဥဏှီသံ စတဿော ဒာဌာ၊ အက္ခကာ ဒွေ စ ဓာတုယော။>
    text <အသမ္ဘိန္နာ ဣမာ သတ္တ၊ သေသာ ဘိန္နာဝ ဓာတုယော။>
  text <၇>
    text <မဟန္တာ မုဂ္ဂမတ္တာ စ၊ မဇ္ဈိမာ ဘိန္နတဏ္ဍုလာ။>
    text <ခုဒ္ဒကာ သာသပမတ္တာ စ၊ နာနာဝဏ္ဏာ စ ဓာတုယော။>
  text <၈>
    text <မဟန္တာ သုဝဏ္ဏဝဏ္ဏာ စ၊ မုတ္တဝဏ္ဏာ စ မဇ္ဈိမာ။>
    text <ခုဒ္ဒကာ မကုလဝဏ္ဏာ စ၊ သောဠသဒောဏမတ္တိကာ။>
  text <၉>
    text <မဟန္တာ ပဉ္စ နာဠိယော၊ နာဠိယော ပဉ္စ မဇ္ဈိမာ။>
    text <ခုဒ္ဒကာ ဆ နာဠီ စေဝ၊ ဧတာ သဗ္ဗာပိ ဓာတုယော။>
  text <၁၀>
    text <ဥဏှီသံ သီဟဠေ ဒီပေ၊ ဗြဟ္မလောကေ စ ဝါမကံ။>
    text <သီဟဠေ ဒက္ခိဏက္ခဉ္စ၊ သဗ္ဗာပေတာ ပတိဋ္ဌိတာ။>
  text <၁၁>
    text <ဧကာ ဒာဌာ တိဒသပုရေ၊ ဧကာ နာဂပုရေ အဟု။>
    text <ဧကာ ဂန္ဓာရဝိသယေ၊ ဧကာ ကလိင်္ဂရာဇိနော။>
  text <၁၂>
    text <စတ္တာလီသသမာ ဒန္တာ၊ ကေသာ လောမာ စ သဗ္ဗသော။>
    text <ဒေဝါ ဟရိံသု ဧကေကံ၊ စက္ကဝါဠပရမ္ပရာ။>
  text <၁၃>
    text <ဝဇိရာယံ ဘဂဝတော၊ ပတ္တော ဒဏ္ဍဉ္စ စီဝရံ။>
    text <နိဝါသနံ ကုလဃရေ၊ ပစ္စတ္ထရဏံ ကပိလဝှယေ။>
  text <၁၄>
    text <ပါဋလိပုတ္တပုရမှိ၊ ကရဏံ ကာယဗန္ဓနံ။>
    text <စမ္ပါယုဒကသာဋိယံ၊ ဥဏ္ဏလောမဉ္စ ကောသလေ။>
  text <၁၅>
    text <ကာသာဝံ ဗြဟ္မလောကေ စ၊ ဝေဌနံ တိဒသေ ပုရေ။>
    text <နိသီဒနံ အဝန္တီသု၊ ရဋ္ဌေ အတ္ထရဏံ တဒာ။>
  text <၁၆>
    text <အရဏီ စ မိထိလာယံ၊ ဝိဒေဟေ ပရိသာဝနံ။>
    text <ဝါသိ သူစိဃရဉ္စာပိ၊ ဣန္ဒပတ္ထပုရေ တဒာ။>
  text <၁၇>
    text <ပရိက္ခါရာ အဝသေသာ၊ ဇနပဒေ အပရန္တကေ။>
    text <ပရိဘုတ္တာနိ မုနိနာ၊ အကံသု မနုဇာ တဒာ။>
  text <၁၈>
    text <ဓာတုဝိတ္ထာရိကံ အာသိ၊ ဂေါတမဿ မဟေသိနော။>
    text <ပါဏီနံ အနုကမ္ပါယ၊ အဟု ပေါရာဏိကံ တဒာတိ။>
  stand <ဓာတုဘာဇနီယကထာ နိဋ္ဌိတာ။>
  stand <ဗုဒ္ဓဝံသောနိဋ္ဌိတော။>
