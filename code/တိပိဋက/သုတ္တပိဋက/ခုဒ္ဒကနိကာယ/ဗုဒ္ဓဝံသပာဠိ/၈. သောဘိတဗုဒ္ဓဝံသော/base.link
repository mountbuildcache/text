text <၈။ သောဘိတဗုဒ္ဓဝံသော>
  text <၁>
    text <ရေဝတဿ အပရေန၊ သောဘိတော နာမ နာယကော။>
    text <သမာဟိတော သန္တစိတ္တော၊ အသမော အပ္ပဋိပုဂ္ဂလော။>
  text <၂>
    text <သော ဇိနော သကဂေဟမှိ၊ မာနသံ ဝိနိဝတ္တယိ။>
    text <ပတွာန ကေဝလံ ဗောဓိံ၊ ဓမ္မစက္ကံ ပဝတ္တယိ။>
  text <၃>
    text <ယာဝ ဟေဋ္ဌာ အဝီစိတော၊ ဘဝဂ္ဂါ စာပိ ဥဒ္ဓတော။>
    text <ဧတ္ထန္တရေ ဧကပရိသာ၊ အဟောသိ ဓမ္မဒေသနေ။>
  text <၄>
    text <တာယ ပရိသာယ သမ္ဗုဒ္ဓေါ၊ ဓမ္မစက္ကံ ပဝတ္တယိ။>
    text <ဂဏနာယ န ဝတ္တဗ္ဗော၊ ပဌမာဘိသမယော အဟု။>
  text <၅>
    text <တတော ပရမ္ပိ ဒေသေန္တေ၊ မရူနဉ္စ သမာဂမေ။>
    text <နဝုတိကောဋိသဟဿာနံ၊ ဒုတိယာဘိသမယော အဟု။>
  text <၆>
    text <ပုနာပရံ ရာဇပုတ္တော၊ ဇယသေနော နာမ ခတ္တိယော။>
    text <အာရာမံ ရောပယိတွာန၊ ဗုဒ္ဓေ နိယျာဒယီ တဒာ။>
  text <၇>
    text <တဿ ယာဂံ ပကိတ္တေန္တော၊ ဓမ္မံ ဒေသေသိ စက္ခုမာ။>
    text <တဒာ ကောဋိသဟဿာနံ၊ တတိယာဘိသမယော အဟု။>
  text <၈>
    text <သန္နိပါတာ တယော အာသုံ၊ သောဘိတဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၉>
    text <ဥဂ္ဂတော နာမ သော ရာဇာ၊ ဒာနံ ဒေတိ နရုတ္တမေ။>
    text <တမှိ ဒာနေ သမာဂဉ္ဆုံ၊ အရဟန္တာ သတကောဋိယော။>
  text <၁၀>
    text <ပုနာပရံ ပုရဂဏော၊ ဒေတိ ဒာနံ နရုတ္တမေ။>
    text <တဒာ နဝုတိကောဋီနံ၊ ဒုတိယော အာသိ သမာဂမော။>
  text <၁၁>
    text <ဒေဝလောကေ ဝသိတွာန၊ ယဒာ ဩရောဟတီ ဇိနော။>
    text <တဒာ အသီတိကောဋီနံ၊ တတိယော အာသိ သမာဂမော။>
  text <၁၂>
    text <အဟံ တေန သမယေန၊ သုဇာတော နာမ ဗြာဟ္မဏော။>
    text <တဒာ သသာဝကံ ဗုဒ္ဓံ၊ အန္နပါနေန တပ္ပယိံ။>
  text <၁၃>
    text <သောပိ မံ ဗုဒ္ဓေါ ဗျာကာသိ၊ သောဘိတော လောကနာယကော။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၄>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၅>
    text <တဿာပိ ဝစနံ သုတွာ၊ ဟဋ္ဌော သံဝိဂ္ဂမာနသော။>
    text <တမေဝတ္ထမနုပ္ပတ္တိယာ၊ ဥဂ္ဂံ ဓိတိမကာသဟံ။>
  text <၁၆>
    text <သုဓမ္မံ နာမ နဂရံ၊ သုဓမ္မော နာမ ခတ္တိယော။>
    text <သုဓမ္မာ နာမ ဇနိကာ၊ သောဘိတဿ မဟေသိနော။>
  text <၁၇>
    text <နဝဝဿသဟဿာနိ၊ အဂါရံ အဇ္ဈ သော ဝသိ။>
    text <ကုမုဒော နာဠိနော ပဒုမော၊ တယော ပါသာဒမုတ္တမာ။>
  text <၁၈>
    text <သတ္တတိံသသဟဿာနိ၊ နာရိယော သမလင်္ကတာ။>
    text <မဏိလာ နာမ သာ နာရီ၊ သီဟော နာမာသိ အတြဇော။>
  text <၁၉>
    text <နိမိတ္တေ စတုရော ဒိသွာ၊ ပါသာဒေနာဘိနိက္ခမိ။>
    text <သတ္တာဟံ ပဓာနစာရံ၊ စရိတွာ ပုရိသုတ္တမော။>
  text <၂၀>
    text <ဗြဟ္မုနာ ယာစိတော သန္တော၊ သောဘိတော လောကနာယကော။>
    text <ဝတ္တိ စက္ကံ မဟာဝီရော၊ သုဓမ္မုယျာနမုတ္တမေ။>
  text <၂၁>
    text <အသမော စ သုနေတ္တော စ၊ အဟေသုံ အဂ္ဂသာဝကာ။>
    text <အနောမော နာမုပဋ္ဌာကော၊ သောဘိတဿ မဟေသိနော။>
  text <၂၂>
    text <နကုလာ စ သုဇာတာ စ၊ အဟေသုံ အဂ္ဂသာဝိကာ။>
    text <ဗုဇ္ဈမာနော စ သော ဗုဒ္ဓေါ၊ နာဂမူလေ အဗုဇ္ဈထ။>
  text <၂၃>
    text <ရမ္မော စေဝ သုဒတ္တော စ၊ အဟေသုံ အဂ္ဂုပဋ္ဌကာ။>
    text <နကုလာ စေဝ စိတ္တာ စ၊ အဟေသုံ အဂ္ဂုပဋ္ဌိကာ။>
  text <၂၄>
    text <အဋ္ဌပဏ္ဏာသရတနံ၊ အစ္စုဂ္ဂတော မဟာမုနိ။>
    text <ဩဘာသေတိ ဒိသာ သဗ္ဗာ၊ သတရံသီဝ ဥဂ္ဂတော။>
  text <၂၅>
    text <ယထာ သုဖုလ္လံ ပဝနံ၊ နာနာဂန္ဓေဟိ ဓူပိတံ။>
    text <တထေဝ တဿ ပါဝစနံ၊ သီလဂန္ဓေဟိ ဓူပိတံ။>
  text <၂၆>
    text <ယထာပိ သာဂရော နာမ၊ ဒဿနေန အတပ္ပိယော။>
    text <တထေဝ တဿ ပါဝစနံ၊ သဝဏေန အတပ္ပိယံ။>
  text <၂၇>
    text <နဝုတိဝဿသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၈>
    text <ဩဝါဒံ အနုသိဋ္ဌိဉ္စ၊ ဒတွာန သေသကေ ဇနေ။>
    text <ဟုတာသနောဝ တာပေတွာ၊ နိဗ္ဗုတော သော သသာဝကော။>
  text <၂၉>
    text <သော စ ဗုဒ္ဓေါ အသမသမော၊ တေပိ သာဝကာ ဗလပ္ပတ္တာ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၀>
    text <သောဘိတော ဝရသမ္ဗုဒ္ဓေါ၊ သီဟာရာမမှိ နိဗ္ဗုတော။>
    text <ဓာတုဝိတ္ထာရိကံ အာသိ၊ တေသု တေသု ပဒေသတောတိ။>
  stand <သောဘိတဿ ဘဂဝတော ဝံသော ဆဋ္ဌော။>
