text <၁၆။ အတ္ထဒဿီဗုဒ္ဓဝံသော>
  text <၁>
    text <တတ္ထေဝ မဏ္ဍကပ္ပမှိ၊ အတ္ထဒဿီ မဟာယသော။>
    text <မဟာတမံ နိဟန္တွာန၊ ပတ္တော သမ္ဗောဓိမုတ္တမံ။>
  text <၂>
    text <ဗြဟ္မုနာ ယာစိတော သန္တော၊ ဓမ္မစက္ကံ ပဝတ္တယိ။>
    text <အမတေန တပ္ပယီ လောကံ၊ ဒသသဟဿိသဒေဝကံ။>
  text <၃>
    text <တဿာပိ လောကနာထဿ၊ အဟေသုံ အဘိသမယာ တယော။>
    text <ကောဋိသတသဟဿာနံ၊ ပဌမာဘိသမယော အဟု။>
  text <၄>
    text <ယဒာ ဗုဒ္ဓေါ အတ္ထဒဿီ၊ စရတေ ဒေဝစာရိကံ။>
    text <ကောဋိသတသဟဿာနံ၊ ဒုတိယာဘိသမယော အဟု။>
  text <၅>
    text <ပုနာပရံ ယဒာ ဗုဒ္ဓေါ၊ ဒေသေသိ ပိတုသန္တိကေ။>
    text <ကောဋိသတသဟဿာနံ၊ တတိယာဘိသမယော အဟု။>
  text <၆>
    text <သန္နိပါတာ တယော အာသုံ၊ တဿာပိ စ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၇>
    text <အဋ္ဌနဝုတိသဟဿာနံ၊ ပဌမော အာသိ သမာဂမော။>
    text <အဋ္ဌာသီတိသဟဿာနံ၊ ဒုတိယော အာသိ သမာဂမော။>
  text <၈>
    text <အဋ္ဌသတ္တတိသတသဟဿာနံ၊ တတိယော အာသိ သမာဂမော။>
    text <အနုပါဒာ ဝိမုတ္တာနံ၊ ဝိမလာနံ မဟေသိနံ။>
  text <၉>
    text <အဟံ တေန သမယေန၊ ဇဋိလော ဥဂ္ဂတာပနော။>
    text <သုသီမော နာမ နာမေန၊ မဟိယာ သေဋ္ဌသမ္မတော။>
  text <၁၀>
    text <ဒိဗ္ဗံ မန္ဒာရဝံ ပုပ္ဖံ၊ ပဒုမံ ပါရိဆတ္တကံ။>
    text <ဒေဝလောကာဟရိတွာန၊ သမ္ဗုဒ္ဓမဘိပူဇယိံ။>
  text <၁၁>
    text <သောပိ မံ ဗုဒ္ဓေါ ဗျာကာသိ၊ အတ္ထဒဿီ မဟာမုနိ။>
    text <အဋ္ဌာရသေ ကပ္ပသတေ၊ အယံ ဗုဒ္ဓေါ ဘဝိဿတိ။>
  text <၁၂>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၃>
    text <တဿာပိ ဝစနံ သုတွာ၊ ဟဋ္ဌော သံဝိဂ္ဂမာနသော။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၄>
    text <သောဘဏံ နာမ နဂရံ၊ သာဂရော နာမ ခတ္တိယော။>
    text <သုဒဿနာ နာမ ဇနိကာ၊ အတ္ထဒဿိဿ သတ္ထုနော။>
  text <၁၅>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <အမရဂိရိ သုဂိရိ ဝါဟနာ၊ တယော ပါသာဒမုတ္တမာ။>
  text <၁၆>
    text <တေတ္တိံသဉ္စ သဟဿာနိ၊ နာရိယော သမလင်္ကတာ။>
    text <ဝိသာခါ နာမ နာရီ စ၊ သေလော နာမာသိ အတြဇော။>
  text <၁၇>
    text <နိမိတ္တေ စတုရော ဒိသွာ၊ အဿယာနေန နိက္ခမိ။>
    text <အနူနအဋ္ဌမာသာနိ၊ ပဓာနံ ပဒဟီ ဇိနော။>
  text <၁၈>
    text <ဗြဟ္မုနာ ယာစိတော သန္တော၊ အတ္ထဒဿီ မဟာယသော။>
    text <ဝတ္တိ စက္ကံ မဟာဝီရော၊ အနောမုယျာနေ နရာသဘော။>
  text <၁၉>
    text <သန္တော စ ဥပသန္တော စ၊ အဟေသုံ အဂ္ဂသာဝကာ။>
    text <အဘယော နာမုပဋ္ဌာကော၊ အတ္ထဒဿိဿ သတ္ထုနော။>
  text <၂၀>
    text <ဓမ္မာ စေဝ သုဓမ္မာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ စမ္ပကောတိ ပဝုစ္စတိ။>
  text <၂၁>
    text <နကုလော စ နိသဘော စ၊ အဟေသုံ အဂ္ဂုပဋ္ဌကာ။>
    text <မကိလာ စ သုနန္ဒာ စ၊ အဟေသုံ အဂ္ဂုပဋ္ဌိကာ။>
  text <၂၂>
    text <သောပိ ဗုဒ္ဓေါ အသမသမော၊ အသီတိဟတ္ထမုဂ္ဂတော။>
    text <သောဘတေ သာလရာဇာဝ၊ ဥဠုရာဇာဝ ပူရိတော။>
  text <၂၃>
    text <တဿ ပါကတိကာ ရံသီ၊ အနေကသတကောဋိယော။>
    text <ဥဒ္ဓံ အဓော ဒသ ဒိသာ၊ ဖရန္တိ ယောဇနံ သဒာ။>
  text <၂၄>
    text <သောပိ ဗုဒ္ဓေါ နရာသဘော၊ သဗ္ဗသတ္တုတ္တမော မုနိ။>
    text <ဝဿသတသဟဿာနိ၊ လောကေ အဋ္ဌာသိ စက္ခုမာ။>
  text <၂၅>
    text <အတုလံ ဒဿေတွာ ဩဘာသံ၊ ဝိရောစေတွာ သဒေဝကေ။>
    text <သောပိ အနိစ္စတံ ပတ္တော၊ ယထဂ္ဂုပါဒာနသင်္ခယာ။>
  text <၂၆>
    text <အတ္ထဒဿီ ဇိနဝရော၊ အနောမာရာမမှိ နိဗ္ဗုတော။>
    text <ဓာတုဝိတ္ထာရိကံ အာသိ၊ တေသု တေသု ပဒေသတောတိ။>
  stand <အတ္ထဒဿိဿ ဘဂဝတော ဝံသော စုဒ္ဒသမော။>
