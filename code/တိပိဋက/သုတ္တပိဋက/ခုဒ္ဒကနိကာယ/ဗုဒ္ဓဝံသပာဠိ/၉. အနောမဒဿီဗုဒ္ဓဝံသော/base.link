text <၉။ အနောမဒဿီဗုဒ္ဓဝံသော>
  text <၁>
    text <သောဘိတဿ အပရေန၊ သမ္ဗုဒ္ဓေါ ဒွိပဒုတ္တမော။>
    text <အနောမဒဿီ အမိတယသော၊ တေဇဿီ ဒုရတိက္ကမော။>
  text <၂>
    text <သော ဆေတွာ ဗန္ဓနံ သဗ္ဗံ၊ ဝိဒ္ဓံသေတွာ တယော ဘဝေ။>
    text <အနိဝတ္တိဂမနံ မဂ္ဂံ၊ ဒေသေသိ ဒေဝမာနုသေ။>
  text <၃>
    text <သာဂရောဝ အသင်္ခေါဘော၊ ပဗ္ဗတောဝ ဒုရာသဒော။>
    text <အာကာသောဝ အနန္တော သော၊ သာလရာဇာဝ ဖုလ္လိတော။>
  text <၄>
    text <ဒဿနေနပိ တံ ဗုဒ္ဓံ၊ တောသိတာ ဟောန္တိ ပါဏိနော။>
    text <ဗျာဟရန္တံ ဂိရံ သုတွာ၊ အမတံ ပါပုဏန္တိ တေ။>
  text <၅>
    text <ဓမ္မာဘိသမယော တဿ၊ ဣဒ္ဓေါ ဖီတော တဒာ အဟု။>
    text <ကောဋိသတာနိ အဘိသမိံသု၊ ပဌမေ ဓမ္မဒေသနေ။>
  text <၆>
    text <တတော ပရံ အဘိသမယေ၊ ဝဿန္တေ ဓမ္မဝုဋ္ဌိယော။>
    text <အသီတိကောဋိယောဘိသမိံသု၊ ဒုတိယေ ဓမ္မဒေသနေ။>
  text <၇>
    text <တတောပရဉှိ ဝဿန္တေ၊ တပ္ပယန္တေ စ ပါဏိနံ။>
    text <အဋ္ဌသတ္တတိကောဋီနံ၊ တတိယာဘိသမယော အဟု။>
  text <၈>
    text <သန္နိပါတာ တယော အာသုံ၊ တဿာပိ စ မဟေသိနော။>
    text <အဘိညာဗလပ္ပတ္တာနံ၊ ပုပ္ဖိတာနံ ဝိမုတ္တိယာ။>
  text <၉>
    text <အဋ္ဌသတသဟဿာနံ၊ သန္နိပါတော တဒာ အဟု။>
    text <ပဟီနမဒမောဟာနံ၊ သန္တစိတ္တာန တာဒိနံ။>
  text <၁၀>
    text <သတ္တသတသဟဿာနံ၊ ဒုတိယော အာသိ သမာဂမော။>
    text <အနင်္ဂဏာနံ ဝိရဇာနံ၊ ဥပသန္တာန တာဒိနံ။>
  text <၁၁>
    text <ဆန္နံ သတသဟဿာနံ၊ တတိယော အာသိ သမာဂမော။>
    text <အဘိညာဗလပ္ပတ္တာနံ၊ နိဗ္ဗုတာနံ တပဿိနံ။>
  text <၁၂>
    text <အဟံ တေန သမယေန၊ ယက္ခေါ အာသိံ မဟိဒ္ဓိကော။>
    text <နေကာနံ ယက္ခကောဋီနံ၊ ဝသဝတ္တိမှိ ဣဿရော။>
  text <၁၃>
    text <တဒာပိ တံ ဗုဒ္ဓဝရံ၊ ဥပဂန္တွာ မဟေသိနံ။>
    text <အန္နပါနေန တပ္ပေသိံ၊ သသင်္ဃံ လောကနာယကံ။>
  text <၁၄>
    text <သောပိ မံ တဒာ ဗျာကာသိ၊ ဝိသုဒ္ဓနယနော မုနိ။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၅>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၆>
    text <တဿာပိ ဝစနံ သုတွာ၊ ဟဋ္ဌော သံဝိဂ္ဂမာနသော။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၇>
    text <နဂရံ စန္ဒဝတီ နာမ၊ ယသဝါ နာမ ခတ္တိယော။>
    text <မာတာ ယသောဓရာ နာမ၊ အနောမဒဿိဿ သတ္ထုနော။>
  text <၁၈>
    text <ဒသဝဿသဟဿာနိ၊ အဂါရံ အဇ္ဈ သော ဝသိ။>
    text <သိရီ ဥပသိရီ ဝဍ္ဎော၊ တယော ပါသာဒမုတ္တမာ။>
  text <၁၉>
    text <တေဝီသတိသဟဿာနိ၊ နာရိယော သမလင်္ကတာ။>
    text <သိရိမာ နာမ သာ နာရီ၊ ဥပဝါဏော နာမ အတြဇော။>
  text <၂၀>
    text <နိမိတ္တေ စတုရော ဒိသွာ၊ သိဝိကာယာဘိနိက္ခမိ။>
    text <အနူနဒသမာသာနိ၊ ပဓာနံ ပဒဟီ ဇိနော။>
  text <၂၁>
    text <ဗြဟ္မုနာ ယာစိတော သန္တော၊ အနောမဒဿီ မဟာမုနိ။>
    text <ဝတ္တိ စက္ကံ မဟာဝီရော၊ ဥယျာနေ သော သုဒဿနေ။>
  text <၂၂>
    text <နိသဘော စ အနောမော စ၊ အဟေသုံ အဂ္ဂသာဝကာ။>
    text <ဝရုဏော နာမုပဋ္ဌာကော၊ အနောမဒဿိဿ သတ္ထုနော။>
  text <၂၃>
    text <သုန္ဒရီ စ သုမနာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ အဇ္ဇုနောတိ ပဝုစ္စတိ။>
  text <၂၄>
    text <နန္ဒိဝဍ္ဎော သိရိဝဍ္ဎော၊ အဟေသုံ အဂ္ဂုပဋ္ဌကာ။>
    text <ဥပ္ပလာ စေဝ ပဒုမာ စ၊ အဟေသုံ အဂ္ဂုပဋ္ဌိကာ။>
  text <၂၅>
    text <အဋ္ဌပဏ္ဏာသရတနံ၊ အစ္စုဂ္ဂတော မဟာမုနိ။>
    text <ပဘာ နိဒ္ဓါဝတီ တဿ၊ သတရံသီဝ ဥဂ္ဂတော။>
  text <၂၆>
    text <ဝဿသတသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၇>
    text <သုပုပ္ဖိတံ ပါဝစနံ၊ အရဟန္တေဟိ တာဒိဟိ။>
    text <ဝီတရာဂေဟိ ဝိမလေဟိ၊ သောဘိတ္ထ ဇိနသာသနံ။>
  text <၂၈>
    text <သော စ သတ္ထာ အမိတယသော၊ ယုဂါနိ တာနိ အတုလိယာနိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၂၉>
    text <အနောမဒဿီ ဇိနော သတ္ထာ၊ ဓမ္မာရာမမှိ နိဗ္ဗုတော။>
    text <တတ္ထေဝဿ ဇိနထူပေါ၊ ဥဗ္ဗေဓော ပဉ္စဝီသတီတိ။>
  stand <အနောမဒဿိဿ ဘဂဝတော ဝံသော သတ္တမော။>
