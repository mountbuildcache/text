text <၇။ ရေဝတဗုဒ္ဓဝံသော>
  text <၁>
    text <သုမနဿ အပရေန၊ ရေဝတော နာမ နာယကော။>
    text <အနူပမော အသဒိသော၊ အတုလော ဥတ္တမော ဇိနော။>
  text <၂>
    text <သောပိ ဓမ္မံ ပကာသေသိ၊ ဗြဟ္မုနာ အဘိယာစိတော။>
    text <ခန္ဓဓာတုဝဝတ္ထာနံ၊ အပ္ပဝတ္တံ ဘဝါဘဝေ။>
  text <၃>
    text <တဿာဘိသမယာ တီဏိ၊ အဟေသုံ ဓမ္မဒေသနေ။>
    text <ဂဏနာယ န ဝတ္တဗ္ဗော၊ ပဌမာဘိသမယော အဟု။>
  text <၄>
    text <ယဒာ အရိန္ဒမံ ရာဇံ၊ ဝိနေသိ ရေဝတော မုနိ။>
    text <တဒာ ကောဋိသဟဿာနံ၊ ဒုတိယာဘိသမယော အဟု။>
  text <၅>
    text <သတ္တာဟံ ပဋိသလ္လာနာ၊ ဝုဋ္ဌဟိတွာ နရာသဘော။>
    text <ကောဋိသတံ နရမရူနံ၊ ဝိနေသိ ဥတ္တမေ ဖလေ။>
  text <၆>
    text <သန္နိပါတာ တယော အာသုံ၊ ရေဝတဿ မဟေသိနော။>
    text <ခီဏာသဝါနံ ဝိမလာနံ၊ သုဝိမုတ္တာန တာဒိနံ။>
  text <၇>
    text <အတိက္ကန္တာ ဂဏနပထံ၊ ပဌမံ ယေ သမာဂတာ။>
    text <ကောဋိသတသဟဿာနံ၊ ဒုတိယော အာသိ သမာဂမော။>
  text <၈>
    text <ယောပိ ပညာယ အသမော၊ တဿ စက္ကာနုဝတ္တကော။>
    text <သော တဒာ ဗျာဓိတော အာသိ၊ ပတ္တော ဇီဝိတသံသယံ။>
  text <၉>
    text <တဿ ဂိလာနပုစ္ဆာယ၊ ယေ တဒာ ဥပဂတာ မုနီ။>
    text <ကောဋိသဟဿာ အရဟန္တော၊ တတိယော အာသိ သမာဂမော။>
  text <၁၀>
    text <အဟံ တေန သမယေန၊ အတိဒေဝေါ နာမ ဗြာဟ္မဏော။>
    text <ဥပဂန္တွာ ရေဝတံ ဗုဒ္ဓံ၊ သရဏံ တဿ ဂဉ္ဆဟံ။>
  text <၁၁>
    text <တဿ သီလံ သမာဓိဉ္စ၊ ပညာဂုဏမနုတ္တမံ။>
    text <ထောမယိတွာ ယထာထာမံ၊ ဥတ္တရီယမဒာသဟံ။>
  text <၁၂>
    text <သောပိ မံ ဗုဒ္ဓေါ ဗျာကာသိ၊ ရေဝတော လောကနာယကော။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၃>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၄>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၅>
    text <တဒာပိ တံ ဗုဒ္ဓဓမ္မံ၊ သရိတွာ အနုဗြူဟယိံ။>
    text <အာဟရိဿာမိ တံ ဓမ္မံ၊ ယံ မယှံ အဘိပတ္ထိတံ။>
  text <၁၆>
    text <နဂရံ သုဓညဝတီ နာမ၊ ဝိပုလော နာမ ခတ္တိယော။>
    text <ဝိပုလာ နာမ ဇနိကာ၊ ရေဝတဿ မဟေသိနော။>
  text <၁၇>
    text <ဆ စ ဝဿသဟဿာနိ၊ အဂါရံ အဇ္ဈ သော ဝသိ။>
    text <သုဒဿနော ရတနဂ္ဃိ၊ အာဝေဠော စ ဝိဘူသိတော။>
    text <ပုညကမ္မာဘိနိဗ္ဗတ္တာ၊ တယော ပါသာဒမုတ္တမာ။>
  text <၁၈>
    text <တေတ္တိံသ စ သဟဿာနိ၊ နာရိယော သမလင်္ကတာ။>
    text <သုဒဿနာ နာမ နာရီ၊ ဝရုဏော နာမ အတြဇော။>
  text <၁၉>
    text <နိမိတ္တေ စတုရော ဒိသွာ၊ ရထယာနေန နိက္ခမိ။>
    text <အနူနသတ္တမာသာနိ၊ ပဓာနံ ပဒဟီ ဇိနော။>
  text <၂၀>
    text <ဗြဟ္မုနာ ယာစိတော သန္တော၊ ရေဝတော လောကနာယကော။>
    text <ဝတ္တိ စက္ကံ မဟာဝီရော၊ ဝရုဏာရာမေ သိရီဃရေ။>
  text <၂၁>
    text <ဝရုဏော ဗြဟ္မဒေဝေါ စ၊ အဟေသုံ အဂ္ဂသာဝကာ။>
    text <သမ္ဘဝေါ နာမုပဋ္ဌာကော၊ ရေဝတဿ မဟေသိနော။>
  text <၂၂>
    text <ဘဒ္ဒာ စေဝ သုဘဒ္ဒာ စ၊ အဟေသုံ အဂ္ဂသာဝိကာ။>
    text <သောပိ ဗုဒ္ဓေါ အသမသမော၊ နာဂမူလေ အဗုဇ္ဈထ။>
  text <၂၃>
    text <ပဒုမော ကုဉ္ဇရော စေဝ၊ အဟေသုံ အဂ္ဂုပဋ္ဌိကာ။>
    text <သိရီမာ စေဝ ယသဝတီ၊ အဟေသုံ အဂ္ဂုပဋ္ဌိကာ။>
  text <၂၄>
    text <ဥစ္စတ္တနေန သော ဗုဒ္ဓေါ၊ အသီတိဟတ္ထမုဂ္ဂတော။>
    text <ဩဘာသေတိ ဒိသာ သဗ္ဗာ၊ ဣန္ဒကေတုဝ ဥဂ္ဂတော။>
  text <၂၅>
    text <တဿ သရီရေ နိဗ္ဗတ္တာ၊ ပဘာမာလာ အနုတ္တရာ။>
    text <ဒိဝါ ဝါ ယဒိ ဝါ ရတ္တိံ၊ သမန္တာ ဖရတိ ယောဇနံ။>
  text <၂၆>
    text <သဋ္ဌိဝဿသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၂၇>
    text <ဒဿယိတွာ ဗုဒ္ဓဗလံ၊ အမတံ လောကေ ပကာသယံ။>
    text <နိဗ္ဗာယိ အနုပါဒာနော၊ ယထဂ္ဂုပါဒာနသင်္ခယာ။>
  text <၂၈>
    text <သော စ ကာယော ရတနနိဘော၊ သော စ ဓမ္မော အသာဒိသော။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၂၉>
    text <ရေဝတော ယသဓရော ဗုဒ္ဓေါ၊ နိဗ္ဗုတော သော မဟာပုရေ။>
    text <ဓာတုဝိတ္ထာရိကံ အာသိ၊ တေသု တေသု ပဒေသတောတိ။>
  stand <ရေဝတဿ ဘဂဝတော ဝံသော ပဉ္စမော။>
