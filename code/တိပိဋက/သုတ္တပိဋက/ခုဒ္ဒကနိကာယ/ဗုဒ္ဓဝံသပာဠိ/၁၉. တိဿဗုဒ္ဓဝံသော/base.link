text <၁၉။ တိဿဗုဒ္ဓဝံသော>
  text <၁>
    text <သိဒ္ဓတ္ထဿ အပရေန၊ အသမော အပ္ပဋိပုဂ္ဂလော။>
    text <အနန္တတေဇော အမိတယသော၊ တိဿော လောကဂ္ဂနာယကော။>
  text <၂>
    text <တမန္ဓကာရံ ဝိဓမိတွာ၊ ဩဘာသေတွာ သဒေဝကံ။>
    text <အနုကမ္ပကော မဟာဝီရော၊ လောကေ ဥပ္ပဇ္ဇိ စက္ခုမာ။>
  text <၃>
    text <တဿာပိ အတုလာ ဣဒ္ဓိ၊ အတုလံ သီလံ သမာဓိ စ။>
    text <သဗ္ဗတ္ထ ပါရမိံ ဂန္တွာ၊ ဓမ္မစက္ကံ ပဝတ္တယိ။>
  text <၄>
    text <သော ဗုဒ္ဓေါ ဒသသဟဿိမှိ၊ ဝိညာပေသိ ဂိရံ သုစိံ။>
    text <ကောဋိသတာနိ အဘိသမိံသု၊ ပဌမေ ဓမ္မဒေသနေ။>
  text <၅>
    text <ဒုတိယော နဝုတိကောဋီနံ၊ တတိယော သဋ္ဌိကောဋိယော။>
    text <ဗန္ဓနာတော ပမောစေသိ၊ သတ္တေ နရမရူ တဒာ။>
  text <၆>
    text <သန္နိပါတာ တယော အာသုံ၊ တိဿေ လောကဂ္ဂနာယကေ။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၇>
    text <ခီဏာသဝသတသဟဿာနံ၊ ပဌမော အာသိ သမာဂမော။>
    text <နဝုတိသတသဟဿာနံ၊ ဒုတိယော အာသိ သမာဂမော။>
  text <၈>
    text <အသီတိသတသဟဿာနံ၊ တတိယော အာသိ သမာဂမော။>
    text <ခီဏာသဝါနံ ဝိမလာနံ၊ ပုပ္ဖိတာနံ ဝိမုတ္တိယာ။>
  text <၉>
    text <အဟံ တေန သမယေန၊ သုဇာတော နာမ ခတ္တိယော။>
    text <မဟာဘောဂံ ဆဍ္ဍယိတွာ၊ ပဗ္ဗဇိံ ဣသိပဗ္ဗဇံ။>
  text <၁၀>
    text <မယိ ပဗ္ဗဇိတေ သန္တေ၊ ဥပ္ပဇ္ဇိ လောကနာယကော။>
    text <ဗုဒ္ဓေါတိ သဒ္ဒံ သုတွာန၊ ပီတိ မေ ဥပပဇ္ဇထ။>
  text <၁၁>
    text <ဒိဗ္ဗံ မန္ဒာရဝံ ပုပ္ဖံ၊ ပဒုမံ ပါရိဆတ္တကံ။>
    text <ဥဘော ဟတ္ထေဟိ ပဂ္ဂယှ၊ ဓုနမာနော ဥပါဂမိံ။>
  text <၁၂>
    text <စတုဝဏ္ဏပရိဝုတံ၊ တိဿံ လောကဂ္ဂနာယကံ။>
    text <တမဟံ ပုပ္ဖံ ဂဟေတွာ၊ မတ္ထကေ ဓာရယိံ ဇိနံ။>
  text <၁၃>
    text <သောပိ မံ ဗုဒ္ဓေါ ဗျာကာသိ၊ ဇနမဇ္ဈေ နိသီဒိယ။>
    text <ဒွေနဝုတေ ဣတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၄>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၁၅>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၁၆>
    text <ခေမကံ နာမ နဂရံ၊ ဇနသန္ဓော နာမ ခတ္တိယော။>
    text <ပဒုမာ နာမ ဇနိကာ၊ တိဿဿ စ မဟေသိနော။>
  text <၁၇>
    text <သတ္တဝဿသဟဿာနိ၊ အဂါရံ အဇ္ဈ သော ဝသိ။>
    text <ဂုဟာသေလ နာရိသယ နိသဘာ၊ တယော ပါသာဒမုတ္တမာ။>
  text <၁၈>
    text <သမတိံသသဟဿာနိ၊ နာရိယော သမလင်္ကတာ။>
    text <သုဘဒ္ဒာနာမိကာ နာရီ၊ အာနန္ဒော နာမ အတြဇော။>
  text <၁၉>
    text <နိမိတ္တေ စတုရော ဒိသွာ၊ အဿယာနေန နိက္ခမိ။>
    text <အနူနအဋ္ဌမာသာနိ၊ ပဓာနံ ပဒဟီ ဇိနော။>
  text <၂၀>
    text <ဗြဟ္မုနာ ယာစိတော သန္တော၊ တိဿော လောကဂ္ဂနာယကော။>
    text <ဝတ္တိ စက္ကံ မဟာဝီရော၊ ယသဝတိယမုတ္တမေ။>
  text <၂၁>
    text <ဗြဟ္မဒေဝေါ ဥဒယော စ၊ အဟေသုံ အဂ္ဂသာဝကာ။>
    text <သမင်္ဂေါ နာမုပဋ္ဌာကော၊ တိဿဿ စ မဟေသိနော။>
  text <၂၂>
    text <ဖုဿာ စေဝ သုဒတ္တာ စ၊ အဟေသုံ အဂ္ဂသာဝိကာ။>
    text <ဗောဓိ တဿ ဘဂဝတော၊ အသနောတိ ပဝုစ္စတိ။>
  text <၂၃>
    text <သမ္ဗလော စ သိရိမာ စေဝ၊ အဟေသုံ အဂ္ဂုပဋ္ဌကာ။>
    text <ကိသာဂေါတမီ ဥပသေနာ၊ အဟေသုံ အဂ္ဂုပဋ္ဌိကာ။>
  text <၂၄>
    text <သော ဗုဒ္ဓေါ သဋ္ဌိရတနော၊ အဟု ဥစ္စတ္တနေ ဇိနော။>
    text <အနူပမော အသဒိသော၊ ဟိမဝါ ဝိယ ဒိဿတိ။>
  text <၂၅>
    text <တဿာပိ အတုလတေဇဿ၊ အာယု အာသိ အနုတ္တရော။>
    text <ဝဿသတသဟဿာနိ၊ လောကေ အဋ္ဌာသိ စက္ခုမာ။>
  text <၂၆>
    text <ဥတ္တမံ ပဝရံ သေဋ္ဌံ၊ အနုဘောတွာ မဟာယသံ။>
    text <ဇလိတွာ အဂ္ဂိက္ခန္ဓောဝ၊ နိဗ္ဗုတော သော သသာဝကော။>
  text <၂၇>
    text <ဝလာဟကောဝ အနိလေန၊ သူရိယေန ဝိယ ဥဿဝေါ။>
    text <အန္ဓကာရောဝ ပဒီပေန၊ နိဗ္ဗုတော သော သသာဝကော။>
  text <၂၈>
    text <တိဿော ဇိနဝရော ဗုဒ္ဓေါ၊ နန္ဒာရာမမှိ နိဗ္ဗုတော။>
    text <တတ္ထေဝဿ ဇိနထူပေါ၊ တီဏိယောဇနမုဂ္ဂတောတိ။>
  stand <တိဿဿ ဘဂဝတော ဝံသော သတ္တရသမော။>
