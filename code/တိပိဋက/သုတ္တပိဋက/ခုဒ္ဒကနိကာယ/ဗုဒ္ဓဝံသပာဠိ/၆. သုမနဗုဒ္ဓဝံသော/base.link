text <၆။ သုမနဗုဒ္ဓဝံသော>
  text <၁>
    text <မင်္ဂလဿ အပရေန၊ သုမနော နာမ နာယကော။>
    text <သဗ္ဗဓမ္မေဟိ အသမော၊ သဗ္ဗသတ္တာနမုတ္တမော။>
  text <၂>
    text <တဒာ အမတဘေရိံ သော၊ အာဟနီ မေခလေ ပုရေ။>
    text <ဓမ္မသင်္ခသမာယုတ္တံ၊ နဝင်္ဂံ ဇိနသာသနံ။>
  text <၃>
    text <နိဇ္ဇိနိတွာ ကိလေသေ သော၊ ပတွာ သမ္ဗောဓိမုတ္တမံ။>
    text <မာပေသိ နဂရံ သတ္ထာ၊ သဒ္ဓမ္မပုရဝရုတ္တမံ။>
  text <၄>
    text <နိရန္တရံ အကုဋိလံ၊ ဥဇုံ ဝိပုလဝိတ္ထတံ။>
    text <မာပေသိ သော မဟာဝီထိံ၊ သတိပဋ္ဌာနဝရုတ္တမံ။>
  text <၅>
    text <ဖလေ စတ္တာရိ သာမညေ၊ စတဿော ပဋိသမ္ဘိဒာ။>
    text <ဆဠဘိညာဋ္ဌသမာပတ္တီ၊ ပသာရေသိ တတ္ထ ဝီထိယံ။>
  text <၆>
    text <ယေ အပ္ပမတ္တာ အခိလာ၊ ဟိရိဝီရိယေဟုပါဂတာ။>
    text <တေ တေ ဣမေ ဂုဏဝရေ၊ အာဒိယန္တိ ယထာ သုခံ။>
  text <၇>
    text <ဧဝမေတေန ယောဂေန၊ ဥဒ္ဓရန္တော မဟာဇနံ။>
    text <ဗောဓေသိ ပဌမံ သတ္ထာ၊ ကောဋိသတသဟဿိယော။>
  text <၈>
    text <ယမှိ ကာလေ မဟာဝီရော၊ ဩဝဒီ တိတ္ထိယေ ဂဏေ။>
    text <ကောဋိသဟဿာဘိသမိံသု၊ ဒုတိယေ ဓမ္မဒေသနေ။>
  text <၉>
    text <ယဒာ ဒေဝါ မနုဿာ စ၊ သမဂ္ဂါ ဧကမာနသာ။>
    text <နိရောဓပဉှံ ပုစ္ဆိံသု၊ သံသယဉ္စာပိ မာနသံ။>
  text <၁၀>
    text <တဒာပိ ဓမ္မဒေသနေ၊ နိရောဓပရိဒီပနေ။>
    text <နဝုတိကောဋိသဟဿာနံ၊ တတိယာဘိသမယော အဟု။>
  text <၁၁>
    text <သန္နိပါတာ တယော အာသုံ၊ သုမနဿ မဟေသိနော။>
    text <ခီဏာသဝါနံ ဝိမလာနံ၊ သန္တစိတ္တာန တာဒိနံ။>
  text <၁၂>
    text <ဝဿံဝုတ္ထဿ ဘဂဝတော၊ အဘိဃုဋ္ဌေ ပဝါရဏေ။>
    text <ကောဋိသတသဟဿေဟိ၊ ပဝါရေသိ တထာဂတော။>
  text <၁၃>
    text <တတောပရံ သန္နိပါတေ၊ ဝိမလေ ကဉ္စနပဗ္ဗတေ။>
    text <နဝုတိကောဋိသဟဿာနံ၊ ဒုတိယော အာသိ သမာဂမော။>
  text <၁၄>
    text <ယဒာ သက္ကော ဒေဝရာဇာ၊ ဗုဒ္ဓဒဿနုပါဂမိ။>
    text <အသီတိကောဋိသဟဿာနံ၊ တတိယော အာသိ သမာဂမော။>
  text <၁၅>
    text <အဟံ တေန သမယေန၊ နာဂရာဇာ မဟိဒ္ဓိကော။>
    text <အတုလော နာမ နာမေန၊ ဥဿန္နကုသလသဉ္စယော။>
  text <၁၆>
    text <တဒာဟံ နာဂဘာဝနာ၊ နိက္ခမိတွာ သဉာတိဘိ။>
    text <နာဂါနံ ဒိဗ္ဗတုရိယေဟိ၊ သသင်္ဃံ ဇိနမုပဋ္ဌဟိံ။>
  text <၁၇>
    text <ကောဋိသတသဟဿာနံ၊ အန္နပါနေန တပ္ပယိံ။>
    text <ပစ္စေကဒုဿယုဂံ ဒတွာ၊ သရဏံ တမုပါဂမိံ။>
  text <၁၈>
    text <သောပိ မံ ဗုဒ္ဓေါ ဗျာကာသိ၊ သုမနော လောကနာယကော။>
    text <အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။>
  text <၁၉>
    text <ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။>
  text <၂၀>
    text <တဿာပိ ဝစနံ သုတွာ၊ ဘိယျော စိတ္တံ ပသာဒယိံ။>
    text <ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။>
  text <၂၁>
    text <နဂရံ မေခလံ နာမ၊ သုဒတ္တော နာမ ခတ္တိယော။>
    text <သိရိမာ နာမ ဇနိကာ၊ သုမနဿ မဟေသိနော။>
  text <၂၂>
    text <နဝဝဿသဟဿာနိ၊ အဂါရံ အဇ္ဈ သော ဝသိ။>
    text <စန္ဒော သုစန္ဒော ဝဋံသော စ၊ တယော ပါသာဒမုတ္တမာ။>
  text <၂၃>
    text <တေသဋ္ဌိသတသဟဿာနိ၊ နာရိယော သမလင်္ကတာ။>
    text <ဝဋံသိကာ နာမ နာရီ၊ အနူပမော နာမ အတြဇော။>
  text <၂၄>
    text <နိမိတ္တေ စတုရော ဒိသွာ၊ ဟတ္ထိယာနေန နိက္ခမိ။>
    text <အနူနဒသမာသာနိ၊ ပဓာနံ ပဒဟီ ဇိနော။>
  text <၂၅>
    text <ဗြဟ္မုနာ ယာစိတော သန္တော၊ သုမနော လောကနာယကော။>
    text <ဝတ္တိ စက္ကံ မဟာဝီရော၊ မေခလေ ပုရမုတ္တမေ။>
  text <၂၆>
    text <သရဏော ဘာဝိတတ္တော စ၊ အဟေသုံ အဂ္ဂသာဝကာ။>
    text <ဥဒေနော နာမုပဋ္ဌာကော၊ သုမနဿ မဟေသိနော။>
  text <၂၇>
    text <သောဏာ စ ဥပသောဏာ စ၊ အဟေသုံ အဂ္ဂသာဝိကာ။>
    text <သောပိ ဗုဒ္ဓေါ အမိတယသော၊ နာဂမူလေ အဗုဇ္ဈထ။>
  text <၂၈>
    text <ဝရုဏော စေဝ သရဏော စ၊ အဟေသုံ အဂ္ဂုပဋ္ဌကာ။>
    text <စာလာ စ ဥပစာလာ စ၊ အဟေသုံ အဂ္ဂုပဋ္ဌိကာ။>
  text <၂၉>
    text <ဥစ္စတ္တနေန သော ဗုဒ္ဓေါ၊ နဝုတိဟတ္ထမုဂ္ဂတော။>
    text <ကဉ္စနဂ္ဃိယသင်္ကာသော၊ ဒသသဟဿီ ဝိရောစတိ။>
  text <၃၀>
    text <နဝုတိဝဿသဟဿာနိ၊ အာယု ဝိဇ္ဇတိ တာဝဒေ။>
    text <တာဝတာ တိဋ္ဌမာနော သော၊ တာရေသိ ဇနတံ ဗဟုံ။>
  text <၃၁>
    text <တာရဏီယေ တာရယိတွာ၊ ဗောဓနီယေ စ ဗောဓယိ။>
    text <ပရိနိဗ္ဗာယိ သမ္ဗုဒ္ဓေါ၊ ဥဠုရာဇာဝ အတ္ထမိ။>
  text <၃၂>
    text <တေ စ ခီဏာသဝါ ဘိက္ခူ၊ သော စ ဗုဒ္ဓေါ အသာဒိသော။>
    text <အတုလပ္ပဘံ ဒဿယိတွာ၊ နိဗ္ဗုတာ ယေ မဟာယသာ။>
  text <၃၃>
    text <တဉ္စ ဉာဏံ အတုလိယံ၊ တာနိ စ အတုလာနိ ရတနာနိ။>
    text <သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။>
  text <၃၄>
    text <သုမနော ယသဓရော ဗုဒ္ဓေါ၊ အင်္ဂါရာမမှိ နိဗ္ဗုတော။>
    text <တတ္ထေဝ တဿ ဇိနထူပေါ၊ စတုယောဇနမုဂ္ဂတောတိ။>
  stand <သုမနဿ ဘဂဝတော ဝံသော စတုတ္ထော။>
