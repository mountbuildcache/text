text <၄။ မဟာဝဂ္ဂေါ>
  text <၁။ အနုပုဗ္ဗဝိဟာရသုတ္တံ>
    text <၃၂>, <နဝယိမေ၊ ဘိက္ခဝေ၊ အနုပုဗ္ဗဝိဟာရာ။ ကတမေ နဝ။ ပဌမံ ဈာနံ၊ ဒုတိယံ ဈာနံ၊ တတိယံ ဈာနံ၊ စတုတ္ထံ ဈာနံ၊ အာကာသာနဉ္စာယတနံ၊ ဝိညာဏဉ္စာယတနံ၊ အာကိဉ္စညာယတနံ၊ နေဝသညာနာသညာယတနံ၊ သညာဝေဒယိတနိရောဓော ဣမေ ခေါ၊ ဘိက္ခဝေ၊ နဝ အနုပုဗ္ဗဝိဟာရာတိ။ ပဌမံ။>
  text <၂။ အနုပုဗ္ဗဝိဟာရသမာပတ္တိသုတ္တံ>
    text <၃၃>, <နဝယိမာ၊ ဘိက္ခဝေ၊ အနုပုဗ္ဗဝိဟာရသမာပတ္တိယော ဒေသေဿာမိ၊ တံ သုဏာထ။ပေ။ ကတမာ စ၊ ဘိက္ခဝေ၊ နဝ အနုပုဗ္ဗဝိဟာရသမာပတ္တိယော။ ယတ္ထ ကာမာ နိရုဇ္ဈန္တိ၊ ယေ စ ကာမေ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ကာမာ နိရုဇ္ဈန္တိ၊ ကေ စ ကာမေ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ ဧတ္ထ ကာမာ နိရုဇ္ဈန္တိ၊ တေ စ ကာမေ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ ဝိတက္ကဝိစာရာ နိရုဇ္ဈန္တိ၊ ယေ စ ဝိတက္ကဝိစာရေ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ဝိတက္ကဝိစာရာ နိရုဇ္ဈန္တိ၊ ကေ စ ဝိတက္ကဝိစာရေ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရတိ၊ ဧတ္ထ ဝိတက္ကဝိစာရာ နိရုဇ္ဈန္တိ၊ တေ စ ဝိတက္ကဝိစာရေ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ ပီတိ နိရုဇ္ဈတိ၊ ယေ စ ပီတိံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ပီတိ နိရုဇ္ဈတိ၊ ကေ စ ပီတိံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု ပီတိယာ စ ဝိရာဂါ။ပေ။ တတိယံ ဈာနံ ဥပသမ္ပဇ္ဇ ဝိဟရတိ၊ ဧတ္ထ ပီတိ နိရုဇ္ဈတိ၊ တေ စ ပီတိံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ ဥပေက္ခါသုခံ နိရုဇ္ဈတိ၊ ယေ စ ဥပေက္ခါသုခံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ဥပေက္ခါသုခံ နိရုဇ္ဈတိ၊ ကေ စ ဥပေက္ခါသုခံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ ဧတ္ထ ဥပေက္ခါသုခံ နိရုဇ္ဈတိ၊ တေ စ ဥပေက္ခါသုခံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ ရူပသညာ နိရုဇ္ဈတိ၊ ယေ စ ရူပသညံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ရူပသညာ နိရုဇ္ဈတိ၊ ကေ စ ရူပသညံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ ဧတ္ထ ရူပသညာ နိရုဇ္ဈတိ၊ တေ စ ရူပသညံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ အာကာသာနဉ္စာယတနသညာ နိရုဇ္ဈတိ၊ ယေ စ အာကာသာနဉ္စာယတနသညံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ အာကာသာနဉ္စာယတနသညာ နိရုဇ္ဈတိ၊ ကေ စ အာကာသာနဉ္စာယတနသညံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ ဧတ္ထ အာကာသာနဉ္စာယတနသညာ နိရုဇ္ဈတိ၊ တေ စ အာကာသာနဉ္စာယတနသညံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ ဝိညာဏဉ္စာယတနသညာ နိရုဇ္ဈတိ၊ ယေ စ ဝိညာဏဉ္စာယတနသညံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ ဝိညာဏဉ္စာယတနသညာ နိရုဇ္ဈတိ၊ ကေ စ ဝိညာဏဉ္စာယတနသညံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ ဧတ္ထ ဝိညာဏဉ္စာယတနသညာ နိရုဇ္ဈတိ၊ တေ စ ဝိညာဏဉ္စာယတနသညံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ အာကိဉ္စညာယတနသညာ နိရုဇ္ဈတိ၊ ယေ စ အာကိဉ္စညာယတနသညံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ အာကိဉ္စညာယတနသညာ နိရုဇ္ဈတိ၊ ကေ စ အာကိဉ္စညာယတနသညံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ ဧတ္ထ အာကိဉ္စညာယတနသညာ နိရုဇ္ဈတိ၊ တေ စ အာကိဉ္စညာယတနသညံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။>
    text <ယတ္ထ နေဝသညာနာသညာယတနသညာ နိရုဇ္ဈတိ၊ ယေ စ နေဝသညာနာသညာယတနသညံ နိရောဓေတွာ နိရောဓေတွာ ဝိဟရန္တိ၊ အဒ္ဓါ တေ အာယသ္မန္တော နိစ္ဆာတာ နိဗ္ဗုတာ တိဏ္ဏာ ပါရင်္ဂတာ တဒင်္ဂေနာတိ ဝဒာမိ။ ကတ္ထ နေဝသညာနာသညာယတနသညာ နိရုဇ္ဈတိ၊ ကေ စ နေဝသညာနာသညာယတနသညံ နိရောဓေတွာ နိရောဓေတွာ ဝိဟရန္တိ အဟမေတံ န ဇာနာမိ အဟမေတံ န ပဿာမီတိ၊ ဣတိ ယော ဧဝံ ဝဒေယျ၊ သော ဧဝမဿ ဝစနီယော ဣဓာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ။ ဧတ္ထ နေဝသညာနာသညာယတနသညာ နိရုဇ္ဈတိ၊ တေ စ နေဝသညာနာသညာယတနသညံ နိရောဓေတွာ နိရောဓေတွာ ဝိဟရန္တီတိ။ အဒ္ဓါ၊ ဘိက္ခဝေ၊ အသဌော အမာယာဝီ သာဓူတိ ဘာသိတံ အဘိနန္ဒေယျ အနုမောဒေယျ၊ သာဓူတိ ဘာသိတံ အဘိနန္ဒိတွာ အနုမောဒိတွာ နမဿမာနော ပဉ္ဇလိကော ပယိရုပါသေယျ။ ဣမာ ခေါ၊ ဘိက္ခဝေ၊ နဝ အနုပုဗ္ဗဝိဟာရသမာပတ္တိယောတိ။ ဒုတိယံ။>
  text <၃။ နိဗ္ဗာနသုခသုတ္တံ>
    text <၃၄>, <ဧကံ သမယံ အာယသ္မာ သာရိပုတ္တော ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ။ တတြ ခေါ အာယသ္မာ သာရိပုတ္တော ဘိက္ခူ အာမန္တေသိ သုခမိဒံ၊ အာဝုသော၊ နိဗ္ဗာနံ။ သုခမိဒံ၊ အာဝုသော၊ နိဗ္ဗာနန္တိ။ ဧဝံ ဝုတ္တေ အာယသ္မာ ဥဒာယီ အာယသ္မန္တံ သာရိပုတ္တံ ဧတဒဝေါစ ကိံ ပနေတ္ထ၊ အာဝုသော သာရိပုတ္တ၊ သုခံ ယဒေတ္ထ နတ္ထိ ဝေဒယိတန္တိ။ ဧတဒေဝ ခွေတ္ထ၊ အာဝုသော၊ သုခံ ယဒေတ္ထ နတ္ထိ ဝေဒယိတံ။ ပဉ္စိမေ၊ အာဝုသော၊ ကာမဂုဏာ။ ကတမေ ပဉ္စ။ စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ၊ သောတဝိညေယျာ သဒ္ဒာ။ပေ။ ဃာနဝိညေယျာ ဂန္ဓာ။ ဇိဝှာဝိညေယျာ ရသာ။ ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ ဣမေ ခေါ၊ အာဝုသော၊ ပဉ္စ ကာမဂုဏာ။ ယံ ခေါ၊ အာဝုသော၊ ဣမေ ပဉ္စ ကာမဂုဏေ ပဋိစ္စ ဥပ္ပဇ္ဇတိ သုခံ သောမနဿံ၊ ဣဒံ ဝုစ္စတာဝုသော၊ ကာမသုခံ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ကာမသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ကာမသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ဝိတက္ကသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ဝိတက္ကသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု ပီတိယာ စ ဝိရာဂါ။ပေ။ တတိယံ ဈာနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ပီတိသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ပီတိသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ဥပေက္ခါသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ဥပေက္ခါသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ရူပသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ရူပသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော အာကာသာနဉ္စာယတနသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ အာကာသာနဉ္စာယတနသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ၊ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော ဝိညာဏဉ္စာယတနသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ ဝိညာဏဉ္စာယတနသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ တဿ စေ၊ အာဝုသော၊ ဘိက္ခုနော ဣမိနာ ဝိဟာရေန ဝိဟရတော အာကိဉ္စညာယတနသဟဂတာ သညာမနသိကာရာ သမုဒာစရန္တိ၊ သွဿ ဟောတိ အာဗာဓော။ သေယျထာပိ၊ အာဝုသော၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ တေ အာကိဉ္စညာယတနသဟဂတာ သညာမနသိကာရာ သမုဒာစရန္တိ။ သွဿ ဟောတိ အာဗာဓော။ ယော ခေါ ပနာဝုသော၊ အာဗာဓော ဒုက္ခမေတံ ဝုတ္တံ ဘဂဝတာ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနံ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ဣမိနာပိ ခေါ ဧတံ၊ အာဝုသော၊ ပရိယာယေန ဝေဒိတဗ္ဗံ ယထာ သုခံ နိဗ္ဗာနန္တိ။ တတိယံ။>
  text <၄။ ဂါဝီဥပမာသုတ္တံ>
    text <၃၅>, <သေယျထာပိ၊ ဘိက္ခဝေ၊ ဂါဝီ ပဗ္ဗတေယျာ ဗာလာ အဗျတ္တာ အခေတ္တညူ အကုသလာ ဝိသမေ ပဗ္ဗတေ စရိတုံ။ တဿာ ဧဝမဿ ယံနူနာဟံ အဂတပုဗ္ဗဉ္စေဝ ဒိသံ ဂစ္ဆေယျံ၊ အခါဒိတပုဗ္ဗာနိ စ တိဏာနိ ခါဒေယျံ၊ အပီတပုဗ္ဗာနိ စ ပါနီယာနိ ပိဝေယျန္တိ။ သာ ပုရိမံ ပါဒံ န သုပ္ပတိဋ္ဌိတံ ပတိဋ္ဌာပေတွာ ပစ္ဆိမံ ပါဒံ ဥဒ္ဓရေယျ။ သာ န စေဝ အဂတပုဗ္ဗံ ဒိသံ ဂစ္ဆေယျ၊ န စ အခါဒိတပုဗ္ဗာနိ တိဏာနိ ခါဒေယျ၊ န စ အပီတပုဗ္ဗာနိ ပါနီယာနိ ပိဝေယျ၊ ယသ္မိံ စဿာ ပဒေသေ ဌိတာယ ဧဝမဿ ယံနူနာဟံ အဂတပုဗ္ဗဉ္စေဝ ဒိသံ ဂစ္ဆေယျံ၊ အခါဒိတပုဗ္ဗာနိ စ တိဏာနိ ခါဒေယျံ၊ အပီတပုဗ္ဗာနိ စ ပါနီယာနိ ပိဝေယျန္တိ တဉ္စ ပဒေသံ န သောတ္ထိနာ ပစ္စာဂစ္ဆေယျ။ တံ ကိဿ ဟေတု။ တထာ ဟိ သာ၊ ဘိက္ခဝေ၊ ဂါဝီ ပဗ္ဗတေယျာ ဗာလာ အဗျတ္တာ အခေတ္တညူ အကုသလာ ဝိသမေ ပဗ္ဗတေ စရိတုံ။ ဧဝမေဝံ ခေါ၊ ဘိက္ခဝေ၊ ဣဓေကစ္စော ဘိက္ခု ဗာလော အဗျတ္တော အခေတ္တညူ အကုသလော ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ၊ သော တံ နိမိတ္တံ န အာသေဝတိ န ဘာဝေတိ န ဗဟုလီကရောတိ န သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရေယျန္တိ။ သော န သက္ကောတိ ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရိတုံ။ တဿ ဧဝံ ဟောတိ ယံနူနာဟံ ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရေယျန္တိ။ သော န သက္ကောတိ ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရိတုံ။ အယံ ဝုစ္စတိ၊ ဘိက္ခဝေ၊ ဘိက္ခု ဥဘတော ဘဋ္ဌော ဥဘတော ပရိဟီနော၊ သေယျထာပိ သာ ဂါဝီ ပဗ္ဗတေယျာ ဗာလာ အဗျတ္တာ အခေတ္တညူ အကုသလာ ဝိသမေ ပဗ္ဗတေ စရိတုံ။>
    text <သေယျထာပိ၊ ဘိက္ခဝေ၊ ဂါဝီ ပဗ္ဗတေယျာ ပဏ္ဍိတာ ဗျတ္တာ ခေတ္တညူ ကုသလာ ဝိသမေ ပဗ္ဗတေ စရိတုံ။ တဿာ ဧဝမဿ ယံနူနာဟံ အဂတပုဗ္ဗဉ္စေဝ ဒိသံ ဂစ္ဆေယျံ၊ အခါဒိတပုဗ္ဗာနိ စ တိဏာနိ ခါဒေယျံ၊ အပီတပုဗ္ဗာနိ စ ပါနီယာနိ ပိဝေယျန္တိ။ သာ ပုရိမံ ပါဒံ သုပ္ပတိဋ္ဌိတံ ပတိဋ္ဌာပေတွာ ပစ္ဆိမံ ပါဒံ ဥဒ္ဓရေယျ။ သာ အဂတပုဗ္ဗဉ္စေဝ ဒိသံ ဂစ္ဆေယျ၊ အခါဒိတပုဗ္ဗာနိ စ တိဏာနိ ခါဒေယျ၊ အပီတပုဗ္ဗာနိ စ ပါနီယာနိ ပိဝေယျ။ ယသ္မိံ စဿာ ပဒေသေ ဌိတာယ ဧဝမဿ ယံနူနာဟံ အဂတပုဗ္ဗဉ္စေဝ ဒိသံ ဂစ္ဆေယျံ၊ အခါဒိတပုဗ္ဗာနိ စ တိဏာနိ ခါဒေယျံ၊ အပီတပုဗ္ဗာနိ စ ပါနီယာနိ ပိဝေယျန္တိ တဉ္စ ပဒေသံ သောတ္ထိနာ ပစ္စာဂစ္ဆေယျ။ တံ ကိဿ ဟေတု။ တထာ ဟိ သာ၊ ဘိက္ခဝေ၊ ဂါဝီ ပဗ္ဗတေယျာ ပဏ္ဍိတာ ဗျတ္တာ ခေတ္တညူ ကုသလာ ဝိသမေ ပဗ္ဗတေ စရိတုံ။ ဧဝမေဝံ ခေါ၊ ဘိက္ခဝေ၊ ဣဓေကစ္စော ဘိက္ခု ပဏ္ဍိတော ဗျတ္တော ခေတ္တညူ ကုသလော ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရေယျန္တိ။ သော ဒုတိယံ ဈာနံ အနဘိဟိံသမာနော ဝိတက္ကဝိစာရာနံ ဝူပသမာ။ ဒုတိယံ ဈာနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ ပီတိယာ စ ဝိရာဂါ ဥပေက္ခကော စ ဝိဟရေယျံ သတော စ သမ္ပဇာနော၊ သုခဉ္စ ကာယေန ပဋိသံဝေဒေယျံ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရေယျန္တိ။ သော တတိယံ ဈာနံ အနဘိဟိံသမာနော ပီတိယာ စ ဝိရာဂါ။ပေ။ တတိယံ ဈာနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရေယျန္တိ။ သော စတုတ္ထံ ဈာနံ အနဘိဟိံသမာနော သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရေယျန္တိ။ သော အာကာသာနဉ္စာယတနံ အနဘိဟိံသမာနော သဗ္ဗသော ရူပသညာနံ သမတိက္ကမာ။ပေ။ အာကာသာနဉ္စာယတနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရေယျန္တိ။ သော ဝိညာဏဉ္စာယတနံ အနဘိဟိံသမာနော သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရေယျန္တိ။ သော အာကိဉ္စညာယတနံ အနဘိဟိံသမာနော သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရေယျန္တိ။ သော နေဝသညာနာသညာယတနံ အနဘိဟိံသမာနော သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ သော တံ နိမိတ္တံ အာသေဝတိ ဘာဝေတိ ဗဟုလီကရောတိ သွာဓိဋ္ဌိတံ အဓိဋ္ဌာတိ။>
    text <တဿ ဧဝံ ဟောတိ ယံနူနာဟံ သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရေယျန္တိ။ သော သညာဝေဒယိတနိရောဓံ အနဘိဟိံသမာနော သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ။>
    text <ယတော ခေါ၊ ဘိက္ခဝေ၊ ဘိက္ခု တံ တဒေဝ သမာပတ္တိံ သမာပဇ္ဇတိပိ ဝုဋ္ဌာတိပိ၊ တဿ မုဒု စိတ္တံ ဟောတိ ကမ္မညံ။ မုဒုနာ ကမ္မညေန စိတ္တေန အပ္ပမာဏော သမာဓိ ဟောတိ သုဘာဝိတော။ သော အပ္ပမာဏေန သမာဓိနာ သုဘာဝိတေန ယဿ ယဿ အဘိညာသစ္ဆိကရဏီယဿ ဓမ္မဿ စိတ္တံ အဘိနိန္နာမေတိ အဘိညာသစ္ဆိကိရိယာယ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေ။>
    text <သော သစေ အာကင်္ခတိ အနေကဝိဟိတံ ဣဒ္ဓိဝိဓံ ပစ္စနုဘဝေယျံ၊ ဧကောပိ ဟုတွာ ဗဟုဓာ အဿံ၊ ဗဟုဓာပိ ဟုတွာ ဧကော အဿံ။ပေ။ ယာဝ ဗြဟ္မလောကာပိ ကာယေန ဝသံ ဝတ္တေယျန္တိ၊ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေ။>
    text <သော သစေ အာကင်္ခတိ ဒိဗ္ဗာယ သောတဓာတုယာ။ပေ။ သတိ သတိ အာယတနေ။>
    text <သော သစေ အာကင်္ခတိ ပရသတ္တာနံ ပရပုဂ္ဂလာနံ စေတသာ စေတော ပရိစ္စ ပဇာနေယျံ၊ သရာဂံ ဝါ စိတ္တံ သရာဂံ စိတ္တန္တိ ပဇာနေယျံ၊ ဝီတရာဂံ ဝါ စိတ္တံ ဝီတရာဂံ စိတ္တန္တိ ပဇာနေယျံ၊ သဒောသံ ဝါ စိတ္တံ သဒောသံ စိတ္တန္တိ ပဇာနေယျံ၊ ဝီတဒောသံ ဝါ စိတ္တံ ဝီတဒောသံ စိတ္တန္တိ ပဇာနေယျံ၊ သမောဟံ ဝါ စိတ္တံ သမောဟံ စိတ္တန္တိ ပဇာနေယျံ၊ ဝီတမောဟံ ဝါ စိတ္တံ။ သံခိတ္တံ ဝါ စိတ္တံ။ ဝိက္ခိတ္တံ ဝါ စိတ္တံ။ မဟဂ္ဂတံ ဝါ စိတ္တံ။ အမဟဂ္ဂတံ ဝါ စိတ္တံ။ သဥတ္တရံ ဝါ စိတ္တံ။ အနုတ္တရံ ဝါ စိတ္တံ။ သမာဟိတံ ဝါ စိတ္တံ။ အသမာဟိတံ ဝါ စိတ္တံ။ ဝိမုတ္တံ ဝါ စိတ္တံ။ အဝိမုတ္တံ ဝါ စိတ္တံ အဝိမုတ္တံ စိတ္တန္တိ ပဇာနေယျန္တိ၊ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေ။>
    text <သော သစေ အာကင်္ခတိ အနေကဝိဟိတံ ပုဗ္ဗေနိဝါသံ အနုဿရေယျံ၊ သေယျထိဒံ ဧကမ္ပိ ဇာတိံ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရေယျန္တိ၊ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေ။>
    text <သော သစေ အာကင်္ခတိ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန။ပေ။ ယထာကမ္မူပဂေ သတ္တေ ပဇာနေယျန္တိ၊ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေ။>
    text <သော သစေ အာကင်္ခတိ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရေယျန္တိ၊ တတြ တတြေဝ သက္ခိဘဗ္ဗတံ ပါပုဏာတိ သတိ သတိ အာယတနေတိ။ စတုတ္ထံ။>
  text <၅။ ဈာနသုတ္တံ>
    text <၃၆>, <ပဌမမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမိ၊ ဒုတိယမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမိ၊ တတိယမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမိ၊ စတုတ္ထမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမိ၊ အာကာသာနဉ္စာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမိ၊ ဝိညာဏဉ္စာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမိ၊ အာကိဉ္စညာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမိ၊ နေဝသညာနာသညာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမိ၊ သညာဝေဒယိတနိရောဓမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမိ။>
    text <ပဌမမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဣဓ၊ ဘိက္ခဝေ၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။>
    text <သေယျထာပိ၊ ဘိက္ခဝေ၊ ဣဿာသော ဝါ ဣဿာသန္တေဝါသီ ဝါ တိဏပုရိသရူပကေ ဝါ မတ္တိကာပုဉ္ဇေ ဝါ ယောဂ္ဂံ ကရိတွာ၊ သော အပရေန သမယေန ဒူရေပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ၊ ဧဝမေဝံ ခေါ၊ ဘိက္ခဝေ၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ ပဌမမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမီတိ၊ ဣတိ ယံ တံ ဝုတ္တံ၊ ဣဒမေတံ ပဋိစ္စ ဝုတ္တံ။>
    text <ဒုတိယမ္ပါဟံ၊ ဘိက္ခဝေ၊ ဈာနံ နိဿာယ။ပေ။ တတိယမ္ပါဟံ၊ ဘိက္ခဝေ၊ ဈာနံ နိဿာယ။ စတုတ္ထမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဣဓ၊ ဘိက္ခဝေ၊ ဘိက္ခု သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။>
    text <သေယျထာပိ၊ ဘိက္ခဝေ၊ ဣဿာသော ဝါ ဣဿာသန္တေဝါသီ ဝါ တိဏပုရိသရူပကေ ဝါ မတ္တိကာပုဉ္ဇေ ဝါ ယောဂ္ဂံ ကရိတွာ၊ သော အပရေန သမယေန ဒူရေပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ၊ ဧဝမေဝံ ခေါ၊ ဘိက္ခဝေ၊ ဘိက္ခု သုခဿ စ ပဟာနာ၊ ဒုက္ခဿ စ ပဟာနာ၊ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ရူပဂတံ ဝေဒနာဂတံ။ပေ။ အနာဝတ္တိဓမ္မော တသ္မာ လောကာ။ စတုတ္ထမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမီတိ၊ ဣတိ ယံ တံ ဝုတ္တံ၊ ဣဒမေတံ ပဋိစ္စ ဝုတ္တံ။>
    text <အာကာသာနဉ္စာယတနမ္ပါဟံ၊ ဘိက္ခဝေ၊ ဈာနံ နိဿာယ အာသဝါနံ ခယံ ဝဒာမီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဣဓ၊ ဘိက္ခဝေ၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။>
    text <သေယျထာပိ၊ ဘိက္ခဝေ၊ ဣဿာသော ဝါ ဣဿာသန္တေဝါသီ ဝါ တိဏပုရိသရူပကေ ဝါ မတ္တိကာပုဉ္ဇေ ဝါ ယောဂ္ဂံ ကရိတွာ၊ သော အပရေန သမယေန ဒူရေပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ၊ ဧဝမေဝံ ခေါ၊ ဘိက္ခဝေ၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ဝေဒနာဂတံ သညာဂတံ။ပေ။ အနာဝတ္တိဓမ္မော တသ္မာ လောကာ။ အာကာသာနဉ္စာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမီတိ၊ ဣတိ ယံ တံ ဝုတ္တံ၊ ဣဒမေတံ ပဋိစ္စ ဝုတ္တံ။>
    text <ဝိညာဏဉ္စာယတနမ္ပါဟံ၊ ဘိက္ခဝေ၊ နိဿာယ။ပေ။ အာကိဉ္စညာယတနမ္ပါဟံ၊ ဘိက္ခဝေ၊ နိဿာယ အာသဝါနံ ခယံ ဝဒာမီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဣဓ၊ ဘိက္ခဝေ၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။>
    text <သေယျထာပိ၊ ဘိက္ခဝေ၊ ဣဿာသော ဝါ ဣဿာသန္တေဝါသီ ဝါ တိဏပုရိသရူပကေ ဝါ မတ္တိကာပုဉ္ဇေ ဝါ ယောဂ္ဂံ ကရိတွာ၊ သော အပရေန သမယေန ဒူရေပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ၊ ဧဝမေဝံ ခေါ၊ ဘိက္ခဝေ၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သော ယဒေဝ တတ္ထ ဟောတိ ဝေဒနာဂတံ သညာဂတံ သင်္ခါရဂတံ ဝိညာဏဂတံ၊ တေ ဓမ္မေ အနိစ္စတော ဒုက္ခတော ရောဂတော ဂဏ္ဍတော သလ္လတော အဃတော အာဗာဓတော ပရတော ပလောကတော သုညတော အနတ္တတော သမနုပဿတိ။ သော တေဟိ ဓမ္မေဟိ စိတ္တံ ပဋိဝါပေတိ။ သော တေဟိ ဓမ္မေဟိ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနန္တိ။ သော တတ္ထ ဌိတော အာသဝါနံ ခယံ ပါပုဏာတိ။ နော စေ အာသဝါနံ ခယံ ပါပုဏာတိ၊ တေနေဝ ဓမ္မရာဂေန တာယ ဓမ္မနန္ဒိယာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ အာကိဉ္စညာယတနမ္ပါဟံ၊ နိဿာယ အာသဝါနံ ခယံ ဝဒာမီတိ၊ ဣတိ ယံ တံ ဝုတ္တံ၊ ဣဒမေတံ ပဋိစ္စ ဝုတ္တံ။>
    text <ဣတိ ခေါ၊ ဘိက္ခဝေ၊ ယာဝတာ သညာသမာပတ္တိ တာဝတာ အညာပဋိဝေဓော။ ယာနိ စ ခေါ ဣမာနိ၊ ဘိက္ခဝေ၊ နိဿာယ ဒွေ အာယတနာနိ နေဝသညာနာသညာယတနသမာပတ္တိ စ သညာဝေဒယိတနိရောဓော စ၊ ဈာယီဟေတေ၊ ဘိက္ခဝေ၊ သမာပတ္တိကုသလေဟိ သမာပတ္တိဝုဋ္ဌာနကုသလေဟိ သမာပဇ္ဇိတွာ ဝုဋ္ဌဟိတွာ သမ္မာ အက္ခါတဗ္ဗာနီတိ ဝဒာမီတိ။ ပဉ္စမံ။>
  text <၆။ အာနန္ဒသုတ္တံ>
    text <၃၇>, <ဧကံ သမယံ အာယသ္မာ အာနန္ဒော ကောသမ္ဗိယံ ဝိဟရတိ ဃောသိတာရာမေ။ တတြ ခေါ အာယသ္မာ အာနန္ဒော ဘိက္ခူ အာမန္တေသိ အာဝုသော ဘိက္ခဝေတိ။ အာဝုသောတိ ခေါ တေ ဘိက္ခူ အာယသ္မတော အာနန္ဒဿ ပစ္စဿောသုံ။ အာယသ္မာ အာနန္ဒော ဧတဒဝေါစ>
    text <အစ္ဆရိယံ၊ အာဝုသော၊ အဗ္ဘုတံ၊ အာဝုသော။ ယာဝဉ္စိဒံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန သမ္ဗာဓေ ဩကာသာဓိဂမော အနုဗုဒ္ဓေါ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒောမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ။ တဒေဝ နာမ စက္ခုံ ဘဝိဿတိ တေ ရူပါ တဉ္စာယတနံ နော ပဋိသံဝေဒိဿတိ။ တဒေဝ နာမ သောတံ ဘဝိဿတိ တေ သဒ္ဒာ တဉ္စာယတနံ နော ပဋိသံဝေဒိဿတိ။ တဒေဝ နာမ ဃာနံ ဘဝိဿတိ တေ ဂန္ဓာ တဉ္စာယတနံ နော ပဋိသံဝေဒိဿတိ။ သာဝ နာမ ဇိဝှာ ဘဝိဿတိ တေ ရသာ တဉ္စာယတနံ နော ပဋိသံဝေဒိဿတိ။ သောဝ နာမ ကာယော ဘဝိဿတိ တေ ဖောဋ္ဌဗ္ဗာ တဉ္စာယတနံ နော ပဋိသံဝေဒိဿတီတိ။>
    text <ဧဝံ ဝုတ္တေ အာယသ္မာ ဥဒာယီ အာယသ္မန္တံ အာနန္ဒံ ဧတဒဝေါစ သညီမေဝ နု ခေါ၊ အာဝုသော အာနန္ဒ၊ တဒာယတနံ နော ပဋိသံဝေဒေတိ ဥဒာဟု အသညီတိ။ သညီမေဝ ခေါ၊ အာဝုသော၊ တဒာယတနံ နော ပဋိသံဝေဒေတိ၊ နော အသညီတိ။>
    text <ကိံသညီ ပနာဝုသော၊ တဒာယတနံ နော ပဋိသံဝေဒေတီတိ။ ဣဓာဝုသော၊ ဘိက္ခု၊ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ ဧဝံသညီပိ ခေါ၊ အာဝုသော၊ တဒာယတနံ နော ပဋိသံဝေဒေတိ။>
    text <ပုန စပရံ၊ အာဝုသော၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ ဧဝံသညီပိ ခေါ၊ အာဝုသော၊ တဒာယတနံ နော ပဋိသံဝေဒေတိ။>
    text <ပုန စပရံ၊ အာဝုသော၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ ဧဝံသညီပိ ခေါ၊ အာဝုသော၊ တဒာယတနံ နော ပဋိသံဝေဒေတီတိ။>
    text <ဧကမိဒာဟံ၊ အာဝုသော၊ သမယံ သာကေတေ ဝိဟရာမိ အဉ္ဇနဝနေ မိဂဒာယေ။ အထ ခေါ၊ အာဝုသော၊ ဇဋိလဝါသိကာ ဘိက္ခုနီ ယေနာဟံ တေနုပသင်္ကမိ၊ ဥပသင်္ကမိတွာ မံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ၊ အာဝုသော၊ ဇဋိလဝါသိကာ ဘိက္ခုနီ မံ ဧတဒဝေါစ ယာယံ၊ ဘန္တေ အာနန္ဒ၊ သမာဓိ န စာဘိနတော န စာပနတော န စ သသင်္ခါရနိဂ္ဂယှဝါရိတဂတော၊ ဝိမုတ္တတ္တာ ဌိတော၊ ဌိတတ္တာ သန္တုသိတော၊ သန္တုသိတတ္တာ နော ပရိတဿတိ။ အယံ၊ ဘန္တေ အာနန္ဒ၊ သမာဓိ ကိံဖလော ဝုတ္တော ဘဂဝတာတိ။>
    text <ဧဝံ ဝုတ္တေ၊ သောဟံ၊ အာဝုသော၊ ဇဋိလဝါသိကံ ဘိက္ခုနိံ ဧတဒဝေါစံ ယာယံ၊ ဘဂိနိ၊ သမာဓိ န စာဘိနတော န စာပနတော န စ သသင်္ခါရနိဂ္ဂယှဝါရိတဂတော၊ ဝိမုတ္တတ္တာ ဌိတော၊ ဌိတတ္တာ သန္တုသိတော၊ သန္တုသိတတ္တာ နော ပရိတဿတိ။ အယံ၊ ဘဂိနိ၊ သမာဓိ အညာဖလော ဝုတ္တော ဘဂဝတာတိ။ ဧဝံသညီပိ ခေါ၊ အာဝုသော၊ တဒာယတနံ နော ပဋိသံဝေဒေတီတိ။ ဆဋ္ဌံ။>
  text <၇။ လောကာယတိကသုတ္တံ>
    text <၃၈>, <အထ ခေါ ဒွေ လောကာယတိကာ ဗြာဟ္မဏာ ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝတာ သဒ္ဓိံ သမ္မောဒိံသု။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ ဗြာဟ္မဏာ ဘဂဝန္တံ ဧတဒဝေါစုံ>
    text <ပူရဏော၊ ဘော ဂေါတမ၊ ကဿပေါ သဗ္ဗညူ သဗ္ဗဒဿာဝီ အပရိသေသံ ဉာဏဒဿနံ ပဋိဇာနာတိ စရတော စ မေ တိဋ္ဌတော စ သုတ္တဿ စ ဇာဂရဿ စ သတတံ သမိတံ ဉာဏဒဿနံ ပစ္စုပဋ္ဌိတန္တိ။ သော ဧဝမာဟ အဟံ အနန္တေန ဉာဏေန အနန္တံ လောကံ ဇာနံ ပဿံ ဝိဟရာမီတိ။ အယမ္ပိ၊ ဘော ဂေါတမ၊ နိဂဏ္ဌော နာဋပုတ္တော သဗ္ဗညူ သဗ္ဗဒဿာဝီ အပရိသေသံ ဉာဏဒဿနံ ပဋိဇာနာတိ စရတော စ မေ တိဋ္ဌတော စ သုတ္တဿ စ ဇာဂရဿ စ သတတံ သမိတံ ဉာဏဒဿနံ ပစ္စုပဋ္ဌိတန္တိ။ သော ဧဝမာဟ အဟံ အနန္တေန ဉာဏေန အနန္တံ လောကံ ဇာနံ ပဿံ ဝိဟရာမီတိ။ ဣမေသံ၊ ဘော ဂေါတမ၊ ဥဘိန္နံ ဉာဏဝါဒာနံ ဥဘိန္နံ အညမညံ ဝိပစ္စနီကဝါဒာနံ ကော သစ္စံ အာဟ ကော မုသာတိ။>
    text <အလံ၊ ဗြာဟ္မဏာ။ တိဋ္ဌတေတံ ဣမေသံ ဥဘိန္နံ ဉာဏဝါဒာနံ ဥဘိန္နံ အညမညံ ဝိပစ္စနီကဝါဒာနံ ကော သစ္စံ အာဟ ကော မုသာတိ။ ဓမ္မံ ဝေါ၊ ဗြာဟ္မဏာ၊ ဒေသေဿာမိ၊ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘောတိ ခေါ တေ ဗြာဟ္မဏာ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <သေယျထာပိ၊ ဗြာဟ္မဏာ၊ စတ္တာရော ပုရိသာ စတုဒ္ဒိသာ ဌိတာ ပရမေန ဇဝေန စ သမန္နာဂတာ ပရမေန စ ပဒဝီတိဟာရေန။ တေ ဧဝရူပေန ဇဝေန သမန္နာဂတာ အဿု၊ သေယျထာပိ နာမ ဒဠှဓမ္မာ ဓနုဂ္ဂဟော သိက္ခိတော ကတဟတ္ထော ကတူပါသနော လဟုကေန အသနေန အပ္ပကသိရေန တိရိယံ တာလစ္ဆာယံ အတိပါတေယျ၊ ဧဝရူပေန စ ပဒဝီတိဟာရေန၊ သေယျထာပိ နာမ ပုရတ္ထိမာ သမုဒ္ဒာ ပစ္ဆိမော သမုဒ္ဒော အထ ပုရတ္ထိမာယ ဒိသာယ ဌိတော ပုရိသော ဧဝံ ဝဒေယျ အဟံ ဂမနေန လောကဿ အန္တံ ပါပုဏိဿာမီတိ။ သော အညတြေဝ အသိတပီတခါယိတသာယိတာ အညတြ ဥစ္စာရပဿာဝကမ္မာ အညတြ နိဒ္ဒာကိလမထပဋိဝိနောဒနာ ဝဿသတာယုကော ဝဿသတဇီဝီ ဝဿသတံ ဂန္တွာ အပ္ပတွာဝ လောကဿ အန္တံ အန္တရာ ကာလံ ကရေယျ။ အထ ပစ္ဆိမာယ ဒိသာယ။ပေ။ အထ ဥတ္တရာယ ဒိသာယ။ အထ ဒက္ခိဏာယ ဒိသာယ ဌိတော ပုရိသော ဧဝံ ဝဒေယျ အဟံ ဂမနေန လောကဿ အန္တံ ပါပုဏိဿာမီတိ။ သော အညတြေဝ အသိတပီတခါယိတသာယိတာ အညတြ ဥစ္စာရပဿာဝကမ္မာ အညတြ နိဒ္ဒာကိလမထပဋိဝိနောဒနာ ဝဿသတာယုကော ဝဿသတဇီဝီ ဝဿသတံ ဂန္တွာ အပ္ပတွာဝ လောကဿ အန္တံ အန္တရာ ကာလံ ကရေယျ။ တံ ကိဿ ဟေတု။ နာဟံ၊ ဗြာဟ္မဏာ၊ ဧဝရူပါယ သန္ဓာဝနိကာယ လောကဿ အန္တံ ဉာတေယျံ ဒဋ္ဌေယျံ ပတ္တေယျန္တိ ဝဒာမိ။ န စာဟံ၊ ဗြာဟ္မဏာ၊ အပ္ပတွာဝ လောကဿ အန္တံ ဒုက္ခဿ အန္တကိရိယံ ဝဒာမိ။>
    text <ပဉ္စိမေ၊ ဗြာဟ္မဏာ၊ ကာမဂုဏာ အရိယဿ ဝိနယေ လောကောတိ ဝုစ္စတိ။ ကတမေ ပဉ္စ။ စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ၊ သောတဝိညေယျာ သဒ္ဒာ။ပေ။ ဃာနဝိညေယျာ ဂန္ဓာ။ ဇိဝှာဝိညေယျာ ရသာ။ ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ၊ ဣမေ ခေါ၊ ဗြာဟ္မဏာ၊ ပဉ္စ ကာမဂုဏာ အရိယဿ ဝိနယေ လောကောတိ ဝုစ္စတိ။>
    text <ဣဓ၊ ဗြာဟ္မဏာ၊ ဘိက္ခု ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ ဗြာဟ္မဏာ၊ ဘိက္ခု လောကဿ အန္တမာဂမ္မ၊ လောကဿ အန္တေ ဝိဟရတိ။ တမညေ ဧဝမာဟံသု အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။ အဟမ္ပိ ဟိ၊ ဗြာဟ္မဏာ၊ ဧဝံ ဝဒာမိ အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။>
    text <ပုန စပရံ၊ ဗြာဟ္မဏာ၊ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ။ တတိယံ ဈာနံ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ ဗြာဟ္မဏာ၊ ဘိက္ခု လောကဿ အန္တမာဂမ္မ လောကဿ အန္တေ ဝိဟရတိ။ တမညေ ဧဝမာဟံသု အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။ အဟမ္ပိ ဟိ၊ ဗြာဟ္မဏာ၊ ဧဝံ ဝဒာမိ အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။>
    text <ပုန စပရံ၊ ဗြာဟ္မဏာ၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ ဗြာဟ္မဏာ၊ ဘိက္ခု လောကဿ အန္တမာဂမ္မ လောကဿ အန္တေ ဝိဟရတိ။ တမညေ ဧဝမာဟံသု အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။ အဟမ္ပိ ဟိ၊ ဗြာဟ္မဏာ၊ ဧဝံ ဝဒာမိ အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။>
    text <ပုန စပရံ၊ ဗြာဟ္မဏာ၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ပေ။ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ပေ။ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ ဗြာဟ္မဏာ၊ ဘိက္ခု လောကဿ အန္တမာဂမ္မ လောကဿ အန္တေ ဝိဟရတိ။ တမညေ ဧဝမာဟံသု အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။ အဟမ္ပိ ဟိ၊ ဗြာဟ္မဏာ၊ ဧဝံ ဝဒာမိ အယမ္ပိ လောကပရိယာပန္နော၊ အယမ္ပိ အနိဿဋော လောကမှာတိ။>
    text <ပုန စပရံ၊ ဗြာဟ္မဏာ၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ အယံ ဝုစ္စတိ၊ ဗြာဟ္မဏာ၊ ဘိက္ခု လောကဿ အန္တမာဂမ္မ လောကဿ အန္တေ ဝိဟရတိ တိဏ္ဏော လောကေ ဝိသတ္တိကန္တိ။ သတ္တမံ။>
  text <၈။ ဒေဝါသုရသင်္ဂါမသုတ္တံ>
    text <၃၉>, <ဘူတပုဗ္ဗံ၊ ဘိက္ခဝေ၊ ဒေဝါသုရသင်္ဂါမော သမုပဗျူဠှော အဟောသိ။ တသ္မိံ ခေါ ပန၊ ဘိက္ခဝေ၊ သင်္ဂါမေ အသုရာ ဇိနိံသု၊ ဒေဝါ ပရာဇယိံသု။ ပရာဇိတာ စ၊ ဘိက္ခဝေ၊ ဒေဝါ အပယိံသုယေဝ ဥတ္တရေနာဘိမုခါ၊ အဘိယိံသု အသုရာ။ အထ ခေါ၊ ဘိက္ခဝေ၊ ဒေဝါနံ ဧတဒဟောသိ အဘိယန္တေဝ ခေါ အသုရာ။ ယံနူန မယံ ဒုတိယမ္ပိ အသုရေဟိ သင်္ဂါမေယျာမာတိ။ ဒုတိယမ္ပိ ခေါ၊ ဘိက္ခဝေ၊ ဒေဝါ အသုရေဟိ သင်္ဂါမေသုံ။ ဒုတိယမ္ပိ ခေါ၊ ဘိက္ခဝေ၊ အသုရာဝ ဇိနိံသု၊ ဒေဝါ ပရာဇယိံသု။ ပရာဇိတာ စ၊ ဘိက္ခဝေ၊ ဒေဝါ အပယိံသုယေဝ ဥတ္တရေနာဘိမုခါ၊ အဘိယိံသု အသုရာ။>
    text <အထ ခေါ၊ ဘိက္ခဝေ၊ ဒေဝါနံ ဧတဒဟောသိ အဘိယန္တေဝ ခေါ အသုရာ။ ယံနူန မယံ တတိယမ္ပိ အသုရေဟိ သင်္ဂါမေယျာမာတိ။ တတိယမ္ပိ ခေါ၊ ဘိက္ခဝေ၊ ဒေဝါ အသုရေဟိ သင်္ဂါမေသုံ။ တတိယမ္ပိ ခေါ၊ ဘိက္ခဝေ၊ အသုရာဝ ဇိနိံသု၊ ဒေဝါ ပရာဇယိံသု။ ပရာဇိတာ စ၊ ဘိက္ခဝေ၊ ဒေဝါ ဘီတာ ဒေဝပုရံယေဝ ပဝိသိံသု။ ဒေဝပုရဂတာနဉ္စ ပန၊ ဘိက္ခဝေ၊ ဒေဝါနံ ဧတဒဟောသိ ဘီရုတ္တာနဂတေန ခေါ ဒာနိ မယံ ဧတရဟိ အတ္တနာ ဝိဟရာမ အကရဏီယာ အသုရေဟီတိ။ အသုရာနမ္ပိ၊ ဘိက္ခဝေ၊ ဧတဒဟောသိ ဘီရုတ္တာနဂတေန ခေါ ဒာနိ ဒေဝါ ဧတရဟိ အတ္တနာ ဝိဟရန္တိ အကရဏီယာ အမှေဟီတိ။>
    text <ဘူတပုဗ္ဗံ၊ ဘိက္ခဝေ၊ ဒေဝါသုရသင်္ဂါမော သမုပဗျူဠှော အဟောသိ။ တသ္မိံ ခေါ ပန၊ ဘိက္ခဝေ၊ သင်္ဂါမေ ဒေဝါ ဇိနိံသု၊ အသုရာ ပရာဇယိံသု။ ပရာဇိတာ စ၊ ဘိက္ခဝေ၊ အသုရာ အပယိံသုယေဝ ဒက္ခိဏေနာဘိမုခါ၊ အဘိယိံသု ဒေဝါ။ အထ ခေါ၊ ဘိက္ခဝေ၊ အသုရာနံ ဧတဒဟောသိ အဘိယန္တေဝ ခေါ ဒေဝါ။ ယံနူန မယံ ဒုတိယမ္ပိ ဒေဝေဟိ သင်္ဂါမေယျာမာတိ။ ဒုတိယမ္ပိ ခေါ၊ ဘိက္ခဝေ၊ အသုရာ ဒေဝေဟိ သင်္ဂါမေသုံ။ ဒုတိယမ္ပိ ခေါ၊ ဘိက္ခဝေ၊ ဒေဝါ ဇိနိံသု၊ အသုရာ ပရာဇယိံသု။ ပရာဇိတာ စ၊ ဘိက္ခဝေ၊ အသုရာ အပယိံသုယေဝ ဒက္ခိဏေနာဘိမုခါ၊ အဘိယိံသု ဒေဝါ။>
    text <အထ ခေါ၊ ဘိက္ခဝေ၊ အသုရာနံ ဧတဒဟောသိ အဘိယန္တေဝ ခေါ ဒေဝါ။ ယံနူန မယံ တတိယမ္ပိ ဒေဝေဟိ သင်္ဂါမေယျာမာတိ။ တတိယမ္ပိ ခေါ၊ ဘိက္ခဝေ၊ အသုရာ ဒေဝေဟိ သင်္ဂါမေသုံ။ တတိယမ္ပိ ခေါ၊ ဘိက္ခဝေ၊ ဒေဝါ ဇိနိံသု၊ အသုရာ ပရာဇယိံသု။ ပရာဇိတာ စ၊ ဘိက္ခဝေ၊ အသုရာ ဘီတာ အသုရပုရံယေဝ ပဝိသိံသု။ အသုရပုရဂတာနဉ္စ ပန၊ ဘိက္ခဝေ၊ အသုရာနံ ဧတဒဟောသိ ဘီရုတ္တာနဂတေန ခေါ ဒာနိ မယံ ဧတရဟိ အတ္တနာ ဝိဟရာမ အကရဏီယာ ဒေဝေဟီတိ။ ဒေဝါနမ္ပိ၊ ဘိက္ခဝေ၊ ဧတဒဟောသိ ဘီရုတ္တာနဂတေန ခေါ ဒာနိ အသုရာ ဧတရဟိ အတ္တနာ ဝိဟရန္တိ အကရဏီယာ အမှေဟီတိ။>
    text <ဧဝမေဝံ ခေါ၊ ဘိက္ခဝေ၊ ယသ္မိံ သမယေ ဘိက္ခု ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ၊ တသ္မိံ၊ ဘိက္ခဝေ၊ သမယေ ဘိက္ခုဿ ဧဝံ ဟောတိ ဘီရုတ္တာနဂတေန ခေါ ဒာနာဟံ ဧတရဟိ အတ္တနာ ဝိဟရာမိ အကရဏီယော မာရဿာတိ။ မာရဿာပိ၊ ဘိက္ခဝေ၊ ပါပိမတော ဧဝံ ဟောတိ ဘီရုတ္တာနဂတေန ခေါ ဒာနိ ဘိက္ခု ဧတရဟိ အတ္တနာ ဝိဟရတိ အကရဏီယော မယှန္တိ။>
    text <ယသ္မိံ၊ ဘိက္ခဝေ၊ သမယေ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ။ တတိယံ ဈာနံ။ စတုတ္ထံ ဈာနံ ဥပသမ္ပဇ္ဇ ဝိဟရတိ၊ တသ္မိံ၊ ဘိက္ခဝေ၊ သမယေ ဘိက္ခုဿ ဧဝံ ဟောတိ ဘီရုတ္တာနဂတေန ခေါ ဒာနာဟံ ဧတရဟိ အတ္တနာ ဝိဟရာမိ အကရဏီယော မာရဿာတိ။ မာရဿာပိ၊ ဘိက္ခဝေ၊ ပါပိမတော ဧဝံ ဟောတိ ဘီရုတ္တာနဂတေန ခေါ ဒာနိ ဘိက္ခု ဧတရဟိ အတ္တနာ ဝိဟရတိ၊ အကရဏီယော မယှန္တိ။>
    text <ယသ္မိံ၊ ဘိက္ခဝေ၊ သမယေ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ ဘိက္ခဝေ၊ ဘိက္ခု အန္တမကာသိ မာရံ၊ အပဒံ ဝဓိတွာ မာရစက္ခုံ အဒဿနံ ဂတော ပါပိမတော တိဏ္ဏော လောကေ ဝိသတ္တိကန္တိ။>
    text <ယသ္မိံ၊ ဘိက္ခဝေ၊ သမယေ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ အယံ ဝုစ္စတိ၊ ဘိက္ခဝေ၊ ဘိက္ခု အန္တမကာသိ မာရံ၊ အပဒံ ဝဓိတွာ မာရစက္ခုံ အဒဿနံ ဂတော ပါပိမတော တိဏ္ဏော လောကေ ဝိသတ္တိကန္တိ။ အဋ္ဌမံ။>
  text <၉။ နာဂသုတ္တံ>
    text <၄၀>, <ယသ္မိံ၊ ဘိက္ခဝေ၊ သမယေ အာရညိကဿ နာဂဿ ဂေါစရပသုတဿ ဟတ္ထီပိ ဟတ္ထိနိယောပိ ဟတ္ထိကလဘာပိ ဟတ္ထိစ္ဆာပါပိ ပုရတော ပုရတော ဂန္တွာ တိဏဂ္ဂါနိ ဆိန္ဒန္တိ၊ တေန၊ ဘိက္ခဝေ၊ အာရညိကော နာဂေါ အဋ္ဋီယတိ ဟရာယတိ ဇိဂုစ္ဆတိ။ ယသ္မိံ၊ ဘိက္ခဝေ၊ သမယေ အာရညိကဿ နာဂဿ ဂေါစရပသုတဿ ဟတ္ထီပိ ဟတ္ထိနိယောပိ ဟတ္ထိကလဘာပိ ဟတ္ထိစ္ဆာပါပိ ဩဘဂ္ဂေါဘဂ္ဂံ သာခါဘင်္ဂံ ခါဒန္တိ၊ တေန၊ ဘိက္ခဝေ၊ အာရညိကော နာဂေါ အဋ္ဋီယတိ ဟရာယတိ ဇိဂုစ္ဆတိ။ ယသ္မိံ၊ ဘိက္ခဝေ၊ သမယေ အာရညိကဿ နာဂဿ ဩဂါဟံ ဩတိဏ္ဏဿ ဟတ္ထီပိ ဟတ္ထိနိယောပိ ဟတ္ထိကလဘာပိ ဟတ္ထိစ္ဆာပါပိ ပုရတော ပုရတော ဂန္တွာ သောဏ္ဍာယ ဥဒကံ အာလောဠေန္တိ၊ တေန၊ ဘိက္ခဝေ၊ အာရညိကော နာဂေါ အဋ္ဋီယတိ ဟရာယတိ ဇိဂုစ္ဆတိ။ ယသ္မိံ၊ ဘိက္ခဝေ၊ သမယေ အာရညိကဿ နာဂဿ ဩဂါဟာ ဥတ္တိဏ္ဏဿ ဟတ္ထိနိယော ကာယံ ဥပနိဃံသန္တိယော ဂစ္ဆန္တိ၊ တေန၊ ဘိက္ခဝေ၊ အာရညိကော နာဂေါ အဋ္ဋီယတိ ဟရာယတိ ဇိဂုစ္ဆတိ။>
    text <တသ္မိံ၊ ဘိက္ခဝေ၊ သမယေ အာရညိကဿ နာဂဿ ဧဝံ ဟောတိ အဟံ ခေါ ဧတရဟိ အာကိဏ္ဏော ဝိဟရာမိ ဟတ္ထီဟိ ဟတ္ထိနီဟိ ဟတ္ထိကလဘေဟိ ဟတ္ထိစ္ဆာပေဟိ။ ဆိန္နဂ္ဂါနိ စေဝ တိဏာနိ ခါဒာမိ၊ ဩဘဂ္ဂေါဘဂ္ဂဉ္စ မေ သာခါဘင်္ဂံ ခါဒန္တိ၊ အာဝိလာနိ စ ပါနီယာနိ ပိဝါမိ၊ ဩဂါဟာ စ မေ ဥတ္တိဏ္ဏဿ ဟတ္ထိနိယော ကာယံ ဥပနိဃံသန္တိယော ဂစ္ဆန္တိ။ ယံနူနာဟံ ဧကော ဂဏသ္မာ ဝူပကဋ္ဌော ဝိဟရေယျန္တိ။ သော အပရေန သမယေန ဧကော ဂဏသ္မာ ဝူပကဋ္ဌော ဝိဟရတိ၊ အစ္ဆိန္နဂ္ဂါနိ စေဝ တိဏာနိ ခါဒတိ၊ ဩဘဂ္ဂေါဘဂ္ဂဉ္စဿ သာခါဘင်္ဂံ န ခါဒန္တိ၊ အနာဝိလာနိ စ ပါနီယာနိ ပိဝတိ၊ ဩဂါဟာ စဿ ဥတ္တိဏ္ဏဿ န ဟတ္ထိနိယော ကာယံ ဥပနိဃံသန္တိယော ဂစ္ဆန္တိ။>
    text <တသ္မိံ၊ ဘိက္ခဝေ၊ သမယေ အာရညိကဿ နာဂဿ ဧဝံ ဟောတိ အဟံ ခေါ ပုဗ္ဗေ အာကိဏ္ဏော ဝိဟာသိံ ဟတ္ထီဟိ ဟတ္ထိနီဟိ ဟတ္ထိကလဘေဟိ ဟတ္ထိစ္ဆာပေဟိ၊ ဆိန္နဂ္ဂါနိ စေဝ တိဏာနိ ခါဒိံ၊ ဩဘဂ္ဂေါဘဂ္ဂဉ္စ မေ သာခါဘင်္ဂံ ခါဒိံသု၊ အာဝိလာနိ စ ပါနီယာနိ အပါယိံ၊ ဩဂါဟာ စ မေ ဥတ္တိဏ္ဏဿ ဟတ္ထိနိယော ကာယံ ဥပနိဃံသန္တိယော အဂမံသု။ သောဟံ ဧတရဟိ ဧကော ဂဏသ္မာ ဝူပကဋ္ဌော ဝိဟရာမိ၊ အစ္ဆိန္နဂ္ဂါနိ စေဝ တိဏာနိ ခါဒာမိ၊ ဩဘဂ္ဂေါဘဂ္ဂဉ္စ မေ သာခါဘင်္ဂံ န ခါဒန္တိ၊ အနာဝိလာနိ စ ပါနီယာနိ ပိဝါမိ၊ ဩဂါဟာ စ မေ ဥတ္တိဏ္ဏဿ န ဟတ္ထိနိယော ကာယံ ဥပနိဃံသန္တိယော ဂစ္ဆန္တီတိ။ သော သောဏ္ဍာယ သာခါဘင်္ဂံ ဘဉ္ဇိတွာ သာခါဘင်္ဂေန ကာယံ ပရိမဇ္ဇိတွာ အတ္တမနော သောဏ္ဍံ သံဟရတိ၊။>
    text <ဧဝမေဝံ ခေါ၊ ဘိက္ခဝေ၊ ယသ္မိံ သမယေ ဘိက္ခု အာကိဏ္ဏော ဝိဟရတိ ဘိက္ခူဟိ ဘိက္ခုနီဟိ ဥပါသကေဟိ ဥပါသိကာဟိ ရညာ ရာဇမဟာမတ္တေဟိ တိတ္ထိယေဟိ တိတ္ထိယသာဝကေဟိ၊ တသ္မိံ၊ ဘိက္ခဝေ၊ သမယေ ဘိက္ခုဿ ဧဝံ ဟောတိ အဟံ ခေါ ဧတရဟိ အာကိဏ္ဏော ဝိဟရာမိ ဘိက္ခူဟိ ဘိက္ခုနီဟိ ဥပါသကေဟိ ဥပါသိကာဟိ ရညာ ရာဇမဟာမတ္တေဟိ တိတ္ထိယေဟိ တိတ္ထိယသာဝကေဟိ။ ယံနူနာဟံ ဧကော ဂဏသ္မာ ဝူပကဋ္ဌော ဝိဟရေယျန္တိ။ သော ဝိဝိတ္တံ သေနာသနံ ဘဇတိ အရညံ ရုက္ခမူလံ ပဗ္ဗတံ ကန္ဒရံ ဂိရိဂုဟံ သုသာနံ ဝနပတ္ထံ အဗ္ဘောကာသံ ပလာလပုဉ္ဇံ။ သော အရညဂတော ဝါ ရုက္ခမူလဂတော ဝါ သုညာဂါရဂတော ဝါ နိသီဒတိ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ။>
    text <သော အဘိဇ္ဈံ လောကေ ပဟာယ ဝိဂတာဘိဇ္ဈေန စေတသာ ဝိဟရတိ၊ အဘိဇ္ဈာယ စိတ္တံ ပရိသောဓေတိ၊ ဗျာပါဒပဒောသံ ပဟာယ အဗျာပန္နစိတ္တော ဝိဟရတိ သဗ္ဗပါဏဘူတဟိတာနုကမ္ပီ၊ ဗျာပါဒပဒောသာ စိတ္တံ ပရိသောဓေတိ၊ ထိနမိဒ္ဓံ ပဟာယ ဝိဂတထိနမိဒ္ဓေါ ဝိဟရတိ အာလောကသညီ သတော သမ္ပဇာနော၊ ထိနမိဒ္ဓါ စိတ္တံ ပရိသောဓေတိ၊ ဥဒ္ဓစ္စကုက္ကုစ္စံ ပဟာယ အနုဒ္ဓတော ဝိဟရတိ အဇ္ဈတ္တံ ဝူပသန္တစိတ္တော၊ ဥဒ္ဓစ္စကုက္ကုစ္စာ စိတ္တံ ပရိသောဓေတိ၊ ဝိစိကိစ္ဆံ ပဟာယ တိဏ္ဏဝိစိကိစ္ဆော ဝိဟရတိ အကထံကထီ ကုသလေသု ဓမ္မေသု၊ ဝိစိကိစ္ဆာယ စိတ္တံ ပရိသောဓေတိ။ သော ဣမေ ပဉ္စ နီဝရဏေ ပဟာယ စေတသော ဥပက္ကိလေသေ ပညာယ ဒုဗ္ဗလီကရဏေ ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ သော အတ္တမနော သောဏ္ဍံ သံဟရတိ။ ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ။ တတိယံ ဈာနံ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော အတ္တမနော သောဏ္ဍံ သံဟရတိ။>
    text <သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ သော အတ္တမနော သောဏ္ဍံ သံဟရတိ။ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ သော အတ္တမနော သောဏ္ဍံ သံဟရတီတိ။ နဝမံ။>
  text <၁၀။ တပုဿသုတ္တံ>
    text <၄၁>, <ဧကံ သမယံ ဘဂဝါ မလ္လေသု ဝိဟရတိ ဥရုဝေလကပ္ပံ နာမ မလ္လာနံ နိဂမော။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ ဥရုဝေလကပ္ပံ ပိဏ္ဍာယ ပါဝိသိ။ ဥရုဝေလကပ္ပေ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော အာယသ္မန္တံ အာနန္ဒံ အာမန္တေသိ ဣဓေဝ တာဝ တွံ၊ အာနန္ဒ၊ ဟောဟိ၊ ယာဝါဟံ မဟာဝနံ အဇ္ဈောဂါဟာမိ ဒိဝါဝိဟာရာယာတိ။ ဧဝံ၊ ဘန္တေတိ ခေါ အာယသ္မာ အာနန္ဒော ဘဂဝတော ပစ္စဿောသိ။ အထ ခေါ ဘဂဝါ မဟာဝနံ အဇ္ဈောဂါဟေတွာ အညတရသ္မိံ ရုက္ခမူလေ ဒိဝါဝိဟာရံ နိသီဒိ။>
    text <အထ ခေါ တပုဿော ဂဟပတိ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ တပုဿော ဂဟပတိ အာယသ္မန္တံ အာနန္ဒံ ဧတဒဝေါစ>
    text <မယံ၊ ဘန္တေ အာနန္ဒ၊ ဂိဟီ ကာမဘောဂိနော ကာမာရာမာ ကာမရတာ ကာမသမ္မုဒိတာ။ တေသံ နော၊ ဘန္တေ၊ အမှာကံ ဂိဟီနံ ကာမဘောဂီနံ ကာမာရာမာနံ ကာမရတာနံ ကာမသမ္မုဒိတာနံ ပပါတော ဝိယ ခါယတိ၊ ယဒိဒံ နေက္ခမ္မံ။ သုတံ မေတံ၊ ဘန္တေ၊ ဣမသ္မိံ ဓမ္မဝိနယေ ဒဟရာနံ ဒဟရာနံ ဘိက္ခူနံ နေက္ခမ္မေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ တယိဒံ၊ ဘန္တေ၊ ဣမသ္မိံ ဓမ္မဝိနယေ ဘိက္ခူနံ ဗဟုနာ ဇနေန ဝိသဘာဂေါ၊ ယဒိဒံ နေက္ခမ္မန္တိ။>
    text <အတ္ထိ ခေါ ဧတံ၊ ဂဟပတိ၊ ကထာပါဘတံ ဘဂဝန္တံ ဒဿနာယ။ အာယာမ၊ ဂဟပတိ၊ ယေန ဘဂဝါ တေနုပသင်္ကမိဿာမ၊ ဥပသင်္ကမိတွာ ဘဂဝတော ဧတမတ္ထံ အာရောစေဿာမ။ ယထာ နော ဘဂဝါ ဗျာကရိဿတိ တထာ နံ ဓာရေဿာမာတိ။>
    text <ဧဝံ၊ ဘန္တေတိ ခေါ တပုဿော ဂဟပတိ အာယသ္မတော အာနန္ဒဿ ပစ္စဿောသိ။ အထ ခေါ အာယသ္မာ အာနန္ဒော တပုဿေန ဂဟပတိနာ သဒ္ဓိံ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ>
    text <အယံ၊ ဘန္တေ၊ တပုဿော ဂဟပတိ ဧဝမာဟ မယံ၊ ဘန္တေ အာနန္ဒ၊ ဂိဟီ ကာမဘောဂိနော ကာမာရာမာ ကာမရတာ ကာမသမ္မုဒိတာ၊ တေသံ နော ဘန္တေ၊ အမှာကံ ဂိဟီနံ ကာမဘောဂီနံ ကာမာရာမာနံ ကာမရတာနံ ကာမသမ္မုဒိတာနံ ပပါတော ဝိယ ခါယတိ၊ ယဒိဒံ နေက္ခမ္မံ။ သုတံ မေတံ၊ ဘန္တေ၊ ဣမသ္မိံ ဓမ္မဝိနယေ ဒဟရာနံ ဒဟရာနံ ဘိက္ခူနံ နေက္ခမ္မေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ တယိဒံ၊ ဘန္တေ၊ ဣမသ္မိံ ဓမ္မဝိနယေ ဘိက္ခူနံ ဗဟုနာ ဇနေန ဝိသဘာဂေါ ယဒိဒံ နေက္ခမ္မန္တိ။>
    text <ဧဝမေတံ၊ အာနန္ဒ၊ ဧဝမေတံ၊ အာနန္ဒ။ မယှမ္ပိ ခေါ၊ အာနန္ဒ၊ ပုဗ္ဗေဝ သမ္ဗောဓာ အနဘိသမ္ဗုဒ္ဓဿ ဗောဓိသတ္တဿေဝ သတော ဧတဒဟောသိ သာဓု နေက္ခမ္မံ၊ သာဓု ပဝိဝေကောတိ။ တဿ မယှံ၊ အာနန္ဒ၊ နေက္ခမ္မေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ နေက္ခမ္မေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကာမေသု ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ နေက္ခမ္မေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ နေက္ခမ္မေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ကာမေသု အာဒီနဝံ ဒိသွာ တံ ဗဟုလံ ကရေယျံ၊ နေက္ခမ္မေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ နေက္ခမ္မေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ကာမေသု အာဒီနဝံ ဒိသွာ တံ ဗဟုလမကာသိံ၊ နေက္ခမ္မေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ နေက္ခမ္မေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ကာမသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ကာမသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ အဝိတက္ကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ အဝိတက္ကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ဝိတက္ကေသု ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ အဝိတက္ကေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ အဝိတက္ကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ဝိတက္ကေသု အာဒီနဝံ ဒိသွာ တံ ဗဟုလံ ကရေယျံ၊ အဝိတက္ကေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ အဝိတက္ကေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ဝိတက္ကေသု အာဒီနဝံ ဒိသွာ တံ ဗဟုလမကာသိံ၊ အဝိတက္ကေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ အဝိတက္ကေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ဝိတက္ကသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ဝိတက္ကသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ ပီတိယာ စ ဝိရာဂါ ဥပေက္ခကော စ ဝိဟရေယျံ သတော စ သမ္ပဇာနော သုခဉ္စ ကာယေန ပဋိသံဝေဒေယျံ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ နိပ္ပီတိကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ နိပ္ပီတိကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ပီတိယာ ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ နိပ္ပီတိကေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ နိပ္ပီတိကေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ပီတိယာ အာဒီနဝံ ဒိသွာ တံ ဗဟုလံ ကရေယျံ၊ နိပ္ပီတိကေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ နိပ္ပီတိကေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ပီတိယာ အာဒီနဝံ ဒိသွာ တံ ဗဟုလမကာသိံ၊ နိပ္ပီတိကေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ နိပ္ပီတိကေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ ပီတိယာ စ ဝိရာဂါ။ပေ။ တတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ပီတိသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ပီတိသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ အဒုက္ခမသုခေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ အဒုက္ခမသုခေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ဥပေက္ခါသုခေ ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ အဒုက္ခမသုခေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ အဒုက္ခမသုခေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ဥပေက္ခါသုခေ အာဒီနဝံ ဒိသွာ တံ ဗဟုလံ ကရေယျံ၊ အဒုက္ခမသုခေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ အဒုက္ခမသုခေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ဥပေက္ခါသုခေ အာဒီနဝံ ဒိသွာ တံ ဗဟုလမကာသိံ အဒုက္ခမသုခေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ အဒုက္ခမသုခေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ဥပေက္ခါသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ဥပေက္ခါသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ အာကာသာနဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ အာကာသာနဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ရူပေသု ခေါ မေ အာဒီနဝေါ အဒိဋ္ဌော၊ သော စ အဗဟုလီကတော၊ အာကာသာနဉ္စာယတနေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ အာကာသာနဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ရူပေသု အာဒီနဝံ ဒိသွာ တံ ဗဟုလံ ကရေယျံ၊ အာကာသာနဉ္စာယတနေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ အာကာသာနဉ္စာယတနေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ရူပေသု အာဒီနဝံ ဒိသွာ တံ ဗဟုလမကာသိံ၊ အာကာသာနဉ္စာယတနေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ အာကာသာနဉ္စာယတနေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ရူပသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ရူပသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ ဝိညာဏဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ ဝိညာဏဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ အာကာသာနဉ္စာယတနေ ခေါ မေ အာဒီနဝေါ အဒိဋ္ဌော၊ သော စ အဗဟုလီကတော၊ ဝိညာဏဉ္စာယတနေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ ဝိညာဏဉ္စာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ အာကာသာနဉ္စာယတနေ အာဒီနဝံ ဒိသွာ တံ ဗဟုလံ ကရေယျံ၊ ဝိညာဏဉ္စာယတနေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ ဝိညာဏဉ္စာယတနေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန အာကာသာနဉ္စာယတနေ အာဒီနဝံ ဒိသွာ တံ ဗဟုလမကာသိံ၊ ဝိညာဏဉ္စာယတနေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ ဝိညာဏဉ္စာယတနေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော အာကာသာနဉ္စာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ အာကာသာနဉ္စာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ အာကိဉ္စညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ အာကိဉ္စညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ဝိညာဏဉ္စာယတနေ ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ အာကိဉ္စညာယတနေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ အာကိဉ္စညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ ဝိညာဏဉ္စာယတနေ အာဒီနဝံ ဒိသွာ တံ ဗဟုလံ ကရေယျံ၊ အာကိဉ္စညာယတနေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ အာကိဉ္စညာယတနေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန ဝိညာဏဉ္စာယတနေ အာဒီနဝံ ဒိသွာ တံ ဗဟုလမကာသိံ၊ အာကိဉ္စညာယတနေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ အာကိဉ္စညာယတနေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော ဝိညာဏဉ္စာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ ဝိညာဏဉ္စာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ နေဝသညာနာသညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု ကော ပစ္စယော၊ ယေန မေ နေဝသညာနာသညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ အာကိဉ္စညာယတနေ ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ နေဝသညာနာသညာယတနေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ နေဝသညာနာသညာယတနေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ အာကိဉ္စညာယတနေ အာဒီနဝံ ဒိသွာ တံ ဗဟုလံ ကရေယျံ၊ နေဝသညာနာသညာယတနေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ နေဝသညာနာသညာယတနေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန အာကိဉ္စညာယတနေ အာဒီနဝံ ဒိသွာ တံ ဗဟုလမကာသိံ၊ နေဝသညာနာသညာယတနေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ နေဝသညာနာသညာယတနေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာနန္ဒ၊ ဣမိနာ ဝိဟာရေန ဝိဟရတော အာကိဉ္စညာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။ သေယျထာပိ၊ အာနန္ဒ၊ သုခိနော ဒုက္ခံ ဥပ္ပဇ္ဇေယျ ယာဝဒေဝ အာဗာဓာယ၊ ဧဝမေဝဿ မေ အာကိဉ္စညာယတနသဟဂတာ သညာမနသိကာရာ သမုဒာစရန္တိ။ သွဿ မေ ဟောတိ အာဗာဓော။>
    text <တဿ မယှံ၊ အာနန္ဒ၊ ဧတဒဟောသိ ယံနူနာဟံ နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရေယျန္တိ။ တဿ မယှံ၊ အာနန္ဒ၊ သညာဝေဒယိတနိရောဓေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ ကော နု ခေါ ဟေတု၊ ကော ပစ္စယော၊ ယေန မေ သညာဝေဒယိတနိရောဓေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ နေဝသညာနာသညာယတနေ ခေါ မေ အာဒီနဝေါ အဒိဋ္ဌော၊ သော စ မေ အဗဟုလီကတော၊ သညာဝေဒယိတနိရောဓေ စ အာနိသံသော အနဓိဂတော၊ သော စ မေ အနာသေဝိတော။ တသ္မာ မေ သညာဝေဒယိတနိရောဓေ စိတ္တံ န ပက္ခန္ဒတိ နပ္ပသီဒတိ န သန္တိဋ္ဌတိ န ဝိမုစ္စတိ ဧတံ သန္တန္တိ ပဿတော။ တဿ မယှံ၊ အာနန္ဒ၊ ဧတဒဟောသိ သစေ ခေါ အဟံ နေဝသညာနာသညာယတနေ အာဒီနဝံ ဒိသွာ တံ ဗဟုလံ ကရေယျံ၊ သညာဝေဒယိတနိရောဓေ အာနိသံသံ အဓိဂမ္မ တမာသေဝေယျံ၊ ဌာနံ ခေါ ပနေတံ ဝိဇ္ဇတိ ယံ မေ သညာဝေဒယိတနိရောဓေ စိတ္တံ ပက္ခန္ဒေယျ ပသီဒေယျ သန္တိဋ္ဌေယျ ဝိမုစ္စေယျ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ အပရေန သမယေန နေဝသညာနာသညာယတနေ အာဒီနဝံ ဒိသွာ တံ ဗဟုလမကာသိံ၊ သညာဝေဒယိတနိရောဓေ အာနိသံသံ အဓိဂမ္မ တမာသေဝိံ။ တဿ မယှံ၊ အာနန္ဒ၊ သညာဝေဒယိတနိရောဓေ စိတ္တံ ပက္ခန္ဒတိ ပသီဒတိ သန္တိဋ္ဌတိ ဝိမုစ္စတိ ဧတံ သန္တန္တိ ပဿတော။ သော ခေါ အဟံ၊ အာနန္ဒ၊ သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရာမိ၊ ပညာယ စ မေ ဒိသွာ အာသဝါ ပရိက္ခယံ အဂမံသု။>
    text <ယာဝကီဝဉ္စာဟံ၊ အာနန္ဒ၊ ဣမာ နဝ အနုပုဗ္ဗဝိဟာရသမာပတ္တိယော န ဧဝံ အနုလောမပဋိလောမံ သမာပဇ္ဇိမ္ပိ ဝုဋ္ဌဟိမ္ပိ၊ နေဝ တာဝါဟံ၊ အာနန္ဒ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ယတော စ ခေါ အဟံ၊ အာနန္ဒ၊ ဣမာ နဝ အနုပုဗ္ဗဝိဟာရသမာပတ္တိယော ဧဝံ အနုလောမပဋိလောမံ သမာပဇ္ဇိမ္ပိ ဝုဋ္ဌဟိမ္ပိ၊ အထာဟံ၊ အာနန္ဒ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ဉာဏဉ္စ ပန မေ ဒဿနံ ဥဒပါဒိ အကုပ္ပါ မေ စေတောဝိမုတ္တိ၊ အယမန္တိမာ ဇာတိ၊ နတ္ထိ ဒာနိ ပုနဗ္ဘဝေါတိ။ ဒသမံ။>
    stand <မဟာဝဂ္ဂေါ စတုတ္ထော။>
    text <တဿုဒ္ဒာနံ>
    block
      text <ဒွေ ဝိဟာရာ စ နိဗ္ဗာနံ၊ ဂါဝီ ဈာနေန ပဉ္စမံ။>
      text <အာနန္ဒော ဗြာဟ္မဏာ ဒေဝေါ၊ နာဂေန တပုဿေန စာတိ။>
