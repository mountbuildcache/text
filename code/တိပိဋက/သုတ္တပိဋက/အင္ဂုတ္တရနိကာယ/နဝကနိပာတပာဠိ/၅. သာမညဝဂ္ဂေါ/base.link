text <၅။ သာမညဝဂ္ဂေါ>
  text <၁။ သမ္ဗာဓသုတ္တံ>
    text <၄၂>, <ဧကံ သမယံ အာယသ္မာ အာနန္ဒော ကောသမ္ဗိယံ ဝိဟရတိ ဃောသိတာရာမေ။ အထ ခေါ အာယသ္မာ ဥဒာယီ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ ဥဒာယီ အာယသ္မန္တံ အာနန္ဒံ ဧတဒဝေါစ ဝုတ္တမိဒံ၊ အာဝုသော၊ ပဉ္စာလစဏ္ဍေန ဒေဝပုတ္တေန>
    block
      text <သမ္ဗာဓေ ဂတံ ဩကာသံ၊ အဝိဒွာ ဘူရိမေဓသော။>
      text <ယော ဈာနမဗုဇ္ဈိ ဗုဒ္ဓေါ၊ ပဋိလီနနိသဘော မုနီတိ။>
      text <သမ္ဗာဓော ကာယသက္ခီ ပညာ၊>
      text <ဥဘတောဘာဂေါ သန္ဒိဋ္ဌိကာ ဒွေ။>
      text <နိဗ္ဗာနံ ပရိနိဗ္ဗာနံ၊>
      text <တဒင်္ဂဒိဋ္ဌဓမ္မိကေန စာတိ။>
    text <ကတမော၊ အာဝုသော၊ သမ္ဗာဓော၊ ကတမော သမ္ဗာဓေ ဩကာသာဓိဂမော ဝုတ္တော ဘဂဝတာတိ။ ပဉ္စိမေ၊ အာဝုသော၊ ကာမဂုဏာ သမ္ဗာဓော ဝုတ္တော ဘဂဝတာ။ ကတမေ ပဉ္စ။ စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ၊ သောတဝိညေယျာ သဒ္ဒာ။ပေ။ ဃာနဝိညေယျာ ဂန္ဓာ။ ဇိဝှာဝိညေယျာ ရသာ။ ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ။ ဣမေ ခေါ၊ အာဝုသော၊ ပဉ္စ ကာမဂုဏာ သမ္ဗာဓော ဝုတ္တော ဘဂဝတာ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ ဝိတက္ကဝိစာရာ အနိရုဒ္ဓါ ဟောန္တိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ ပီတိ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု ပီတိယာ စ ဝိရာဂါ။ပေ။ တတိယံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ ဥပေက္ခါသုခံ အနိရုဒ္ဓံ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သုခဿ စ ပဟာနာ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ ရူပသညာ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ အာကာသာနဉ္စာယတနသညာ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ ဝိညာဏဉ္စာယတနသညာ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ အာကိဉ္စညာယတနသညာ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ ပရိယာယေန။ တတြာပတ္ထိ သမ္ဗာဓော။ ကိဉ္စ တတ္ထ သမ္ဗာဓော။ ယဒေဝ တတ္ထ နေဝသညာနာသညာယတနသညာ အနိရုဒ္ဓါ ဟောတိ၊ အယမေတ္ထ သမ္ဗာဓော။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ဧတ္တာဝတာပိ ခေါ၊ အာဝုသော၊ သမ္ဗာဓေ ဩကာသာဓိဂမော ဝုတ္တော ဘဂဝတာ နိပ္ပရိယာယေနာတိ။ ပဌမံ။>
  text <၂။ ကာယသက္ခီသုတ္တံ>
    text <၄၃>, <ကာယသက္ခီ ကာယသက္ခီတိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော၊ ကာယသက္ခီ ဝုတ္တော ဘဂဝတာတိ။ ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ။ ဧတ္တာဝတာပိ ခေါ၊ အာဝုသော၊ ကာယသက္ခီ ဝုတ္တော ဘဂဝတာ ပရိယာယေန။>
    text <ပုန စပရံ၊ အာဝုသော၊ ဘိက္ခု ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ။ တတိယံ ဈာနံ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ။ ဧတ္တာဝတာပိ ခေါ၊ အာဝုသော၊ ကာယသက္ခီ ဝုတ္တော ဘဂဝတာ ပရိယာယေန။>
    text <ပုန စပရံ၊ အာဝုသော၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ။ ဧတ္တာဝတာပိ ခေါ၊ အာဝုသော၊ ကာယသက္ခီ ဝုတ္တော ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ။ ဧတ္တာဝတာပိ ခေါ၊ အာဝုသော၊ ကာယသက္ခီ ဝုတ္တော ဘဂဝတာ နိပ္ပရိယာယေနာတိ။ ဒုတိယံ။>
  text <၃။ ပညာဝိမုတ္တသုတ္တံ>
    text <၄၄>, <ပညာဝိမုတ္တော ပညာဝိမုတ္တောတိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော၊ ပညာဝိမုတ္တော ဝုတ္တော ဘဂဝတာတိ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ၊ ပညာယ စ နံ ပဇာနာတိ။ ဧတ္တာဝတာပိ ခေါ၊ အာဝုသော၊ ပညာဝိမုတ္တော ဝုတ္တော ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ၊ ပညာယ စ နံ ပဇာနာတိ။ ဧတ္တာဝတာပိ ခေါ၊ အာဝုသော၊ ပညာဝိမုတ္တော ဝုတ္တော ဘဂဝတာ နိပ္ပရိယာယေနာတိ။ တတိယံ။>
  text <၄။ ဥဘတောဘာဂဝိမုတ္တသုတ္တံ>
    text <၄၅>, <ဥဘတောဘာဂဝိမုတ္တော ဥဘတောဘာဂဝိမုတ္တောတိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော၊ ဥဘတောဘာဂဝိမုတ္တော ဝုတ္တော ဘဂဝတာတိ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ၊ ပညာယ စ နံ ပဇာနာတိ။ ဧတ္တာဝတာပိ ခေါ၊ အာဝုသော၊ ဥဘတောဘာဂဝိမုတ္တော ဝုတ္တော ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ယထာ ယထာ စ တဒာယတနံ တထာ တထာ နံ ကာယေန ဖုသိတွာ ဝိဟရတိ၊ ပညာယ စ နံ ပဇာနာတိ။ ဧတ္တာဝတာပိ ခေါ၊ အာဝုသော၊ ဥဘတောဘာဂဝိမုတ္တော ဝုတ္တော ဘဂဝတာ နိပ္ပရိယာယေနာတိ။ စတုတ္ထံ။>
  text <၅။ သန္ဒိဋ္ဌိကဓမ္မသုတ္တံ>
    text <၄၆>, <သန္ဒိဋ္ဌိကော ဓမ္မော သန္ဒိဋ္ဌိကော ဓမ္မောတိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော၊ သန္ဒိဋ္ဌိကော ဓမ္မော ဝုတ္တော ဘဂဝတာတိ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သန္ဒိဋ္ဌိကော ဓမ္မော ဝုတ္တော ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ဧတ္တာဝတာပိ ခေါ၊ အာဝုသော၊ သန္ဒိဋ္ဌိကော ဓမ္မော ဝုတ္တော ဘဂဝတာ နိပ္ပရိယာယေနာတိ။ ပဉ္စမံ။>
  text <၆။ သန္ဒိဋ္ဌိကနိဗ္ဗာနသုတ္တံ>
    text <၄၇>, <သန္ဒိဋ္ဌိကံ နိဗ္ဗာနံ သန္ဒိဋ္ဌိကံ နိဗ္ဗာနန္တိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော၊ သန္ဒိဋ္ဌိကံ နိဗ္ဗာနံ ဝုတ္တံ ဘဂဝတာတိ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ သန္ဒိဋ္ဌိကံ နိဗ္ဗာနံ ဝုတ္တံ ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ဧတ္တာဝတာပိ ခေါ၊ အာဝုသော၊ သန္ဒိဋ္ဌိကံ နိဗ္ဗာနံ ဝုတ္တံ ဘဂဝတာ နိပ္ပရိယာယေနာတိ။ ဆဋ္ဌံ။>
  text <၇။ နိဗ္ဗာနသုတ္တံ>
    text <၄၈>, <နိဗ္ဗာနံ နိဗ္ဗာနန္တိ၊ အာဝုသော၊ ဝုစ္စတိ။ပေ။ သတ္တမံ။>
  text <၈။ ပရိနိဗ္ဗာနသုတ္တံ>
    text <၄၉>, <ပရိနိဗ္ဗာနံ ပရိနိဗ္ဗာနန္တိ။ပေ။ အဋ္ဌမံ။>
  text <၉။ တဒင်္ဂနိဗ္ဗာနသုတ္တံ>
    text <၅၀>, <တဒင်္ဂနိဗ္ဗာနံ တဒင်္ဂနိဗ္ဗာနန္တိ၊ အာဝုသော၊ ဝုစ္စတိ။ပေ။ နဝမံ။>
  text <၁၀။ ဒိဋ္ဌဓမ္မနိဗ္ဗာနသုတ္တံ>
    text <၅၁>, <ဒိဋ္ဌဓမ္မနိဗ္ဗာနံ ဒိဋ္ဌဓမ္မနိဗ္ဗာနန္တိ၊ အာဝုသော၊ ဝုစ္စတိ။ ကိတ္တာဝတာ နု ခေါ၊ အာဝုသော ဒိဋ္ဌဓမ္မနိဗ္ဗာနံ ဝုတ္တံ ဘဂဝတာတိ။>
    text <ဣဓာဝုသော၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ။ ဧတ္တာဝတာပိ ခေါ၊ အာဝုသော၊ ဒိဋ္ဌဓမ္မနိဗ္ဗာနံ ဝုတ္တံ ဘဂဝတာ ပရိယာယေန။ပေ။>
    text <ပုန စပရံ၊ အာဝုသော၊ ဘိက္ခု သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရတိ၊ ပညာယ စဿ ဒိသွာ အာသဝါ ပရိက္ခီဏာ ဟောန္တိ။ ဧတ္တာဝတာပိ ခေါ၊ အာဝုသော၊ ဒိဋ္ဌဓမ္မနိဗ္ဗာနံ ဝုတ္တံ ဘဂဝတာ နိပ္ပရိယာယေနာတိ။ ဒသမံ။>
    stand <သာမညဝဂ္ဂေါ ပဉ္စမော။>
    text <တဿုဒ္ဒာနံ>
    stand <ပဌမပဏ္ဏာသကံ သမတ္တံ။>
  text <၂။ ဒုတိယပဏ္ဏာသကံ>
