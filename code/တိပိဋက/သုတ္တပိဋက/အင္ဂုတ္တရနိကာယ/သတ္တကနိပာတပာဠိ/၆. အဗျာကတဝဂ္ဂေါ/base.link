text <၆။ အဗျာကတဝဂ္ဂေါ>
  text <၁။ အဗျာကတသုတ္တံ>
    text <၅၄>, <အထ ခေါ အညတရော ဘိက္ခု ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု ကော ပစ္စယော ယေန သုတဝတော အရိယသာဝကဿ ဝိစိကိစ္ဆာ နုပ္ပဇ္ဇတိ အဗျာကတဝတ္ထူသူတိ။>
    text <ဒိဋ္ဌိနိရောဓာ ခေါ၊ ဘိက္ခု၊ သုတဝတော အရိယသာဝကဿ ဝိစိကိစ္ဆာ နုပ္ပဇ္ဇတိ အဗျာကတဝတ္ထူသု။ ဟောတိ တထာဂတော ပရံ မရဏာတိ ခေါ၊ ဘိက္ခု၊ ဒိဋ္ဌိဂတမေတံ၊ န ဟောတိ တထာဂတော ပရံ မရဏာတိ ခေါ၊ ဘိက္ခု၊ ဒိဋ္ဌိဂတမေတံ၊ ဟောတိ စ န စ ဟောတိ တထာဂတော ပရံ မရဏာတိ ခေါ၊ ဘိက္ခု၊ ဒိဋ္ဌိဂတမေတံ၊ နေဝ ဟောတိ န န ဟောတိ တထာဂတော ပရံ မရဏာတိ ခေါ၊ ဘိက္ခု၊ ဒိဋ္ဌိဂတမေတံ။ အဿုတဝါ၊ ဘိက္ခု၊ ပုထုဇ္ဇနော ဒိဋ္ဌိံ နပ္ပဇာနာတိ၊ ဒိဋ္ဌိသမုဒယံ နပ္ပဇာနာတိ၊ ဒိဋ္ဌိနိရောဓံ နပ္ပဇာနာတိ၊ ဒိဋ္ဌိနိရောဓဂါမိနိံ ပဋိပဒံ နပ္ပဇာနာတိ။ တဿ သာ ဒိဋ္ဌိ ပဝဍ္ဎတိ၊ သော န ပရိမုစ္စတိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒောမနဿေဟိ ဥပါယာသေဟိ၊ န ပရိမုစ္စတိ ဒုက္ခသ္မာတိ ဝဒာမိ။>
    text <သုတဝါ စ ခေါ၊ ဘိက္ခု၊ အရိယသာဝကော ဒိဋ္ဌိံ ပဇာနာတိ၊ ဒိဋ္ဌိသမုဒယံ ပဇာနာတိ၊ ဒိဋ္ဌိနိရောဓံ ပဇာနာတိ၊ ဒိဋ္ဌိနိရောဓဂါမိနိံ ပဋိပဒံ ပဇာနာတိ။ တဿ သာ ဒိဋ္ဌိ နိရုဇ္ဈတိ၊ သော ပရိမုစ္စတိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒောမနဿေဟိ ဥပါယာသေဟိ၊ ပရိမုစ္စတိ ဒုက္ခသ္မာတိ ဝဒာမိ။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ ဟောတိ တထာဂတော ပရံ မရဏာတိပိ န ဗျာကရောတိ၊ န ဟောတိ တထာဂတော ပရံ မရဏာတိပိ န ဗျာကရောတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဗျာကရောတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဗျာကရောတိ။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ ဧဝံ အဗျာကရဏဓမ္မော ဟောတိ အဗျာကတဝတ္ထူသု။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ န ဆမ္ဘတိ၊ န ကမ္ပတိ၊ န ဝေဓတိ၊ န သန္တာသံ အာပဇ္ဇတိ အဗျာကတဝတ္ထူသု။>
    text <ဟောတိ တထာဂတော ပရံ မရဏာတိ ခေါ၊ ဘိက္ခု၊ တဏှာဂတမေတံ။ပေ။ သညာဂတမေတံ။ပေ။ မညိတမေတံ။ပေ။ ပပဉ္စိတမေတံ။ပေ။ ဥပါဒာနဂတမေတံ။ပေ။ ဟောတိ တထာဂတော ပရံ မရဏာတိ ခေါ၊ ဘိက္ခု၊ ဝိပ္ပဋိသာရော ဧသော၊ န ဟောတိ တထာဂတော ပရံ မရဏာတိ ခေါ၊ ဘိက္ခု၊ ဝိပ္ပဋိသာရော ဧသော၊ ဟောတိ စ န စ ဟောတိ တထာဂတော ပရံ မရဏာတိ ခေါ၊ ဘိက္ခု၊ ဝိပ္ပဋိသာရော ဧသော၊ နေဝ ဟောတိ န န ဟောတိ တထာဂတော ပရံ မရဏာတိ ခေါ၊ ဘိက္ခု၊ ဝိပ္ပဋိသာရော ဧသော။ အဿုတဝါ၊ ဘိက္ခု၊ ပုထုဇ္ဇနော ဝိပ္ပဋိသာရံ နပ္ပဇာနာတိ၊ ဝိပ္ပဋိသာရသမုဒယံ နပ္ပဇာနာတိ၊ ဝိပ္ပဋိသာရနိရောဓံ နပ္ပဇာနာတိ၊ ဝိပ္ပဋိသာရနိရောဓဂါမိနိံ ပဋိပဒံ နပ္ပဇာနာတိ။ တဿ သော ဝိပ္ပဋိသာရော ပဝဍ္ဎတိ၊ သော န ပရိမုစ္စတိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒောမနဿေဟိ ဥပါယာသေဟိ၊ န ပရိမုစ္စတိ ဒုက္ခသ္မာတိ ဝဒာမိ။>
    text <သုတဝါ စ ခေါ၊ ဘိက္ခု၊ အရိယသာဝကော ဝိပ္ပဋိသာရံ ပဇာနာတိ၊ ဝိပ္ပဋိသာရသမုဒယံ ပဇာနာတိ၊ ဝိပ္ပဋိသာရနိရောဓံ ပဇာနာတိ၊ ဝိပ္ပဋိသာရနိရောဓဂါမိနိံ ပဋိပဒံ ပဇာနာတိ။ တဿ သော ဝိပ္ပဋိသာရော နိရုဇ္ဈတိ၊ သော ပရိမုစ္စတိ ဇာတိယာ။ပေ။ ဒုက္ခသ္မာတိ ဝဒာမိ။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ ဟောတိ တထာဂတော ပရံ မရဏာတိပိ န ဗျာကရောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိ န ဗျာကရောတိ။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ ဧဝံ အဗျာကရဏဓမ္မော ဟောတိ အဗျာကတဝတ္ထူသု။ ဧဝံ ဇာနံ ခေါ၊ ဘိက္ခု၊ သုတဝါ အရိယသာဝကော ဧဝံ ပဿံ န ဆမ္ဘတိ၊ န ကမ္ပတိ၊ န ဝေဓတိ၊ န သန္တာသံ အာပဇ္ဇတိ အဗျာကတဝတ္ထူသု။ အယံ ခေါ၊ ဘိက္ခု၊ ဟေတု အယံ ပစ္စယော ယေန သုတဝတော အရိယသာဝကဿ ဝိစိကိစ္ဆာ နုပ္ပဇ္ဇတိ အဗျာကတဝတ္ထူသူတိ။ ပဌမံ။>
  text <၂။ ပုရိသဂတိသုတ္တံ>
    text <၅၅>, <သတ္တ စ၊ ဘိက္ခဝေ၊ ပုရိသဂတိယော ဒေသေဿာမိ အနုပါဒာ စ ပရိနိဗ္ဗာနံ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ ကတမာ စ၊ ဘိက္ခဝေ၊ သတ္တ ပုရိသဂတိယော။>
    text <ဣဓ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ၊ န ဘဝိဿတိ န မေ ဘဝိဿတိ၊ ယဒတ္ထိ ယံ ဘူတံ တံ ပဇဟာမီတိ ဥပေက္ခံ ပဋိလဘတိ။ သော ဘဝေ န ရဇ္ဇတိ၊ သမ္ဘဝေ န ရဇ္ဇတိ၊ အတ္ထုတ္တရိ ပဒံ သန္တံ သမ္မပ္ပညာယ ပဿတိ။ တဉ္စ ခွဿ ပဒံ န သဗ္ဗေန သဗ္ဗံ သစ္ဆိကတံ ဟောတိ၊ တဿ န သဗ္ဗေန သဗ္ဗံ မာနာနုသယော ပဟီနော ဟောတိ၊ န သဗ္ဗေန သဗ္ဗံ ဘဝရာဂါနုသယော ပဟီနော ဟောတိ၊ န သဗ္ဗေန သဗ္ဗံ အဝိဇ္ဇာနုသယော ပဟီနော ဟောတိ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ၊ န ဘဝိဿတိ န မေ ဘဝိဿတိ၊ ယဒတ္ထိ ယံ ဘူတံ တံ ပဇဟာမီတိ ဥပေက္ခံ ပဋိလဘတိ။ သော ဘဝေ န ရဇ္ဇတိ၊ သမ္ဘဝေ န ရဇ္ဇတိ၊ အတ္ထုတ္တရိ ပဒံ သန္တံ သမ္မပ္ပညာယ ပဿတိ။ တဉ္စ ခွဿ ပဒံ န သဗ္ဗေန သဗ္ဗံ သစ္ဆိကတံ ဟောတိ၊ တဿ န သဗ္ဗေန သဗ္ဗံ မာနာနုသယော ပဟီနော ဟောတိ၊ န သဗ္ဗေန သဗ္ဗံ ဘဝရာဂါနုသယော ပဟီနော ဟောတိ၊ န သဗ္ဗေန သဗ္ဗံ အဝိဇ္ဇာနုသယော ပဟီနော ဟောတိ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ၊ န ဘဝိဿတိ န မေ ဘဝိဿတိ၊ ယဒတ္ထိ ယံ ဘူတံ တံ ပဇဟာမီတိ ဥပေက္ခံ ပဋိလဘတိ။ သော ဘဝေ န ရဇ္ဇတိ၊ သမ္ဘဝေ န ရဇ္ဇတိ၊ အတ္ထုတ္တရိ ပဒံ သန္တံ သမ္မပ္ပညာယ ပဿတိ။ တဉ္စ ခွဿ ပဒံ န သဗ္ဗေန သဗ္ဗံ သစ္ဆိကတံ ဟောတိ၊ တဿ န သဗ္ဗေန သဗ္ဗံ မာနာနုသယော ပဟီနော ဟောတိ၊ န သဗ္ဗေန သဗ္ဗံ ဘဝရာဂါနုသယော ပဟီနော ဟောတိ၊ န သဗ္ဗေန သဗ္ဗံ အဝိဇ္ဇာနုသယော ပဟီနော ဟောတိ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ အနုပဟစ္စ တလံ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဥပဟစ္စပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ ဥပဟစ္စ တလံ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဥပဟစ္စပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အသင်္ခါရပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ ပရိတ္တေ တိဏပုဉ္ဇေ ဝါ ကဋ္ဌပုဉ္ဇေ ဝါ နိပတေယျ။ သာ တတ္ထ အဂ္ဂိမ္ပိ ဇနေယျ၊ ဓူမမ္ပိ ဇနေယျ၊ အဂ္ဂိမ္ပိ ဇနေတွာ ဓူမမ္ပိ ဇနေတွာ တမေဝ ပရိတ္တံ တိဏပုဉ္ဇံ ဝါ ကဋ္ဌပုဉ္ဇံ ဝါ ပရိယာဒိယိတွာ အနာဟာရာ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အသင်္ခါရပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ သသင်္ခါရပရိနိဗ္ဗာယီ ဟောတိ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ ဝိပုလေ တိဏပုဉ္ဇေ ဝါ ကဋ္ဌပုဉ္ဇေ ဝါ နိပတေယျ။ သာ တတ္ထ အဂ္ဂိမ္ပိ ဇနေယျ၊ ဓူမမ္ပိ ဇနေယျ၊ အဂ္ဂိမ္ပိ ဇနေတွာ ဓူမမ္ပိ ဇနေတွာ တမေဝ ဝိပုလံ တိဏပုဉ္ဇံ ဝါ ကဋ္ဌပုဉ္ဇံ ဝါ ပရိယာဒိယိတွာ အနာဟာရာ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ သသင်္ခါရပရိနိဗ္ဗာယီ ဟောတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ၊ န ဘဝိဿတိ န မေ ဘဝိဿတိ၊ ယဒတ္ထိ ယံ ဘူတံ တံ ပဇဟာမီတိ ဥပေက္ခံ ပဋိလဘတိ။ သော ဘဝေ န ရဇ္ဇတိ၊ သမ္ဘဝေ န ရဇ္ဇတိ၊ အတ္ထုတ္တရိ ပဒံ သန္တံ သမ္မပညာယ ပဿတိ။ တဉ္စ ခွဿ ပဒံ န သဗ္ဗေန သဗ္ဗံ သစ္ဆိကတံ ဟောတိ၊ တဿ န သဗ္ဗေန သဗ္ဗံ မာနာနုသယော ပဟီနော ဟောတိ၊ န သဗ္ဗေန သဗ္ဗံ ဘဝရာဂါနုသယော ပဟီနော ဟောတိ၊ န သဗ္ဗေန သဗ္ဗံ အဝိဇ္ဇာနုသယော ပဟီနော ဟောတိ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဥဒ္ဓံသောတော ဟောတိ အကနိဋ္ဌဂါမီ။ သေယျထာပိ၊ ဘိက္ခဝေ၊ ဒိဝသံသန္တတ္တေ အယောကပါလေ ဟညမာနေ ပပဋိကာ နိဗ္ဗတ္တိတွာ ဥပ္ပတိတွာ မဟန္တေ တိဏပုဉ္ဇေ ဝါ ကဋ္ဌပုဉ္ဇေ ဝါ နိပတေယျ။ သာ တတ္ထ အဂ္ဂိမ္ပိ ဇနေယျ၊ ဓူမမ္ပိ ဇနေယျ၊ အဂ္ဂိမ္ပိ ဇနေတွာ ဓူမမ္ပိ ဇနေတွာ တမေဝ မဟန္တံ တိဏပုဉ္ဇံ ဝါ ကဋ္ဌပုဉ္ဇံ ဝါ ပရိယာဒိယိတွာ ဂစ္ဆမ္ပိ ဒဟေယျ၊ ဒာယမ္ပိ ဒဟေယျ၊ ဂစ္ဆမ္ပိ ဒဟိတွာ ဒာယမ္ပိ ဒဟိတွာ ဟရိတန္တံ ဝါ ပထန္တံ ဝါ သေလန္တံ ဝါ ဥဒကန္တံ ဝါ ရမဏီယံ ဝါ ဘူမိဘာဂံ အာဂမ္မ အနာဟာရာ နိဗ္ဗာယေယျ။ ဧဝမေဝံ ခေါ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ။ပေ။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဥဒ္ဓံသောတော ဟောတိ အကနိဋ္ဌဂါမီ။ ဣမာ ခေါ၊ ဘိက္ခဝေ၊ သတ္တ ပုရိသဂတိယော။>
    text <ကတမဉ္စ၊ ဘိက္ခဝေ၊ အနုပါဒာပရိနိဗ္ဗာနံ။ ဣဓ၊ ဘိက္ခဝေ၊ ဘိက္ခု ဧဝံ ပဋိပန္နော ဟောတိ နော စဿ နော စ မေ သိယာ၊ န ဘဝိဿတိ န မေ ဘဝိဿတိ၊ ယဒတ္ထိ ယံ ဘူတံ တံ ပဇဟာမီတိ ဥပေက္ခံ ပဋိလဘတိ။ သော ဘဝေ န ရဇ္ဇတိ၊ သမ္ဘဝေ န ရဇ္ဇတိ၊ အတ္ထုတ္တရိ ပဒံ သန္တံ သမ္မပ္ပညာယ ပဿတိ။ တဉ္စ ခွဿ ပဒံ သဗ္ဗေန သဗ္ဗံ သစ္ဆိကတံ ဟောတိ၊ တဿ သဗ္ဗေန သဗ္ဗံ မာနာနုသယော ပဟီနော ဟောတိ၊ သဗ္ဗေန သဗ္ဗံ ဘဝရာဂါနုသယော ပဟီနော ဟောတိ၊ သဗ္ဗေန သဗ္ဗံ အဝိဇ္ဇာနုသယော ပဟီနော ဟောတိ။ သော အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရတိ။ ဣဒံ ဝုစ္စတိ၊ ဘိက္ခဝေ၊ အနုပါဒာပရိနိဗ္ဗာနံ။ ဣမာ ခေါ၊ ဘိက္ခဝေ၊ သတ္တ ပုရိသဂတိယော အနုပါဒာ စ ပရိနိဗ္ဗာနန္တိ။ ဒုတိယံ။>
  text <၃။ တိဿဗြဟ္မာသုတ္တံ>
    text <၅၆>, <ဧဝံ မေ သုတံ ဧကံ သမယံ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ။ အထ ခေါ ဒွေ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဂိဇ္ဈကူဋံ ဩဘာသေတွာ ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌံသု။ ဧကမန္တံ ဌိတာ ခေါ ဧကာ ဒေဝတာ ဘဂဝန္တံ ဧတဒဝေါစ ဧတာ၊ ဘန္တေ၊ ဘိက္ခုနိယော ဝိမုတ္တာတိ။ အပရာ ဒေဝတာ ဘဂဝန္တံ ဧတဒဝေါစ ဧတာ၊ ဘန္တေ၊ ဘိက္ခုနိယော အနုပါဒိသေသာ သုဝိမုတ္တာတိ။ ဣဒမဝေါစုံ တာ ဒေဝတာ။ သမနုညော သတ္ထာ အဟောသိ။ အထ ခေါ တာ ဒေဝတာ သမနုညော သတ္ထာတိ ဘဂဝန္တံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိံသု။>
    text <အထ ခေါ ဘဂဝါ တဿာ ရတ္တိယာ အစ္စယေန ဘိက္ခူ အာမန္တေသိ ဣမံ၊ ဘိက္ခဝေ၊ ရတ္တိံ ဒွေ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဂိဇ္ဈကူဋံ ဩဘာသေတွာ ယေနာဟံ တေနုပသင်္ကမိံသု၊ ဥပသင်္ကမိတွာ မံ အဘိဝါဒေတွာ ဧကမန္တံ အဋ္ဌံသု။ ဧကမန္တံ ဌိတာ ခေါ၊ ဘိက္ခဝေ၊ ဧကာ ဒေဝတာ မံ ဧတဒဝေါစ ဧတာ၊ ဘန္တေ၊ ဘိက္ခုနိယော ဝိမုတ္တာတိ။ အပရာ ဒေဝတာ မံ ဧတဒဝေါစ ဧတာ၊ ဘန္တေ၊ ဘိက္ခုနိယော အနုပါဒိသေသာ သုဝိမုတ္တာတိ။ ဣဒမဝေါစုံ၊ ဘိက္ခဝေ၊ တာ ဒေဝတာ။ ဣဒံ ဝတွာ မံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိံသူတိ။>
    text <တေန ခေါ ပန သမယေန အာယသ္မာ မဟာမောဂ္ဂလ္လာနော ဘဂဝတော အဝိဒူရေ နိသိန္နော ဟောတိ။ အထ ခေါ အာယသ္မတော မဟာမောဂ္ဂလ္လာနဿ ဧတဒဟောသိ ကတမေသာနံ ခေါ ဒေဝါနံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။ တေန ခေါ ပန သမယေန တိဿော နာမ ဘိက္ခု အဓုနာကာလင်္ကတော အညတရံ ဗြဟ္မလောကံ ဥပပန္နော ဟောတိ။ တတြာပိ နံ ဧဝံ ဇာနန္တိ တိဿော ဗြဟ္မာ မဟိဒ္ဓိကော မဟာနုဘာဝေါတိ။>
    text <အထ ခေါ အာယသ္မာ မဟာမောဂ္ဂလ္လာနော သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝံ ဂိဇ္ဈကူဋေ ပဗ္ဗတေ အန္တရဟိတော တသ္မိံ ဗြဟ္မလောကေ ပါတုရဟောသိ။ အဒ္ဒသာ ခေါ တိဿော ဗြဟ္မာ အာယသ္မန္တံ မဟာမောဂ္ဂလ္လာနံ ဒူရတောဝ အာဂစ္ဆန္တံ။ ဒိသွာ အာယသ္မန္တံ မဟာမောဂ္ဂလ္လာနံ ဧတဒဝေါစ ဧဟိ ခေါ၊ မာရိသ မောဂ္ဂလ္လာန၊ သွာဂတံ၊ မာရိသ မောဂ္ဂလ္လာန။ စိရဿံ ခေါ၊ မာရိသ မောဂ္ဂလ္လာန၊ ဣမံ ပရိယာယမကာသိ၊ ယဒိဒံ ဣဓာဂမနာယ။ နိသီဒ၊ မာရိသ မောဂ္ဂလ္လာန၊ ဣဒမာသနံ ပညတ္တန္တိ။ နိသီဒိ ခေါ အာယသ္မာ မဟာမောဂ္ဂလ္လာနော ပညတ္တေ အာသနေ။ တိဿောပိ ခေါ ဗြဟ္မာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ တိဿံ ဗြဟ္မာနံ အာယသ္မာ မဟာမောဂ္ဂလ္လာနော ဧတဒဝေါစ ကတမေသာနံ ခေါ၊ တိဿ၊ ဒေဝါနံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။ ဗြဟ္မကာယိကာနံ ခေါ၊ မာရိသ မောဂ္ဂလ္လာန၊ ဒေဝါနံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <သဗ္ဗေသညေဝ ခေါ၊ တိဿ၊ ဗြဟ္မကာယိကာနံ ဒေဝါနံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။ န ခေါ၊ မာရိသ မောဂ္ဂလ္လာန၊ သဗ္ဗေသံ ဗြဟ္မကာယိကာနံ ဒေဝါနံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <ယေ ခေါ တေ၊ မာရိသ မောဂ္ဂလ္လာန၊ ဗြဟ္မကာယိကာ ဒေဝါ ဗြဟ္မေန အာယုနာ သန္တုဋ္ဌာ ဗြဟ္မေန ဝဏ္ဏေန ဗြဟ္မေန သုခေန ဗြဟ္မေန ယသေန ဗြဟ္မေန အာဓိပတေယျေန သန္တုဋ္ဌာ၊ တေ ဥတ္တရိ နိဿရဏံ ယထာဘူတံ နပ္ပဇာနန္တိ။ တေသံ န ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။ ယေ စ ခေါ တေ၊ မာရိသ မောဂ္ဂလ္လာန၊ ဗြဟ္မကာယိကာ ဒေဝါ ဗြဟ္မေန အာယုနာ အသန္တုဋ္ဌာ၊ ဗြဟ္မေန ဝဏ္ဏေန ဗြဟ္မေန သုခေန ဗြဟ္မေန ယသေန ဗြဟ္မေန အာဓိပတေယျေန အသန္တုဋ္ဌာ၊ တေ စ ဥတ္တရိ နိဿရဏံ ယထာဘူတံ ပဇာနန္တိ။ တေသံ ဧဝံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <ဣဓ၊ မာရိသ မောဂ္ဂလ္လာန၊ ဘိက္ခု ဥဘတောဘာဂဝိမုတ္တော ဟောတိ။ တမေနံ တေ ဒေဝါ ဧဝံ ဇာနန္တိ အယံ ခေါ အာယသ္မာ ဥဘတောဘာဂဝိမုတ္တော။ ယာဝဿ ကာယော ဌဿတိ တာဝ နံ ဒက္ခန္တိ ဒေဝမနုဿာ။ ကာယဿ ဘေဒာ န နံ ဒက္ခန္တိ ဒေဝမနုဿာတိ။ ဧဝမ္ပိ ခေါ၊ မာရိသ မောဂ္ဂလ္လာန၊ တေသံ ဒေဝါနံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <ဣဓ ပန၊ မာရိသ မောဂ္ဂလ္လာန၊ ဘိက္ခု ပညာဝိမုတ္တော ဟောတိ။ တမေနံ တေ ဒေဝါ ဧဝံ ဇာနန္တိ အယံ ခေါ အာယသ္မာ ပညာဝိမုတ္တော။ ယာဝဿ ကာယော ဌဿတိ တာဝ နံ ဒက္ခန္တိ ဒေဝမနုဿာ။ ကာယဿ ဘေဒာ န နံ ဒက္ခန္တိ ဒေဝမနုဿာတိ။ ဧဝမ္ပိ ခေါ၊ မာရိသ မောဂ္ဂလ္လာန၊ တေသံ ဒေဝါနံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <ဣဓ ပန၊ မာရိသ မောဂ္ဂလ္လာန၊ ဘိက္ခု ကာယသက္ခီ ဟောတိ။ တမေနံ ဒေဝါ ဧဝံ ဇာနန္တိ အယံ ခေါ အာယသ္မာ ကာယသက္ခီ။ အပ္ပေဝ နာမ အယမာယသ္မာ အနုလောမိကာနိ သေနာသနာနိ ပဋိသေဝမာနော ကလျာဏမိတ္တေ ဘဇမာနော ဣန္ဒြိယာနိ သမန္နာနယမာနော ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရေယျာတိ။ ဧဝမ္ပိ ခေါ၊ မာရိသ မောဂ္ဂလ္လာန၊ တေသံ ဒေဝါနံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <ဣဓ ပန၊ မာရိသ မောဂ္ဂလ္လာန၊ ဘိက္ခု ဒိဋ္ဌိပ္ပတ္တော ဟောတိ။ပေ။ သဒ္ဓါဝိမုတ္တော ဟောတိ။ပေ။ ဓမ္မာနုသာရီ ဟောတိ။ တမေနံ တေ ဒေဝါ ဧဝံ ဇာနန္တိ အယံ ခေါ အာယသ္မာ ဓမ္မာနုသာရီ။ အပ္ပေဝ နာမ အယမာယသ္မာ အနုလောမိကာနိ သေနာသနာနိ ပဋိသေဝမာနော ကလျာဏမိတ္တေ ဘဇမာနော ဣန္ဒြိယာနိ သမန္နာနယမာနော ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရေယျာတိ။ ဧဝမ္ပိ ခေါ၊ မာရိသ မောဂ္ဂလ္လာန၊ တေသံ ဒေဝါနံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။>
    text <အထ ခေါ အာယသ္မာ မဟာမောဂ္ဂလ္လာနော တိဿဿ ဗြဟ္မုနော ဘာသိတံ အဘိနန္ဒိတွာ အနုမောဒိတွာ သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝံ ဗြဟ္မလောကေ အန္တရဟိတော ဂိဇ္ဈကူဋေ ပဗ္ဗတေ ပါတုရဟောသိ။ အထ ခေါ အာယသ္မာ မဟာမောဂ္ဂလ္လာနော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ မဟာမောဂ္ဂလ္လာနော ယာဝတကော အဟောသိ တိဿေန ဗြဟ္မုနာ သဒ္ဓိံ ကထာသလ္လာပေါ တံ သဗ္ဗံ ဘဂဝတော အာရောစေသိ။>
    text <န ဟိ ပန တေ၊ မောဂ္ဂလ္လာန၊ တိဿော ဗြဟ္မာ သတ္တမံ အနိမိတ္တဝိဟာရိံ ပုဂ္ဂလံ ဒေသေတိ။ ဧတဿ၊ ဘဂဝါ၊ ကာလော၊ ဧတဿ၊ သုဂတ၊ ကာလော။ ယံ ဘဂဝါ သတ္တမံ အနိမိတ္တဝိဟာရိံ ပုဂ္ဂလံ ဒေသေယျ။ ဘဂဝတော သုတွာ ဘိက္ခူ ဓာရေဿန္တီတိ။ တေန ဟိ၊ မောဂ္ဂလ္လာန၊ သုဏာဟိ၊ သာဓုကံ မနသိ ကရောဟိ၊ ဘာသိဿာမီတိ။ ဧဝံ၊ ဘန္တေတိ ခေါ အာယသ္မာ မဟာမောဂ္ဂလ္လာနော ဘဂဝတော ပစ္စဿောသိ။ ဘဂဝါ ဧတဒဝေါစ>
    text <ဣဓ၊ မောဂ္ဂလ္လာန၊ ဘိက္ခု သဗ္ဗနိမိတ္တာနံ အမနသိကာရာ အနိမိတ္တံ စေတောသမာဓိံ ဥပသမ္ပဇ္ဇ ဝိဟရတိ။ တမေနံ တေ ဒေဝါ ဧဝံ ဇာနန္တိ အယံ ခေါ အာယသ္မာ သဗ္ဗနိမိတ္တာနံ အမနသိကာရာ အနိမိတ္တံ စေတောသမာဓိံ ဥပသမ္ပဇ္ဇ ဝိဟရတိ။ အပ္ပေဝ နာမ အယမာယသ္မာ အနုလောမိကာနိ သေနာသနာနိ ပဋိသေဝမာနော ကလျာဏမိတ္တေ ဘဇမာနော ဣန္ဒြိယာနိ သမန္နာနယမာနော ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရေယျာတိ။ ဧဝံ ခေါ၊ မောဂ္ဂလ္လာန၊ တေသံ ဒေဝါနံ ဉာဏံ ဟောတိ သဥပါဒိသေသေ ဝါ သဥပါဒိသေသောတိ၊ အနုပါဒိသေသေ ဝါ အနုပါဒိသေသောတိ။ တတိယံ။>
  text <၄။ သီဟသေနာပတိသုတ္တံ>
    text <၅၇>, <ဧဝံ မေ သုတံ ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ။ အထ ခေါ သီဟော သေနာပတိ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သီဟော သေနာပတိ ဘဂဝန္တံ ဧတဒဝေါစ သက္ကာ နု ခေါ၊ ဘန္တေ၊ သန္ဒိဋ္ဌိကံ ဒာနဖလံ ပညာပေတုန္တိ။>
    text <တေန ဟိ၊ သီဟ၊ တညေဝေတ္ထ ပဋိပုစ္ဆိဿာမိ၊ ယထာ တေ ခမေယျ တထာ နံ ဗျာကရေယျာသိ။ တံ ကိံ မညသိ၊ သီဟ၊ ဣဓ ဒွေ ပုရိသာ ဧကော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ဧကော ပုရိသော သဒ္ဓေါ ဒာနပတိ အနုပ္ပဒာနရတော။ တံ ကိံ မညသိ၊ သီဟ၊ ကံ နု ခေါ အရဟန္တော ပဌမံ အနုကမ္ပန္တာ အနုကမ္ပေယျုံ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။>
    text <ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိန္တံ အရဟန္တော ပဌမံ အနုကမ္ပန္တာ အနုကမ္ပိဿန္တိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော တံယေဝ အရဟန္တော ပဌမံ အနုကမ္ပန္တာ အနုကမ္ပေယျုံ။>
    text <တံ ကိံ မညသိ၊ သီဟ၊ ကံ နု ခေါ အရဟန္တော ပဌမံ ဥပသင်္ကမန္တာ ဥပသင်္ကမေယျုံ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိန္တံ အရဟန္တော ပဌမံ ဥပသင်္ကမန္တာ ဥပသင်္ကမိဿန္တိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော တံယေဝ အရဟန္တော ပဌမံ ဥပသင်္ကမန္တာ ဥပသင်္ကမေယျုံ။>
    text <တံ ကိံ မညသိ၊ သီဟ၊ ကဿ နု ခေါ အရဟန္တော ပဌမံ ပဋိဂ္ဂဏှန္တာ ပဋိဂ္ဂဏှေယျုံ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိန္တံ တဿ အရဟန္တော ပဌမံ ပဋိဂ္ဂဏှန္တာ ပဋိဂ္ဂဏှိဿန္တိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော တဿေဝ အရဟန္တော ပဌမံ ပဋိဂ္ဂဏှန္တာ ပဋိဂ္ဂဏှေယျုံ။>
    text <တံ ကိံ မညသိ၊ သီဟ၊ ကဿ နု ခေါ အရဟန္တော ပဌမံ ဓမ္မံ ဒေသေန္တာ ဒေသေယျုံ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိန္တံ တဿ အရဟန္တော ပဌမံ ဓမ္မံ ဒေသေန္တာ ဒေသေဿန္တိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော တဿေဝ အရဟန္တော ပဌမံ ဓမ္မံ ဒေသေန္တာ ဒေသေယျုံ။>
    text <တံ ကိံ မညသိ၊ သီဟ၊ ကဿ နု ခေါ ကလျာဏော ကိတ္တိသဒ္ဒော အဗ္ဘုဂ္ဂစ္ဆေယျ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိန္တံ တဿ ကလျာဏော ကိတ္တိသဒ္ဒော အဗ္ဘုဂ္ဂစ္ဆိဿတိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော တဿေဝ ကလျာဏော ကိတ္တိသဒ္ဒော အဗ္ဘုဂ္ဂစ္ဆေယျ။>
    text <တံ ကိံ မညသိ၊ သီဟ၊ ကော နု ခေါ ယံယဒေဝ ပရိသံ ဥပသင်္ကမေယျ၊ ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ ဝိသာရဒော ဥပသင်္ကမေယျ အမင်္ကုဘူတော ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိံ သော ယံယဒေဝ ပရိသံ ဥပသင်္ကမိဿတိ၊ ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ ဝိသာရဒော ဥပသင်္ကမိဿတိ အမင်္ကုဘူတော။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော သော ယံယဒေဝ ပရိသံ ဥပသင်္ကမေယျ၊ ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ ဝိသာရဒော ဥပသင်္ကမေယျ အမင်္ကုဘူတော။>
    text <တံ ကိံ မညသိ၊ သီဟ၊ ကော နု ခေါ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇေယျ ယော ဝါ သော ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ယော ဝါ သော ပုရိသော သဒ္ဓေါ ဒာနပတိ အနုပ္ပဒာနရတောတိ။ ယော သော၊ ဘန္တေ၊ ပုရိသော အဿဒ္ဓေါ မစ္ဆရီ ကဒရိယော ပရိဘာသကော၊ ကိံ သော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇိဿတိ။ ယော စ ခေါ သော၊ ဘန္တေ၊ ပုရိသော သဒ္ဓေါ ဒာနပတိ အနုပ္ပဒာနရတော သော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇေယျ။>
    text <ယာနိမာနိ၊ ဘန္တေ၊ ဘဂဝတာ သန္ဒိဋ္ဌိကာနိ ဒာနဖလာနိ အက္ခါတာနိ၊ နာဟံ ဧတ္ထ ဘဂဝတော သဒ္ဓါယ ဂစ္ဆာမိ။ အဟမ္ပိ ဧတာနိ ဇာနာမိ။ အဟံ၊ ဘန္တေ၊ ဒာယကော ဒာနပတိ၊ မံ အရဟန္တော ပဌမံ အနုကမ္ပန္တာ အနုကမ္ပန္တိ။ အဟံ၊ ဘန္တေ၊ ဒာယကော ဒာနပတိ၊ မံ အရဟန္တော ပဌမံ ဥပသင်္ကမန္တာ ဥပသင်္ကမန္တိ။ အဟံ၊ ဘန္တေ၊ ဒာယကော ဒာနပတိ၊ မယှံ အရဟန္တော ပဌမံ ပဋိဂ္ဂဏှန္တာ ပဋိဂ္ဂဏှန္တိ။ အဟံ၊ ဘန္တေ၊ ဒာယကော ဒာနပတိ၊ မယှံ အရဟန္တော ပဌမံ ဓမ္မံ ဒေသေန္တာ ဒေသေန္တိ။ အဟံ၊ ဘန္တေ၊ ဒာယကော ဒာနပတိ၊ မယှံ ကလျာဏော ကိတ္တိသဒ္ဒော အဗ္ဘုဂ္ဂတော သီဟော သေနာပတိ ဒာယကော ကာရကော သင်္ဃုပဋ္ဌာကောတိ။ အဟံ၊ ဘန္တေ၊ ဒာယကော ဒာနပတိ ယံယဒေဝ ပရိသံ ဥပသင်္ကမာမိ၊ ယဒိ ခတ္တိယပရိသံ။ပေ။ ယဒိ သမဏပရိသံ ဝိသာရဒော ဥပသင်္ကမာမိ အမင်္ကုဘူတော။ ယာနိမာနိ၊ ဘန္တေ၊ ဘဂဝတာ သန္ဒိဋ္ဌိကာနိ ဒာနဖလာနိ အက္ခါတာနိ၊ နာဟံ ဧတ္ထ ဘဂဝတော သဒ္ဓါယ ဂစ္ဆာမိ။ အဟမ္ပိ ဧတာနိ ဇာနာမိ။ ယဉ္စ ခေါ မံ၊ ဘန္တေ၊ ဘဂဝါ ဧဝမာဟ ဒာယကော၊ သီဟ၊ ဒာနပတိ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတီတိ။ ဧတာဟံ န ဇာနာမိ၊ ဧတ္ထ စ ပနာဟံ၊ ဘဂဝတော သဒ္ဓါယ ဂစ္ဆာမီတိ။ ဧဝမေတံ၊ သီဟ၊ ဧဝမေတံ၊ သီဟ။ ဒာယကော၊ သီဟ၊ ဒာနပတိ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတီတိ။ စတုတ္ထံ။>
  text <၅။ အရက္ခေယျသုတ္တံ>
    text <၅၈>, <စတ္တာရိမာနိ၊ ဘိက္ခဝေ၊ တထာဂတဿ အရက္ခေယျာနိ၊ တီဟိ စ အနုပဝဇ္ဇော။ ကတမာနိ စတ္တာရိ တထာဂတဿ အရက္ခေယျာနိ။ ပရိသုဒ္ဓကာယသမာစာရော၊ ဘိက္ခဝေ၊ တထာဂတော၊ နတ္ထိ တထာဂတဿ ကာယဒုစ္စရိတံ ယံ တထာဂတော ရက္ခေယျ မာ မေ ဣဒံ ပရော အညာသီတိ။ ပရိသုဒ္ဓဝစီသမာစာရော၊ ဘိက္ခဝေ၊ တထာဂတော၊ နတ္ထိ တထာဂတဿ ဝစီဒုစ္စရိတံ ယံ တထာဂတော ရက္ခေယျ မာ မေ ဣဒံ ပရော အညာသီတိ။ ပရိသုဒ္ဓမနောသမာစာရော၊ ဘိက္ခဝေ၊ တထာဂတော၊ နတ္ထိ တထာဂတဿ မနောဒုစ္စရိတံ ယံ တထာဂတော ရက္ခေယျ မာ မေ ဣဒံ ပရော အညာသီတိ။ ပရိသုဒ္ဓါဇီဝေါ၊ ဘိက္ခဝေ၊ တထာဂတော၊ နတ္ထိ တထာဂတဿ မိစ္ဆာအာဇီဝေါ ယံ တထာဂတော ရက္ခေယျ မာ မေ ဣဒံ ပရော အညာသီတိ။ ဣမာနိ စတ္တာရိ တထာဂတဿ အရက္ခေယျာနိ။>
    text <ကတမေဟိ တီဟိ အနုပဝဇ္ဇော။ သွာက္ခါတဓမ္မော၊ ဘိက္ခဝေ၊ တထာဂတော။ တတြ ဝတ မံ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ သဟဓမ္မေန ပဋိစောဒေဿတိ ဣတိပိ တွံ န သွာက္ခါတဓမ္မောတိ။ နိမိတ္တမေတံ၊ ဘိက္ခဝေ၊ န သမနုပဿာမိ။ ဧတမဟံ၊ ဘိက္ခဝေ၊ နိမိတ္တံ အသမနုပဿန္တော ခေမပ္ပတ္တော အဘယပ္ပတ္တော ဝေသာရဇ္ဇပ္ပတ္တော ဝိဟရာမိ။>
    text <သုပညတ္တာ ခေါ ပန မေ၊ ဘိက္ခဝေ၊ သာဝကာနံ နိဗ္ဗာနဂါမိနီ ပဋိပဒာ။ ယထာပဋိပန္နာ မမ သာဝကာ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ။ တတြ ဝတ မံ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ သဟဓမ္မေန ပဋိစောဒေဿတိ ဣတိပိ တေ န သုပညတ္တာ သာဝကာနံ နိဗ္ဗာနဂါမိနီ ပဋိပဒာ။ ယထာပဋိပန္နာ တဝ သာဝကာ အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရန္တီတိ။ နိမိတ္တမေတံ၊ ဘိက္ခဝေ၊ န သမနုပဿာမိ။ ဧတမဟံ၊ ဘိက္ခဝေ၊ နိမိတ္တံ အသမနုပဿန္တော ခေမပ္ပတ္တော အဘယပ္ပတ္တော ဝေသာရဇ္ဇပ္ပတ္တော ဝိဟရာမိ။>
    text <အနေကသတာ ခေါ ပန မေ၊ ဘိက္ခဝေ၊ သာဝကပရိသာ အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရန္တိ။ တတြ ဝတ မံ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ သဟဓမ္မေန ပဋိစောဒေဿတိ ဣတိပိ တေ န အနေကသတာ သာဝကပရိသာ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တီတိ။ နိမိတ္တမေတံ၊ ဘိက္ခဝေ၊ န သမနုပဿာမိ။ ဧတမဟံ၊ ဘိက္ခဝေ၊ နိမိတ္တံ အသမနုပဿန္တော ခေမပ္ပတ္တော အဘယပ္ပတ္တော ဝေသာရဇ္ဇပ္ပတ္တော ဝိဟရာမိ။ ဣမေဟိ တီဟိ အနုပဝဇ္ဇော။>
    text <ဣမာနိ ခေါ၊ ဘိက္ခဝေ၊ စတ္တာရိ တထာဂတဿ အရက္ခေယျာနိ၊ ဣမေဟိ စ တီဟိ အနုပဝဇ္ဇောတိ။ ပဉ္စမံ။>
  text <၆။ ကိမိလသုတ္တံ>
    text <၅၉>, <ဧဝံ မေ သုတံ ဧကံ သမယံ ဘဂဝါ ကိမိလာယံ ဝိဟရတိ နိစုလဝနေ။ အထ ခေါ အာယသ္မာ ကိမိလော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ ကိမိလော ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု ကော ပစ္စယော ယေန တထာဂတေ ပရိနိဗ္ဗုတေ သဒ္ဓမ္မော န စိရဋ္ဌိတိကော ဟောတီတိ။>
    text <ဣဓ၊ ကိမိလ၊ တထာဂတေ ပရိနိဗ္ဗုတေ ဘိက္ခူ ဘိက္ခုနိယော ဥပါသကာ ဥပါသိကာယော သတ္ထရိ အဂါရဝါ ဝိဟရန္တိ အပ္ပတိဿာ၊ ဓမ္မေ အဂါရဝါ ဝိဟရန္တိ အပ္ပတိဿာ၊ သင်္ဃေ အဂါရဝါ ဝိဟရန္တိ အပ္ပတိဿာ၊ သိက္ခါယ အဂါရဝါ ဝိဟရန္တိ အပ္ပတိဿာ၊ သမာဓိသ္မိံ အဂါရဝါ ဝိဟရန္တိ အပ္ပတိဿာ၊ အပ္ပမာဒေ အဂါရဝါ ဝိဟရန္တိ အပ္ပတိဿာ၊ ပဋိသန္ထာရေ အဂါရဝါ ဝိဟရန္တိ အပ္ပတိဿာ။ အယံ ခေါ၊ ကိမိလ၊ ဟေတု အယံ ပစ္စယော ယေန တထာဂတေ ပရိနိဗ္ဗုတေ သဒ္ဓမ္မော န စိရဋ္ဌိတိကော ဟောတီတိ။>
    text <ကော ပန၊ ဘန္တေ၊ ဟေတု ကော ပစ္စယော ယေန တထာဂတေ ပရိနိဗ္ဗုတေ သဒ္ဓမ္မော စိရဋ္ဌိတိကော ဟောတီတိ။ ဣဓ၊ ကိမိလ၊ တထာဂတေ ပရိနိဗ္ဗုတေ ဘိက္ခူ ဘိက္ခုနိယော ဥပါသကာ ဥပါသိကာယော သတ္ထရိ သဂါရဝါ ဝိဟရန္တိ သပ္ပတိဿာ၊ ဓမ္မေ သဂါရဝါ ဝိဟရန္တိ သပ္ပတိဿာ၊ သင်္ဃေ သဂါရဝါ ဝိဟရန္တိ သပ္ပတိဿာ၊ သိက္ခါယ သဂါရဝါ ဝိဟရန္တိ သပ္ပတိဿာ၊ သမာဓိသ္မိံ သဂါရဝါ ဝိဟရန္တိ သပ္ပတိဿာ၊ အပ္ပမာဒေ သဂါရဝါ ဝိဟရန္တိ သပ္ပတိဿာ၊ ပဋိသန္ထာရေ သဂါရဝါ ဝိဟရန္တိ သပ္ပတိဿာ။ အယံ ခေါ၊ ကိမိလ၊ ဟေတု အယံ ပစ္စယော ယေန တထာဂတေ ပရိနိဗ္ဗုတေ သဒ္ဓမ္မော စိရဋ္ဌိတိကော ဟောတီတိ။ ဆဋ္ဌံ။>
  text <၇။ သတ္တဓမ္မသုတ္တံ>
    text <၆၀>, <သတ္တဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု နစိရဿေဝ အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရေယျ။ ကတမေဟိ သတ္တဟိ။ ဣဓ၊ ဘိက္ခဝေ၊ ဘိက္ခု သဒ္ဓေါ ဟောတိ၊ သီလဝါ ဟောတိ၊ ဗဟုဿုတော ဟောတိ၊ ပဋိသလ္လီနော ဟောတိ၊ အာရဒ္ဓဝီရိယော ဟောတိ၊ သတိမာ ဟောတိ၊ ပညဝါ ဟောတိ။ ဣမေဟိ ခေါ၊ ဘိက္ခဝေ၊ သတ္တဟိ ဓမ္မေဟိ သမန္နာဂတော ဘိက္ခု နစိရဿေဝ အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရေယျာတိ။ သတ္တမံ။>
  text <၈။ ပစလာယမာနသုတ္တံ>
    text <၆၁>, <ဧဝံ မေ သုတံ ဧကံ သမယံ ဘဂဝါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒာယေ။ တေန ခေါ ပန သမယေန အာယသ္မာ မဟာမောဂ္ဂလ္လာနော မဂဓေသု ကလ္လဝါဠပုတ္တဂါမေ ပစလာယမာနော နိသိန္နော ဟောတိ။ အဒ္ဒသာ ခေါ ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန အာယသ္မန္တံ မဟာမောဂ္ဂလ္လာနံ မဂဓေသု ကလ္လဝါဠပုတ္တဂါမေ ပစလာယမာနံ နိသိန္နံ။ ဒိသွာ သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝံ ဘဂ္ဂေသု သုသုမာရဂိရေ ဘေသကဠာဝနေ မိဂဒာယေ အန္တရဟိတော မဂဓေသု ကလ္လဝါဠပုတ္တဂါမေ အာယသ္မတော မဟာမောဂ္ဂလ္လာနဿ သမ္မုခေ ပါတုရဟောသိ။ နိသီဒိ ဘဂဝါ ပညတ္တေ အာသနေ။ နိသဇ္ဇ ခေါ ဘဂဝါ အာယသ္မန္တံ မဟာမောဂ္ဂလ္လာနံ ဧတဒဝေါစ>
    text <ပစလာယသိ နော တွံ၊ မောဂ္ဂလ္လာန၊ ပစလာယသိ နော တွံ၊ မောဂ္ဂလ္လာနာတိ။ ဧဝံ၊ ဘန္တေ။ တသ္မာတိဟ၊ မောဂ္ဂလ္လာန၊ ယထာသညိဿ တေ ဝိဟရတော တံ မိဒ္ဓံ ဩက္ကမတိ၊ တံ သညံ မာ မနသာကာသိ၊ တံ သညံ မာ ဗဟုလမကာသိ။ ဌာနံ ခေါ ပနေတံ၊ မောဂ္ဂလ္လာန၊ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ယထာသုတံ ယထာပရိယတ္တံ ဓမ္မံ စေတသာ အနုဝိတက္ကေယျာသိ အနုဝိစာရေယျာသိ၊ မနသာ အနုပေက္ခေယျာသိ။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ယထာသုတံ ယထာပရိယတ္တံ ဓမ္မံ ဝိတ္ထာရေန သဇ္ဈာယံ ကရေယျာသိ။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ဥဘော ကဏ္ဏသောတာနိ အာဝိဉ္ဆေယျာသိ၊ ပါဏိနာ ဂတ္တာနိ အနုမဇ္ဇေယျာသိ။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ဥဋ္ဌာယာသနာ ဥဒကေန အက္ခီနိ အနုမဇ္ဇိတွာ ဒိသာ အနုဝိလောကေယျာသိ၊ နက္ခတ္တာနိ တာရကရူပါနိ ဥလ္လောကေယျာသိ။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ အာလောကသညံ မနသိ ကရေယျာသိ၊ ဒိဝါသညံ အဓိဋ္ဌဟေယျာသိ ယထာ ဒိဝါ တထာ ရတ္တိံ ယထာ ရတ္တိံ တထာ ဒိဝါ။ ဣတိ ဝိဝဋေန စေတသာ အပရိယောနဒ္ဓေန သပ္ပဘာသံ စိတ္တံ ဘာဝေယျာသိ။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ပစ္ဆာပုရေသညီ စင်္ကမံ အဓိဋ္ဌဟေယျာသိ အန္တောဂတေဟိ ဣန္ဒြိယေဟိ အဗဟိဂတေန မာနသေန။ ဌာနံ ခေါ ပနေတံ ဝိဇ္ဇတိ ယံ တေ ဧဝံ ဝိဟရတော တံ မိဒ္ဓံ ပဟီယေထ။>
    text <နော စေ တေ ဧဝံ ဝိဟရတော တံ မိဒ္ဓံ ပဟီယေထ၊ တတော တွံ၊ မောဂ္ဂလ္လာန၊ ဒက္ခိဏေန ပဿေန သီဟသေယျံ ကပ္ပေယျာသိ ပါဒေ ပါဒံ အစ္စာဓာယ သတော သမ္ပဇာနော ဥဋ္ဌာနသညံ မနသိ ကရိတွာ။ ပဋိဗုဒ္ဓေန စ တေ၊ မောဂ္ဂလ္လာန၊ ခိပ္ပညေဝ ပစ္စုဋ္ဌာတဗ္ဗံ န သေယျသုခံ န ပဿသုခံ န မိဒ္ဓသုခံ အနုယုတ္တော ဝိဟရိဿာမီတိ။ ဧဝဉှိ တေ၊ မောဂ္ဂလ္လာန၊ သိက္ခိတဗ္ဗံ။>
    text <တသ္မာတိဟ၊ မောဂ္ဂလ္လာန၊ ဧဝံ သိက္ခိတဗ္ဗံ န ဥစ္စာသောဏ္ဍံ ပဂ္ဂဟေတွာ ကုလာနိ ဥပသင်္ကမိဿာမီတိ။ ဧဝဉှိ တေ၊ မောဂ္ဂလ္လာန၊ သိက္ခိတဗ္ဗံ။ သစေ၊ မောဂ္ဂလ္လာန၊ ဘိက္ခု ဥစ္စာသောဏ္ဍံ ပဂ္ဂဟေတွာ ကုလာနိ ဥပသင်္ကမတိ၊ သန္တိ ဟိ၊ မောဂ္ဂလ္လာန၊ ကုလေသု ကိစ္စကရဏီယာနိ။ ယေဟိ မနုဿာ အာဂတံ ဘိက္ခုံ န မနသိ ကရောန္တိ၊ တတြ ဘိက္ခုဿ ဧဝံ ဟောတိ ကောသု နာမ ဣဒာနိ မံ ဣမသ္မိံ ကုလေ ပရိဘိန္ဒိ၊ ဝိရတ္တရူပါ ဒာနိမေ မယိ မနုဿာတိ။ ဣတိဿ အလာဘေန မင်္ကုဘာဝေါ၊ မင်္ကုဘူတဿ ဥဒ္ဓစ္စံ၊ ဥဒ္ဓတဿ အသံဝရော၊ အသံဝုတဿ အာရာ စိတ္တံ သမာဓိမှာ။>
    text <တသ္မာတိဟ၊ မောဂ္ဂလ္လာန၊ ဧဝံ သိက္ခိတဗ္ဗံ န ဝိဂ္ဂါဟိကကထံ ကထေဿာမီတိ။ ဧဝဉှိ တေ၊ မောဂ္ဂလ္လာန၊ သိက္ခိတဗ္ဗံ။ ဝိဂ္ဂါဟိကာယ၊ မောဂ္ဂလ္လာန၊ ကထာယ သတိ ကထာဗာဟုလ္လံ ပါဋိကင်္ခံ၊ ကထာဗာဟုလ္လေ သတိ ဥဒ္ဓစ္စံ၊ ဥဒ္ဓတဿ အသံဝရော၊ အသံဝုတဿ အာရာ စိတ္တံ သမာဓိမှာ။ နာဟံ၊ မောဂ္ဂလ္လာန၊ သဗ္ဗေဟေဝ သံသဂ္ဂံ ဝဏ္ဏယာမိ။ န ပနာဟံ၊ မောဂ္ဂလ္လာန၊ သဗ္ဗေဟေဝ သံသဂ္ဂံ န ဝဏ္ဏယာမိ။ သဂဟဋ္ဌပဗ္ဗဇိတေဟိ ခေါ အဟံ၊ မောဂ္ဂလ္လာန၊ သံသဂ္ဂံ န ဝဏ္ဏယာမိ။ ယာနိ စ ခေါ တာနိ သေနာသနာနိ အပ္ပသဒ္ဒာနိ အပ္ပနိဂ္ဃောသာနိ ဝိဇနဝါတာနိ မနုဿရာဟဿေယျကာနိ ပဋိသလ္လာနသာရုပ္ပါနိ တထာရူပေဟိ သေနာသနေဟိ သံသဂ္ဂံ ဝဏ္ဏယာမီတိ။>
    text <ဧဝံ ဝုတ္တေ အာယသ္မာ မဟာမောဂ္ဂလ္လာနော ဘဂဝန္တံ ဧတဒဝေါစ ကိတ္တာဝတာ နု ခေါ၊ ဘန္တေ၊ ဘိက္ခု သံခိတ္တေန တဏှာသင်္ခယဝိမုတ္တော ဟောတိ အစ္စန္တနိဋ္ဌော အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနန္တိ။>
    text <ဣဓ၊ မောဂ္ဂလ္လာန၊ ဘိက္ခုနော သုတံ ဟောတိ သဗ္ဗေ ဓမ္မာ နာလံ အဘိနိဝေသာယာတိ၊ ဧဝဉ္စေတံ၊ မောဂ္ဂလ္လာန၊ ဘိက္ခုနော သုတံ ဟောတိ သဗ္ဗေ ဓမ္မာ နာလံ အဘိနိဝေသာယာတိ။ သော သဗ္ဗံ ဓမ္မံ အဘိဇာနာတိ၊ သဗ္ဗံ ဓမ္မံ အဘိညာယ သဗ္ဗံ ဓမ္မံ ပရိဇာနာတိ။ သဗ္ဗံ ဓမ္မံ ပရိညာယ ယံကိဉ္စိ ဝေဒနံ ဝေဒိယတိ သုခံ ဝါ ဒုက္ခံ ဝါ အဒုက္ခမသုခံ ဝါ။ သော တာသု ဝေဒနာသု အနိစ္စာနုပဿီ ဝိဟရတိ၊ ဝိရာဂါနုပဿီ ဝိဟရတိ၊ နိရောဓာနုပဿီ ဝိဟရတိ၊ ပဋိနိဿဂ္ဂါနုပဿီ ဝိဟရတိ။ သော တာသု ဝေဒနာသု အနိစ္စာနုပဿီ ဝိဟရန္တော ဝိရာဂါနုပဿီ ဝိဟရန္တော နိရောဓာနုပဿီ ဝိဟရန္တော ပဋိနိဿဂ္ဂါနုပဿီ ဝိဟရန္တော န ကိဉ္စိ လောကေ ဥပါဒိယတိ၊ အနုပါဒိယံ န ပရိတဿတိ၊ အပရိတဿံ ပစ္စတ္တံယေဝ ပရိနိဗ္ဗာယတိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ ပဇာနာတိ။ ဧတ္တာဝတာ ခေါ၊ မောဂ္ဂလ္လာန၊ ဘိက္ခု သံခိတ္တေန တဏှာသင်္ခယဝိမုတ္တော ဟောတိ အစ္စန္တနိဋ္ဌော အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနန္တိ။ အဋ္ဌမံ။>
  text <၉။ မေတ္တသုတ္တံ>
    text <၆၂>, <မာ၊ ဘိက္ခဝေ၊ ပုညာနံ ဘာယိတ္ထ။ သုခဿေတံ၊ ဘိက္ခဝေ၊ အဓိဝစနံ ယဒိဒံ ပုညာနိ။ အဘိဇာနာမိ ခေါ ပနာဟံ၊ ဘိက္ခဝေ၊ ဒီဃရတ္တံ ကတာနံ ပုညာနံ ဒီဃရတ္တံ ဣဋ္ဌံ ကန္တံ မနာပံ ဝိပါကံ ပစ္စနုဘူတံ။ သတ္တ ဝဿာနိ မေတ္တံ စိတ္တံ ဘာဝေသိံ။ သတ္တ ဝဿာနိ မေတ္တံ စိတ္တံ ဘာဝေတွာ သတ္တ သံဝဋ္ဋဝိဝဋ္ဋကပ္ပေ နယိမံ လောကံ ပုနာဂမာသိံ။ သံဝဋ္ဋမာနေ သုဒာဟံ၊ ဘိက္ခဝေ၊ လောကေ အာဘဿရူပဂေါ ဟောမိ၊ ဝိဝဋ္ဋမာနေ လောကေ သုညံ ဗြဟ္မဝိမာနံ ဥပပဇ္ဇာမိ။>
    text <တတြ သုဒံ၊ ဘိက္ခဝေ၊ ဗြဟ္မာ ဟောမိ မဟာဗြဟ္မာ အဘိဘူ အနဘိဘူတော အညဒတ္ထုဒသော ဝသဝတ္တီ။ ဆတ္တိံသက္ခတ္တုံ ခေါ ပနာဟံ၊ ဘိက္ခဝေ၊ သက္ကော အဟောသိံ ဒေဝါနမိန္ဒော၊ အနေကသတက္ခတ္တုံ ရာဇာ အဟောသိံ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော။ တဿ မယှံ၊ ဘိက္ခဝေ၊ ဣမာနိ သတ္တ ရတနာနိ အဟေသုံ၊ သေယျထိဒံ စက္ကရတနံ၊ ဟတ္ထိရတနံ၊ အဿရတနံ၊ မဏိရတနံ၊ ဣတ္ထိရတနံ၊ ဂဟပတိရတနံ၊ ပရိဏာယကရတနမေဝ သတ္တမံ။ ပရောသဟဿံ ခေါ ပန မေ၊ ဘိက္ခဝေ၊ ပုတ္တာ အဟေသုံ သူရာ ဝီရင်္ဂရူပါ ပရသေနပ္ပမဒ္ဒနာ။ သော ဣမံ ပထဝိံ သာဂရပရိယန္တံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသိန္တိ။>
    block
      text <ပဿ ပုညာနံ ဝိပါကံ၊ ကုသလာနံ သုခေသိနော။>
      text <မေတ္တံ စိတ္တံ ဝိဘာဝေတွာ၊ သတ္တ ဝဿာနိ ဘိက္ခဝေါ။>
      text <သတ္တသံဝဋ္ဋဝိဝဋ္ဋကပ္ပေ၊ နယိမံ လောကံ ပုနာဂမိံ။>
      text <သံဝဋ္ဋမာနေ လောကမှိ၊ ဟောမိ အာဘဿရူပဂေါ။>
      text <ဝိဝဋ္ဋမာနေ လောကသ္မိံ၊ သုညဗြဟ္မူပဂေါ အဟုံ။>
      text <သတ္တက္ခတ္တုံ မဟာဗြဟ္မာ၊ ဝသဝတ္တီ တဒာ အဟုံ။>
      text <ဆတ္တိံသက္ခတ္တုံ ဒေဝိန္ဒော၊ ဒေဝရဇ္ဇမကာရယိံ။>
      text <စက္ကဝတ္တီ အဟုံ ရာဇာ၊ ဇမ္ဗုမဏ္ဍဿ ဣဿရော။>
      text <မုဒ္ဓါဝသိတ္တော ခတ္တိယော၊ မနုဿာဓိပတီ အဟုံ။>
      text <အဒဏ္ဍေန အသတ္ထေန၊ ဝိဇေယျ ပထဝိံ ဣမံ။>
      text <အသာဟသေန ကမ္မေန၊ သမေန အနုသာသိ တံ။>
      text <ဓမ္မေန ရဇ္ဇံ ကာရေတွာ၊ အသ္မိံ ပထဝိမဏ္ဍလေ။>
      text <မဟဒ္ဓနေ မဟာဘောဂေ၊ အဍ္ဎေ အဇာယိဟံ ကုလေ။>
      text <သဗ္ဗကာမေဟိ သမ္ပန္နေ၊ ရတနေဟိ စ သတ္တဟိ။>
      text <ဗုဒ္ဓါ သင်္ဂါဟကာ လောကေ၊ တေဟိ ဧတံ သုဒေသိတံ။>
      text <ဧသော ဟေတု မဟန္တဿ၊ ပထဗျော မေ န ဝိပဇ္ဇတိ။>
      text <ပဟူတဝိတ္တူပကရဏော၊ ရာဇာ ဟောတိ ပတာပဝါ။>
      text <ဣဒ္ဓိမာ ယသဝါ ဟောတိ၊ ဇမ္ဗုမဏ္ဍဿ ဣဿရော။>
      text <ကော သုတွာ နပ္ပသီဒေယျ၊ အပိ ကဏှာဘိဇာတိယော။>
      text <တသ္မာ ဟိ အတ္တကာမေန၊ မဟတ္တမဘိကင်္ခတာ။>
      text <သဒ္ဓမ္မော ဂရုကာတဗ္ဗော၊ သရံ ဗုဒ္ဓါနသာသနန္တိ။ နဝမံ။>
      text <ပဒုဋ္ဌစိတ္တာ အဟိတာနုကမ္ပိနီ၊>
      text <အညေသု ရတ္တာ အတိမညတေ ပတိံ။>
      text <ဓနေန ကီတဿ ဝဓာယ ဥဿုကာ၊>
      text <ယာ ဧဝရူပါ ပုရိသဿ ဘရိယာ။>
      text <ဝဓာ စ ဘရိယာတိ စ သာ ပဝုစ္စတိ။>
      text <ယံ ဣတ္ထိယာ ဝိန္ဒတိ သာမိကော ဓနံ၊>
      text <သိပ္ပံ ဝဏိဇ္ဇဉ္စ ကသိံ အဓိဋ္ဌဟံ။>
      text <အပ္ပမ္ပိ တဿ အပဟာတုမိစ္ဆတိ၊>
      text <ယာ ဧဝရူပါ ပုရိသဿ ဘရိယာ။>
      text <စောရီ စ ဘရိယာတိ စ သာ ပဝုစ္စတိ။>
      text <အကမ္မကာမာ အလသာ မဟဂ္ဃသာ၊>
      text <ဖရုသာ စ စဏ္ဍီ ဒုရုတ္တဝါဒိနီ။>
      text <ဥဋ္ဌာယကာနံ အဘိဘုယျ ဝတ္တတိ၊>
      text <ယာ ဧဝရူပါ ပုရိသဿ ဘရိယာ။>
      text <အယျာ စ ဘရိယာတိ စ သာ ပဝုစ္စတိ။>
      text <ယာ သဗ္ဗဒာ ဟောတိ ဟိတာနုကမ္ပိနီ၊>
      text <မာတာဝ ပုတ္တံ အနုရက္ခတေ ပတိံ။>
      text <တတော ဓနံ သမ္ဘတမဿ ရက္ခတိ၊>
      text <ယာ ဧဝရူပါ ပုရိသဿ ဘရိယာ။>
      text <မာတာ စ ဘရိယာတိ စ သာ ပဝုစ္စတိ။>
      text <ယထာပိ ဇေဋ္ဌာ ဘဂိနီ ကနိဋ္ဌကာ၊>
      text <သဂါရဝါ ဟောတိ သကမှိ သာမိကေ။>
      text <ဟိရီမနာ ဘတ္တုဝသာနုဝတ္တိနီ၊>
      text <ယာ ဧဝရူပါ ပုရိသဿ ဘရိယာ။ဘဂိနီ စ ဘရိယာတိ စ သာ ပဝုစ္စတိ။>
      text <ယာစီဓ ဒိသွာန ပတိံ ပမောဒတိ၊>
      text <သခီ သခါရံဝ စိရဿမာဂတံ။>
      text <ကောလေယျကာ သီလဝတီ ပတိဗ္ဗတာ၊>
      text <ယာ ဧဝရူပါ ပုရိသဿ ဘရိယာ။>
      text <သခီ စ ဘရိယာတိ စ သာ ပဝုစ္စတိ။>
      text <အက္ကုဒ္ဓသန္တာ ဝဓဒဏ္ဍတဇ္ဇိတာ၊>
      text <အဒုဋ္ဌစိတ္တာ ပတိနော တိတိက္ခတိ။>
      text <အက္ကောဓနာ ဘတ္တုဝသာနုဝတ္တိနီ၊>
      text <ယာ ဧဝရူပါ ပုရိသဿ ဘရိယာ။>
      text <ဒာသီ စ ဘရိယာတိ စ သာ ပဝုစ္စတိ။>
      text <ယာစီဓ ဘရိယာ ဝဓကာတိ ဝုစ္စတိ၊>
      text <စောရီ စ အယျာတိ စ ယာ ပဝုစ္စတိ။>
      text <ဒုဿီလရူပါ ဖရုသာ အနာဒရာ၊>
      text <ကာယဿ ဘေဒာ နိရယံ ဝဇန္တိ တာ။>
      text <ယာစီဓ မာတာ ဘဂိနီ သခီတိ စ၊>
      text <ဒာသီ စ ဘရိယာတိ စ သာ ပဝုစ္စတိ။>
      text <သီလေ ဌိတတ္တာ စိရရတ္တသံဝုတာ၊>
      text <ကာယဿ ဘေဒာ သုဂတိံ ဝဇန္တိ တာတိ။>
      text <ကောဓနော ဒုဗ္ဗဏ္ဏော ဟောတိ၊ အထော ဒုက္ခမ္ပိ သေတိ သော။>
      text <အထော အတ္ထံ ဂဟေတွာန၊ အနတ္ထံ အဓိပဇ္ဇတိ။>
      text <တတော ကာယေန ဝါစာယ၊ ဝဓံ ကတွာန ကောဓနော။>
      text <ကောဓာဘိဘူတော ပုရိသော၊ ဓနဇာနိံ နိဂစ္ဆတိ။>
      text <ကောဓသမ္မဒသမ္မတ္တော၊ အာယသကျံ နိဂစ္ဆတိ။>
      text <ဉာတိမိတ္တာ သုဟဇ္ဇာ စ၊ ပရိဝဇ္ဇန္တိ ကောဓနံ။>
      text <အနတ္ထဇနနော ကောဓော၊ ကောဓော စိတ္တပ္ပကောပနော။>
      text <ဘယမန္တရတော ဇာတံ၊ တံ ဇနော နာဝဗုဇ္ဈတိ။>
      text <ကုဒ္ဓေါ အတ္ထံ န ဇာနာတိ၊ ကုဒ္ဓေါ ဓမ္မံ န ပဿတိ။>
      text <အန္ဓတမံ တဒာ ဟောတိ၊ ယံ ကောဓော သဟတေ နရံ။>
      text <ယံ ကုဒ္ဓေါ ဥပရောဓေတိ၊ သုကရံ ဝိယ ဒုက္ကရံ။>
      text <ပစ္ဆာ သော ဝိဂတေ ကောဓေ၊ အဂ္ဂိဒဍ္ဎောဝ တပ္ပတိ။>
      text <ဒုမ္မင်္ကုယံ ပဒဿေတိ၊ ဓူမံ ဓူမီဝ ပါဝကော။>
      text <ယတော ပတာယတိ ကောဓော၊ ယေန ကုဇ္ဈန္တိ မာနဝါ။>
      text <နာဿ ဟိရီ န ဩတ္တပ္ပံ၊ န ဝါစော ဟောတိ ဂါရဝေါ။>
      text <ကောဓေန အဘိဘူတဿ၊ န ဒီပံ ဟောတိ ကိဉ္စနံ။>
      text <တပနီယာနိ ကမ္မာနိ၊ ယာနိ ဓမ္မေဟိ အာရကာ။>
      text <တာနိ အာရောစယိဿာမိ၊ တံ သုဏာထ ယထာ တထံ။>
      text <ကုဒ္ဓေါ ဟိ ပိတရံ ဟန္တိ၊ ဟန္တိ ကုဒ္ဓေါ သမာတရံ။>
      text <ကုဒ္ဓေါ ဟိ ဗြာဟ္မဏံ ဟန္တိ၊ ဟန္တိ ကုဒ္ဓေါ ပုထုဇ္ဇနံ။>
      text <ယာယ မာတု ဘတော ပေါသော၊ ဣမံ လောကံ အဝေက္ခတိ။>
      text <တမ္ပိ ပါဏဒဒိံ သန္တိံ၊ ဟန္တိ ကုဒ္ဓေါ ပုထုဇ္ဇနော။>
      text <အတ္တူပမာ ဟိ တေ သတ္တာ၊ အတ္တာ ဟိ ပရမော ပိယော။>
      text <ဟန္တိ ကုဒ္ဓေါ ပုထုတ္တာနံ၊ နာနာရူပေသု မုစ္ဆိတော။>
      text <အသိနာ ဟန္တိ အတ္တာနံ၊ ဝိသံ ခါဒန္တိ မုစ္ဆိတာ။>
      text <ရဇ္ဇုယာ ဗဇ္ဈ မီယန္တိ၊ ပဗ္ဗတာမပိ ကန္ဒရေ။>
      text <ဘူနဟစ္စာနိ ကမ္မာနိ၊ အတ္တမာရဏိယာနိ စ။>
      text <ကရောန္တာ နာဝဗုဇ္ဈန္တိ၊ ကောဓဇာတော ပရာဘဝေါ။>
      text <ဣတာယံ ကောဓရူပေန၊ မစ္စုပါသော ဂုဟာသယော။>
      text <တံ ဒမေန သမုစ္ဆိန္ဒေ၊ ပညာဝီရိယေန ဒိဋ္ဌိယာ။>
      text <ယထာ မေတံ အကုသလံ၊ သမုစ္ဆိန္ဒေထ ပဏ္ဍိတော။>
      text <တထေဝ ဓမ္မေ သိက္ခေထ၊ မာ နော ဒုမ္မင်္ကုယံ အဟု။>
      text <ဝီတကောဓာ အနာယာသာ၊ ဝီတလောဘာ အနုဿုကာ။>
      text <ဒန္တာ ကောဓံ ပဟန္တွာန၊ ပရိနိဗ္ဗန္တိ အနာသဝါတိ။ ဧကာဒသမံ။>
      text <အဗျာကတော ပုရိသဂတိ၊ တိဿ သီဟ အရက္ခိယံ။>
      text <ကိမိလံ သတ္တ ပစလာ၊ မေတ္တာ ဘရိယာ ကောဓေကာဒသာတိ။>
  text <၁၀။ ဘရိယာသုတ္တံ>
    text <၆၃>, <အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ တေန ခေါ ပန သမယေန အနာထပိဏ္ဍိကဿ ဂဟပတိဿ နိဝေသနေ မနုဿာ ဥစ္စာသဒ္ဒာ မဟာသဒ္ဒာ ဟောန္တိ။ အထ ခေါ အနာထပိဏ္ဍိကော ဂဟပတိ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ>
    text <ကိံ နု တေ၊ ဂဟပတိ၊ နိဝေသနေ မနုဿာ ဥစ္စာသဒ္ဒာ မဟာသဒ္ဒာ ကေဝဋ္ဋာ မညေ မစ္ဆဝိလောပေတိ။ အယံ၊ ဘန္တေ၊ သုဇာတာ ဃရသုဏှာ အဍ္ဎကုလာ အာနီတာ။ သာ နေဝ သဿုံ အာဒိယတိ၊ န သသုရံ အာဒိယတိ၊ န သာမိကံ အာဒိယတိ၊ ဘဂဝန္တမ္ပိ န သက္ကရောတိ န ဂရုံ ကရောတိ န မာနေတိ န ပူဇေတီတိ။>
    text <အထ ခေါ ဘဂဝါ သုဇာတံ ဃရသုဏှံ အာမန္တေသိ ဧဟိ၊ သုဇာတေတိ။ ဧဝံ၊ ဘန္တေတိ ခေါ သုဇာတာ ဃရသုဏှာ ဘဂဝတော ပဋိဿုတွာ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ သုဇာတံ ဃရသုဏှံ ဘဂဝါ ဧတဒဝေါစ>
    text <သတ္တ ခေါ ဣမာ၊ သုဇာတေ၊ ပုရိသဿ ဘရိယာယော။ ကတမာ သတ္တ။ ဝဓကသမာ၊ စောရီသမာ၊ အယျသမာ၊ မာတာသမာ၊ ဘဂိနီသမာ၊ သခီသမာ၊ ဒာသီသမာ။ ဣမာ ခေါ၊ သုဇာတေ၊ သတ္တ ပုရိသဿ ဘရိယာယော။ တာသံ တွံ ကတမာတိ။ န ခေါ အဟံ၊ ဘန္တေ၊ ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ အာဇာနာမိ။ သာဓု မေ၊ ဘန္တေ၊ ဘဂဝါ တထာ ဓမ္မံ ဒေသေတု ယထာဟံ ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ ဇာနေယျန္တိ။ တေန ဟိ၊ သုဇာတေ၊ သုဏာဟိ၊ သာဓုကံ မနသိ ကရောဟိ၊ ဘာသိဿာမီတိ။ ဧဝံ၊ ဘန္တေတိ ခေါ သုဇာတာ ဃရသုဏှာ ဘဂဝတော ပစ္စဿောသိ။ ဘဂဝါ ဧတဒဝေါစ>
    text <ဣမာ ခေါ၊ သုဇာတေ၊ သတ္တ ပုရိသဿ ဘရိယာယော။ တာသံ တွံ ကတမာတိ။ အဇ္ဇတဂ္ဂေ မံ၊ ဘန္တေ၊ ဘဂဝါ ဒာသီသမံ သာမိကဿ ဘရိယံ ဓာရေတူတိ။ ဒသမံ။>
  text <၁၁။ ကောဓနသုတ္တံ>
    text <၆၄>, <သတ္တိမေ၊ ဘိက္ခဝေ၊ ဓမ္မာ သပတ္တကန္တာ သပတ္တကရဏာ ကောဓနံ အာဂစ္ဆန္တိ ဣတ္ထိံ ဝါ ပုရိသံ ဝါ။ ကတမေ သတ္တ။ ဣဓ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ ဒုဗ္ဗဏ္ဏော အဿာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ ဝဏ္ဏဝတာယ နန္ဒတိ။ ကောဓနောယံ၊ ဘိက္ခဝေ၊ ပုရိသပုဂ္ဂလော ကောဓာဘိဘူတော ကောဓပရေတော၊ ကိဉ္စာပိ သော ဟောတိ သုနှာတော သုဝိလိတ္တော ကပ္ပိတကေသမဿု ဩဒာတဝတ္ထဝသနော၊ အထ ခေါ သော ဒုဗ္ဗဏ္ဏောဝ ဟောတိ ကောဓာဘိဘူတော။ အယံ၊ ဘိက္ခဝေ၊ ပဌမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ ဒုက္ခံ သယေယျာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ သုခသေယျာယ နန္ဒတိ။ ကောဓနောယံ၊ ဘိက္ခဝေ၊ ပုရိသပုဂ္ဂလော ကောဓာဘိဘူတော ကောဓပရေတော၊ ကိဉ္စာပိ သော ပလ္လင်္ကေ သေတိ ဂေါနကတ္ထတေ ပဋလိကတ္ထတေ ကဒလိမိဂပဝရပစ္စတ္ထရဏေ သဥတ္တရစ္ဆဒေ ဥဘတောလောဟိတကူပဓာနေ၊ အထ ခေါ သော ဒုက္ခညေဝ သေတိ ကောဓာဘိဘူတော။ အယံ၊ ဘိက္ခဝေ၊ ဒုတိယော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ န ပစုရတ္ထော အဿာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ ပစုရတ္ထတာယ နန္ဒတိ။ ကောဓနောယံ၊ ဘိက္ခဝေ၊ ပုရိသပုဂ္ဂလော ကောဓာဘိဘူတော ကောဓပရေတော၊ အနတ္ထမ္ပိ ဂဟေတွာ အတ္ထော မေ ဂဟိတောတိ မညတိ၊ အတ္ထမ္ပိ ဂဟေတွာ အနတ္ထော မေ ဂဟိတောတိ မညတိ။ တဿိမေ ဓမ္မာ အညမညံ ဝိပစ္စနီကာ ဂဟိတာ ဒီဃရတ္တံ အဟိတာယ ဒုက္ခါယ သံဝတ္တန္တိ ကောဓာဘိဘူတဿ။ အယံ၊ ဘိက္ခဝေ၊ တတိယော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ န ဘောဂဝါ အဿာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ ဘောဂဝတာယ နန္ဒတိ။ ကောဓနဿ၊ ဘိက္ခဝေ၊ ပုရိသပုဂ္ဂလဿ ကောဓာဘိဘူတဿ ကောဓပရေတဿ၊ ယေပိဿ တေ ဟောန္တိ ဘောဂါ ဥဋ္ဌာနဝီရိယာဓိဂတာ ဗာဟာဗလပရိစိတာ သေဒာဝက္ခိတ္တာ ဓမ္မိကာ ဓမ္မလဒ္ဓါ၊ တေပိ ရာဇာနော ရာဇကောသံ ပဝေသေန္တိ ကောဓာဘိဘူတဿ။ အယံ၊ ဘိက္ခဝေ၊ စတုတ္ထော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ န ယသဝါ အဿာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ ယသဝတာယ နန္ဒတိ။ ကောဓနောယံ၊ ဘိက္ခဝေ၊ ပုရိသပုဂ္ဂလော ကောဓာဘိဘူတော ကောဓပရေတော၊ ယောပိဿ သော ဟောတိ ယသော အပ္ပမာဒာဓိဂတော၊ တမှာပိ ဓံသတိ ကောဓာဘိဘူတော။ အယံ၊ ဘိက္ခဝေ၊ ပဉ္စမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ န မိတ္တဝါ အဿာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ မိတ္တဝတာယ နန္ဒတိ။ ကောဓနံ၊ ဘိက္ခဝေ၊ ပုရိသပုဂ္ဂလံ ကောဓာဘိဘူတံ ကောဓပရေတံ၊ ယေပိဿ တေ ဟောန္တိ မိတ္တာမစ္စာ ဉာတိသာလောဟိတာ၊ တေပိ အာရကာ ပရိဝဇ္ဇန္တိ ကောဓာဘိဘူတံ။ အယံ၊ ဘိက္ခဝေ၊ ဆဋ္ဌော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။>
    text <ပုန စပရံ၊ ဘိက္ခဝေ၊ သပတ္တော သပတ္တဿ ဧဝံ ဣစ္ဆတိ အဟော ဝတာယံ ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇေယျာတိ။ တံ ကိဿ ဟေတု။ န၊ ဘိက္ခဝေ၊ သပတ္တော သပတ္တဿ သုဂတိဂမနေ နန္ဒတိ။ ကောဓနောယံ၊ ဘိက္ခဝေ၊ ပုရိသပုဂ္ဂလော ကောဓာဘိဘူတော ကောဓပရေတော ကာယေန ဒုစ္စရိတံ စရတိ၊ ဝါစာယ ဒုစ္စရိတံ စရတိ၊ မနသာ ဒုစ္စရိတံ စရတိ။ သော ကာယေန ဒုစ္စရိတံ စရိတွာ ဝါစာယ။ပေ။ ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ ကောဓာဘိဘူတော။ အယံ၊ ဘိက္ခဝေ၊ သတ္တမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ။ ဣမေ ခေါ၊ ဘိက္ခဝေ၊ သတ္တ ဓမ္မာ သပတ္တကန္တာ သပတ္တကရဏာ ကောဓနံ အာဂစ္ဆန္တိ ဣတ္ထိံ ဝါ ပုရိသံ ဝါတိ။>
    stand <အဗျာကတဝဂ္ဂေါ ဆဋ္ဌော။>
    text <တဿုဒ္ဒာနံ>
