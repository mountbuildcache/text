text <၂။ သာရဏီယဝဂ္ဂေါ>
  text <၁။ ပဌမသာရဏီယသုတ္တံ>
    text <၁၁>, <ဆယိမေ၊ ဘိက္ခဝေ၊ ဓမ္မာ သာရဏီယာ။ ကတမေ ဆ။ ဣဓ၊ ဘိက္ခဝေ၊ ဘိက္ခုနော မေတ္တံ ကာယကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ၊ အယမ္ပိ ဓမ္မော သာရဏီယော။>
    text <ပုန စပရံ၊ ဘိက္ခဝေ၊ ဘိက္ခုနော မေတ္တံ ဝစီကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ၊ အယမ္ပိ ဓမ္မော သာရဏီယော။>
    text <ပုန စပရံ၊ ဘိက္ခဝေ၊ ဘိက္ခုနော မေတ္တံ မနောကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ၊ အယမ္ပိ ဓမ္မော သာရဏီယော။>
    text <ပုန စပရံ၊ ဘိက္ခဝေ၊ ဘိက္ခု ယေ တေ လာဘာ ဓမ္မိကာ ဓမ္မလဒ္ဓါ အန္တမသော ပတ္တပရိယာပန္နမတ္တမ္ပိ တထာရူပေဟိ လာဘေဟိ အပ္ပဋိဝိဘတ္တဘောဂီ ဟောတိ သီလဝန္တေဟိ သဗြဟ္မစာရီဟိ သာဓာရဏဘောဂီ၊ အယမ္ပိ ဓမ္မော သာရဏီယော။>
    text <ပုန စပရံ၊ ဘိက္ခဝေ၊ ဘိက္ခု ယာနိ တာနိ သီလာနိ အခဏ္ဍာနိ အစ္ဆိဒ္ဒာနိ အသဗလာနိ အကမ္မာသာနိ ဘုဇိဿာနိ ဝိညုပ္ပသတ္ထာနိ အပရာမဋ္ဌာနိ သမာဓိသံဝတ္တနိကာနိ တထာရူပေဟိ သီလေဟိ သီလသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ၊ အယမ္ပိ ဓမ္မော သာရဏီယော။>
    text <ပုန စပရံ၊ ဘိက္ခဝေ၊ ဘိက္ခု ယာယံ ဒိဋ္ဌိ အရိယာ နိယျာနိကာ နိယျာတိ တက္ကရဿ သမ္မာ ဒုက္ခက္ခယာယ တထာရူပါယ ဒိဋ္ဌိယာ ဒိဋ္ဌိသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ၊ အယမ္ပိ ဓမ္မော သာရဏီယော။ ဣမေ ခေါ၊ ဘိက္ခဝေ၊ ဆ ဓမ္မာ သာရဏီယာတိ။ ပဌမံ။>
  text <၂။ ဒုတိယသာရဏီယသုတ္တံ>
    text <၁၂>, <ဆယိမေ၊ ဘိက္ခဝေ၊ ဓမ္မာ သာရဏီယာ ပိယကရဏာ ဂရုကရဏာ သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တန္တိ။ ကတမေ ဆ။ ဣဓ၊ ဘိက္ခဝေ၊ ဘိက္ခုနော မေတ္တံ ကာယကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ၊ အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တတိ။>
    text <ပုန စပရံ၊ ဘိက္ခဝေ၊ ဘိက္ခုနော မေတ္တံ ဝစီကမ္မံ ပစ္စုပဋ္ဌိတံ ဟောတိ။ပေ။ မေတ္တံ မနောကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ၊ အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တတိ။>
    text <ပုန စပရံ၊ ဘိက္ခဝေ၊ ဘိက္ခု ယေ တေ လာဘာ ဓမ္မိကာ ဓမ္မလဒ္ဓါ အန္တမသော ပတ္တပရိယာပန္နမတ္တမ္ပိ တထာရူပေဟိ လာဘေဟိ အပ္ပဋိဝိဘတ္တဘောဂီ ဟောတိ သီလဝန္တေဟိ သဗြဟ္မစာရီဟိ သာဓာရဏဘောဂီ၊ အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တတိ။>
    text <ပုန စပရံ၊ ဘိက္ခဝေ၊ ဘိက္ခု ယာနိ တာနိ သီလာနိ အခဏ္ဍာနိ အစ္ဆိဒ္ဒာနိ အသဗလာနိ အကမ္မာသာနိ ဘုဇိဿာနိ ဝိညုပ္ပသတ္ထာနိ အပရာမဋ္ဌာနိ သမာဓိသံဝတ္တနိကာနိ တထာရူပေဟိ သီလေဟိ သီလသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ၊ အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တတိ။>
    text <ပုန စပရံ၊ ဘိက္ခဝေ၊ ဘိက္ခု ယာယံ ဒိဋ္ဌိ အရိယာ နိယျာနိကာ နိယျာတိ တက္ကရဿ သမ္မာ ဒုက္ခက္ခယာယ တထာရူပါယ ဒိဋ္ဌိယာ ဒိဋ္ဌိသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ၊ အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တတိ။ ဣမေ ခေါ၊ ဘိက္ခဝေ၊ ဆ ဓမ္မာ သာရဏီယာ ပိယကရဏာ ဂရုကရဏာ သင်္ဂဟာယ အဝိဝါဒာယ သာမဂ္ဂိယာ ဧကီဘာဝါယ သံဝတ္တန္တီတိ။ ဒုတိယံ။>
  text <၃။ နိဿာရဏီယသုတ္တံ>
    text <၁၃>, <ဆယိမာ၊ ဘိက္ခဝေ၊ နိဿာရဏီယာ ဓာတုယော။ ကတမာ ဆ။ ဣဓ၊ ဘိက္ခဝေ၊ ဘိက္ခု ဧဝံ ဝဒေယျ မေတ္တာ ဟိ ခေါ မေ စေတောဝိမုတ္တိ ဘာဝိတာ ဗဟုလီကတာ ယာနီကတာ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ၊ အထ စ ပန မေ ဗျာပါဒော စိတ္တံ ပရိယာဒာယ တိဋ္ဌတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ မေတ္တာယ စေတောဝိမုတ္တိယာ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ၊ အထ စ ပနဿ ဗျာပါဒော စိတ္တံ ပရိယာဒာယ ဌဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ ဗျာပါဒဿ ယဒိဒံ မေတ္တာစေတောဝိမုတ္တီတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ဝဒေယျ ကရုဏာ ဟိ ခေါ မေ စေတောဝိမုတ္တိ ဘာဝိတာ ဗဟုလီကတာ ယာနီကတာ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ၊ အထ စ ပန မေ ဝိဟေသာ စိတ္တံ ပရိယာဒာယ တိဋ္ဌတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ ကရုဏာယ စေတောဝိမုတ္တိယာ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ၊ အထ စ ပနဿ ဝိဟေသာ စိတ္တံ ပရိယာဒာယ ဌဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ ဝိဟေသာယ ယဒိဒံ ကရုဏာစေတောဝိမုတ္တီတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ဝဒေယျ မုဒိတာ ဟိ ခေါ မေ စေတောဝိမုတ္တိ ဘာဝိတာ ဗဟုလီကတာ ယာနီကတာ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ၊ အထ စ ပန မေ အရတိ စိတ္တံ ပရိယာဒာယ တိဋ္ဌတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ မုဒိတာယ စေတောဝိမုတ္တိယာ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ၊ အထ စ ပနဿ အရတိ စိတ္တံ ပရိယာဒာယ ဌဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ အရတိယာ ယဒိဒံ မုဒိတာစေတောဝိမုတ္တီတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ဝဒေယျ ဥပေက္ခါ ဟိ ခေါ မေ စေတောဝိမုတ္တိ ဘာဝိတာ ဗဟုလီကတာ ယာနီကတာ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ၊ အထ စ ပန မေ ရာဂေါ စိတ္တံ ပရိယာဒာယ တိဋ္ဌတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ ဥပေက္ခါယ စေတောဝိမုတ္တိယာ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ၊ အထ စ ပနဿ ရာဂေါ စိတ္တံ ပရိယာဒာယ ဌဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ ရာဂဿ ယဒိဒံ ဥပေက္ခါစေတောဝိမုတ္တီတိ။>
    text <ဣဓ ပန၊ ဘိက္ခဝေ၊ ဘိက္ခု ဧဝံ ဝဒေယျ အနိမိတ္တာ ဟိ ခေါ မေ စေတောဝိမုတ္တိ ဘာဝိတာ ဗဟုလီကတာ ယာနီကတာ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ၊ အထ စ ပန မေ နိမိတ္တာနုသာရိ ဝိညာဏံ ဟောတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ အနိမိတ္တာယ စေတောဝိမုတ္တိယာ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ၊ အထ စ ပနဿ နိမိတ္တာနုသာရိ ဝိညာဏံ ဘဝိဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ သဗ္ဗနိမိတ္တာနံ ယဒိဒံ အနိမိတ္တာစေတောဝိမုတ္တီတိ။>
    text <ဣဓ ပန ဘိက္ခဝေ၊ ဘိက္ခု ဧဝံ ဝဒေယျ အသ္မီတိ ခေါ မေ ဝိဂတံ၊ အယမဟမသ္မီတိ စ န သမနုပဿာမိ၊ အထ စ ပန မေ ဝိစိကိစ္ဆာကထံကထာသလ္လံ စိတ္တံ ပရိယာဒာယ တိဋ္ဌတီတိ။ သော မာ ဟေဝန္တိဿ ဝစနီယော မာယသ္မာ၊ ဧဝံ အဝစ၊ မာ ဘဂဝန္တံ အဗ္ဘာစိက္ခိ၊ န ဟိ သာဓု ဘဂဝတော အဗ္ဘက္ခါနံ၊ န ဟိ ဘဂဝါ ဧဝံ ဝဒေယျ။ အဋ္ဌာနမေတံ၊ အာဝုသော၊ အနဝကာသော ယံ အသ္မီတိ ဝိဂတေ အယမဟမသ္မီတိ စ န သမနုပဿတော၊ အထ စ ပနဿ ဝိစိကိစ္ဆာကထံကထာသလ္လံ စိတ္တံ ပရိယာဒာယ ဌဿတိ၊ နေတံ ဌာနံ ဝိဇ္ဇတိ။ နိဿရဏဉှေတံ၊ အာဝုသော၊ ဝိစိကိစ္ဆာကထံကထာသလ္လဿ ယဒိဒံ အသ္မီတိ မာနသမုဂ္ဃာတောတိ။ ဣမာ ခေါ၊ ဘိက္ခဝေ၊ ဆ နိဿာရဏီယာ ဓာတုယောတိ။ တတိယံ။>
  text <၄။ ဘဒ္ဒကသုတ္တံ>
    text <၁၄>, <တတြ ခေါ အာယသ္မာ သာရိပုတ္တော ဘိက္ခူ အာမန္တေသိ အာဝုသော၊ ဘိက္ခဝေါတိ။ အာဝုသောတိ ခေါ တေ ဘိက္ခူ အာယသ္မတော သာရိပုတ္တဿ ပစ္စဿောသုံ။ အာယသ္မာ သာရိပုတ္တော ဧတဒဝေါစ>
    text <တထာ တထာ၊ အာဝုသော၊ ဘိက္ခု ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော န ဘဒ္ဒကံ မရဏံ ဟောတိ၊ န ဘဒ္ဒိကာ ကာလကိရိယာ။ ကထဉ္စာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော န ဘဒ္ဒကံ မရဏံ ဟောတိ၊ န ဘဒ္ဒိကာ ကာလကိရိယာ။>
    text <ဣဓာဝုသော၊ ဘိက္ခု ကမ္မာရာမော ဟောတိ ကမ္မရတော ကမ္မာရာမတံ အနုယုတ္တော၊ ဘဿာရာမော ဟောတိ ဘဿရတော ဘဿာရာမတံ အနုယုတ္တော၊ နိဒ္ဒာရာမော ဟောတိ နိဒ္ဒာရတော နိဒ္ဒာရာမတံ အနုယုတ္တော၊ သင်္ဂဏိကာရာမော ဟောတိ သင်္ဂဏိကရတော သင်္ဂဏိကာရာမတံ အနုယုတ္တော၊ သံသဂ္ဂါရာမော ဟောတိ သံသဂ္ဂရတော သံသဂ္ဂါရာမတံ အနုယုတ္တော၊ ပပဉ္စာရာမော ဟောတိ ပပဉ္စရတော ပပဉ္စာရာမတံ အနုယုတ္တော။ ဧဝံ ခေါ၊ အာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော န ဘဒ္ဒကံ မရဏံ ဟောတိ၊ န ဘဒ္ဒိကာ ကာလကိရိယာ။ အယံ ဝုစ္စတာဝုသော ဘိက္ခု သက္ကာယာဘိရတော နပ္ပဇဟာသိ သက္ကာယံ သမ္မာ ဒုက္ခဿ အန္တကိရိယာယ။>
    text <တထာ တထာဝုသော၊ ဘိက္ခု ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ဘဒ္ဒကံ မရဏံ ဟောတိ၊ ဘဒ္ဒိကာ ကာလကိရိယာ။ ကထဉ္စာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ဘဒ္ဒကံ မရဏံ ဟောတိ၊ ဘဒ္ဒိကာ ကာလကိရိယာ။>
    text <ဣဓာဝုသော၊ ဘိက္ခု န ကမ္မာရာမော ဟောတိ န ကမ္မရတော န ကမ္မာရာမတံ အနုယုတ္တော၊ န ဘဿာရာမော ဟောတိ န ဘဿရတော န ဘဿာရာမတံ အနုယုတ္တော၊ န နိဒ္ဒာရာမော ဟောတိ န နိဒ္ဒာရတော နိဒ္ဒာရာမတံ အနုယုတ္တော၊ န သင်္ဂဏိကာရာမော ဟောတိ န သင်္ဂဏိကရတော န သင်္ဂဏိကာရာမတံ အနုယုတ္တော၊ န သံသဂ္ဂါရာမော ဟောတိ န သံသဂ္ဂရတော န သံသဂ္ဂါရာမတံ အနုယုတ္တော၊ န ပပဉ္စာရာမော ဟောတိ န ပပဉ္စရတော န ပပဉ္စာရာမတံ အနုယုတ္တော။ ဧဝံ ခေါ၊ အာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ဘဒ္ဒကံ မရဏံ ဟောတိ၊ ဘဒ္ဒိကာ ကာလကိရိယာ။ အယံ ဝုစ္စတာဝုသော ဘိက္ခု နိဗ္ဗာနာဘိရတော ပဇဟာသိ သက္ကာယံ သမ္မာ ဒုက္ခဿ အန္တကိရိယာယာတိ။>
    block
      text <ယော ပပဉ္စမနုယုတ္တော၊ ပပဉ္စာဘိရတော မဂေါ။>
      text <ဝိရာဓယီ သော နိဗ္ဗာနံ၊ ယောဂက္ခေမံ အနုတ္တရံ။>
      text <ယော စ ပပဉ္စံ ဟိတွာန၊ နိပ္ပပဉ္စပဒေ ရတော။>
      text <အာရာဓယီ သော နိဗ္ဗာနံ၊ ယောဂက္ခေမံ အနုတ္တရန္တိ။ စတုတ္ထံ။>
      text <ယော ပပဉ္စမနုယုတ္တော၊ ပပဉ္စာဘိရတော မဂေါ။>
      text <ဝိရာဓယီ သော နိဗ္ဗာနံ၊ ယောဂက္ခေမံ အနုတ္တရံ။>
      text <ယော စ ပပဉ္စံ ဟိတွာန၊ နိပ္ပပဉ္စပဒေ ရတော။>
      text <အာရာဓယီ သော နိဗ္ဗာနံ၊ ယောဂက္ခေမံ အနုတ္တရန္တိ။ ပဉ္စမံ။>
      text <ဒွေ သာရဏီ နိသာရဏီယံ၊ ဘဒ္ဒကံ အနုတပ္ပိယံ။>
      text <နကုလံ သောပ္ပမစ္ဆာ စ၊ ဒွေ ဟောန္တိ မရဏဿတီတိ။>
  text <၅။ အနုတပ္ပိယသုတ္တံ>
    text <၁၅>, <တတြ ခေါ အာယသ္မာ သာရိပုတ္တော ဘိက္ခူ အာမန္တေသိ တထာ တထာဝုသော၊ ဘိက္ခု ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနုတပ္ပါ ဟောတိ။ ကထဉ္စာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနုတပ္ပါ ဟောတိ။>
    text <ဣဓာဝုသော၊ ဘိက္ခု ကမ္မာရာမော ဟောတိ ကမ္မရတော ကမ္မာရာမတံ အနုယုတ္တော၊ ဘဿာရာမော ဟောတိ။ပေ။ နိဒ္ဒာရာမော ဟောတိ။ သင်္ဂဏိကာရာမော ဟောတိ။ သံသဂ္ဂါရာမော ဟောတိ။ ပပဉ္စာရာမော ဟောတိ ပပဉ္စရတော ပပဉ္စာရာမတံ အနုယုတ္တော။ ဧဝံ ခေါ၊ အာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနုတပ္ပါ ဟောတိ။ အယံ ဝုစ္စတာဝုသော ဘိက္ခု သက္ကာယာဘိရတော နပ္ပဇဟာသိ သက္ကာယံ သမ္မာ ဒုက္ခဿ အန္တကိရိယာယ။>
    text <တထာ တထာဝုသော၊ ဘိက္ခု ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနနုတပ္ပါ ဟောတိ။ ကထဉ္စာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနနုတပ္ပါ ဟောတိ။>
    text <ဣဓာဝုသော၊ ဘိက္ခု န ကမ္မာရာမော ဟောတိ န ကမ္မရတော န ကမ္မာရာမတံ အနုယုတ္တော၊ န ဘဿာရာမော ဟောတိ။ပေ။ န နိဒ္ဒာရာမော ဟောတိ။ န သင်္ဂဏိကာရာမော ဟောတိ။ န သံသဂ္ဂါရာမော ဟောတိ။ န ပပဉ္စာရာမော ဟောတိ န ပပဉ္စရတော န ပပဉ္စာရာမတံ အနုယုတ္တော။ ဧဝံ ခေါ၊ အာဝုသော၊ ဘိက္ခု တထာ တထာ ဝိဟာရံ ကပ္ပေတိ ယထာ ယထာဿ ဝိဟာရံ ကပ္ပယတော ကာလကိရိယာ အနနုတပ္ပါ ဟောတိ။ အယံ ဝုစ္စတာဝုသော ဘိက္ခု နိဗ္ဗာနာဘိရတော ပဇဟာသိ သက္ကာယံ သမ္မာ ဒုက္ခဿ အန္တကိရိယာယာတိ။>
  text <၆။ နကုလပိတုသုတ္တံ>
    text <၁၆>, <ဧကံ သမယံ ဘဂဝါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒာယေ။ တေန ခေါ ပန သမယေန နကုလပိတာ ဂဟပတိ အာဗာဓိကော ဟောတိ ဒုက္ခိတော ဗာဠှဂိလာနော။ အထ ခေါ နကုလမာတာ ဂဟပတာနီ နကုလပိတရံ ဂဟပတိံ ဧတဒဝေါစ>
    text <မာ ခေါ တွံ၊ ဂဟပတိ၊ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။ သိယာ ခေါ ပန တေ၊ ဂဟပတိ၊ ဧဝမဿ န နကုလမာတာ ဂဟပတာနီ မမစ္စယေန သက္ခိဿတိ ဒာရကေ ပေါသေတုံ၊ ဃရာဝါသံ သန္ဓရိတုန္တိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ ကုသလာဟံ၊ ဂဟပတိ၊ ကပ္ပါသံ ကန္တိတုံ ဝေဏိံ ဩလိခိတုံ။ သက္ကောမဟံ၊ ဂဟပတိ၊ တဝစ္စယေန ဒာရကေ ပေါသေတုံ၊ ဃရာဝါသံ သန္ဓရိတုံ။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။>
    text <သိယာ ခေါ ပန တေ၊ ဂဟပတိ၊ ဧဝမဿ နကုလမာတာ ဂဟပတာနီ မမစ္စယေန အညံ ဃရံ ဂမိဿတီတိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ တွဉ္စေဝ ခေါ၊ ဂဟပတိ၊ ဇာနာသိ အဟဉ္စ၊ ယံ နော သောဠသဝဿာနိ ဂဟဋ္ဌကံ ဗြဟ္မစရိယံ သမာစိဏ္ဏံ။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။>
    text <သိယာ ခေါ ပန တေ၊ ဂဟပတိ၊ ဧဝမဿ နကုလမာတာ ဂဟပတာနီ မမစ္စယေန န ဒဿနကာမာ ဘဝိဿတိ ဘဂဝတော န ဒဿနကာမာ ဘိက္ခုသင်္ဃဿာတိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ အဟဉှိ၊ ဂဟပတိ၊ တဝစ္စယေန ဒဿနကာမတရာ စေဝ ဘဝိဿာမိ ဘဂဝတော၊ ဒဿနကာမတရာ စ ဘိက္ခုသင်္ဃဿ။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။>
    text <သိယာ ခေါ ပန တေ၊ ဂဟပတိ၊ ဧဝမဿ န နကုလမာတာ ဂဟပတာနီ မမစ္စယေန သီလေသု ပရိပူရကာရိနီတိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ ယာဝတာ ခေါ၊ ဂဟပတိ၊ တဿ ဘဂဝတော သာဝိကာ ဂိဟီ ဩဒာတဝသနာ သီလေသု ပရိပူရကာရိနိယော၊ အဟံ တာသံ အညတရာ။ ယဿ ခေါ ပနဿ ကင်္ခါ ဝါ ဝိမတိ ဝါ အယံ သော ဘဂဝါ အရဟံ သမ္မာသမ္ဗုဒ္ဓေါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒာယေ တံ ဘဂဝန္တံ ဥပသင်္ကမိတွာ ပုစ္ဆတု။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။>
    text <သိယာ ခေါ ပန တေ၊ ဂဟပတိ၊ ဧဝမဿ န နကုလမာတာ ဂဟပတာနီ လာဘိနီ အဇ္ဈတ္တံ စေတောသမထဿာတိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ ယာဝတာ ခေါ၊ ဂဟပတိ၊ တဿ ဘဂဝတော သာဝိကာ ဂိဟီ ဩဒာတဝသနာ လာဘိနိယော အဇ္ဈတ္တံ စေတောသမထဿ၊ အဟံ တာသံ အညတရာ။ ယဿ ခေါ ပနဿ ကင်္ခါ ဝါ ဝိမတိ ဝါ အယံ သော ဘဂဝါ အရဟံ သမ္မာသမ္ဗုဒ္ဓေါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒာယေ တံ ဘဂဝန္တံ ဥပသင်္ကမိတွာ ပုစ္ဆတု။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ၊ ဂဟပတိ၊ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာ။>
    text <သိယာ ခေါ ပန တေ၊ ဂဟပတိ၊ ဧဝမဿ န နကုလမာတာ ဂဟပတာနီ ဣမသ္မိံ ဓမ္မဝိနယေ ဩဂါဓပ္ပတ္တာ ပတိဂါဓပ္ပတ္တာ အဿာသပ္ပတ္တာ တိဏ္ဏဝိစိကိစ္ဆာ ဝိဂတကထံကထာ ဝေသာရဇ္ဇပ္ပတ္တာ အပရပ္ပစ္စယာ သတ္ထုသာသနေ ဝိဟရတီတိ။ န ခေါ ပနေတံ၊ ဂဟပတိ၊ ဧဝံ ဒဋ္ဌဗ္ဗံ။ ယာဝတာ ခေါ၊ ဂဟပတိ၊ တဿ ဘဂဝတော သာဝိကာ ဂိဟီ ဩဒာတဝသနာ ဣမသ္မိံ ဓမ္မဝိနယေ ဩဂါဓပ္ပတ္တာ ပတိဂါဓပ္ပတ္တာ အဿာသပ္ပတ္တာ တိဏ္ဏဝိစိကိစ္ဆာ ဝိဂတကထံကထာ ဝေသာရဇ္ဇပ္ပတ္တာ အပရပ္ပစ္စယာ သတ္ထုသာသနေ ဝိဟရန္တိ၊ အဟံ တာသံ အညတရာ။ ယဿ ခေါ ပနဿ ကင်္ခါ ဝါ ဝိမတိ ဝါ အယံ သော ဘဂဝါ အရဟံ သမ္မာသမ္ဗုဒ္ဓေါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒာယေ တံ ဘဂဝန္တံ ဥပသင်္ကမိတွာ ပုစ္ဆတု။ တသ္မာတိဟ တွံ၊ ဂဟပတိ၊ မာ သာပေက္ခေါ ကာလမကာသိ။ ဒုက္ခါ ဂဟပတိ သာပေက္ခဿ ကာလကိရိယာ၊ ဂရဟိတာ စ ဘဂဝတာ သာပေက္ခဿ ကာလကိရိယာတိ။>
    text <အထ ခေါ နကုလပိတုနော ဂဟပတိဿ နကုလမာတရာ ဂဟပတာနိယာ ဣမိနာ ဩဝါဒေန ဩဝဒိယမာနဿ သော အာဗာဓော ဌာနသော ပဋိပ္ပဿမ္ဘိ။ ဝုဋ္ဌဟိ စ နကုလပိတာ ဂဟပတိ တမှာ အာဗာဓာ၊ တထာ ပဟီနော စ ပန နကုလပိတုနော ဂဟပတိဿ သော အာဗာဓော အဟောသိ။ အထ ခေါ နကုလပိတာ ဂဟပတိ ဂိလာနာ ဝုဋ္ဌိတော အစိရဝုဋ္ဌိတော ဂေလညာ ဒဏ္ဍမောလုဗ္ဘ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ နကုလပိတရံ ဂဟပတိံ ဘဂဝါ ဧတဒဝေါစ>
    text <လာဘာ တေ၊ ဂဟပတိ၊ သုလဒ္ဓံ တေ၊ ဂဟပတိ။ ယဿ တေ နကုလမာတာ ဂဟပတာနီ အနုကမ္ပိကာ အတ္ထကာမာ ဩဝါဒိကာ အနုသာသိကာ။ ယာဝတာ ခေါ၊ ဂဟပတိ၊ မမ သာဝိကာ ဂိဟီ ဩဒာတဝသနာ သီလေသု ပရိပူရကာရိနိယော၊ နကုလမာတာ ဂဟပတာနီ တာသံ အညတရာ။ ယာဝတာ ခေါ၊ ဂဟပတိ၊ မမ သာဝိကာ ဂိဟီ ဩဒာတဝသနာ လာဘိနိယော အဇ္ဈတ္တံ စေတောသမထဿ၊ နကုလမာတာ ဂဟပတာနီ တာသံ အညတရာ။ ယာဝတာ ခေါ၊ ဂဟပတိ၊ မမ သာဝိကာ ဂိဟီ ဩဒာတဝသနာ ဣမသ္မိံ ဓမ္မဝိနယေ ဩဂါဓပ္ပတ္တာ ပတိဂါဓပ္ပတ္တာ အဿာသပ္ပတ္တာ တိဏ္ဏဝိစိကိစ္ဆာ ဝိဂတကထံကထာ ဝေသာရဇ္ဇပ္ပတ္တာ အပရပ္ပစ္စယာ သတ္ထုသာသနေ ဝိဟရန္တိ၊ နကုလမာတာ ဂဟပတာနီ တာသံ အညတရာ။ လာဘာ တေ၊ ဂဟပတိ၊ သုလဒ္ဓံ တေ၊ ဂဟပတိ။ ယဿ တေ နကုလမာတာ ဂဟပတာနီ အနုကမ္ပိကာ အတ္ထကာမာ ဩဝါဒိကာ အနုသာသိကာတိ။ ဆဋ္ဌံ။>
  text <၇။ သောပ္ပသုတ္တံ>
    text <၁၇>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော ယေနုပဋ္ဌာနသာလာ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ အာယသ္မာပိ ခေါ သာရိပုတ္တော သာယနှသမယံ ပဋိသလ္လာနာ ဝုဋ္ဌိတော ယေနုပဋ္ဌာနသာလာ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ အာယသ္မာပိ ခေါ မဟာမောဂ္ဂလ္လာနော။ပေ။ အာယသ္မာပိ ခေါ မဟာကဿပေါ။ အာယသ္မာပိ ခေါ မဟာကစ္စာယနော။ အာယသ္မာပိ ခေါ မဟာကောဋ္ဌိကော။ အာယသ္မာပိ ခေါ မဟာစုန္ဒော။ အာယသ္မာပိ ခေါ မဟာကပ္ပိနော။ အာယသ္မာပိ ခေါ အနုရုဒ္ဓေါ။ အာယသ္မာပိ ခေါ ရေဝတော။ အာယသ္မာပိ ခေါ အာနန္ဒော သာယနှသမယံ ပဋိသလ္လာနာ ဝုဋ္ဌိတော ယေနုပဋ္ဌာနသာလာ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ အထ ခေါ ဘဂဝါ ဗဟုဒေဝ ရတ္တိံ နိသဇ္ဇာယ ဝီတိနာမေတွာ ဥဋ္ဌာယာသနာ ဝိဟာရံ ပါဝိသိ။ တေပိ ခေါ အာယသ္မန္တော အစိရပက္ကန္တဿ ဘဂဝတော ဥဋ္ဌာယာသနာ ယထာဝိဟာရံ အဂမံသု။ ယေ ပန တတ္ထ ဘိက္ခူ နဝါ အစိရပဗ္ဗဇိတာ အဓုနာဂတာ ဣမံ ဓမ္မဝိနယံ တေ ယာဝ သူရိယုဂ္ဂမနာ ကာကစ္ဆမာနာ သုပိံသု။ အဒ္ဒသာ ခေါ ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန တေ ဘိက္ခူ ယာဝ သူရိယုဂ္ဂမနာ ကာကစ္ဆမာနေ သုပန္တေ။ ဒိသွာ ယေနုပဋ္ဌာနသာလာ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ ဘဂဝါ ဘိက္ခူ အာမန္တေသိ>
    text <ကဟံ နု ခေါ၊ ဘိက္ခဝေ၊ သာရိပုတ္တော။ ကဟံ မဟာမောဂ္ဂလ္လာနော။ ကဟံ မဟာကဿပေါ။ ကဟံ မဟာကစ္စာယနော။ ကဟံ မဟာကောဋ္ဌိကော။ ကဟံ မဟာစုန္ဒော။ ကဟံ မဟာကပ္ပိနော။ ကဟံ အနုရုဒ္ဓေါ။ ကဟံ ရေဝတော။ ကဟံ အာနန္ဒော။ ကဟံ နု ခေါ တေ၊ ဘိက္ခဝေ၊ ထေရာ သာဝကာ ဂတာတိ။ တေပိ ခေါ၊ ဘန္တေ၊ အာယသ္မန္တော အစိရပက္ကန္တဿ ဘဂဝတော ဥဋ္ဌာယာသနာ ယထာဝိဟာရံ အဂမံသူတိ။ ကေန နော တုမှေ၊ ဘိက္ခဝေ၊ ထေရာ ဘိက္ခူ နာဂတာတိ ယာဝ သူရိယုဂ္ဂမနာ ကာကစ္ဆမာနာ သုပထ။ တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ ရာဇာ ခတ္တိယော မုဒ္ဓါဘိသိတ္တော ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဝိဟရန္တော ယာဝဇီဝံ ရဇ္ဇံ ကာရေန္တော ဇနပဒဿ ဝါ ပိယော မနာပေါတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ ရာဇာ ခတ္တိယော မုဒ္ဓါဘိသိတ္တော ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဝိဟရန္တော ယာဝဇီဝံ ရဇ္ဇံ ကာရေန္တော ဇနပဒဿ ဝါ ပိယော မနာပေါတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ ရဋ္ဌိကော။ပေ။ ပေတ္တဏိကော။ သေနာပတိကော။ ဂါမဂါမဏိကော။ ပူဂဂါမဏိကော ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဝိဟရန္တော ယာဝဇီဝံ ပူဂဂါမဏိကတ္တံ ကာရေန္တော ပူဂဿ ဝါ ပိယော မနာပေါတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ ပူဂဂါမဏိကော ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဝိဟရန္တော ယာဝဇီဝံ ပူဂဂါမဏိကတ္တံ ဝါ ကာရေန္တော ပူဂဿ ဝါ ပိယော မနာပေါတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ သမဏော ဝါ ဗြာဟ္မဏော ဝါ ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဣန္ဒြိယေသု အဂုတ္တဒွာရော ဘောဇနေ အမတ္တညူ ဇာဂရိယံ အနနုယုတ္တော အဝိပဿကော ကုသလာနံ ဓမ္မာနံ ပုဗ္ဗရတ္တာပရရတ္တံ ဗောဓိပက္ခိယာနံ ဓမ္မာနံ ဘာဝနာနုယောဂံ အနနုယုတ္တော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တောတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ သမဏော ဝါ ဗြာဟ္မဏော ဝါ ယာဝဒတ္ထံ သေယျသုခံ ပဿသုခံ မိဒ္ဓသုခံ အနုယုတ္တော ဣန္ဒြိယေသု အဂုတ္တဒွာရော ဘောဇနေ အမတ္တညူ ဇာဂရိယံ အနနုယုတ္တော အဝိပဿကော ကုသလာနံ ဓမ္မာနံ ပုဗ္ဗရတ္တာပရရတ္တံ ဗောဓိပက္ခိယာနံ ဓမ္မာနံ ဘာဝနာနုယောဂံ အနနုယုတ္တော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တောတိ။>
    text <တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ ဣန္ဒြိယေသု ဂုတ္တဒွာရာ ဘဝိဿာမ၊ ဘောဇနေ မတ္တညုနော၊ ဇာဂရိယံ အနုယုတ္တာ၊ ဝိပဿကာ ကုသလာနံ ဓမ္မာနံ၊ ပုဗ္ဗရတ္တာပရရတ္တံ ဗောဓိပက္ခိယာနံ ဓမ္မာနံ၊ ဘာဝနာနုယောဂမနုယုတ္တာ ဝိဟရိဿာမာတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ သတ္တမံ။>
  text <၈။ မစ္ဆဗန္ဓသုတ္တံ>
    text <၁၈>, <ဧကံ သမယံ ဘဂဝါ ကောသလေသု စာရိကံ စရတိ မဟတာ ဘိက္ခုသင်္ဃေန သဒ္ဓိံ။ အဒ္ဒသာ ခေါ ဘဂဝါ အဒ္ဓါနမဂ္ဂပ္ပဋိပန္နော အညတရသ္မိံ ပဒေသေ မစ္ဆိကံ မစ္ဆဗန္ဓံ မစ္ဆေ ဝဓိတွာ ဝဓိတွာ ဝိက္ကိဏမာနံ။ ဒိသွာ မဂ္ဂါ ဩက္ကမ္မ အညတရသ္မိံ ရုက္ခမူလေ ပညတ္တေ အာသနေ နိသီဒိ။ နိသဇ္ဇ ခေါ ဘဂဝါ ဘိက္ခူ အာမန္တေသိ ပဿထ နော တုမှေ၊ ဘိက္ခဝေ၊ အမုံ မစ္ဆိကံ မစ္ဆဗန္ဓံ မစ္ဆေ ဝဓိတွာ ဝဓိတွာ ဝိက္ကိဏမာနန္တိ။ ဧဝံ၊ ဘန္တေ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ မစ္ဆိကော မစ္ဆဗန္ဓော မစ္ဆေ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ မစ္ဆိကော မစ္ဆဗန္ဓော မစ္ဆေ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ တံ ကိဿ ဟေတု။ တေ ဟိ သော၊ ဘိက္ခဝေ၊ မစ္ဆေ ဝဇ္ဈေ ဝဓာယုပနီတေ ပါပကေန မနသာနုပေက္ခတိ၊ တသ္မာ သော နေဝ ဟတ္ထိယာယီ ဟောတိ န အဿယာယီ န ရထယာယီ န ယာနယာယီ န ဘောဂဘောဂီ၊ န မဟန္တံ ဘောဂက္ခန္ဓံ အဇ္ဈာဝသတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ ဂေါဃာတကော ဂါဝေါ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ ဂေါဃာတကော ဂါဝေါ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ တံ ကိဿ ဟေတု။ တေ ဟိ သော၊ ဘိက္ခဝေ၊ ဂါဝေါ ဝဇ္ဈေ ဝဓာယုပနီတေ ပါပကေန မနသာနုပေက္ခတိ၊ တသ္မာ သော နေဝ ဟတ္ထိယာယီ ဟောတိ န အဿယာယီ န ရထယာယီ န ယာနယာယီ န ဘောဂဘောဂီ၊ န မဟန္တံ ဘောဂက္ခန္ဓံ အဇ္ဈာဝသတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ ဩရဗ္ဘိကော။ပေ။ သူကရိကော။ပေ။ သာကုဏိကော။ပေ။ မာဂဝိကော မဂေ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ မာဂဝိကော မဂေ ဝဓိတွာ ဝဓိတွာ ဝိက္ကိဏမာနော တေန ကမ္မေန တေန အာဇီဝေန ဟတ္ထိယာယီ ဝါ အဿယာယီ ဝါ ရထယာယီ ဝါ ယာနယာယီ ဝါ ဘောဂဘောဂီ ဝါ မဟန္တံ ဝါ ဘောဂက္ခန္ဓံ အဇ္ဈာဝသန္တောတိ။ တံ ကိဿ ဟေတု။ တေ ဟိ သော၊ ဘိက္ခဝေ၊ မဂေ ဝဇ္ဈေ ဝဓာယုပနီတေ ပါပကေန မနသာနုပေက္ခတိ၊ တသ္မာ သော နေဝ ဟတ္ထိယာယီ ဟောတိ န အဿယာယီ န ရထယာယီ န ယာနယာယီ န ဘောဂဘောဂီ၊ န မဟန္တံ ဘောဂက္ခန္ဓံ အဇ္ဈာဝသတိ။ တေ ဟိ နာမ သော၊ ဘိက္ခဝေ၊ တိရစ္ဆာနဂတေ ပါဏေ ဝဇ္ဈေ ဝဓာယုပနီတေ ပါပကေန မနသာနုပေက္ခမာနော နေဝ ဟတ္ထိယာယီ ဘဝိဿတိ န အဿယာယီ န ရထယာယီ န ယာနယာယီ န ဘောဂဘောဂီ၊ န မဟန္တံ ဘောဂက္ခန္ဓံ အဇ္ဈာဝသိဿတိ။ ကော ပန ဝါဒော ယံ မနုဿဘူတံ ဝဇ္ဈံ ဝဓာယုပနီတံ ပါပကေန မနသာနုပေက္ခတိ။ တဉှိ တဿ၊ ဘိက္ခဝေ၊ ဟောတိ ဒီဃရတ္တံ အဟိတာယ ဒုက္ခါယ။ ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတီတိ။ အဋ္ဌမံ။>
  text <၉။ ပဌမမရဏဿတိသုတ္တံ>
    text <၁၉>, <ဧကံ သမယံ ဘဂဝါ နာတိကေ ဝိဟရတိ ဂိဉ္ဇကာဝသထေ။ တတြ ခေါ ဘဂဝါ ဘိက္ခူ အာမန္တေသိ ဘိက္ခဝေါတိ။ ဘဒန္တေတိ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ မရဏဿတိ၊ ဘိက္ခဝေ၊ ဘာဝိတာ ဗဟုလီကတာ မဟပ္ဖလာ ဟောတိ မဟာနိသံသာ အမတောဂဓာ အမတပရိယောသာနာ။ ဘာဝေထ နော တုမှေ၊ ဘိက္ခဝေ၊ မရဏဿတိန္တိ။>
    text <ဧဝံ ဝုတ္တေ အညတရော ဘိက္ခု ဘဂဝန္တံ ဧတဒဝေါစ အဟံ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ ရတ္တိန္ဒိဝံ ဇီဝေယျံ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <အညတရောပိ ခေါ ဘိက္ခု ဘဂဝန္တံ ဧတဒဝေါစ အဟမ္ပိ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ ဒိဝသံ ဇီဝေယျံ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <အညတရောပိ ခေါ ဘိက္ခု ဘဂဝန္တံ ဧတဒဝေါစ အဟမ္ပိ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ တဒန္တရံ ဇီဝေယျံ ယဒန္တရံ ဧကပိဏ္ဍပါတံ ဘုဉ္ဇာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <အညတရောပိ ခေါ ဘိက္ခု ဘဂဝန္တံ ဧတဒဝေါစ အဟမ္ပိ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ တဒန္တရံ ဇီဝေယျံ ယဒန္တရံ စတ္တာရော ပဉ္စ အာလောပေ သင်္ခါဒိတွာ အဇ္ဈောဟရာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <အညတရောပိ ခေါ ဘိက္ခု ဘဂဝန္တံ ဧတဒဝေါစ အဟမ္ပိ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ တဒန္တရံ ဇီဝေယျံ ယဒန္တရံ ဧကံ အာလောပံ သင်္ခါဒိတွာ အဇ္ဈောဟရာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <အညတရောပိ ခေါ ဘိက္ခု ဘဂဝန္တံ ဧတဒဝေါစ အဟမ္ပိ ခေါ၊ ဘန္တေ၊ ဘာဝေမိ မရဏဿတိန္တိ။ ယထာ ကထံ ပန တွံ၊ ဘိက္ခု၊ ဘာဝေသိ မရဏဿတိန္တိ။ ဣဓ မယှံ၊ ဘန္တေ၊ ဧဝံ ဟောတိ အဟော ဝတာဟံ တဒန္တရံ ဇီဝေယျံ ယဒန္တရံ အဿသိတွာ ဝါ ပဿသာမိ ပဿသိတွာ ဝါ အဿသာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဧဝံ ခေါ အဟံ၊ ဘန္တေ၊ ဘာဝေမိ မရဏဿတိန္တိ။>
    text <ဧဝံ ဝုတ္တေ ဘဂဝါ တေ ဘိက္ခူ ဧတဒဝေါစ ယော စာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ ရတ္တိန္ဒိဝံ ဇီဝေယျံ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။>
    text <ယော စာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ ဒိဝသံ ဇီဝေယျံ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။>
    text <ယော စာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ တဒန္တရံ ဇီဝေယျံ ယဒန္တရံ ဧကပိဏ္ဍပါတံ ဘုဉ္ဇာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။>
    text <ယော စာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ တဒန္တရံ ဇီဝေယျံ ယဒန္တရံ စတ္တာရော ပဉ္စ အာလောပေ သင်္ခါဒိတွာ အဇ္ဈောဟရာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဣမေ ဝုစ္စန္တိ၊ ဘိက္ခဝေ၊ ဘိက္ခူ ပမတ္တာ ဝိဟရန္တိ ဒန္ဓံ မရဏဿတိံ ဘာဝေန္တိ အာသဝါနံ ခယာယ။>
    text <ယော စ ခွာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ တဒန္တရံ ဇီဝေယျံ ယဒန္တရံ ဧကံ အာလောပံ သင်္ခါဒိတွာ အဇ္ဈောဟရာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။>
    text <ယော စာယံ၊ ဘိက္ခဝေ၊ ဘိက္ခု ဧဝံ မရဏဿတိံ ဘာဝေတိ အဟော ဝတာဟံ တဒန္တရံ ဇီဝေယျံ ယဒန္တရံ အဿသိတွာ ဝါ ပဿသာမိ ပဿသိတွာ ဝါ အဿသာမိ၊ ဘဂဝတော သာသနံ မနသိ ကရေယျံ၊ ဗဟု ဝတ မေ ကတံ အဿာတိ။ ဣမေ ဝုစ္စန္တိ၊ ဘိက္ခဝေ၊ ဘိက္ခူ အပ္ပမတ္တာ ဝိဟရန္တိ တိက္ခံ မရဏဿတိံ ဘာဝေန္တိ အာသဝါနံ ခယာယ။>
    text <တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ အပ္ပမတ္တာ ဝိဟရိဿာမ၊ တိက္ခံ မရဏဿတိံ ဘာဝေဿာမ အာသဝါနံ ခယာယာတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ နဝမံ။>
  text <၁၀။ ဒုတိယမရဏဿတိသုတ္တံ>
    text <၂၀>, <ဧကံ သမယံ ဘဂဝါ နာတိကေ ဝိဟရတိ ဂိဉ္ဇကာဝသထေ။ တတြ ခေါ ဘဂဝါ ဘိက္ခူ အာမန္တေသိ မရဏဿတိ၊ ဘိက္ခဝေ၊ ဘာဝိတာ ဗဟုလီကတာ မဟပ္ဖလာ ဟောတိ မဟာနိသံသာ အမတောဂဓာ အမတပရိယောသာနာ။ ကထံ ဘာဝိတာ စ၊ ဘိက္ခဝေ၊ မရဏဿတိ ကထံ ဗဟုလီကတာ မဟပ္ဖလာ ဟောတိ မဟာနိသံသာ အမတောဂဓာ အမတပရိယောသာနာ။>
    text <ဣဓ၊ ဘိက္ခဝေ၊ ဘိက္ခု ဒိဝသေ နိက္ခန္တေ ရတ္တိယာ ပတိဟိတာယ ဣတိ ပဋိသဉ္စိက္ခတိ ဗဟုကာ ခေါ မေ ပစ္စယာ မရဏဿ အဟိ ဝါ မံ ဍံသေယျ၊ ဝိစ္ဆိကော ဝါ မံ ဍံသေယျ၊ သတပဒီ ဝါ မံ ဍံသေယျ၊ တေန မေ အဿ ကာလကိရိယာ၊ သော မမဿ အန္တရာယော။ ဥပက္ခလိတွာ ဝါ ပပတေယျံ၊ ဘတ္တံ ဝါ မေ ဘုတ္တံ ဗျာပဇ္ဇေယျ၊ ပိတ္တံ ဝါ မေ ကုပ္ပေယျ၊ သေမှံ ဝါ မေ ကုပ္ပေယျ၊ သတ္ထကာ ဝါ မေ ဝါတာ ကုပ္ပေယျုံ၊ တေန မေ အဿ ကာလကိရိယာ၊ သော မမဿ အန္တရာယောတိ။ တေန၊ ဘိက္ခဝေ၊ ဘိက္ခုနာ ဣတိ ပဋိသဉ္စိက္ခိတဗ္ဗံ အတ္ထိ နု ခေါ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ရတ္တိံ ကာလံ ကရောန္တဿ အန္တရာယာယာတိ။>
    text <သစေ၊ ဘိက္ခဝေ၊ ဘိက္ခု ပစ္စဝေက္ခမာနော ဧဝံ ဇာနာတိ အတ္ထိ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ရတ္တိံ ကာလံ ကရောန္တဿ အန္တရာယာယာတိ၊ တေန၊ ဘိက္ခဝေ၊ ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ။ သေယျထာပိ၊ ဘိက္ခဝေ၊ အာဒိတ္တစေလော ဝါ အာဒိတ္တသီသော ဝါ တဿေဝ စေလဿ ဝါ သီသဿ ဝါ နိဗ္ဗာပနာယ အဓိမတ္တံ ဆန္ဒဉ္စ ဝါယာမဉ္စ ဥဿာဟဉ္စ ဥဿောဠှိဉ္စ အပ္ပဋိဝါနိဉ္စ သတိဉ္စ သမ္ပဇညဉ္စ ကရေယျ၊ ဧဝမေဝံ ခေါ၊ ဘိက္ခဝေ၊ တေန ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ။>
    text <သစေ ပန၊ ဘိက္ခဝေ၊ ဘိက္ခု ပစ္စဝေက္ခမာနော ဧဝံ ဇာနာတိ နတ္ထိ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ရတ္တိံ ကာလံ ကရောန္တဿ အန္တရာယာယာတိ၊ တေန၊ ဘိက္ခဝေ၊ ဘိက္ခုနာ တေနေဝ ပီတိပါမောဇ္ဇေန ဝိဟာတဗ္ဗံ အဟောရတ္တာနုသိက္ခိနာ ကုသလေသု ဓမ္မေသု။>
    text <ဣဓ ပန၊ ဘိက္ခဝေ၊ ဘိက္ခု ရတ္တိယာ နိက္ခန္တာယ ဒိဝသေ ပတိဟိတေ ဣတိ ပဋိသဉ္စိက္ခတိ ဗဟုကာ ခေါ မေ ပစ္စယာ မရဏဿ အဟိ ဝါ မံ ဍံသေယျ၊ ဝိစ္ဆိကော ဝါ မံ ဍံသေယျ၊ သတပဒီ ဝါ မံ ဍံသေယျ၊ တေန မေ အဿ ကာလကိရိယာ သော မမဿ အန္တရာယော။ ဥပက္ခလိတွာ ဝါ ပပတေယျံ၊ ဘတ္တံ ဝါ မေ ဘုတ္တံ ဗျာပဇ္ဇေယျ၊ ပိတ္တံ ဝါ မေ ကုပ္ပေယျ၊ သေမှံ ဝါ မေ ကုပ္ပေယျ၊ သတ္ထကာ ဝါ မေ ဝါတာ ကုပ္ပေယျုံ၊ တေန မေ အဿ ကာလကိရိယာ သော မမဿ အန္တရာယောတိ။ တေန၊ ဘိက္ခဝေ၊ ဘိက္ခုနာ ဣတိ ပဋိသဉ္စိက္ခိတဗ္ဗံ အတ္ထိ နု ခေါ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ဒိဝါ ကာလံ ကရောန္တဿ အန္တရာယာယာတိ။>
    text <သစေ၊ ဘိက္ခဝေ၊ ဘိက္ခု ပစ္စဝေက္ခမာနော ဧဝံ ဇာနာတိ အတ္ထိ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ဒိဝါ ကာလံ ကရောန္တဿ အန္တရာယာယာတိ၊ တေန၊ ဘိက္ခဝေ၊ ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ။ သေယျထာပိ၊ ဘိက္ခဝေ၊ အာဒိတ္တစေလော ဝါ အာဒိတ္တသီသော ဝါ တဿေဝ စေလဿ ဝါ သီသဿ ဝါ နိဗ္ဗာပနာယ အဓိမတ္တံ ဆန္ဒဉ္စ ဝါယာမဉ္စ ဥဿာဟဉ္စ ဥဿောဠှိဉ္စ အပ္ပဋိဝါနိဉ္စ သတိဉ္စ သမ္ပဇညဉ္စ ကရေယျ၊ ဧဝမေဝံ ခေါ၊ ဘိက္ခဝေ၊ တေန ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ။>
    text <သစေ ပန၊ ဘိက္ခဝေ၊ ဘိက္ခု ပစ္စဝေက္ခမာနော ဧဝံ ဇာနာတိ နတ္ထိ မေ ပါပကာ အကုသလာ ဓမ္မာ အပ္ပဟီနာ၊ ယေ မေ အဿု ဒိဝါ ကာလံ ကရောန္တဿ အန္တရာယာယာတိ၊ တေန၊ ဘိက္ခဝေ၊ ဘိက္ခုနာ တေနေဝ ပီတိပါမောဇ္ဇေန ဝိဟာတဗ္ဗံ အဟောရတ္တာနုသိက္ခိနာ ကုသလေသု ဓမ္မေသု။ ဧဝံ ဘာဝိတာ ခေါ၊ ဘိက္ခဝေ၊ မရဏဿတိ ဧဝံ ဗဟုလီကတာ မဟပ္ဖလာ ဟောတိ မဟာနိသံသာ အမတောဂဓာ အမတပရိယောသာနာတိ။ ဒသမံ။>
    stand <သာရဏီယဝဂ္ဂေါ ဒုတိယော။>
    text <တဿုဒ္ဒာနံ>
