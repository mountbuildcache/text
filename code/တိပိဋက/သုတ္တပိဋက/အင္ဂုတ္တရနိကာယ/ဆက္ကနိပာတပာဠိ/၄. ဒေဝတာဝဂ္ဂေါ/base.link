text <၄။ ဒေဝတာဝဂ္ဂေါ>
  text <၁။ အနာဂါမိဖလသုတ္တံ>
    text <၆၅>, <ဆ၊ ဘိက္ခဝေ၊ ဓမ္မေ အပ္ပဟာယ အဘဗ္ဗော အနာဂါမိဖလံ သစ္ဆိကာတုံ။ ကတမေ ဆ။ အဿဒ္ဓိယံ၊ အဟိရိကံ၊ အနောတ္တပ္ပံ၊ ကောသဇ္ဇံ၊ မုဋ္ဌဿစ္စံ၊ ဒုပ္ပညတံ ဣမေ ခေါ၊ ဘိက္ခဝေ၊ ဆ ဓမ္မေ အပ္ပဟာယ အဘဗ္ဗော အနာဂါမိဖလံ သစ္ဆိကာတုံ။>
    text <ဆ၊ ဘိက္ခဝေ၊ ဓမ္မေ ပဟာယ ဘဗ္ဗော အနာဂါမိဖလံ သစ္ဆိကာတုံ။ ကတမေ ဆ။ အဿဒ္ဓိယံ၊ အဟိရိကံ၊ အနောတ္တပ္ပံ၊ ကောသဇ္ဇံ၊ မုဋ္ဌဿစ္စံ၊ ဒုပ္ပညတံ ဣမေ ခေါ၊ ဘိက္ခဝေ၊ ဆ ဓမ္မေ ပဟာယ ဘဗ္ဗော အနာဂါမိဖလံ သစ္ဆိကာတုန္တိ။ ပဌမံ။>
  text <၂။ အရဟတ္တသုတ္တံ>
    text <၆၆>, <ဆ၊ ဘိက္ခဝေ၊ ဓမ္မေ အပ္ပဟာယ အဘဗ္ဗော အရဟတ္တံ သစ္ဆိကာတုံ။ ကတမေ ဆ။ ထိနံ၊ မိဒ္ဓံ၊ ဥဒ္ဓစ္စံ၊ ကုက္ကုစ္စံ၊ အဿဒ္ဓိယံ၊ ပမာဒံ ဣမေ ခေါ၊ ဘိက္ခဝေ၊ ဆ ဓမ္မေ အပ္ပဟာယ အဘဗ္ဗော အရဟတ္တံ သစ္ဆိကာတုံ။>
    text <ဆ၊ ဘိက္ခဝေ၊ ဓမ္မေ ပဟာယ ဘဗ္ဗော အရဟတ္တံ သစ္ဆိကာတုံ။ ကတမေ ဆ။ ထိနံ၊ မိဒ္ဓံ၊ ဥဒ္ဓစ္စံ၊ ကုက္ကုစ္စံ၊ အဿဒ္ဓိယံ၊ ပမာဒံ ဣမေ ခေါ၊ ဘိက္ခဝေ၊ ဆ ဓမ္မေ ပဟာယ ဘဗ္ဗော အရဟတ္တံ သစ္ဆိကာတုန္တိ။ ဒုတိယံ။>
  text <၃။ မိတ္တသုတ္တံ>
    text <၆၇>, <သော ဝတ၊ ဘိက္ခဝေ၊ ဘိက္ခု ပါပမိတ္တော ပါပသဟာယော ပါပသမ္ပဝင်္ကော၊ ပါပမိတ္တေ သေဝမာနော ဘဇမာနော ပယိရုပါသမာနော၊ တေသဉ္စ ဒိဋ္ဌာနုဂတိံ အာပဇ္ဇမာနော အာဘိသမာစာရိကံ ဓမ္မံ ပရိပူရေဿတီတိ နေတံ ဌာနံ ဝိဇ္ဇတိ။ အာဘိသမာစာရိကံ ဓမ္မံ အပရိပူရေတွာ သေခံ ဓမ္မံ ပရိပူရေဿတီတိ နေတံ ဌာနံ ဝိဇ္ဇတိ။ သေခံ ဓမ္မံ အပရိပူရေတွာ သီလာနိ ပရိပူရေဿတီတိ နေတံ ဌာနံ ဝိဇ္ဇတိ။ သီလာနိ အပရိပူရေတွာ ကာမရာဂံ ဝါ ရူပရာဂံ ဝါ အရူပရာဂံ ဝါ ပဇဟိဿတီတိ နေတံ ဌာနံ ဝိဇ္ဇတိ။>
    text <သော ဝတ၊ ဘိက္ခဝေ၊ ဘိက္ခု ကလျာဏမိတ္တော ကလျာဏသဟာယော ကလျာဏသမ္ပဝင်္ကော၊ ကလျာဏမိတ္တေ သေဝမာနော ဘဇမာနော ပယိရုပါသမာနော၊ တေသဉ္စ ဒိဋ္ဌာနုဂတိံ အာပဇ္ဇမာနော အာဘိသမာစာရိကံ ဓမ္မံ ပရိပူရေဿတီတိ ဌာနမေတံ ဝိဇ္ဇတိ။ အာဘိသမာစာရိကံ ဓမ္မံ ပရိပူရေတွာ သေခံ ဓမ္မံ ပရိပူရေဿတီတိ ဌာနမေတံ ဝိဇ္ဇတိ။ သေခံ ဓမ္မံ ပရိပူရေတွာ သီလာနိ ပရိပူရေဿတီတိ ဌာနမေတံ ဝိဇ္ဇတိ။ သီလာနိ ပရိပူရေတွာ ကာမရာဂံ ဝါ ရူပရာဂံ ဝါ အရူပရာဂံ ဝါ ပဇဟိဿတီတိ ဌာနမေတံ ဝိဇ္ဇတီတိ။ တတိယံ။>
  text <၄။ သင်္ဂဏိကာရာမသုတ္တံ>
    text <၆၈>, <သော ဝတ၊ ဘိက္ခဝေ၊ ဘိက္ခု သင်္ဂဏိကာရာမော သင်္ဂဏိကရတော သင်္ဂဏိကာရာမတံ အနုယုတ္တော၊ ဂဏာရာမော ဂဏရတော ဂဏာရာမတံ အနုယုတ္တော၊ ဧကော ပဝိဝေကေ အဘိရမိဿတီတိ နေတံ ဌာနံ ဝိဇ္ဇတိ။ ဧကော ပဝိဝေကေ အနဘိရမန္တော စိတ္တဿ နိမိတ္တံ ဂဟေဿတီတိ နေတံ ဌာနံ ဝိဇ္ဇတိ။ စိတ္တဿ နိမိတ္တံ အဂဏှန္တော သမ္မာဒိဋ္ဌိံ ပရိပူရေဿတီတိ နေတံ ဌာနံ ဝိဇ္ဇတိ။ သမ္မာဒိဋ္ဌိံ အပရိပူရေတွာ သမ္မာသမာဓိံ ပရိပူရေဿတီတိ နေတံ ဌာနံ ဝိဇ္ဇတိ။ သမ္မာသမာဓိံ အပရိပူရေတွာ သံယောဇနာနိ ပဇဟိဿတီတိ နေတံ ဌာနံ ဝိဇ္ဇတိ။ သံယောဇနာနိ အပ္ပဟာယ နိဗ္ဗာနံ သစ္ဆိကရိဿတီတိ နေတံ ဌာနံ ဝိဇ္ဇတိ။>
    text <သော ဝတ၊ ဘိက္ခဝေ၊ ဘိက္ခု န သင်္ဂဏိကာရာမော န သင်္ဂဏိကရတော န သင်္ဂဏိကာရာမတံ အနုယုတ္တော၊ န ဂဏာရာမော န ဂဏရတော န ဂဏာရာမတံ အနုယုတ္တော၊ ဧကော ပဝိဝေကေ အဘိရမိဿတီတိ ဌာနမေတံ ဝိဇ္ဇတိ။ ဧကော ပဝိဝေကေ အဘိရမန္တော စိတ္တဿ နိမိတ္တံ ဂဟေဿတီတိ ဌာနမေတံ ဝိဇ္ဇတိ။ စိတ္တဿ နိမိတ္တံ ဂဏှန္တော သမ္မာဒိဋ္ဌိံ ပရိပူရေဿတီတိ ဌာနမေတံ ဝိဇ္ဇတိ။ သမ္မာဒိဋ္ဌိံ ပရိပူရေတွာ သမ္မာသမာဓိံ ပရိပူရေဿတီတိ ဌာနမေတံ ဝိဇ္ဇတိ။ သမ္မာသမာဓိံ ပရိပူရေတွာ သံယောဇနာနိ ပဇဟိဿတီတိ ဌာနမေတံ ဝိဇ္ဇတိ။ သံယောဇနာနိ ပဟာယ နိဗ္ဗာနံ သစ္ဆိကရိဿတီတိ ဌာနမေတံ ဝိဇ္ဇတီတိ။ စတုတ္ထံ။>
  text <၅။ ဒေဝတာသုတ္တံ>
    text <၆၉>, <အထ ခေါ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ သာ ဒေဝတာ ဘဂဝန္တံ ဧတဒဝေါစ ဆယိမေ၊ ဘန္တေ၊ ဓမ္မာ ဘိက္ခုနော အပရိဟာနာယ သံဝတ္တန္တိ။ ကတမေ ဆ။ သတ္ထုဂါရဝတာ၊ ဓမ္မဂါရဝတာ၊ သင်္ဃဂါရဝတာ၊ သိက္ခါဂါရဝတာ၊ သောဝစဿတာ၊ ကလျာဏမိတ္တတာ ဣမေ ခေါ၊ ဘန္တေ၊ ဆ ဓမ္မာ ဘိက္ခုနော အပရိဟာနာယ သံဝတ္တန္တီတိ။ ဣဒမဝေါစ သာ ဒေဝတာ။ သမနုညော သတ္ထာ အဟောသိ။ အထ ခေါ သာ ဒေဝတာ သမနုညော မေ သတ္ထာတိ ဘဂဝန္တံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိ။>
    text <အထ ခေါ ဘဂဝါ တဿာ ရတ္တိယာ အစ္စယေန ဘိက္ခူ အာမန္တေသိ ဣမံ၊ ဘိက္ခဝေ၊ ရတ္တိံ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေနာဟံ တေနုပသင်္ကမိ၊ ဥပသင်္ကမိတွာ မံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ၊ ဘိက္ခဝေ၊ သာ ဒေဝတာ မံ ဧတဒဝေါစ ဆယိမေ၊ ဘန္တေ၊ ဓမ္မာ ဘိက္ခုနော အပရိဟာနာယ သံဝတ္တန္တိ။ ကတမေ ဆ။ သတ္ထုဂါရဝတာ၊ ဓမ္မဂါရဝတာ၊ သင်္ဃဂါရဝတာ၊ သိက္ခါဂါရဝတာ၊ သောဝစဿတာ၊ ကလျာဏမိတ္တတာ ဣမေ ခေါ၊ ဘန္တေ၊ ဆ ဓမ္မာ ဘိက္ခုနော အပရိဟာနာယ သံဝတ္တန္တီတိ။ ဣဒမဝေါစ၊ ဘိက္ခဝေ၊ သာ ဒေဝတာ။ ဣဒံ ဝတွာ မံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယီတိ။>
    text <ဧဝံ ဝုတ္တေ အာယသ္မာ သာရိပုတ္တော ဘဂဝန္တံ အဘိဝါဒေတွာ ဧတဒဝေါစ ဣမဿ ခေါ အဟံ၊ ဘန္တေ၊ ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာမိ။ ဣဓ၊ ဘန္တေ၊ ဘိက္ခု အတ္တနာ စ သတ္ထုဂါရဝေါ ဟောတိ သတ္ထုဂါရဝတာယ စ ဝဏ္ဏဝါဒီ။ ယေ စညေ ဘိက္ခူ န သတ္ထုဂါရဝါ တေ စ သတ္ထုဂါရဝတာယ သမာဒပေတိ။ ယေ စညေ ဘိက္ခူ သတ္ထုဂါရဝါ တေသဉ္စ ဝဏ္ဏံ ဘဏတိ ဘူတံ တစ္ဆံ ကာလေန။ အတ္တနာ စ ဓမ္မဂါရဝေါ ဟောတိ။ပေ။ သင်္ဃဂါရဝေါ ဟောတိ။ သိက္ခါဂါရဝေါ ဟောတိ။ သုဝစော ဟောတိ။ ကလျာဏမိတ္တော ဟောတိ ကလျာဏမိတ္တတာယ စ ဝဏ္ဏဝါဒီ။ ယေ စညေ ဘိက္ခူ န ကလျာဏမိတ္တာ တေ စ ကလျာဏမိတ္တတာယ သမာဒပေတိ။ ယေ စညေ ဘိက္ခူ ကလျာဏမိတ္တာ တေသဉ္စ ဝဏ္ဏံ ဘဏတိ ဘူတံ တစ္ဆံ ကာလေန။ ဣမဿ ခေါ အဟံ၊ ဘန္တေ၊ ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာမီတိ။>
    text <သာဓု သာဓု၊ သာရိပုတ္တ။ သာဓု ခေါ တွံ၊ သာရိပုတ္တ၊ ဣမဿ မယာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာသိ။ ဣဓ၊ သာရိပုတ္တ၊ ဘိက္ခု အတ္တနာ စ သတ္ထုဂါရဝေါ ဟောတိ သတ္ထုဂါရဝတာယ စ ဝဏ္ဏဝါဒီ။ ယေ စညေ ဘိက္ခူ န သတ္ထုဂါရဝါ တေ စ သတ္ထုဂါရဝတာယ သမာဒပေတိ။ ယေ စညေ ဘိက္ခူ သတ္ထုဂါရဝါ တေသဉ္စ ဝဏ္ဏံ ဘဏတိ ဘူတံ တစ္ဆံ ကာလေန။ အတ္တနာ စ ဓမ္မဂါရဝေါ ဟောတိ။ပေ။ သင်္ဃဂါရဝေါ ဟောတိ။ သိက္ခါဂါရဝေါ ဟောတိ။ သုဝစော ဟောတိ။ ကလျာဏမိတ္တော ဟောတိ ကလျာဏမိတ္တတာယ စ ဝဏ္ဏဝါဒီ။ ယေ စညေ ဘိက္ခူ န ကလျာဏမိတ္တာ တေ စ ကလျာဏမိတ္တတာယ သမာဒပေတိ။ ယေ စညေ ဘိက္ခူ ကလျာဏမိတ္တာ တေသဉ္စ ဝဏ္ဏံ ဘဏတိ ဘူတံ တစ္ဆံ ကာလေန။ ဣမဿ ခေါ၊ သာရိပုတ္တ၊ မယာ သံခိတ္တေန ဘာသိတဿ ဧဝံ ဝိတ္ထာရေန အတ္ထော ဒဋ္ဌဗ္ဗောတိ။ ပဉ္စမံ။>
  text <၆။ သမာဓိသုတ္တံ>
    text <၇၀>, <သော ဝတ၊ ဘိက္ခဝေ၊ ဘိက္ခု န သန္တေန သမာဓိနာ န ပဏီတေန န ပဋိပ္ပဿဒ္ဓိလဒ္ဓေန န ဧကောဒိဘာဝါဓိဂတေန အနေကဝိဟိတံ ဣဒ္ဓိဝိဓံ ပစ္စနုဘဝိဿတိ ဧကောပိ ဟုတွာ ဗဟုဓာ ဘဝိဿတိ၊ ဗဟုဓာပိ ဟုတွာ ဧကော ဘဝိဿတိ။ပေ။ ယာဝ ဗြဟ္မလောကာပိ ကာယေန ဝသံ ဝတ္တေဿတီတိ နေတံ ဌာနံ ဝိဇ္ဇတိ။ ဒိဗ္ဗာယ သောတဓာတုယာ ဝိသုဒ္ဓါယ အတိက္ကန္တမာနုသိကာယ ဥဘော သဒ္ဒေ သုဏိဿတိ ဒိဗ္ဗေ စ မာနုသေ စ ယေ ဒူရေ သန္တိကေ စာတိ နေတံ ဌာနံ ဝိဇ္ဇတိ။ ပရသတ္တာနံ ပရပုဂ္ဂလာနံ စေတသာ စေတော ပရိစ္စ ပဇာနိဿတိ သရာဂံ ဝါ စိတ္တံ သရာဂံ စိတ္တန္တိ ပဇာနိဿတိ။ပေ။ ဝိမုတ္တံ ဝါ စိတ္တံ ဝိမုတ္တံ စိတ္တန္တိ ပဇာနိဿတီတိ နေတံ ဌာနံ ဝိဇ္ဇတိ။ အနေကဝိဟိတံ ပုဗ္ဗေနိဝါသံ အနုဿရိဿတိ၊ သေယျထိဒံ ဧကမ္ပိ ဇာတိံ၊ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရိဿတီတိ နေတံ ဌာနံ ဝိဇ္ဇတိ။ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿိဿတိ။ပေ။ ယထာကမ္မူပဂေ သတ္တေ ပဇာနိဿတီတိ နေတံ ဌာနံ ဝိဇ္ဇတိ။ အာသဝါနံ ခယာ။ပေ။ သစ္ဆိကတွာ ဥပသမ္ပဇ္ဇ ဝိဟရိဿတီတိ နေတံ ဌာနံ ဝိဇ္ဇတိ။>
    text <သော ဝတ၊ ဘိက္ခဝေ၊ ဘိက္ခု သန္တေန သမာဓိနာ ပဏီတေန ပဋိပ္ပဿဒ္ဓိလဒ္ဓေန ဧကောဒိဘာဝါဓိဂတေန အနေကဝိဟိတံ ဣဒ္ဓိဝိဓံ ပစ္စနုဘဝိဿတိ။ပေ။ ယာဝ ဗြဟ္မလောကာပိ ကာယေန ဝသံ ဝတ္တေဿတီတိ ဌာနမေတံ ဝိဇ္ဇတိ။ ဒိဗ္ဗာယ သောတဓာတုယာ ဝိသုဒ္ဓါယ အတိက္ကန္တမာနုသိကာယ ဥဘော သဒ္ဒေ သုဏိဿတိ ဒိဗ္ဗေ စ မာနုသေ စ ယေ ဒူရေ သန္တိကေ စာတိ ဌာနမေတံ ဝိဇ္ဇတိ။ ပရသတ္တာနံ ပရပုဂ္ဂလာနံ စေတသာ စေတော ပရိစ္စ ပဇာနိဿတိ သရာဂံ ဝါ စိတ္တံ သရာဂံ စိတ္တန္တိ ပဇာနိဿတိ။ပေ။ ဝိမုတ္တံ ဝါ စိတ္တံ ဝိမုတ္တံ စိတ္တန္တိ ပဇာနိဿတီတိ ဌာနမေတံ ဝိဇ္ဇတိ။ အနေကဝိဟိတံ ပုဗ္ဗေနိဝါသံ အနုဿရိဿတိ၊ သေယျထိဒံ ဧကမ္ပိ ဇာတိံ၊ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရိဿတီတိ ဌာနမေတံ ဝိဇ္ဇတိ။ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿိဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ၊ သုဂတေ ဒုဂ္ဂတေ ယထာကမ္မူပဂေ သတ္တေ ပဇာနိဿတီတိ ဌာနမေတံ ဝိဇ္ဇတိ။ အာသဝါနံ ခယာ အနာသဝံ စေတောဝိမုတ္တိံ။ပေ။ သစ္ဆိကတွာ ဥပသမ္ပဇ္ဇ ဝိဟရိဿတီတိ ဌာနမေတံ ဝိဇ္ဇတီတိ။ ဆဋ္ဌံ။>
  text <၇။ သက္ခိဘဗ္ဗသုတ္တံ>
    text <၇၁>, <ဆဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အဘဗ္ဗော တတြ တတြေဝ သက္ခိဘဗ္ဗတံ ပါပုဏိတုံ သတိ သတိ အာယတနေ။ ကတမေဟိ ဆဟိ။ ဣဓ၊ ဘိက္ခဝေ၊ ဘိက္ခု ဣမေ ဟာနဘာဂိယာ ဓမ္မာတိ ယထာဘူတံ နပ္ပဇာနာတိ၊ ဣမေ ဌိတိဘာဂိယာ ဓမ္မာတိ ယထာဘူတံ နပ္ပဇာနာတိ၊ ဣမေ ဝိသေသဘာဂိယာ ဓမ္မာတိ ယထာဘူတံ နပ္ပဇာနာတိ၊ ဣမေ နိဗ္ဗေဓဘာဂိယာ ဓမ္မာတိ ယထာဘူတံ နပ္ပဇာနာတိ၊ အသက္ကစ္စကာရီ စ ဟောတိ၊ အသပ္ပါယကာရီ စ။ ဣမေဟိ ခေါ၊ ဘိက္ခဝေ၊ ဆဟိ ဓမ္မေဟိ သမန္နာဂတော ဘိက္ခု အဘဗ္ဗော တတြ တတြေဝ သက္ခိဘဗ္ဗတံ ပါပုဏိတုံ သတိ သတိ အာယတနေ။>
    text <ဆဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု ဘဗ္ဗော တတြ တတြေဝ သက္ခိဘဗ္ဗတံ ပါပုဏိတုံ သတိ သတိ အာယတနေ။ ကတမေဟိ ဆဟိ။ ဣဓ၊ ဘိက္ခဝေ၊ ဘိက္ခု ဣမေ ဟာနဘာဂိယာ ဓမ္မာတိ ယထာဘူတံ ပဇာနာတိ၊ ဣမေ ဌိတိဘာဂိယာ ဓမ္မာတိ ယထာဘူတံ ပဇာနာတိ၊ ဣမေ ဝိသေသဘာဂိယာ ဓမ္မာတိ ယထာဘူတံ ပဇာနာတိ၊ ဣမေ နိဗ္ဗေဓဘာဂိယာ ဓမ္မာတိ ယထာဘူတံ ပဇာနာတိ၊ သက္ကစ္စကာရီ စ ဟောတိ၊ သပ္ပါယကာရီ စ။ ဣမေဟိ ခေါ၊ ဘိက္ခဝေ၊ ဆဟိ ဓမ္မေဟိ သမန္နာဂတော ဘိက္ခု ဘဗ္ဗော တတြ တတြေဝ သက္ခိဘဗ္ဗတံ ပါပုဏိတုံ သတိ သတိ အာယတနေတိ။ သတ္တမံ။>
  text <၈။ ဗလသုတ္တံ>
    text <၇၂>, <ဆဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အဘဗ္ဗော သမာဓိသ္မိံ ဗလတံ ပါပုဏိတုံ။ ကတမေဟိ ဆဟိ။ ဣဓ၊ ဘိက္ခဝေ၊ ဘိက္ခု န သမာဓိဿ သမာပတ္တိကုသလော ဟောတိ၊ န သမာဓိဿ ဌိတိကုသလော ဟောတိ၊ န သမာဓိဿ ဝုဋ္ဌာနကုသလော ဟောတိ၊ အသက္ကစ္စကာရီ စ ဟောတိ၊ အသာတစ္စကာရီ စ၊ အသပ္ပါယကာရီ စ။ ဣမေဟိ ခေါ၊ ဘိက္ခဝေ၊ ဆဟိ ဓမ္မေဟိ သမန္နာဂတော ဘိက္ခု အဘဗ္ဗော သမာဓိသ္မိံ ဗလတံ ပါပုဏိတုံ။>
    text <ဆဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု ဘဗ္ဗော သမာဓိသ္မိံ ဗလတံ ပါပုဏိတုံ။ ကတမေဟိ ဆဟိ။ ဣဓ၊ ဘိက္ခဝေ၊ ဘိက္ခု သမာဓိဿ သမာပတ္တိကုသလော ဟောတိ၊ သမာဓိဿ ဌိတိကုသလော ဟောတိ၊ သမာဓိဿ ဝုဋ္ဌာနကုသလော ဟောတိ၊ သက္ကစ္စကာရီ စ ဟောတိ၊ သာတစ္စကာရီ စ၊ သပ္ပါယကာရီ စ။ ဣမေဟိ ခေါ၊ ဘိက္ခဝေ၊ ဆဟိ ဓမ္မေဟိ သမန္နာဂတော ဘိက္ခု ဘဗ္ဗော သမာဓိသ္မိံ ဗလတံ ပါပုဏိတုန္တိ။ အဋ္ဌမံ။>
  text <၉။ ပဌမတဇ္ဈာနသုတ္တံ>
    text <၇၃>, <ဆ၊ ဘိက္ခဝေ၊ ဓမ္မေ အပ္ပဟာယ အဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။ ကတမေ ဆ။ ကာမစ္ဆန္ဒံ၊ ဗျာပါဒံ၊ ထိနမိဒ္ဓံ၊ ဥဒ္ဓစ္စကုက္ကုစ္စံ၊ ဝိစိကိစ္ဆံ။ ကာမေသု ခေါ ပနဿ အာဒီနဝေါ န ယထာဘူတံ သမ္မပ္ပညာယ သုဒိဋ္ဌော ဟောတိ။ ဣမေ ခေါ၊ ဘိက္ခဝေ၊ ဆ ဓမ္မေ အပ္ပဟာယ အဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။>
    text <ဆ၊ ဘိက္ခဝေ၊ ဓမ္မေ ပဟာယ ဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။ ကတမေ ဆ။ ကာမစ္ဆန္ဒံ၊ ဗျာပါဒံ၊ ထိနမိဒ္ဓံ၊ ဥဒ္ဓစ္စကုက္ကုစ္စံ၊ ဝိစိကိစ္ဆံ၊ ကာမေသု ခေါ ပနဿ အာဒီနဝေါ န ယထာဘူတံ သမ္မပ္ပညာယ သုဒိဋ္ဌော ဟောတိ။ ဣမေ ခေါ၊ ဘိက္ခဝေ၊ ဆ ဓမ္မေ ပဟာယ ဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုန္တိ။ နဝမံ။>
  text <၁၀။ ဒုတိယတဇ္ဈာနသုတ္တံ>
    text <၇၄>, <ဆ၊ ဘိက္ခဝေ၊ ဓမ္မေ အပ္ပဟာယ အဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။ ကတမေ ဆ။ ကာမဝိတက္ကံ၊ ဗျာပါဒဝိတက္ကံ၊ ဝိဟိံသာဝိတက္ကံ၊ ကာမသညံ၊ ဗျာပါဒသညံ၊ ဝိဟိံသာသညံ ဣမေ ခေါ၊ ဘိက္ခဝေ၊ ဆ ဓမ္မေ အပ္ပဟာယ အဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။>
    text <ဆ၊ ဘိက္ခဝေ၊ ဓမ္မေ ပဟာယ ဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုံ။ ကတမေ ဆ။ ကာမဝိတက္ကံ၊ ဗျာပါဒဝိတက္ကံ၊ ဝိဟိံသာဝိတက္ကံ၊ ကာမသညံ၊ ဗျာပါဒသညံ၊ ဝိဟိံသာသညံ ဣမေ ခေါ၊ ဘိက္ခဝေ၊ ဆ ဓမ္မေ ပဟာယ ဘဗ္ဗော ပဌမံ ဈာနံ ဥပသမ္ပဇ္ဇ ဝိဟရိတုန္တိ။ ဒသမံ။>
    stand <ဒေဝတာဝဂ္ဂေါ သတ္တမော။>
    text <တဿုဒ္ဒာနံ>
    block
      text <အနာဂါမိ အရဟံ မိတ္တာ၊ သင်္ဂဏိကာရာမဒေဝတာ။>
      text <သမာဓိ သက္ခိဘဗ္ဗံ ဗလံ၊ တဇ္ဈာနာ အပရေ ဒုဝေတိ။>
