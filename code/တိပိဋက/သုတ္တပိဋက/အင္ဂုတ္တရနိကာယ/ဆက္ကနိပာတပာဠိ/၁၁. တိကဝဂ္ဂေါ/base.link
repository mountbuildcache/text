text <၁၁။ တိကဝဂ္ဂေါ>
  text <၁။ ရာဂသုတ္တံ>
    text <၁၀၇>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ရာဂေါ၊ ဒောသော၊ မောဟော။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ရာဂဿ ပဟာနာယ အသုဘာ ဘာဝေတဗ္ဗာ၊ ဒောသဿ ပဟာနာယ မေတ္တာ ဘာဝေတဗ္ဗာ၊ မောဟဿ ပဟာနာယ ပညာ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ ပဌမံ။>
  text <၂။ ဒုစ္စရိတသုတ္တံ>
    text <၁၀၈>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ကာယဒုစ္စရိတံ၊ ဝစီဒုစ္စရိတံ၊ မနောဒုစ္စရိတံ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ကာယဒုစ္စရိတဿ ပဟာနာယ ကာယသုစရိတံ ဘာဝေတဗ္ဗံ၊ ဝစီဒုစ္စရိတဿ ပဟာနာယ ဝစီသုစရိတံ ဘာဝေတဗ္ဗံ၊ မနောဒုစ္စရိတဿ ပဟာနာယ မနောသုစရိတံ ဘာဝေတဗ္ဗံ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ ဒုတိယံ။>
  text <၃။ ဝိတက္ကသုတ္တံ>
    text <၁၀၉>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ကာမဝိတက္ကော၊ ဗျာပါဒဝိတက္ကော၊ ဝိဟိံသာဝိတက္ကော။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ကာမဝိတက္ကဿ ပဟာနာယ နေက္ခမ္မဝိတက္ကော ဘာဝေတဗ္ဗော၊ ဗျာပါဒဝိတက္ကဿ ပဟာနာယ အဗျာပါဒဝိတက္ကော ဘာဝေတဗ္ဗော၊ ဝိဟိံသာဝိတက္ကဿ ပဟာနာယ အဝိဟိံသာဝိတက္ကော ဘာဝေတဗ္ဗော။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ တတိယံ။>
  text <၄။ သညာသုတ္တံ>
    text <၁၁၀>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ကာမသညာ၊ ဗျာပါဒသညာ၊ ဝိဟိံသာသညာ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ကာမသညာယ ပဟာနာယ နေက္ခမ္မသညာ ဘာဝေတဗ္ဗာ၊ ဗျာပါဒသညာယ ပဟာနာယ အဗျာပါဒသညာ ဘာဝေတဗ္ဗာ၊ ဝိဟိံသာသညာယ ပဟာနာယ အဝိဟိံသာသညာ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ စတုတ္ထံ။>
  text <၅။ ဓာတုသုတ္တံ>
    text <၁၁၁>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ကာမဓာတု၊ ဗျာပါဒဓာတု၊ ဝိဟိံသာဓာတု။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ကာမဓာတုယာ ပဟာနာယ နေက္ခမ္မဓာတု ဘာဝေတဗ္ဗာ၊ ဗျာပါဒဓာတုယာ ပဟာနာယ အဗျာပါဒဓာတု ဘာဝေတဗ္ဗာ၊ ဝိဟိံသာဓာတုယာ ပဟာနာယ အဝိဟိံသာဓာတု ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ ပဉ္စမံ။>
  text <၆။ အဿာဒသုတ္တံ>
    text <၁၁၂>, <တယောမေ၊ ဘိက္ခဝေ၊ ဓမ္မာ။ ကတမေ တယော။ အဿာဒဒိဋ္ဌိ၊ အတ္တာနုဒိဋ္ဌိ၊ မိစ္ဆာဒိဋ္ဌိ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ အဿာဒဒိဋ္ဌိယာ ပဟာနာယ အနိစ္စသညာ ဘာဝေတဗ္ဗာ၊ အတ္တာနုဒိဋ္ဌိယာ ပဟာနာယ အနတ္တသညာ ဘာဝေတဗ္ဗာ၊ မိစ္ဆာဒိဋ္ဌိယာ ပဟာနာယ သမ္မာဒိဋ္ဌိ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ ဆဋ္ဌံ။>
  text <၇။ အရတိသုတ္တံ>
    text <၁၁၃>, <တယောမေ၊ ဘိက္ခဝေ၊ ဓမ္မာ။ ကတမေ တယော။ အရတိ၊ ဝိဟိံသာ၊ အဓမ္မစရိယာ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ အရတိယာ ပဟာနာယ မုဒိတာ ဘာဝေတဗ္ဗာ၊ ဝိဟိံသာယ ပဟာနာယ အဝိဟိံသာ ဘာဝေတဗ္ဗာ၊ အဓမ္မစရိယာယ ပဟာနာယ ဓမ္မစရိယာ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ သတ္တမံ။>
  text <၈။ သန္တုဋ္ဌိတာသုတ္တံ>
    text <၁၁၄>, <တယောမေ၊ ဘိက္ခဝေ၊ ဓမ္မာ။ ကတမေ တယော။ အသန္တုဋ္ဌိတာ၊ အသမ္ပဇညံ၊ မဟိစ္ဆတာ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ အသန္တုဋ္ဌိတာယ ပဟာနာယ သန္တုဋ္ဌိတာ ဘာဝေတဗ္ဗာ၊ အသမ္ပဇညဿ ပဟာနာယ သမ္ပဇညံ ဘာဝေတဗ္ဗံ၊ မဟိစ္ဆတာယ ပဟာနာယ အပ္ပိစ္ဆတာ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ အဋ္ဌမံ။>
  text <၉။ ဒောဝစဿတာသုတ္တံ>
    text <၁၁၅>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ဒောဝစဿတာ၊ ပါပမိတ္တတာ၊ စေတသော ဝိက္ခေပေါ။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ဒောဝစဿတာယ ပဟာနာယ သောဝစဿတာ ဘာဝေတဗ္ဗာ၊ ပါပမိတ္တတာယ ပဟာနာယ ကလျာဏမိတ္တတာ ဘာဝေတဗ္ဗာ၊ စေတသော ဝိက္ခေပဿ ပဟာနာယ အာနာပါနဿတိ ဘာဝေတဗ္ဗာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ နဝမံ။>
  text <၁၀။ ဥဒ္ဓစ္စသုတ္တံ>
    text <၁၁၆>, <တယောမေ၊ ဘိက္ခဝေ၊ ဓမ္မာ။ ကတမေ တယော။ ဥဒ္ဓစ္စံ၊ အသံဝရော၊ ပမာဒော။ ဣမေ ခေါ၊ ဘိက္ခဝေ၊ တယော ဓမ္မာ။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ တယော ဓမ္မာ ဘာဝေတဗ္ဗာ။ ကတမေ တယော။ ဥဒ္ဓစ္စဿ ပဟာနာယ သမထော ဘာဝေတဗ္ဗော၊ အသံဝရဿ ပဟာနာယ သံဝရော ဘာဝေတဗ္ဗော၊ ပမာဒဿ ပဟာနာယ အပ္ပမာဒော ဘာဝေတဗ္ဗော။ ဣမေသံ ခေါ၊ ဘိက္ခဝေ၊ တိဏ္ဏံ ဓမ္မာနံ ပဟာနာယ ဣမေ တယော ဓမ္မာ ဘာဝေတဗ္ဗာတိ။ ဒသမံ။>
    stand <တိကဝဂ္ဂေါ ဧကာဒသမော။>
    text <တဿုဒ္ဒာနံ>
    block
      text <ရာဂဒုစ္စရိတဝိတက္က၊ သညာ ဓာတူတိ ဝုစ္စတိ။>
      text <အဿာဒအရတိတုဋ္ဌိ၊ ဒုဝေ စ ဥဒ္ဓစ္စေန ဝဂ္ဂေါတိ။>
