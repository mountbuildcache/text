text <၃။ ဗာလဝဂ္ဂေါ>
  text <၂၂>, <ဒွေမေ၊ ဘိက္ခဝေ၊ ဗာလာ။ ကတမေ ဒွေ။ ယော စ အစ္စယံ အစ္စယတော န ပဿတိ၊ ယော စ အစ္စယံ ဒေသေန္တဿ ယထာဓမ္မံ နပ္ပဋိဂ္ဂဏှာတိ။ ဣမေ ခေါ၊ ဘိက္ခဝေ၊ ဒွေ ဗာလာတိ။ ဒွေမေ၊ ဘိက္ခဝေ၊ ပဏ္ဍိတာ။ ကတမေ ဒွေ။ ယော စ အစ္စယံ အစ္စယတော ပဿတိ၊ ယော စ အစ္စယံ ဒေသေန္တဿ ယထာဓမ္မံ ပဋိဂ္ဂဏှာတိ။ ဣမေ ခေါ၊ ဘိက္ခဝေ၊ ဒွေ ပဏ္ဍိတာတိ။>
  text <၂၃>, <ဒွေမေ၊ ဘိက္ခဝေ၊ တထာဂတံ အဗ္ဘာစိက္ခန္တိ။ ကတမေ ဒွေ။ ဒုဋ္ဌော ဝါ ဒောသန္တရော၊ သဒ္ဓေါ ဝါ ဒုဂ္ဂဟိတေန။ ဣမေ ခေါ၊ ဘိက္ခဝေ၊ ဒွေ တထာဂတံ အဗ္ဘာစိက္ခန္တီတိ။>
  text <၂၄>, <ဒွေမေ၊ ဘိက္ခဝေ၊ တထာဂတံ အဗ္ဘာစိက္ခန္တိ။ ကတမေ ဒွေ။ ယော စ အဘာသိတံ အလပိတံ တထာဂတေန ဘာသိတံ လပိတံ တထာဂတေနာတိ ဒီပေတိ၊ ယော စ ဘာသိတံ လပိတံ တထာဂတေန အဘာသိတံ အလပိတံ တထာဂတေနာတိ ဒီပေတိ။ ဣမေ ခေါ၊ ဘိက္ခဝေ၊ ဒွေ တထာဂတံ အဗ္ဘာစိက္ခန္တီတိ။ ဒွေမေ၊ ဘိက္ခဝေ၊ တထာဂတံ နာဗ္ဘာစိက္ခန္တိ။ ကတမေ ဒွေ။ ယော စ အဘာသိတံ အလပိတံ တထာဂတေန အဘာသိတံ အလပိတံ တထာဂတေနာတိ ဒီပေတိ၊ ယော စ ဘာသိတံ လပိတံ တထာဂတေန ဘာသိတံ လပိတံ တထာဂတေနာတိ ဒီပေတိ။ ဣမေ ခေါ၊ ဘိက္ခဝေ၊ ဒွေ တထာဂတံ နာဗ္ဘာစိက္ခန္တီတိ။>
  text <၂၅>, <ဒွေမေ၊ ဘိက္ခဝေ၊ တထာဂတံ အဗ္ဘာစိက္ခန္တိ။ ကတမေ ဒွေ။ ယော စ နေယျတ္ထံ သုတ္တန္တံ နီတတ္ထော သုတ္တန္တောတိ ဒီပေတိ၊ ယော စ နီတတ္ထံ သုတ္တန္တံ နေယျတ္ထော သုတ္တန္တောတိ ဒီပေတိ။ ဣမေ ခေါ၊ ဘိက္ခဝေ၊ ဒွေ တထာဂတံ အဗ္ဘာစိက္ခန္တီတိ။>
  text <၂၆>, <ဒွေမေ၊ ဘိက္ခဝေ၊ တထာဂတံ နာဗ္ဘာစိက္ခန္တိ။ ကတမေ ဒွေ။ ယော စ နေယျတ္ထံ သုတ္တန္တံ နေယျတ္ထော သုတ္တန္တောတိ ဒီပေတိ၊ ယော စ နီတတ္ထံ သုတ္တန္တံ နီတတ္ထော သုတ္တန္တောတိ ဒီပေတိ။ ဣမေ ခေါ၊ ဘိက္ခဝေ၊ ဒွေ တထာဂတံ နာဗ္ဘာစိက္ခန္တီတိ။>
  text <၂၇>, <ပဋိစ္ဆန္နကမ္မန္တဿ၊ ဘိက္ခဝေ၊ ဒွိန္နံ ဂတီနံ အညတရာ ဂတိ ပါဋိကင်္ခါ နိရယော ဝါ တိရစ္ဆာနယောနိ ဝါတိ။ အပ္ပဋိစ္ဆန္နကမ္မန္တဿ၊ ဘိက္ခဝေ၊ ဒွိန္နံ ဂတီနံ အညတရာ ဂတိ ပါဋိကင်္ခါ ဒေဝါ ဝါ မနုဿာ ဝါတိ။>
  text <၂၈>, <မိစ္ဆာဒိဋ္ဌိကဿ၊ ဘိက္ခဝေ၊ ဒွိန္နံ ဂတီနံ အညတရာ ဂတိ ပါဋိကင်္ခါ နိရယော ဝါ တိရစ္ဆာနယောနိ ဝါတိ။>
  text <၂၉>, <သမ္မာဒိဋ္ဌိကဿ၊ ဘိက္ခဝေ၊ ဒွိန္နံ ဂတီနံ အညတရာ ဂတိ ပါဋိကင်္ခါ ဒေဝါ ဝါ မနုဿာ ဝါတိ။>
  text <၃၀>, <ဒုဿီလဿ၊ ဘိက္ခဝေ၊ ဒွေ ပဋိဂ္ဂါဟာ နိရယော ဝါ တိရစ္ဆာနယောနိ ဝါ။ သီလဝတော၊ ဘိက္ခဝေ၊ ဒွေ ပဋိဂ္ဂါဟာ ဒေဝါ ဝါ မနုဿာ ဝါတိ။>
  text <၃၁>, <ဒွာဟံ၊ ဘိက္ခဝေ၊ အတ္ထဝသေ သမ္ပဿမာနော အရညဝနပတ္ထာနိ ပန္တာနိ သေနာသနာနိ ပဋိသေဝါမိ။ ကတမေ ဒွေ။ အတ္တနော စ ဒိဋ္ဌဓမ္မသုခဝိဟာရံ သမ္ပဿမာနော၊ ပစ္ဆိမဉ္စ ဇနတံ အနုကမ္ပမာနော။ ဣမေ ခေါ အဟံ၊ ဘိက္ခဝေ၊ ဒွေ အတ္ထဝသေ သမ္ပဿမာနော အရညဝနပတ္ထာနိ ပန္တာနိ သေနာသနာနိ ပဋိသေဝါမီတိ။>
  text <၃၂>, <ဒွေ မေ၊ ဘိက္ခဝေ၊ ဓမ္မာ ဝိဇ္ဇာဘာဂိယာ။ ကတမေ ဒွေ။ သမထော စ ဝိပဿနာ စ။ သမထော၊ ဘိက္ခဝေ၊ ဘာဝိတော ကမတ္ထ မနုဘောတိ။ စိတ္တံ ဘာဝီယတိ။ စိတ္တံ ဘာဝိတံ ကမတ္ထမနုဘောတိ။ ယော ရာဂေါ သော ပဟီယတိ။ ဝိပဿနာ၊ ဘိက္ခဝေ၊ ဘာဝိတာ ကမတ္ထမနုဘောတိ။ ပညာ ဘာဝီယတိ။ ပညာ ဘာဝိတာ ကမတ္ထမနုဘောတိ။ ယာ အဝိဇ္ဇာ သာ ပဟီယတိ။ ရာဂုပက္ကိလိဋ္ဌံ ဝါ၊ ဘိက္ခဝေ၊ စိတ္တံ န ဝိမုစ္စတိ၊ အဝိဇ္ဇုပက္ကိလိဋ္ဌာ ဝါ ပညာ န ဘာဝီယတိ။ ဣတိ ခေါ၊ ဘိက္ခဝေ၊ ရာဂဝိရာဂါ စေတောဝိမုတ္တိ၊ အဝိဇ္ဇာဝိရာဂါ ပညာဝိမုတ္တီတိ။>
  stand <ဗာလဝဂ္ဂေါ တတိယော။>
