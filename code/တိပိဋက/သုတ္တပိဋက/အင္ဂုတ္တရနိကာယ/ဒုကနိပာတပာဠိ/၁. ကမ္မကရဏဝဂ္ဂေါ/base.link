text <၁။ ကမ္မကရဏဝဂ္ဂေါ>
  stand <။ နမော တဿ ဘဂဝတော အရဟတော သမ္မာသမ္ဗုဒ္ဓဿ။အင်္ဂုတ္တရနိကာယော>
  text <၁။ ပဌမပဏ္ဏာသကံ>
    text <၁။ ဝဇ္ဇသုတ္တံ>
      text <၁>, <ဧဝံ မေ သုတံ ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တတြ ခေါ ဘဂဝါ ဘိက္ခူ အာမန္တေသိ ဘိက္ခဝေါတိ။ ဘဒန္တေတိ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
      text <ဒွေမာနိ၊ ဘိက္ခဝေ၊ ဝဇ္ဇာနိ။ ကတမာနိ ဒွေ။ ဒိဋ္ဌဓမ္မိကဉ္စ ဝဇ္ဇံ သမ္ပရာယိကဉ္စ ဝဇ္ဇံ။ ကတမဉ္စ၊ ဘိက္ခဝေ၊ ဒိဋ္ဌဓမ္မိကံ ဝဇ္ဇံ။ ဣဓ၊ ဘိက္ခဝေ၊ ဧကစ္စော ပဿတိ စောရံ အာဂုစာရိံ ရာဇာနော ဂဟေတွာ ဝိဝိဓာ ကမ္မကာရဏာ ကာရေန္တေ၊ ကသာဟိပိ တာဠေန္တေ၊ ဝေတ္တေဟိပိ တာဠေန္တေ၊ အဒ္ဓဒဏ္ဍကေဟိပိ တာဠေန္တေ၊ ဟတ္ထမ္ပိ ဆိန္ဒန္တေ၊ ပါဒမ္ပိ ဆိန္ဒန္တေ၊ ဟတ္ထပါဒမ္ပိ ဆိန္ဒန္တေ၊ ကဏ္ဏမ္ပိ ဆိန္ဒန္တေ၊ နာသမ္ပိ ဆိန္ဒန္တေ၊ ကဏ္ဏနာသမ္ပိ ဆိန္ဒန္တေ၊ ဗိလင်္ဂထာလိကမ္ပိ ကရောန္တေ၊ သင်္ခမုဏ္ဍိကမ္ပိ ကရောန္တေ၊ ရာဟုမုခမ္ပိ ကရောန္တေ၊ ဇောတိမာလိကမ္ပိ ကရောန္တေ၊ ဟတ္ထပဇ္ဇောတိကမ္ပိ ကရောန္တေ၊ ဧရကဝတ္တိကမ္ပိ ကရောန္တေ၊ စီရကဝါသိကမ္ပိ ကရောန္တေ၊ ဧဏေယျကမ္ပိ ကရောန္တေ၊ ဗဠိသမံသိကမ္ပိ ကရောန္တေ၊ ကဟာပဏိကမ္ပိ ကရောန္တေ၊ ခါရာပတစ္ဆိကမ္ပိ ကရောန္တေ၊ ပလိဃပရိဝတ္တိကမ္ပိ ကရောန္တေ၊ ပလာလပီဌကမ္ပိ ကရောန္တေ၊ တတ္တေနပိ တေလေန ဩသိဉ္စန္တေ၊ သုနခေဟိပိ ခါဒာပေန္တေ၊ ဇီဝန္တမ္ပိ သူလေ ဥတ္တာသေန္တေ၊ အသိနာပိ သီသံ ဆိန္ဒန္တေ။>
      text <တဿ ဧဝံ ဟောတိ ယထာရူပါနံ ခေါ ပါပကာနံ ကမ္မာနံ ဟေတု စောရံ အာဂုစာရိံ ရာဇာနော ဂဟေတွာ ဝိဝိဓာ ကမ္မကာရဏာ ကာရေန္တိ၊ ကသာဟိပိ တာဠေန္တိ၊ ဝေတ္တေဟိပိ တာဠေန္တိ၊ အဒ္ဓဒဏ္ဍကေဟိပိ တာဠေန္တိ၊ ဟတ္ထမ္ပိ ဆိန္ဒန္တိ၊ ပါဒမ္ပိ ဆိန္ဒန္တိ၊ ဟတ္ထပါဒမ္ပိ ဆိန္ဒန္တိ၊ ကဏ္ဏမ္ပိ ဆိန္ဒန္တိ၊ နာသမ္ပိ ဆိန္ဒန္တိ၊ ကဏ္ဏနာသမ္ပိ ဆိန္ဒန္တိ၊ ဗိလင်္ဂထာလိကမ္ပိ ကရောန္တိ၊ သင်္ခမုဏ္ဍိကမ္ပိ ကရောန္တိ၊ ရာဟုမုခမ္ပိ ကရောန္တိ၊ ဇောတိမာလိကမ္ပိ ကရောန္တိ၊ ဟတ္ထပဇ္ဇောတိကမ္ပိ ကရောန္တိ၊ ဧရကဝတ္တိကမ္ပိ ကရောန္တိ၊ စီရကဝါသိကမ္ပိ ကရောန္တိ၊ ဧဏေယျကမ္ပိ ကရောန္တိ၊ ဗဠိသမံသိကမ္ပိ ကရောန္တိ၊ ကဟာပဏိကမ္ပိ ကရောန္တိ၊ ခါရာပတစ္ဆိကမ္ပိ ကရောန္တိ၊ ပလိဃပရိဝတ္တိကမ္ပိ ကရောန္တိ၊ ပလာလပီဌကမ္ပိ ကရောန္တိ၊ တတ္တေနပိ တေလေန ဩသိဉ္စန္တိ၊ သုနခေဟိပိ ခါဒာပေန္တိ၊ ဇီဝန္တမ္ပိ သူလေ ဥတ္တာသေန္တိ၊ အသိနာပိ သီသံ ဆိန္ဒန္တိ။ အဟဉ္စေဝ ခေါ ပန ဧဝရူပံ ပါပကမ္မံ ကရေယျံ၊ မမ္ပိ ရာဇာနော ဂဟေတွာ ဧဝရူပါ ဝိဝိဓာ ကမ္မကာရဏာ ကာရေယျုံ၊ ကသာဟိပိ တာဠေယျုံ။ပေ။ အသိနာပိ သီသံ ဆိန္ဒေယျုန္တိ။ သော ဒိဋ္ဌဓမ္မိကဿ ဝဇ္ဇဿ ဘီတော န ပရေသံ ပါဘတံ ဝိလုမ္ပန္တော စရတိ။ ဣဒံ ဝုစ္စတိ၊ ဘိက္ခဝေ၊ ဒိဋ္ဌဓမ္မိကံ ဝဇ္ဇံ။>
      text <ကတမဉ္စ၊ ဘိက္ခဝေ၊ သမ္ပရာယိကံ ဝဇ္ဇံ။ ဣဓ၊ ဘိက္ခဝေ၊ ဧကစ္စော ဣတိ ပဋိသဉ္စိက္ခတိ ကာယဒုစ္စရိတဿ ခေါ ပန ပါပကော ဒုက္ခေါ ဝိပါကော အဘိသမ္ပရာယံ၊ ဝစီဒုစ္စရိတဿ ပါပကော ဒုက္ခေါ ဝိပါကော အဘိသမ္ပရာယံ၊ မနောဒုစ္စရိတဿ ပါပကော ဒုက္ခေါ ဝိပါကော အဘိသမ္ပရာယံ။ အဟဉ္စေဝ ခေါ ပန ကာယေန ဒုစ္စရိတံ စရေယျံ၊ ဝါစာယ ဒုစ္စရိတံ စရေယျံ၊ မနသာ ဒုစ္စရိတံ စရေယျံ။ ကိဉ္စ တံ ယာဟံ န ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇေယျန္တိ။ သော သမ္ပရာယိကဿ ဝဇ္ဇဿ ဘီတော ကာယဒုစ္စရိတံ ပဟာယ ကာယသုစရိတံ ဘာဝေတိ၊ ဝစီဒုစ္စရိတံ ပဟာယ ဝစီသုစရိတံ ဘာဝေတိ၊ မနောဒုစ္စရိတံ ပဟာယ မနောသုစရိတံ ဘာဝေတိ၊ သုဒ္ဓံ အတ္တာနံ ပရိဟရတိ။ ဣဒံ ဝုစ္စတိ၊ ဘိက္ခဝေ၊ သမ္ပရာယိကံ ဝဇ္ဇံ။ ဣမာနိ ခေါ၊ ဘိက္ခဝေ၊ ဒွေ ဝဇ္ဇာနိ။ တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ ဒိဋ္ဌဓမ္မိကဿ ဝဇ္ဇဿ ဘာယိဿာမ၊ သမ္ပရာယိကဿ ဝဇ္ဇဿ ဘာယိဿာမ၊ ဝဇ္ဇဘီရုနော ဘဝိဿာမ ဝဇ္ဇဘယဒဿာဝိနောတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗံ။ ဝဇ္ဇဘီရုနော၊ ဘိက္ခဝေ၊ ဝဇ္ဇဘယဒဿာဝိနော ဧတံ ပါဋိကင်္ခံ ယံ ပရိမုစ္စိဿတိ သဗ္ဗဝဇ္ဇေဟီတိ။ ပဌမံ။>
    text <၂။ ပဓာနသုတ္တံ>
      text <၂>, <ဒွေမာနိ၊ ဘိက္ခဝေ၊ ပဓာနာနိ ဒုရဘိသမ္ဘဝါနိ လောကသ္မိံ။ ကတမာနိ ဒွေ။ ယဉ္စ ဂိဟီနံ အဂါရံ အဇ္ဈာဝသတံ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရာနုပ္ပဒာနတ္ထံ ပဓာနံ၊ ယဉ္စ အဂါရသ္မာ အနဂါရိယံ ပဗ္ဗဇိတာနံ သဗ္ဗူပဓိပဋိနိဿဂ္ဂတ္ထံ ပဓာနံ။ ဣမာနိ ခေါ၊ ဘိက္ခဝေ၊ ဒွေ ပဓာနာနိ ဒုရဘိသမ္ဘဝါနိ လောကသ္မိံ။>
      text <ဧတဒဂ္ဂံ၊ ဘိက္ခဝေ၊ ဣမေသံ ဒွိန္နံ ပဓာနာနံ ယဒိဒံ သဗ္ဗူပဓိပဋိနိဿဂ္ဂတ္ထံ ပဓာနံ။ တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ သဗ္ဗူပဓိပဋိနိဿဂ္ဂတ္ထံ ပဓာနံ ပဒဟိဿာမာတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ ဒုတိယံ။>
    text <၃။ တပနီယသုတ္တံ>
      text <၃>, <ဒွေမေ၊ ဘိက္ခဝေ၊ ဓမ္မာ တပနီယာ။ ကတမေ ဒွေ။ ဣဓ၊ ဘိက္ခဝေ၊ ဧကစ္စဿ ကာယဒုစ္စရိတံ ကတံ ဟောတိ၊ အကတံ ဟောတိ ကာယသုစရိတံ၊ ဝစီဒုစ္စရိတံ ကတံ ဟောတိ၊ အကတံ ဟောတိ ဝစီသုစရိတံ၊ မနောဒုစ္စရိတံ ကတံ ဟောတိ၊ အကတံ ဟောတိ မနောသုစရိတံ။ သော ကာယဒုစ္စရိတံ မေ ကတန္တိ တပ္ပတိ၊ အကတံ မေ ကာယသုစရိတန္တိ တပ္ပတိ၊ ဝစီဒုစ္စရိတံ မေ ကတန္တိ တပ္ပတိ၊ အကတံ မေ ဝစီသုစရိတန္တိ တပ္ပတိ၊ မနောဒုစ္စရိတံ မေ ကတန္တိ တပ္ပတိ၊ အကတံ မေ မနောသုစရိတန္တိ တပ္ပတိ။ ဣမေ ခေါ၊ ဘိက္ခဝေ၊ ဒွေ ဓမ္မာ တပနီယာတိ။ တတိယံ။>
    text <၄။ အတပနီယသုတ္တံ>
      text <၄>, <ဒွေမေ၊ ဘိက္ခဝေ၊ ဓမ္မာ အတပနီယာ။ ကတမေ ဒွေ။ ဣဓ၊ ဘိက္ခဝေ၊ ဧကစ္စဿ ကာယသုစရိတံ ကတံ ဟောတိ၊ အကတံ ဟောတိ ကာယဒုစ္စရိတံ၊ ဝစီသုစရိတံ ကတံ ဟောတိ၊ အကတံ ဟောတိ ဝစီဒုစ္စရိတံ၊ မနောသုစရိတံ ကတံ ဟောတိ၊ အကတံ ဟောတိ မနောဒုစ္စရိတံ။ သော ကာယသုစရိတံ မေ ကတန္တိ န တပ္ပတိ၊ အကတံ မေ ကာယဒုစ္စရိတန္တိ န တပ္ပတိ၊ ဝစီသုစရိတံ မေ ကတန္တိ န တပ္ပတိ၊ အကတံ မေ ဝစီဒုစ္စရိတန္တိ န တပ္ပတိ၊ မနောသုစရိတံ မေ ကတန္တိ န တပ္ပတိ၊ အကတံ မေ မနောဒုစ္စရိတန္တိ န တပ္ပတိ။ ဣမေ ခေါ၊ ဘိက္ခဝေ၊ ဒွေ ဓမ္မာ အတပနီယာတိ။ စတုတ္ထံ။>
    text <၅။ ဥပညာတသုတ္တံ>
      text <၅>, <ဒွိန္နာဟံ၊ ဘိက္ခဝေ၊ ဓမ္မာနံ ဥပညာသိံ ယာ စ အသန္တုဋ္ဌိတာ ကုသလေသု ဓမ္မေသု၊ ယာ စ အပ္ပဋိဝါနိတာ ပဓာနသ္မိံ။ အပ္ပဋိဝါနီ သုဒာဟံ၊ ဘိက္ခဝေ၊ ပဒဟာမိ ကာမံ တစော စ နှာရု စ အဋ္ဌိ စ အဝသိဿတု၊ သရီရေ ဥပသုဿတု မံသလောဟိတံ၊ ယံ တံ ပုရိသထာမေန ပုရိသဝီရိယေန ပုရိသပရက္ကမေန ပတ္တဗ္ဗံ န တံ အပါပုဏိတွာ ဝီရိယဿ သဏ္ဌာနံ ဘဝိဿတီတိ။ တဿ မယှံ၊ ဘိက္ခဝေ၊ အပ္ပမာဒာဓိဂတာ သမ္ဗောဓိ၊ အပ္ပမာဒာဓိဂတော အနုတ္တရော ယောဂက္ခေမော။ တုမှေ စေပိ၊ ဘိက္ခဝေ၊ အပ္ပဋိဝါနံ ပဒဟေယျာထ ကာမံ တစော စ နှာရု စ အဋ္ဌိ စ အဝသိဿတု၊ သရီရေ ဥပသုဿတု မံသလောဟိတံ၊ ယံ တံ ပုရိသထာမေန ပုရိသဝီရိယေန ပုရိသပရက္ကမေန ပတ္တဗ္ဗံ န တံ အပါပုဏိတွာ ဝီရိယဿ သဏ္ဌာနံ ဘဝိဿတီတိ၊ တုမှေပိ၊ ဘိက္ခဝေ၊ နစိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိဿထ။ တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ အပ္ပဋိဝါနံ ပဒဟိဿာမ။ ကာမံ တစော စ နှာရု စ အဋ္ဌိ စ အဝသိဿတု၊ သရီရေ ဥပသုဿတု မံသလောဟိတံ၊ ယံ တံ ပုရိသထာမေန ပုရိသဝီရိယေန ပုရိသပရက္ကမေန ပတ္တဗ္ဗံ န တံ အပါပုဏိတွာ ဝီရိယဿ သဏ္ဌာနံ ဘဝိဿတီတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ ပဉ္စမံ။>
    text <၆။ သံယောဇနသုတ္တံ>
      text <၆>, <ဒွေမေ၊ ဘိက္ခဝေ၊ ဓမ္မာ။ ကတမေ ဒွေ။ ယာ စ သံယောဇနိယေသု ဓမ္မေသု အဿာဒာနုပဿိတာ၊ ယာ စ သံယောဇနိယေသု ဓမ္မေသု နိဗ္ဗိဒာနုပဿိတာ။ သံယောဇနိယေသု၊ ဘိက္ခဝေ၊ ဓမ္မေသု အဿာဒာနုပဿီ ဝိဟရန္တော ရာဂံ န ပဇဟတိ၊ ဒောသံ န ပဇဟတိ၊ မောဟံ န ပဇဟတိ။ ရာဂံ အပ္ပဟာယ၊ ဒောသံ အပ္ပဟာယ၊ မောဟံ အပ္ပဟာယ န ပရိမုစ္စတိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒောမနဿေဟိ ဥပါယာသေဟိ။ န ပရိမုစ္စတိ ဒုက္ခသ္မာတိ ဝဒာမိ။>
      text <သံယောဇနိယေသု၊ ဘိက္ခဝေ၊ ဓမ္မေသု နိဗ္ဗိဒာနုပဿီ ဝိဟရန္တော ရာဂံ ပဇဟတိ၊ ဒောသံ ပဇဟတိ၊ မောဟံ ပဇဟတိ။ ရာဂံ ပဟာယ၊ ဒောသံ ပဟာယ၊ မောဟံ ပဟာယ၊ ပရိမုစ္စတိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒောမနဿေဟိ ဥပါယာသေဟိ။ ပရိမုစ္စတိ ဒုက္ခသ္မာတိ ဝဒာမိ။ ဣမေ ခေါ၊ ဘိက္ခဝေ၊ ဒွေ ဓမ္မာတိ။ ဆဋ္ဌံ။>
    text <၇။ ကဏှသုတ္တံ>
      text <၇>, <ဒွေမေ၊ ဘိက္ခဝေ၊ ဓမ္မာ ကဏှာ။ ကတမေ ဒွေ။ အဟိရိကဉ္စ အနောတ္တပ္ပဉ္စ။ ဣမေ ခေါ၊ ဘိက္ခဝေ၊ ဒွေ ဓမ္မာ ကဏှာတိ။ သတ္တမံ။>
    text <၈။ သုက္ကသုတ္တံ>
      text <၈>, <ဒွေမေ၊ ဘိက္ခဝေ၊ ဓမ္မာ သုက္ကာ။ ကတမေ ဒွေ။ ဟိရီ စ ဩတ္တပ္ပဉ္စ။ ဣမေ ခေါ၊ ဘိက္ခဝေ၊ ဒွေ ဓမ္မာ သုက္ကာတိ။ အဋ္ဌမံ။>
    text <၉။ စရိယသုတ္တံ>
      text <၉>, <ဒွေမေ၊ ဘိက္ခဝေ၊ ဓမ္မာ သုက္ကာ လောကံ ပါလေန္တိ။ ကတမေ ဒွေ။ ဟိရီ စ ဩတ္တပ္ပဉ္စ။ ဣမေ ခေါ၊ ဘိက္ခဝေ၊ ဒွေ သုက္ကာ ဓမ္မာ လောကံ န ပါလေယျုံ၊ နယိဓ ပညာယေထ မာတာတိ ဝါ မာတုစ္ဆာတိ ဝါ မာတုလာနီတိ ဝါ အာစရိယဘရိယာတိ ဝါ ဂရူနံ ဒာရာတိ ဝါ။ သမ္ဘေဒံ လောကော အဂမိဿ၊ ယထာ အဇေဠကာ ကုက္ကုဋသူကရာ သောဏသိင်္ဂါလာ။ ယသ္မာ စ ခေါ၊ ဘိက္ခဝေ၊ ဣမေ ဒွေ သုက္ကာ ဓမ္မာ လောကံ ပါလေန္တိ တသ္မာ ပညာယတိ မာတာတိ ဝါ မာတုစ္ဆာတိ ဝါ မာတုလာနီတိ ဝါ အာစရိယဘရိယာတိ ဝါ ဂရူနံ ဒာရာတိ ဝါတိ။ နဝမံ။>
    text <၁၀။ ဝဿူပနာယိကသုတ္တံ>
      text <၁၀>, <ဒွေမာ၊ ဘိက္ခဝေ၊ ဝဿူပနာယိကာ။ ကတမာ ဒွေ။ ပုရိမိကာ စ ပစ္ဆိမိကာ စ။ ဣမာ ခေါ၊ ဘိက္ခဝေ၊ ဒွေ ဝဿူပနာယိကာတိ။ ဒသမံ။>
      stand <ကမ္မကရဏဝဂ္ဂေါ ပဌမော။>
      text <တဿုဒ္ဒာနံ>
      block
        text <ဝဇ္ဇာ ပဓာနာ ဒွေ တပနီယာ၊ ဥပညာတေန ပဉ္စမံ။>
        text <သံယောဇနဉ္စ ကဏှဉ္စ၊ သုက္ကံ စရိယာ ဝဿူပနာယိကေန ဝဂ္ဂေါ။>
