text <၅။ ပရိသဝဂ္ဂေါ>
  text <၄၃>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ ဥတ္တာနာ စ ပရိသာ ဂမ္ဘီရာ စ ပရိသာ။ ကတမာ စ၊ ဘိက္ခဝေ၊ ဥတ္တာနာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဥဒ္ဓတာ ဟောန္တိ ဥန္နဠာ စပလာ မုခရာ ဝိကိဏ္ဏဝါစာ မုဋ္ဌဿတီ အသမ္ပဇာနာ အသမာဟိတာ ဝိဗ္ဘန္တစိတ္တာ ပါကတိန္ဒြိယာ။ အယံ ဝုစ္စတိ၊ ဘိက္ခဝေ၊ ဥတ္တာနာ ပရိသာ။>
  text <ကတမာ စ၊ ဘိက္ခဝေ၊ ဂမ္ဘီရာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ အနုဒ္ဓတာ ဟောန္တိ အနုန္နဠာ အစပလာ အမုခရာ အဝိကိဏ္ဏဝါစာ ဥပဋ္ဌိတဿတီ သမ္ပဇာနာ သမာဟိတာ ဧကဂ္ဂစိတ္တာ သံဝုတိန္ဒြိယာ။ အယံ ဝုစ္စတိ၊ ဘိက္ခဝေ၊ ဂမ္ဘီရာ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ ဂမ္ဘီရာ ပရိသာတိ။>
  text <၄၄>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ ဝဂ္ဂါ စ ပရိသာ သမဂ္ဂါ စ ပရိသာ။ ကတမာ စ၊ ဘိက္ခဝေ၊ ဝဂ္ဂါ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဘဏ္ဍနဇာတာ ကလဟဇာတာ ဝိဝါဒာပန္နာ အညမညံ မုခသတ္တီဟိ ဝိတုဒန္တာ ဝိဟရန္တိ။ အယံ ဝုစ္စတိ၊ ဘိက္ခဝေ၊ ဝဂ္ဂါ ပရိသာ။>
  text <ကတမာ စ၊ ဘိက္ခဝေ၊ သမဂ္ဂါ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ သမဂ္ဂါ သမ္မောဒမာနာ အဝိဝဒမာနာ ခီရောဒကီဘူတာ အညမညံ ပိယစက္ခူဟိ သမ္ပဿန္တာ ဝိဟရန္တိ။ အယံ ဝုစ္စတိ၊ ဘိက္ခဝေ၊ သမဂ္ဂါ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ သမဂ္ဂါ ပရိသာတိ။>
  text <၄၅>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ အနဂ္ဂဝတီ စ ပရိသာ အဂ္ဂဝတီ စ ပရိသာ။ ကတမာ စ၊ ဘိက္ခဝေ၊ အနဂ္ဂဝတီ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ထေရာ ဘိက္ခူ ဗာဟုလိကာ ဟောန္တိ သာထလိကာ၊ ဩက္ကမနေ ပုဗ္ဗင်္ဂမာ၊ ပဝိဝေကေ နိက္ခိတ္တဓုရာ၊ န ဝီရိယံ အာရဘန္တိ အပ္ပတ္တဿ ပတ္တိယာ အနဓိဂတဿ အဓိဂမာယ အသစ္ဆိကတဿ သစ္ဆိကိရိယာယ။ တေသံ ပစ္ဆိမာ ဇနတာ ဒိဋ္ဌာနုဂတိံ အာပဇ္ဇတိ။ သာပိ ဟောတိ ဗာဟုလိကာ သာထလိကာ၊ ဩက္ကမနေ ပုဗ္ဗင်္ဂမာ၊ ပဝိဝေကေ နိက္ခိတ္တဓုရာ၊ န ဝီရိယံ အာရဘတိ အပ္ပတ္တဿ ပတ္တိယာ အနဓိဂတဿ အဓိဂမာယ အသစ္ဆိကတဿ သစ္ဆိကိရိယာယ။ အယံ ဝုစ္စတိ၊ ဘိက္ခဝေ၊ အနဂ္ဂဝတီ ပရိသာ။>
  text <ကတမာ စ၊ ဘိက္ခဝေ၊ အဂ္ဂဝတီ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ထေရာ ဘိက္ခူ န ဗာဟုလိကာ ဟောန္တိ န သာထလိကာ၊ ဩက္ကမနေ နိက္ခိတ္တဓုရာ၊ ပဝိဝေကေ ပုဗ္ဗင်္ဂမာ၊ ဝီရိယံ အာရဘန္တိ အပ္ပတ္တဿ ပတ္တိယာ အနဓိဂတဿ အဓိဂမာယ အသစ္ဆိကတဿ သစ္ဆိကိရိယာယ။ တေသံ ပစ္ဆိမာ ဇနတာ ဒိဋ္ဌာနုဂတိံ အာပဇ္ဇတိ။ သာပိ ဟောတိ န ဗာဟုလိကာ န သာထလိကာ၊ ဩက္ကမနေ နိက္ခိတ္တဓုရာ၊ ပဝိဝေကေ ပုဗ္ဗင်္ဂမာ၊ ဝီရိယံ အာရဘတိ အပ္ပတ္တဿ ပတ္တိယာ အနဓိဂတဿ အဓိဂမာယ အသစ္ဆိကတဿ သစ္ဆိကိရိယာယ။ အယံ ဝုစ္စတိ၊ ဘိက္ခဝေ၊ အဂ္ဂဝတီ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ အဂ္ဂဝတီ ပရိသာတိ။>
  text <၄၆>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ အနရိယာ စ ပရိသာ အရိယာ စ ပရိသာ။ ကတမာ စ၊ ဘိက္ခဝေ၊ အနရိယာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဣဒံ ဒုက္ခန္တိ ယထာဘူတံ နပ္ပဇာနန္တိ၊ အယံ ဒုက္ခသမုဒယောတိ ယထာဘူတံ နပ္ပဇာနန္တိ၊ အယံ ဒုက္ခနိရောဓောတိ ယထာဘူတံ နပ္ပဇာနန္တိ၊ အယံ ဒုက္ခနိရောဓဂါမိနီ ပဋိပဒာတိ ယထာဘူတံ နပ္ပဇာနန္တိ။ အယံ ဝုစ္စတိ၊ ဘိက္ခဝေ၊ အနရိယာ ပရိသာ။>
  text <ကတမာ စ၊ ဘိက္ခဝေ၊ အရိယာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဣဒံ ဒုက္ခန္တိ ယထာဘူတံ ပဇာနန္တိ၊ အယံ ဒုက္ခသမုဒယောတိ ယထာဘူတံ ပဇာနန္တိ၊ အယံ ဒုက္ခနိရောဓောတိ ယထာဘူတံ ပဇာနန္တိ၊ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနန္တိ။ အယံ ဝုစ္စတိ၊ ဘိက္ခဝေ၊ အရိယာ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ အရိယာ ပရိသာတိ။>
  text <၄၇>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ ပရိသာကသဋော စ ပရိသာမဏ္ဍော စ။ ကတမော စ၊ ဘိက္ခဝေ၊ ပရိသာကသဋော။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဆန္ဒာဂတိံ ဂစ္ဆန္တိ၊ ဒောသာဂတိံ ဂစ္ဆန္တိ၊ မောဟာဂတိံ ဂစ္ဆန္တိ၊ ဘယာဂတိံ ဂစ္ဆန္တိ။ အယံ ဝုစ္စတိ၊ ဘိက္ခဝေ၊ ပရိသာကသဋော။>
  text <ကတမော စ၊ ဘိက္ခဝေ၊ ပရိသာမဏ္ဍော။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ န ဆန္ဒာဂတိံ ဂစ္ဆန္တိ၊ န ဒောသာဂတိံ ဂစ္ဆန္တိ၊ န မောဟာဂတိံ ဂစ္ဆန္တိ၊ န ဘယာဂတိံ ဂစ္ဆန္တိ။ အယံ ဝုစ္စတိ၊ ဘိက္ခဝေ၊ ပရိသာမဏ္ဍော။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ ပရိသာမဏ္ဍောတိ။>
  text <၄၈>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ ဩက္ကာစိတဝိနီတာ ပရိသာ နောပဋိပုစ္ဆာဝိနီတာ၊ ပဋိပုစ္ဆာဝိနီတာ ပရိသာ နောဩက္ကာစိတဝိနီတာ။ ကတမာ စ၊ ဘိက္ခဝေ၊ ဩက္ကာစိတဝိနီတာ ပရိသာ နောပဋိပုစ္ဆာဝိနီတာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ယေ တေ သုတ္တန္တာ တထာဂတဘာသိတာ ဂမ္ဘီရာ ဂမ္ဘီရတ္ထာ လောကုတ္တရာ သုညတာပဋိသံယုတ္တာ တေသု ဘညမာနေသု န သုဿူသန္တိ န သောတံ ဩဒဟန္တိ န အညာ စိတ္တံ ဥပဋ္ဌပေန္တိ န စ တေ ဓမ္မေ ဥဂ္ဂဟေတဗ္ဗံ ပရိယာပုဏိတဗ္ဗံ မညန္တိ။ ယေ ပန တေ သုတ္တန္တာ ကဝိတာ ကာဝေယျာ စိတ္တက္ခရာ စိတ္တဗျဉ္ဇနာ ဗာဟိရကာ သာဝကဘာသိတာ တေသု ဘညမာနေသု သုဿူသန္တိ သောတံ ဩဒဟန္တိ အညာ စိတ္တံ ဥပဋ္ဌပေန္တိ၊ တေ ဓမ္မေ ဥဂ္ဂဟေတဗ္ဗံ ပရိယာပုဏိတဗ္ဗံ မညန္တိ၊ တေ စ တံ ဓမ္မံ ပရိယာပုဏိတွာ န စေဝ အညမညံ ပဋိပုစ္ဆန္တိ န စ ပဋိဝိစရန္တိ ဣဒံ ကထံ၊ ဣမဿ ကော အတ္ထောတိ။ တေ အဝိဝဋဉ္စေဝ န ဝိဝရန္တိ၊ အနုတ္တာနီကတဉ္စ န ဥတ္တာနီကရောန္တိ၊ အနေကဝိဟိတေသု စ ကင်္ခါဌာနိယေသု ဓမ္မေသု ကင်္ခံ န ပဋိဝိနောဒေန္တိ။ အယံ ဝုစ္စတိ၊ ဘိက္ခဝေ၊ ဩက္ကာစိတဝိနီတာ ပရိသာ နော ပဋိပုစ္ဆာဝိနီတာ။>
  text <ကတမာ စ၊ ဘိက္ခဝေ၊ ပဋိပုစ္ဆာဝိနီတာ ပရိသာ နောဩက္ကာစိတဝိနီတာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ယေ တေ သုတ္တန္တာ ကဝိတာ ကာဝေယျာ စိတ္တက္ခရာ စိတ္တဗျဉ္ဇနာ ဗာဟိရကာ သာဝကဘာသိတာ တေသု ဘညမာနေသု န သုဿူသန္တိ န သောတံ ဩဒဟန္တိ န အညာ စိတ္တံ ဥပဋ္ဌပေန္တိ၊ န စ တေ ဓမ္မေ ဥဂ္ဂဟေတဗ္ဗံ ပရိယာပုဏိတဗ္ဗံ မညန္တိ။ ယေ ပန တေ သုတ္တန္တာ တထာဂတဘာသိတာ ဂမ္ဘီရာ ဂမ္ဘီရတ္ထာ လောကုတ္တရာ သုညတာပဋိသံယုတ္တာ တေသု ဘညမာနေသု သုဿူသန္တိ သောတံ ဩဒဟန္တိ အညာ စိတ္တံ ဥပဋ္ဌပေန္တိ၊ တေ စ ဓမ္မေ ဥဂ္ဂဟေတဗ္ဗံ ပရိယာပုဏိတဗ္ဗံ မညန္တိ။ တေ တံ ဓမ္မံ ပရိယာပုဏိတွာ အညမညံ ပဋိပုစ္ဆန္တိ ပဋိဝိစရန္တိ ဣဒံ ကထံ၊ ဣမဿ ကော အတ္ထောတိ။ တေ အဝိဝဋဉ္စေဝ ဝိဝရန္တိ၊ အနုတ္တာနီကတဉ္စ ဥတ္တာနီကရောန္တိ၊ အနေကဝိဟိတေသု စ ကင်္ခါဌာနိယေသု ဓမ္မေသု ကင်္ခံ ပဋိဝိနောဒေန္တိ။ အယံ ဝုစ္စတိ၊ ဘိက္ခဝေ၊ ပဋိပုစ္ဆာဝိနီတာ ပရိသာ နောဩက္ကာစိတဝိနီတာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ ပဋိပုစ္ဆာဝိနီတာ ပရိသာ နောဩက္ကာစိတဝိနီတာတိ။>
  text <၄၉>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ အာမိသဂရု ပရိသာ နော သဒ္ဓမ္မဂရု၊ သဒ္ဓမ္မဂရု ပရိသာ နော အာမိသဂရု။ ကတမာ စ၊ ဘိက္ခဝေ၊ အာမိသဂရု ပရိသာ နော သဒ္ဓမ္မဂရု။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဂိဟီနံ ဩဒာတဝသနာနံ သမ္မုခါ အညမညဿ ဝဏ္ဏံ ဘာသန္တိ အသုကော ဘိက္ခု ဥဘတောဘာဂဝိမုတ္တော၊ အသုကော ပညာဝိမုတ္တော၊ အသုကော ကာယသက္ခီ၊ အသုကော ဒိဋ္ဌိပ္ပတ္တော၊ အသုကော သဒ္ဓါဝိမုတ္တော၊ အသုကော ဓမ္မာနုသာရီ၊ အသုကော သဒ္ဓါနုသာရီ၊ အသုကော သီလဝါ ကလျာဏဓမ္မော၊ အသုကော ဒုဿီလော ပါပဓမ္မောတိ။ တေ တေန လာဘံ လဘန္တိ။ တေ တံ လာဘံ လဘိတွာ ဂထိတာ မုစ္ဆိတာ အဇ္ဈောပန္နာ အနာဒီနဝဒဿာဝိနော အနိဿရဏပညာ ပရိဘုဉ္ဇန္တိ။ အယံ ဝုစ္စတိ၊ ဘိက္ခဝေ၊ အာမိသဂရု ပရိသာ နော သဒ္ဓမ္မဂရု။>
  text <ကတမာ စ၊ ဘိက္ခဝေ၊ သဒ္ဓမ္မဂရု ပရိသာ နောအာမိသဂရု။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ ဂိဟီနံ ဩဒာတဝသနာနံ သမ္မုခါ အညမညဿ ဝဏ္ဏံ န ဘာသန္တိ အသုကော ဘိက္ခု ဥဘတောဘာဂဝိမုတ္တော၊ အသုကော ပညာဝိမုတ္တော၊ အသုကော ကာယသက္ခီ၊ အသုကော ဒိဋ္ဌိပ္ပတ္တော၊ အသုကော သဒ္ဓါဝိမုတ္တော၊ အသုကော ဓမ္မာနုဿာရီ၊ အသုကော သဒ္ဓါနုသာရီ၊ အသုကော သီလဝါ ကလျာဏဓမ္မော၊ အသုကော ဒုဿီလော ပါပဓမ္မောတိ။ တေ တေန လာဘံ လဘန္တိ။ တေ တံ လာဘံ လဘိတွာ အဂထိတာ အမုစ္ဆိတာ အနဇ္ဈောသန္နာ အာဒီနဝဒဿာဝိနော နိဿရဏပညာ ပရိဘုဉ္ဇန္တိ။ အယံ ဝုစ္စတိ၊ ဘိက္ခဝေ၊ သဒ္ဓမ္မဂရု ပရိသာ နောအာမိသဂရု။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ သဒ္ဓမ္မဂရု ပရိသာ နောအာမိသဂရူတိ။>
  text <၅၀>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ ဝိသမာ စ ပရိသာ သမာ စ ပရိသာ။ ကတမာ စ၊ ဘိက္ခဝေ၊ ဝိသမာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ အဓမ္မကမ္မာနိ ပဝတ္တန္တိ ဓမ္မကမ္မာနိ နပ္ပဝတ္တန္တိ၊ အဝိနယကမ္မာနိ ပဝတ္တန္တိ ဝိနယကမ္မာနိ နပ္ပဝတ္တန္တိ၊ အဓမ္မကမ္မာနိ ဒိပ္ပန္တိ ဓမ္မကမ္မာနိ န ဒိပ္ပန္တိ၊ အဝိနယကမ္မာနိ ဒိပ္ပန္တိ ဝိနယကမ္မာနိ န ဒိပ္ပန္တိ။ အယံ ဝုစ္စတိ၊ ဘိက္ခဝေ၊ ဝိသမာ ပရိသာ။>
  text <ကတမာ စ၊ ဘိက္ခဝေ၊ သမာ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဓမ္မကမ္မာနိ ပဝတ္တန္တိ အဓမ္မကမ္မာနိ နပ္ပဝတ္တန္တိ၊ ဝိနယကမ္မာနိ ပဝတ္တန္တိ အဝိနယကမ္မာနိ နပ္ပဝတ္တန္တိ၊ ဓမ္မကမ္မာနိ ဒိပ္ပန္တိ အဓမ္မကမ္မာနိ န ဒိပ္ပန္တိ၊ ဝိနယကမ္မာနိ ဒိပ္ပန္တိ အဝိနယကမ္မာနိ န ဒိပ္ပန္တိ။ အယံ ဝုစ္စတိ၊ ဘိက္ခဝေ၊ သမာ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ သမာ ပရိသာတိ။>
  text <၅၁>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ အဓမ္မိကာ စ ပရိသာ ဓမ္မိကာ စ ပရိသာ။ပေ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ ဓမ္မိကာ ပရိသာတိ။>
  text <၅၂>, <ဒွေမာ၊ ဘိက္ခဝေ၊ ပရိသာ။ ကတမာ ဒွေ။ အဓမ္မဝါဒိနီ စ ပရိသာ ဓမ္မဝါဒိနီ စ ပရိသာ။ ကတမာ စ၊ ဘိက္ခဝေ၊ အဓမ္မဝါဒိနီ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ အဓိကရဏံ အာဒိယန္တိ ဓမ္မိကံ ဝါ အဓမ္မိကံ ဝါ။ တေ တံ အဓိကရဏံ အာဒိယိတွာ န စေဝ အညမညံ သညာပေန္တိ န စ သညတ္တိံ ဥပဂစ္ဆန္တိ၊ န စ နိဇ္ဈာပေန္တိ န စ နိဇ္ဈတ္တိံ ဥပဂစ္ဆန္တိ။ တေ အသညတ္တိဗလာ အနိဇ္ဈတ္တိဗလာ အပ္ပဋိနိဿဂ္ဂမန္တိနော တမေဝ အဓိကရဏံ ထာမသာ ပရာမာသာ အဘိနိဝိဿ ဝေါဟရန္တိ ဣဒမေဝ သစ္စံ မောဃမညန္တိ။ အယံ ဝုစ္စတိ၊ ဘိက္ခဝေ၊ အဓမ္မဝါဒိနီ ပရိသာ။>
  text <ကတမာ စ၊ ဘိက္ခဝေ၊ ဓမ္မဝါဒိနီ ပရိသာ။ ဣဓ၊ ဘိက္ခဝေ၊ ယဿံ ပရိသာယံ ဘိက္ခူ အဓိကရဏံ အာဒိယန္တိ ဓမ္မိကံ ဝါ အဓမ္မိကံ ဝါ။ တေ တံ အဓိကရဏံ အာဒိယိတွာ အညမညံ သညာပေန္တိ စေဝ သညတ္တိဉ္စ ဥပဂစ္ဆန္တိ၊ နိဇ္ဈာပေန္တိ စေဝ နိဇ္ဈတ္တိဉ္စ ဥပဂစ္ဆန္တိ။ တေ သညတ္တိဗလာ နိဇ္ဈတ္တိဗလာ ပဋိနိဿဂ္ဂမန္တိနော၊ န တမေဝ အဓိကရဏံ ထာမသာ ပရာမာသာ အဘိနိဝိဿ ဝေါဟရန္တိ ဣဒမေဝ သစ္စံ မောဃမညန္တိ။ အယံ ဝုစ္စတိ၊ ဘိက္ခဝေ၊ ဓမ္မဝါဒိနီ ပရိသာ။ ဣမာ ခေါ၊ ဘိက္ခဝေ၊ ဒွေ ပရိသာ။ ဧတဒဂ္ဂံ၊ ဘိက္ခဝေ၊ ဣမာသံ ဒွိန္နံ ပရိသာနံ ယဒိဒံ ဓမ္မဝါဒိနီ ပရိသာတိ။>
  stand <ပရိသဝဂ္ဂေါ ပဉ္စမော။>
  text <တဿုဒ္ဒာနံ>
  block
    text <ဥတ္တာနာ ဝဂ္ဂါ အဂ္ဂဝတီ၊ အရိယာ ကသဋော စ ပဉ္စမော။>
    text <ဩက္ကာစိတအာမိသဉ္စေဝ၊ ဝိသမာ အဓမ္မာဓမ္မိယေန စာတိ။>
  stand <ပဌမော ပဏ္ဏာသကော သမတ္တော။>
  text <၂။ ဒုတိယပဏ္ဏာသကံ>
