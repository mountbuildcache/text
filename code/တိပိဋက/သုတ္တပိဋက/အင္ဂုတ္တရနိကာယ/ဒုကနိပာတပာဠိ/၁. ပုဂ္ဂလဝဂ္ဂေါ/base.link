text <၆ ၁။ ပုဂ္ဂလဝဂ္ဂေါ>
  text <၅၃>, <ဒွေမေ၊ ဘိက္ခဝေ၊ ပုဂ္ဂလာ လောကေ ဥပ္ပဇ္ဇမာနာ ဥပ္ပဇ္ဇန္တိ ဗဟုဇနဟိတာယ ဗဟုဇနသုခါယ၊ ဗဟုနော ဇနဿ အတ္ထာယ ဟိတာယ သုခါယ ဒေဝမနုဿာနံ။ ကတမေ ဒွေ။ တထာဂတော စ အရဟံ သမ္မာသမ္ဗုဒ္ဓေါ၊ ရာဇာ စ စက္ကဝတ္တီ။ ဣမေ ခေါ၊ ဘိက္ခဝေ၊ ဒွေ ပုဂ္ဂလာ လောကေ ဥပ္ပဇ္ဇမာနာ ဥပ္ပဇ္ဇန္တိ ဗဟုဇနဟိတာယ ဗဟုဇနသုခါယ၊ ဗဟုနော ဇနဿ အတ္ထာယ ဟိတာယ သုခါယ ဒေဝမနုဿာနန္တိ။>
  text <၅၄>, <ဒွေမေ၊ ဘိက္ခဝေ၊ ပုဂ္ဂလာ လောကေ ဥပ္ပဇ္ဇမာနာ ဥပ္ပဇ္ဇန္တိ အစ္ဆရိယမနုဿာ။ ကတမေ ဒွေ။ တထာဂတော စ အရဟံ သမ္မာသမ္ဗုဒ္ဓေါ၊ ရာဇာ စ စက္ကဝတ္တီ။ ဣမေ ခေါ၊ ဘိက္ခဝေ၊ ဒွေ ပုဂ္ဂလာ လောကေ ဥပ္ပဇ္ဇမာနာ ဥပ္ပဇ္ဇန္တိ အစ္ဆရိယမနုဿာတိ။>
  text <၅၅>, <ဒွိန္နံ၊ ဘိက္ခဝေ၊ ပုဂ္ဂလာနံ ကာလကိရိယာ ဗဟုနော ဇနဿ အနုတပ္ပါ ဟောတိ။ ကတမေသံ ဒွိန္နံ။ တထာဂတဿ စ အရဟတော သမ္မာသမ္ဗုဒ္ဓဿ၊ ရညော စ စက္ကဝတ္တိဿ။ ဣမေသံ ခေါ၊ ဘိက္ခဝေ၊ ဒွိန္နံ ပုဂ္ဂလာနံ ကာလကိရိယာ ဗဟုနော ဇနဿ အနုတပ္ပါ ဟောတီတိ။>
  text <၅၆>, <ဒွေမေ၊ ဘိက္ခဝေ၊ ထူပါရဟာ။ ကတမေ ဒွေ။ တထာဂတော စ အရဟံ သမ္မာသမ္ဗုဒ္ဓေါ၊ ရာဇာ စ စက္ကဝတ္တီ။ ဣမေ ခေါ၊ ဘိက္ခဝေ၊ ဒွေ ထူပါရဟာတိ။>
  text <၅၇>, <ဒွေမေ၊ ဘိက္ခဝေ၊ ဗုဒ္ဓါ။ ကတမေ ဒွေ။ တထာဂတော စ အရဟံ သမ္မာသမ္ဗုဒ္ဓေါ၊ ပစ္စေကဗုဒ္ဓေါ စ။ ဣမေ ခေါ၊ ဘိက္ခဝေ၊ ဒွေ ဗုဒ္ဓါတိ။>
  text <၅၈>, <ဒွေမေ၊ ဘိက္ခဝေ၊ အသနိယာ ဖလန္တိယာ န သန္တသန္တိ။ ကတမေ ဒွေ။ ဘိက္ခု စ ခီဏာသဝေါ၊ ဟတ္ထာဇာနီယော စ။ ဣမေ ခေါ၊ ဘိက္ခဝေ၊ ဒွေ အသနိယာ ဖလန္တိယာ န သန္တသန္တီတိ။>
  text <၅၉>, <ဒွေမေ၊ ဘိက္ခဝေ၊ အသနိယာ ဖလန္တိယာ န သန္တသန္တိ။ ကတမေ ဒွေ။ ဘိက္ခု စ ခီဏာသဝေါ၊ အဿာဇာနီယော စ။ ဣမေ ခေါ၊ ဘိက္ခဝေ၊ ဒွေ အသနိယာ ဖလန္တိယာ န သန္တသန္တီတိ။>
  text <၆၀>, <ဒွေမေ၊ ဘိက္ခဝေ၊ အသနိယာ ဖလန္တိယာ န သန္တသန္တိ။ ကတမေ ဒွေ။ ဘိက္ခု စ ခီဏာသဝေါ၊ သီဟော စ မိဂရာဇာ။ ဣမေ ခေါ၊ ဘိက္ခဝေ၊ ဒွေ အသနိယာ ဖလန္တိယာ န သန္တသန္တီတိ။>
  text <၆၁>, <ဒွေမေ၊ ဘိက္ခဝေ၊ အတ္ထဝသေ သမ္ပဿမာနာ ကိံပုရိသာ မာနုသိံ ဝါစံ န ဘာသန္တိ။ ကတမေ ဒွေ။ မာ စ မုသာ ဘဏိမှာ၊ မာ စ ပရံ အဘူတေန အဗ္ဘာစိက္ခိမှာတိ။ ဣမေ ခေါ၊ ဘိက္ခဝေ၊ ဒွေ အတ္ထဝသေ သမ္ပဿမာနာ ကိံပုရိသာ မာနုသိံ ဝါစံ န ဘာသန္တီတိ။>
  text <၆၂>, <ဒွိန္နံ ဓမ္မာနံ၊ ဘိက္ခဝေ၊ အတိတ္တော အပ္ပဋိဝါနော မာတုဂါမော ကာလံ ကရောတိ။ ကတမေသံ ဒွိန္နံ။ မေထုနသမာပတ္တိယာ စ ဝိဇာယနဿ စ။ ဣမေသံ ခေါ၊ ဘိက္ခဝေ၊ ဒွိန္နံ ဓမ္မာနံ အတိတ္တော အပ္ပဋိဝါနော မာတုဂါမော ကာလံ ကရောတီတိ။>
  text <၆၃>, <အသန္တသန္နိဝါသဉ္စ ဝေါ၊ ဘိက္ခဝေ၊ ဒေသေဿာမိ သန္တသန္နိဝါသဉ္စ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
  text <ကထဉ္စ၊ ဘိက္ခဝေ၊ အသန္တသန္နိဝါသော ဟောတိ၊ ကထဉ္စ အသန္တော သန္နိဝသန္တိ။ ဣဓ၊ ဘိက္ခဝေ၊ ထေရဿ ဘိက္ခုနော ဧဝံ ဟောတိ ထေရောပိ မံ န ဝဒေယျ၊ မဇ္ဈိမောပိ မံ န ဝဒေယျ၊ နဝေါပိ မံ န ဝဒေယျ၊ ထေရမ္ပါဟံ န ဝဒေယျံ၊ မဇ္ဈိမမ္ပါဟံ န ဝဒေယျံ၊ နဝမ္ပါဟံ န ဝဒေယျံ။ ထေရော စေပိ မံ ဝဒေယျ အဟိတာနုကမ္ပီ မံ ဝဒေယျ နော ဟိတာနုကမ္ပီ၊ နောတိ နံ ဝဒေယျံ ဝိဟေဌေယျံ ပဿမ္ပိဿ နပ္ပဋိကရေယျံ။ မဇ္ဈိမော စေပိ မံ ဝဒေယျ။ပေ။ နဝေါ စေပိ မံ ဝဒေယျ အဟိတာနုကမ္ပီ မံ ဝဒေယျ နော ဟိတာနုကမ္ပီ၊ နောတိ နံ ဝဒေယျံ ဝိဟေဌေယျံ ပဿမ္ပိဿ နပ္ပဋိကရေယျံ။ မဇ္ဈိမဿပိ ဘိက္ခုနော ဧဝံ ဟောတိ။ပေ။ နဝဿပိ ဘိက္ခုနော ဧဝံ ဟောတိ ထေရောပိ မံ န ဝဒေယျ၊ မဇ္ဈိမောပိ မံ န ဝဒေယျ၊ နဝေါပိ မံ န ဝဒေယျ၊ ထေရမ္ပါဟံ န ဝဒေယျံ၊ မဇ္ဈိမမ္ပါဟံ န ဝဒေယျံ၊ နဝမ္ပါဟံ န ဝဒေယျံ။ ထေရော စေပိ မံ ဝဒေယျ အဟိတာနုကမ္ပီ မံ ဝဒေယျ နော ဟိတာနုကမ္ပီ နောတိ နံ ဝဒေယျံ ဝိဟေဌေယျံ ပဿမ္ပိဿ နပ္ပဋိကရေယျံ။ မဇ္ဈိမော စေပိ မံ ဝဒေယျ။ပေ။ နဝေါ စေပိ မံ ဝဒေယျ အဟိတာနုကမ္ပီ မံ ဝဒေယျ နော ဟိတာနုကမ္ပီ၊ နောတိ နံ ဝဒေယျံ ဝိဟေဌေယျံ ပဿမ္ပိဿ နပ္ပဋိကရေယျံ။ ဧဝံ ခေါ၊ ဘိက္ခဝေ၊ အသန္တသန္နိဝါသော ဟောတိ၊ ဧဝဉ္စ အသန္တော သန္နိဝသန္တိ။>
  text <ကထဉ္စ၊ ဘိက္ခဝေ၊ သန္တသန္နိဝါသော ဟောတိ၊ ကထဉ္စ သန္တော သန္နိဝသန္တိ။ ဣဓ၊ ဘိက္ခဝေ၊ ထေရဿ ဘိက္ခုနော ဧဝံ ဟောတိ ထေရောပိ မံ ဝဒေယျ၊ မဇ္ဈိမောပိ မံ ဝဒေယျ၊ နဝေါပိ မံ ဝဒေယျ၊ ထေရမ္ပါဟံ ဝဒေယျံ၊ မဇ္ဈိမမ္ပါဟံ ဝဒေယျံ၊ နဝမ္ပါဟံ ဝဒေယျံ။ ထေရော စေပိ မံ ဝဒေယျ ဟိတာနုကမ္ပီ မံ ဝဒေယျ နော အဟိတာနုကမ္ပီ၊ သာဓူတိ နံ ဝဒေယျံ န ဝိဟေဌေယျံ ပဿမ္ပိဿ ပဋိကရေယျံ။ မဇ္ဈိမော စေပိ မံ ဝဒေယျ။ပေ။ နဝေါ စေပိ မံ ဝဒေယျ ဟိတာနုကမ္ပီ မံ ဝဒေယျ နော အဟိတာနုကမ္ပီ၊ သာဓူတိ နံ ဝဒေယျံ န နံ ဝိဟေဌေယျံ ပဿမ္ပိဿ ပဋိကရေယျံ။ မဇ္ဈိမဿပိ ဘိက္ခုနော ဧဝံ ဟောတိ။ပေ။ နဝဿပိ ဘိက္ခုနော ဧဝံ ဟောတိ ထေရောပိ မံ ဝဒေယျ၊ မဇ္ဈိမောပိ မံ ဝဒေယျ၊ နဝေါပိ မံ ဝဒေယျ၊ ထေရမ္ပါဟံ ဝဒေယျံ၊ မဇ္ဈိမမ္ပါဟံ ဝဒေယျံ၊ နဝမ္ပါဟံ ဝဒေယျံ။ ထေရော စေပိ မံ ဝဒေယျ ဟိတာနုကမ္ပီ မံ ဝဒေယျ နော အဟိတာနုကမ္ပီ၊ သာဓူတိ နံ ဝဒေယျံ န နံ ဝိဟေဌေယျံ ပဿမ္ပိဿ ပဋိကရေယျံ။ မဇ္ဈိမော စေပိ မံ ဝဒေယျ။ပေ။ နဝေါ စေပိ မံ ဝဒေယျ ဟိတာနုကမ္ပီ မံ ဝဒေယျ နော အဟိတာနုကမ္ပီ၊ သာဓူတိ နံ ဝဒေယျံ န နံ ဝိဟေဌေယျံ ပဿမ္ပိဿ ပဋိကရေယျံ။ ဧဝံ ခေါ၊ ဘိက္ခဝေ၊ သန္တသန္နိဝါသော ဟောတိ၊ ဧဝဉ္စ သန္တော သန္နိဝသန္တီတိ။>
  text <၆၄>, <ယသ္မိံ၊ ဘိက္ခဝေ၊ အဓိကရဏေ ဥဘတော ဝစီသံသာရော ဒိဋ္ဌိပဠာသော စေတသော အာဃာတော အပ္ပစ္စယော အနဘိရဒ္ဓိ အဇ္ဈတ္တံ အဝူပသန္တံ ဟောတိ၊ တသ္မေတံ၊ ဘိက္ခဝေ၊ အဓိကရဏေ ပါဋိကင်္ခံ ဒီဃတ္တာယ ခရတ္တာယ ဝါဠတ္တာယ သံဝတ္တိဿတိ၊ ဘိက္ခူ စ န ဖာသုံ ဝိဟရိဿန္တိ။ ယသ္မိဉ္စ ခေါ၊ ဘိက္ခဝေ၊ အဓိကရဏေ ဥဘတော ဝစီသံသာရော ဒိဋ္ဌိပဠာသော စေတသော အာဃာတော အပ္ပစ္စယော အနဘိရဒ္ဓိ အဇ္ဈတ္တံ သုဝူပသန္တံ ဟောတိ၊ တသ္မေတံ၊ ဘိက္ခဝေ၊ အဓိကရဏေ ပါဋိကင်္ခံ န ဒီဃတ္တာယ ခရတ္တာယ ဝါဠတ္တာယ သံဝတ္တိဿတိ၊ ဘိက္ခူ စ ဖာသုံ ဝိဟရိဿန္တီတိ။>
  stand <ပုဂ္ဂလဝဂ္ဂေါ ပဌမော။>
