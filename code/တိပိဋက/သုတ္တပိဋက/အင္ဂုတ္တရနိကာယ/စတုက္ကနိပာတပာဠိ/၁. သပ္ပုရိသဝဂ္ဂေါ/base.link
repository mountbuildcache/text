text <၂၁ ၁။ သပ္ပုရိသဝဂ္ဂေါ>
  text <၁။ သိက္ခါပဒသုတ္တံ>
    text <၂၀၁>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတီ ဟောတိ၊ အဒိန္နာဒာယီ ဟောတိ၊ ကာမေသုမိစ္ဆာစာရီ ဟောတိ၊ မုသာဝါဒီ ဟောတိ၊ သုရာမေရယမဇ္ဇပမာဒဋ္ဌာယီ ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတီ ဟောတိ၊ ပရဉ္စ ပါဏာတိပါတေ သမာဒပေတိ၊ အတ္တနာ စ အဒိန္နာဒာယီ ဟောတိ၊ ပရဉ္စ အဒိန္နာဒာနေ သမာဒပေတိ၊ အတ္တနာ စ ကာမေသုမိစ္ဆာစာရီ ဟောတိ၊ ပရဉ္စ ကာမေသုမိစ္ဆာစာရေ သမာဒပေတိ၊ အတ္တနာ စ မုသာဝါဒီ ဟောတိ၊ ပရဉ္စ မုသာဝါဒေ သမာဒပေတိ၊ အတ္တနာ စ သုရာမေရယမဇ္ဇပမာဒဋ္ဌာယီ ဟောတိ၊ ပရဉ္စ သုရာမေရယမဇ္ဇပမာဒဋ္ဌာနေ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ၊ အတ္တနာ စ အဒိန္နာဒာနာ ပဋိဝိရတော ဟောတိ၊ ပရဉ္စ အဒိန္နာဒာနာ ဝေရမဏိယာ သမာဒပေတိ၊ အတ္တနာ စ ကာမေသုမိစ္ဆာစာရာ ပဋိဝိရတော ဟောတိ၊ ပရဉ္စ ကာမေသုမိစ္ဆာစာရာ ဝေရမဏိယာ သမာဒပေတိ၊ အတ္တနာ စ မုသာဝါဒာ ပဋိဝိရတော ဟောတိ၊ ပရဉ္စ မုသာဝါဒာ ဝေရမဏိယာ သမာဒပေတိ၊ အတ္တနာ စ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ၊ ပရဉ္စ သုရာမေရယမဇ္ဇပမာဒဋ္ဌာနာ ဝေရမဏိယာ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ ပဌမံ။>
  text <၂။ အဿဒ္ဓသုတ္တံ>
    text <၂၀၂>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော အဿဒ္ဓေါ ဟောတိ၊ အဟိရိကော ဟောတိ၊ အနောတ္တပ္ပီ ဟောတိ၊ အပ္ပဿုတော ဟောတိ၊ ကုသီတော ဟောတိ၊ မုဋ္ဌဿတိ ဟောတိ၊ ဒုပ္ပညော ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ အဿဒ္ဓေါ ဟောတိ၊ ပရဉ္စ အဿဒ္ဓိယေ သမာဒပေတိ၊ အတ္တနာ စ အဟိရိကော ဟောတိ၊ ပရဉ္စ အဟိရိကတာယ သမာဒပေတိ၊ အတ္တနာ စ အနောတ္တပ္ပီ ဟောတိ၊ ပရဉ္စ အနောတ္တပ္ပေ သမာဒပေတိ၊ အတ္တနာ စ အပ္ပဿုတော ဟောတိ၊ ပရဉ္စ အပ္ပဿုတေ သမာဒပေတိ၊ အတ္တနာ စ ကုသီတော ဟောတိ၊ ပရဉ္စ ကောသဇ္ဇေ သမာဒပေတိ၊ အတ္တနာ စ မုဋ္ဌဿတိ ဟောတိ၊ ပရဉ္စ မုဋ္ဌဿစ္စေ သမာဒပေတိ၊ အတ္တနာ စ ဒုပ္ပညော ဟောတိ၊ ပရဉ္စ ဒုပ္ပညတာယ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော သဒ္ဓေါ ဟောတိ၊ ဟိရိမာ ဟောတိ၊ ဩတ္တပ္ပီ ဟောတိ၊ ဗဟုဿုတော ဟောတိ၊ အာရဒ္ဓဝီရိယော ဟောတိ၊ သတိမာ ဟောတိ၊ ပညဝါ ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ သဒ္ဓါသမ္ပန္နော ဟောတိ၊ ပရဉ္စ သဒ္ဓါသမ္ပဒာယ သမာဒပေတိ၊ အတ္တနာ စ ဟိရိမာ ဟောတိ၊ ပရဉ္စ ဟိရိမတာယ သမာဒပေတိ၊ အတ္တနာ စ ဩတ္တပ္ပီ ဟောတိ၊ ပရဉ္စ ဩတ္တပ္ပေ သမာဒပေတိ၊ အတ္တနာ စ ဗဟုဿုတော ဟောတိ၊ ပရဉ္စ ဗာဟုသစ္စေ သမာဒပေတိ၊ အတ္တနာ စ အာရဒ္ဓဝီရိယော ဟောတိ၊ ပရဉ္စ ဝီရိယာရမ္ဘေ သမာဒပေတိ၊ အတ္တနာ စ ဥပဋ္ဌိတဿတိ ဟောတိ၊ ပရဉ္စ သတိဥပဋ္ဌာနေ သမာဒပေတိ၊ အတ္တနာ စ ပညာသမ္ပန္နော ဟောတိ၊ ပရဉ္စ ပညာသမ္ပဒာယ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ ဒုတိယံ။>
  text <၃။ သတ္တကမ္မသုတ္တံ>
    text <၂၀၃>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတီ ဟောတိ၊ အဒိန္နာဒာယီ ဟောတိ၊ ကာမေသုမိစ္ဆာစာရီ ဟောတိ၊ မုသာဝါဒီ ဟောတိ၊ ပိသုဏဝါစော ဟောတိ၊ ဖရုသဝါစော ဟောတိ၊ သမ္ဖပ္ပလာပီ ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတီ ဟောတိ၊ ပရဉ္စ ပါဏာတိပါတေ သမာဒပေတိ၊ အတ္တနာ စ အဒိန္နာဒာယီ ဟောတိ၊ ပရဉ္စ အဒိန္နာဒာနေ သမာဒပေတိ၊ အတ္တနာ စ ကာမေသုမိစ္ဆာစာရီ ဟောတိ၊ ပရဉ္စ ကာမေသုမိစ္ဆာစာရေ သမာဒပေတိ၊ အတ္တနာ စ မုသာဝါဒီ ဟောတိ၊ ပရဉ္စ မုသာဝါဒေ သမာဒပေတိ၊ အတ္တနာ စ ပိသုဏဝါစော ဟောတိ၊ ပရဉ္စ ပိသုဏာယ ဝါစာယ သမာဒပေတိ၊ အတ္တနာ စ ဖရုသဝါစော ဟောတိ၊ ပရဉ္စ ဖရုသာယ ဝါစာယ သမာဒပေတိ၊ အတ္တနာ စ သမ္ဖပ္ပလာပီ ဟောတိ၊ ပရဉ္စ သမ္ဖပ္ပလာပေ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ ပိသုဏာယ ဝါစာယ ပဋိဝိရတော ဟောတိ၊ ဖရုသာယ ဝါစာယ ပဋိဝိရတော၊ ဟောတိ၊ သမ္ဖပ္ပလာပါ ပဋိဝိရတော ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ ဘိက္ခဝေ၊ ဧကစ္စော အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ၊ အတ္တနာ စ အဒိန္နာဒာနာ ပဋိဝိရတော ဟောတိ၊ ပရဉ္စ အဒိန္နာဒာနာ ဝေရမဏိယာ သမာဒပေတိ၊ အတ္တနာ စ ကာမေသုမိစ္ဆာစာရာ ပဋိဝိရတော ဟောတိ၊ ပရဉ္စ ကာမေသုမိစ္ဆာစာရာ ဝေရမဏိယာ သမာဒပေတိ၊ အတ္တနာ စ မုသာဝါဒာ ပဋိဝိရတော ဟောတိ၊ ပရဉ္စ မုသာဝါဒာ ဝေရမဏိယာ သမာဒပေတိ၊ အတ္တနာ စ ပိသုဏာယ ဝါစာယ ပဋိဝိရတော ဟောတိ၊ ပရဉ္စ ပိသုဏာယ ဝါစာယ ဝေရမဏိယာ သမာဒပေတိ၊ အတ္တနာ စ ဖရုသာယ ဝါစာယ ပဋိဝိရတော ဟောတိ၊ ပရဉ္စ ဖရုသာယ ဝါစာယ ဝေရမဏိယာ သမာဒပေတိ၊ အတ္တနာ စ သမ္ဖပ္ပလာပါ ပဋိဝိရတော ဟောတိ၊ ပရဉ္စ သမ္ဖပ္ပလာပါ ဝေရမဏိယာ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ တတိယံ။>
  text <၄။ ဒသကမ္မသုတ္တံ>
    text <၂၀၄>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတီ ဟောတိ၊ အဒိန္နာဒာယီ ဟောတိ၊ ကာမေသုမိစ္ဆာစာရီ ဟောတိ၊ မုသာဝါဒီ ဟောတိ၊ ပိသုဏဝါစော ဟောတိ၊ ဖရုသဝါစော ဟောတိ၊ သမ္ဖပ္ပလာပီ ဟောတိ၊ အဘိဇ္ဈာလု ဟောတိ၊ ဗျာပန္နစိတ္တော ဟောတိ၊ မိစ္ဆာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတီ ဟောတိ၊ ပရဉ္စ ပါဏာတိပါတေ သမာဒပေတိ။ပေ။ အတ္တနာ စ အဘိဇ္ဈာလု ဟောတိ၊ ပရဉ္စ အဘိဇ္ဈာယ သမာဒပေတိ၊ အတ္တနာ စ ဗျာပန္နစိတ္တော ဟောတိ၊ ပရဉ္စ ဗျာပါဒေ သမာဒပေတိ၊ အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော ပါဏာတိပါတာ ပဋိဝိရတော ဟောတိ။ပေ။ အနဘိဇ္ဈာလု ဟောတိ၊ အဗျာပန္နစိတ္တော ဟောတိ၊ သမ္မာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ။ပေ။ အတ္တနာ စ အနဘိဇ္ဈာလု ဟောတိ၊ ပရဉ္စ အနဘိဇ္ဈာယ သမာဒပေတိ၊ အတ္တနာ စ အဗျာပန္နစိတ္တော ဟောတိ၊ ပရဉ္စ အဗျာပါဒေ သမာဒပေတိ၊ အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ စတုတ္ထံ။>
  text <၅။ အဋ္ဌင်္ဂိကသုတ္တံ>
    text <၂၀၅>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော မိစ္ဆာဒိဋ္ဌိကော ဟောတိ၊ မိစ္ဆာသင်္ကပ္ပေါ ဟောတိ၊ မိစ္ဆာဝါစော ဟောတိ၊ မိစ္ဆာကမ္မန္တော ဟောတိ၊ မိစ္ဆာအာဇီဝေါ ဟောတိ၊ မိစ္ဆာဝါယာမော ဟောတိ၊ မိစ္ဆာသတိ ဟောတိ၊ မိစ္ဆာသမာဓိ ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ ဘိက္ခဝေ၊ ဧကစ္စော အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ၊ အတ္တနာ စ မိစ္ဆာသင်္ကပ္ပေါ ဟောတိ၊ ပရဉ္စ မိစ္ဆာသင်္ကပ္ပေ သမာဒပေတိ၊ အတ္တနာ စ မိစ္ဆာဝါစော ဟောတိ၊ ပရဉ္စ မိစ္ဆာဝါစာယ သမာဒပေတိ၊ အတ္တနာ စ မိစ္ဆာကမ္မန္တော ဟောတိ၊ ပရဉ္စ မိစ္ဆာကမ္မန္တေ သမာဒပေတိ၊ အတ္တနာ စ မိစ္ဆာအာဇီဝေါ ဟောတိ၊ ပရဉ္စ မိစ္ဆာအာဇီဝေ သမာဒပေတိ၊ အတ္တနာ စ မိစ္ဆာဝါယာမော ဟောတိ၊ ပရဉ္စ မိစ္ဆာဝါယာမေ သမာဒပေတိ၊ အတ္တနာ စ မိစ္ဆာသတိ ဟောတိ၊ ပရဉ္စ မိစ္ဆာသတိယာ သမာဒပေတိ၊ အတ္တနာ စ မိစ္ဆာသမာဓိ ဟောတိ၊ ပရဉ္စ မိစ္ဆာသမာဓိမှိ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော သမ္မာဒိဋ္ဌိကော ဟောတိ၊ သမ္မာသင်္ကပ္ပေါ ဟောတိ၊ သမ္မာဝါစော ဟောတိ၊ သမ္မာကမ္မန္တော ဟောတိ၊ သမ္မာအာဇီဝေါ ဟောတိ၊ သမ္မာဝါယာမော ဟောတိ၊ သမ္မာသတိ ဟောတိ၊ သမ္မာသမာဓိ ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ၊ အတ္တနာ စ သမ္မာသင်္ကပ္ပေါ ဟောတိ၊ ပရဉ္စ သမ္မာသင်္ကပ္ပေ သမာဒပေတိ၊ အတ္တနာ စ သမ္မာဝါစော ဟောတိ၊ ပရဉ္စ သမ္မာဝါစာယ သမာဒပေတိ၊ အတ္တနာ စ သမ္မာကမ္မန္တော ဟောတိ၊ ပရဉ္စ သမ္မာကမ္မန္တေ သမာဒပေတိ၊ အတ္တနာ စ သမ္မာအာဇီဝေါ ဟောတိ၊ ပရဉ္စ သမ္မာအာဇီဝေ သမာဒပေတိ၊ အတ္တနာ စ သမ္မာဝါယာမော ဟောတိ၊ ပရဉ္စ သမ္မာဝါယာမေ သမာဒပေတိ၊ အတ္တနာ စ သမ္မာသတိ ဟောတိ၊ ပရဉ္စ သမ္မာသတိယာ သမာဒပေတိ၊ အတ္တနာ စ သမ္မာသမာဓိ ဟောတိ၊ ပရဉ္စ သမ္မာသမာဓိမှိ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ ပဉ္စမံ။>
  text <၆။ ဒသမဂ္ဂသုတ္တံ>
    text <၂၀၆>, <အသပ္ပုရိသဉ္စ ဝေါ၊ ဘိက္ခဝေ၊ ဒေသေဿာမိ၊ အသပ္ပုရိသေန အသပ္ပုရိသတရဉ္စ၊ သပ္ပုရိသဉ္စ၊ သပ္ပုရိသေန သပ္ပုရိသတရဉ္စ။ တံ သုဏာထ။ပေ။။>
    text <ကတမော စ၊ ဘိက္ခဝေ၊ အသပ္ပုရိသော။ ဣဓ၊ ဘိက္ခဝေ၊ ဧကစ္စော မိစ္ဆာဒိဋ္ဌိကော ဟောတိ။ပေ။ မိစ္ဆာဉာဏီ ဟောတိ၊ မိစ္ဆာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ အသပ္ပုရိသော။>
    text <ကတမော စ၊ ဘိက္ခဝေ၊ အသပ္ပုရိသေန အသပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ပေ။ အတ္တနာ စ မိစ္ဆာဉာဏီ ဟောတိ၊ ပရဉ္စ မိစ္ဆာဉာဏေ သမာဒပေတိ၊ အတ္တနာ စ မိစ္ဆာဝိမုတ္တိ ဟောတိ၊ ပရဉ္စ မိစ္ဆာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ အသပ္ပုရိသေန အသပ္ပုရိသတရော။>
    text <ကတမော စ၊ ဘိက္ခဝေ၊ သပ္ပုရိသော။ ဣဓ၊ ဘိက္ခဝေ၊ ဧကစ္စော သမ္မာဒိဋ္ဌိကော ဟောတိ။ပေ။ သမ္မာဉာဏီ ဟောတိ၊ သမ္မာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ သပ္ပုရိသော။>
    text <ကတမော စ၊ ဘိက္ခဝေ၊ သပ္ပုရိသေန သပ္ပုရိသတရော။ ဣဓ၊ ဘိက္ခဝေ၊ ဧကစ္စော အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ပေ။ အတ္တနာ စ သမ္မာဉာဏီ ဟောတိ၊ ပရဉ္စ သမ္မာဉာဏေ သမာဒပေတိ၊ အတ္တနာ စ သမ္မာဝိမုတ္တိ ဟောတိ၊ ပရဉ္စ သမ္မာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ သပ္ပုရိသေန သပ္ပုရိသတရောတိ။ ဆဋ္ဌံ။>
  text <၇။ ပဌမပါပဓမ္မသုတ္တံ>
    text <၂၀၇>, <ပါပဉ္စ ဝေါ၊ ဘိက္ခဝေ၊ ဒေသေဿာမိ၊ ပါပေန ပါပတရဉ္စ၊ ကလျာဏဉ္စ၊ ကလျာဏေန ကလျာဏတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ ပါပေါ။ ဣဓ၊ ဘိက္ခဝေ၊ ဧကစ္စော ပါဏာတိပါတီ ဟောတိ။ပေ။ မိစ္ဆာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ ပါပေါ။>
    text <ကတမော စ၊ ဘိက္ခဝေ၊ ပါပေန ပါပတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတီ ဟောတိ၊ ပရဉ္စ ပါဏာတိပါတေ သမာဒပေတိ။ပေ။ အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ပါပေန ပါပတရော။>
    text <ကတမော စ၊ ဘိက္ခဝေ၊ ကလျာဏော။ ဣဓ၊ ဘိက္ခဝေ၊ ဧကစ္စော ပါဏာတိပါတာ ပဋိဝိရတော ဟောတိ။ပေ။ သမ္မာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ ကလျာဏော။>
    text <ကတမော စ၊ ဘိက္ခဝေ၊ ကလျာဏေန ကလျာဏတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ။ပေ။ အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ကလျာဏေန ကလျာဏတရောတိ။ သတ္တမံ။>
  text <၈။ ဒုတိယပါပဓမ္မသုတ္တံ>
    text <၂၀၈>, <ပါပဉ္စ ဝေါ၊ ဘိက္ခဝေ၊ ဒေသေဿာမိ၊ ပါပေန ပါပတရဉ္စ၊ ကလျာဏဉ္စ၊ ကလျာဏေန ကလျာဏတရဉ္စ။ တံ သုဏာထ၊ သာဓုကံ မနသိကရောထ၊ ဘာသိဿာမီတိ။ ဧဝံ။ပေ။ ဧတဒဝေါစ>
    text <ကတမော စ၊ ဘိက္ခဝေ၊ ပါပေါ။ ဣဓ၊ ဘိက္ခဝေ၊ ဧကစ္စော မိစ္ဆာဒိဋ္ဌိကော ဟောတိ။ပေ။ မိစ္ဆာဉာဏီ ဟောတိ၊ မိစ္ဆာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ ပါပေါ။>
    text <ကတမော စ၊ ဘိက္ခဝေ၊ ပါပေန ပါပတရော။ ဣဓ၊ ဘိက္ခဝေ၊ ဧကစ္စော အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ပေ။ အတ္တနာ စ မိစ္ဆာဉာဏီ ဟောတိ၊ ပရဉ္စ မိစ္ဆာဉာဏေ သမာဒပေတိ၊ အတ္တနာ စ မိစ္ဆာဝိမုတ္တိ ဟောတိ၊ ပရဉ္စ မိစ္ဆာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ပါပေန ပါပတရော။>
    text <ကတမော စ၊ ဘိက္ခဝေ၊ ကလျာဏော။ ဣဓ၊ ဘိက္ခဝေ၊ ဧကစ္စော သမ္မာဒိဋ္ဌိကော ဟောတိ။ပေ။ သမ္မာဉာဏီ ဟောတိ၊ သမ္မာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ ကလျာဏော။>
    text <ကတမော စ၊ ဘိက္ခဝေ၊ ကလျာဏေန ကလျာဏတရော။ ဣဓ၊ ဘိက္ခဝေ၊ ဧကစ္စော အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ပေ။ အတ္တနာ စ သမ္မာဉာဏီ ဟောတိ၊ ပရဉ္စ သမ္မာဉာဏေ သမာဒပေတိ၊ အတ္တနာ စ သမ္မာဝိမုတ္တိ ဟောတိ၊ ပရဉ္စ သမ္မာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ကလျာဏေန ကလျာဏတရောတိ။ အဋ္ဌမံ။>
  text <၉။ တတိယပါပဓမ္မသုတ္တံ>
    text <၂၀၉>, <ပါပဓမ္မဉ္စ ဝေါ၊ ဘိက္ခဝေ၊ ဒေသေဿာမိ၊ ပါပဓမ္မေန ပါပဓမ္မတရဉ္စ၊ ကလျာဏဓမ္မဉ္စ၊ ကလျာဏဓမ္မေန ကလျာဏဓမ္မတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ ပါပဓမ္မော။ ဣဓ၊ ဘိက္ခဝေ၊ ဧကစ္စော ပါဏာတိပါတီ ဟောတိ။ပေ။ မိစ္ဆာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ ပါပဓမ္မော။>
    text <ကတမော စ၊ ဘိက္ခဝေ၊ ပါပဓမ္မေန ပါပဓမ္မတရော။ ဣဓ ဘိက္ခဝေ၊ ဧကစ္စော အတ္တနာ စ ပါဏာတိပါတီ ဟောတိ၊ ပရဉ္စ ပါဏာတိပါတေ သမာဒပေတိ။ပေ။ အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ပါပဓမ္မေန ပါပဓမ္မတရော။>
    text <ကတမော စ၊ ဘိက္ခဝေ၊ ကလျာဏဓမ္မော။ ဣဓ၊ ဘိက္ခဝေ၊ ဧကစ္စော ပါဏာတိပါတာ ပဋိဝိရတော ဟောတိ။ပေ။ သမ္မာဒိဋ္ဌိကော ဟောတိ။ အယံ ဝုစ္စတိ၊ ဘိက္ခဝေ၊ ကလျာဏဓမ္မော။>
    text <ကတမော စ၊ ဘိက္ခဝေ၊ ကလျာဏဓမ္မေန ကလျာဏဓမ္မတရော။ ဣဓ၊ ဘိက္ခဝေ၊ ဧကစ္စော အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ။ပေ။ အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ကလျာဏဓမ္မေန ကလျာဏဓမ္မတရောတိ။ နဝမံ။>
  text <၁၀။ စတုတ္ထပါပဓမ္မသုတ္တံ>
    text <၂၁၀>, <ပါပဓမ္မဉ္စ ဝေါ၊ ဘိက္ခဝေ၊ ဒေသေဿာမိ၊ ပါပဓမ္မေန ပါပဓမ္မတရဉ္စ၊ ကလျာဏဓမ္မဉ္စ၊ ကလျာဏဓမ္မေန ကလျာဏဓမ္မတရဉ္စ။ တံ သုဏာထ။ပေ။>
    text <ကတမော စ၊ ဘိက္ခဝေ၊ ပါပဓမ္မော။ ဣဓ၊ ဘိက္ခဝေ၊ ဧကစ္စော မိစ္ဆာဒိဋ္ဌိကော ဟောတိ။ပေ။ မိစ္ဆာဉာဏီ ဟောတိ၊ မိစ္ဆာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ ပါပဓမ္မော။>
    text <ကတမော စ၊ ဘိက္ခဝေ၊ ပါပဓမ္မေန ပါပဓမ္မတရော။ ဣဓ၊ ဘိက္ခဝေ၊ ဧကစ္စော အတ္တနာ စ မိစ္ဆာဒိဋ္ဌိကော ဟောတိ၊ ပရဉ္စ မိစ္ဆာဒိဋ္ဌိယာ သမာဒပေတိ။ပေ။ အတ္တနာ စ မိစ္ဆာဉာဏီ ဟောတိ၊ ပရဉ္စ မိစ္ဆာဉာဏေ သမာဒပေတိ၊ အတ္တနာ စ မိစ္ဆာဝိမုတ္တိ ဟောတိ၊ ပရဉ္စ မိစ္ဆာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ပါပဓမ္မေန ပါပဓမ္မတရော။>
    text <ကတမော စ၊ ဘိက္ခဝေ၊ ကလျာဏဓမ္မော။ ဣဓ၊ ဘိက္ခဝေ၊ ဧကစ္စော သမ္မာဒိဋ္ဌိကော ဟောတိ။ပေ။ သမ္မာဉာဏီ ဟောတိ၊ သမ္မာဝိမုတ္တိ ဟောတိ။ အယံ ဝုစ္စတိ၊ ဘိက္ခဝေ၊ ကလျာဏဓမ္မော။>
    text <ကတမော စ၊ ဘိက္ခဝေ၊ ကလျာဏဓမ္မေန ကလျာဏဓမ္မတရော။ ဣဓ၊ ဘိက္ခဝေ၊ ဧကစ္စော အတ္တနာ စ သမ္မာဒိဋ္ဌိကော ဟောတိ၊ ပရဉ္စ သမ္မာဒိဋ္ဌိယာ သမာဒပေတိ။ပေ။ အတ္တနာ စ သမ္မာဉာဏီ ဟောတိ၊ ပရဉ္စ သမ္မာဉာဏေ သမာဒပေတိ၊ အတ္တနာ စ သမ္မာဝိမုတ္တိ ဟောတိ၊ ပရဉ္စ သမ္မာဝိမုတ္တိယာ သမာဒပေတိ။ အယံ ဝုစ္စတိ၊ ဘိက္ခဝေ၊ ကလျာဏဓမ္မေန ကလျာဏဓမ္မတရောတိ။ ဒသမံ။>
    stand <သပ္ပုရိသဝဂ္ဂေါ ပဌမော။>
    text <တဿုဒ္ဒာနံ>
    block
      text <သိက္ခါပဒဉ္စ အဿဒ္ဓံ၊ သတ္တကမ္မံ အထော စ ဒသကမ္မံ။>
      text <အဋ္ဌင်္ဂိကဉ္စ ဒသမဂ္ဂံ၊ ဒွေ ပါပဓမ္မာ အပရေ ဒွေတိ။>
