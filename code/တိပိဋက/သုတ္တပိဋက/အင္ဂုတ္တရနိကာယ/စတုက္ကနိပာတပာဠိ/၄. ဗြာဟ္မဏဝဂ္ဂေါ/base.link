text <၁၉ ၄။ ဗြာဟ္မဏဝဂ္ဂေါ>
  text <၁။ ယောဓာဇီဝသုတ္တံ>
    text <၁၈၁>, <စတူဟိ၊ ဘိက္ခဝေ၊ အင်္ဂေဟိ သမန္နာဂတော ယောဓာဇီဝေါ ရာဇာရဟော ဟောတိ ရာဇဘောဂ္ဂေါ၊ ရညော အင်္ဂန္တေဝ သင်္ခံ ဂစ္ဆတိ။ ကတမေဟိ စတူဟိ။ ဣဓ၊ ဘိက္ခဝေ၊ ယောဓာဇီဝေါ ဌာနကုသလော စ ဟောတိ၊ ဒူရေပါတီ စ၊ အက္ခဏဝေဓီ စ၊ မဟတော စ ကာယဿ ပဒာလေတာ။ ဣမေဟိ ခေါ၊ ဘိက္ခဝေ၊ စတူဟိ အင်္ဂေဟိ သမန္နာဂတော ယောဓာဇီဝေါ ရာဇာရဟော ဟောတိ ရာဇဘောဂ္ဂေါ၊ ရညော အင်္ဂန္တေဝ သင်္ခံ ဂစ္ဆတိ။ ဧဝမေဝံ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော ဘိက္ခု အာဟုနေယျော ဟောတိ ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿ။ ကတမေဟိ စတူဟိ။ ဣဓ၊ ဘိက္ခဝေ၊ ဘိက္ခု ဌာနကုသလော စ ဟောတိ၊ ဒူရေပါတီ စ၊ အက္ခဏဝေဓီ စ၊ မဟတော စ ကာယဿ ပဒာလေတာ။>
    text <ကထဉ္စ၊ ဘိက္ခဝေ၊ ဘိက္ခု ဌာနကုသလော ဟောတိ။ ဣဓ၊ ဘိက္ခဝေ၊ ဘိက္ခု သီလဝါ ဟောတိ။ပေ။ သမာဒာယ သိက္ခတိ သိက္ခါပဒေသု။ ဧဝံ ခေါ၊ ဘိက္ခဝေ၊ ဘိက္ခု ဌာနကုသလော ဟောတိ။>
    text <ကထဉ္စ၊ ဘိက္ခဝေ၊ ဘိက္ခု ဒူရေပါတီ ဟောတိ။ ဣဓ၊ ဘိက္ခဝေ၊ ဘိက္ခု ယံ ကိဉ္စိ ရူပံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ရူပံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ယာ ကာစိ ဝေဒနာ။ပေ။ ယာ ကာစိ သညာ။ ယေ ကေစိ သင်္ခါရာ။ ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ဝိညာဏံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ဧဝံ ခေါ၊ ဘိက္ခဝေ၊ ဘိက္ခု ဒူရေပါတီ ဟောတိ။>
    text <ကထဉ္စ၊ ဘိက္ခဝေ၊ ဘိက္ခု အက္ခဏဝေဓီ ဟောတိ။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဧဝံ ခေါ၊ ဘိက္ခဝေ၊ ဘိက္ခု အက္ခဏဝေဓီ ဟောတိ။>
    text <ကထဉ္စ၊ ဘိက္ခဝေ၊ ဘိက္ခု မဟတော ကာယဿ ပဒာလေတာ ဟောတိ။ ဣဓ၊ ဘိက္ခဝေ၊ ဘိက္ခု မဟန္တံ အဝိဇ္ဇာက္ခန္ဓံ ပဒာလေတာ။ ဧဝံ ခေါ၊ ဘိက္ခဝေ၊ ဘိက္ခု မဟတော ကာယဿ ပဒာလေတာ ဟောတိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော ဘိက္ခု အာဟုနေယျော ဟောတိ။ပေ။ အနုတ္တရံ ပုညက္ခေတ္တံ လောကဿာတိ။ ပဌမံ။>
  text <၂။ ပါဋိဘောဂသုတ္တံ>
    text <၁၈၂>, <စတုန္နံ၊ ဘိက္ခဝေ၊ ဓမ္မာနံ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ။>
    text <ကတမေသံ စတုန္နံ။ ဇရာဓမ္မံ မာ ဇီရီတိ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ၊ ဗျာဓိဓမ္မံ မာ ဗျာဓိယီတိ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ၊ မရဏဓမ္မံ မာ မီယီတိ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ၊ ယာနိ ခေါ ပန တာနိ ပုဗ္ဗေ အတ္တနာ ကတာနိ ပါပကာနိ ကမ္မာနိ သံကိလေသိကာနိ ပေါနောဘဝိကာနိ သဒရာနိ ဒုက္ခဝိပါကာနိ အာယတိံ ဇာတိဇရာမရဏိကာနိ၊ တေသံ ဝိပါကော မာ နိဗ္ဗတ္တီတိ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိံ။>
    text <ဣမေသံ ခေါ၊ ဘိက္ခဝေ၊ စတုန္နံ ဓမ္မာနံ နတ္ထိ ကောစိ ပါဋိဘောဂေါ သမဏော ဝါ ဗြာဟ္မဏော ဝါ ဒေဝေါ ဝါ မာရော ဝါ ဗြဟ္မာ ဝါ ကောစိ ဝါ လောကသ္မိန္တိ။ ဒုတိယံ။>
  text <၃။ သုတသုတ္တံ>
    text <၁၈၃>, <ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ။ အထ ခေါ ဝဿကာရော ဗြာဟ္မဏော မဂဓမဟာမတ္တော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝဿကာရော ဗြာဟ္မဏော မဂဓမဟာမတ္တော ဘဂဝန္တံ ဧတဒဝေါစ>
    text <အဟဉှိ၊ ဘော ဂေါတမ၊ ဧဝံဝါဒီ ဧဝံဒိဋ္ဌိ ယော ကောစိ ဒိဋ္ဌံ ဘာသတိ ဧဝံ မေ ဒိဋ္ဌန္တိ၊ နတ္ထိ တတော ဒောသော၊ ယော ကောစိ သုတံ ဘာသတိ ဧဝံ မေ သုတန္တိ၊ နတ္ထိ တတော ဒောသော၊ ယော ကောစိ မုတံ ဘာသတိ ဧဝံ မေ မုတန္တိ၊ နတ္ထိ တတော ဒောသော၊ ယော ကောစိ ဝိညာတံ ဘာသတိ ဧဝံ မေ ဝိညာတန္တိ၊ နတ္ထိ တတော ဒောသောတိ။>
    text <နာဟံ၊ ဗြာဟ္မဏ၊ သဗ္ဗံ ဒိဋ္ဌံ ဘာသိတဗ္ဗန္တိ ဝဒာမိ၊ န ပနာဟံ၊ ဗြာဟ္မဏ၊ သဗ္ဗံ ဒိဋ္ဌံ န ဘာသိတဗ္ဗန္တိ ဝဒာမိ၊ နာဟံ၊ ဗြာဟ္မဏ၊ သဗ္ဗံ သုတံ ဘာသိတဗ္ဗန္တိ ဝဒာမိ၊ န ပနာဟံ၊ ဗြာဟ္မဏ၊ သဗ္ဗံ သုတံ န ဘာသိတဗ္ဗန္တိ ဝဒာမိ၊ နာဟံ၊ ဗြာဟ္မဏ၊ သဗ္ဗံ မုတံ ဘာသိတဗ္ဗန္တိ ဝဒာမိ၊ န ပနာဟံ၊ ဗြာဟ္မဏ၊ သဗ္ဗံ မုတံ န ဘာသိတဗ္ဗန္တိ ဝဒာမိ၊ နာဟံ၊ ဗြာဟ္မဏ၊ သဗ္ဗံ ဝိညာတံ ဘာသိတဗ္ဗန္တိ ဝဒာမိ၊ န ပနာဟံ၊ ဗြာဟ္မဏ၊ သဗ္ဗံ ဝိညာတံ န ဘာသိတဗ္ဗန္တိ ဝဒာမိ။>
    text <ယဉှိ၊ ဗြာဟ္မဏ၊ ဒိဋ္ဌံ ဘာသတော အကုသလာ ဓမ္မာ အဘိဝဍ္ဎန္တိ၊ ကုသလာ ဓမ္မာ ပရိဟာယန္တိ၊ ဧဝရူပံ ဒိဋ္ဌံ န ဘာသိတဗ္ဗန္တိ ဝဒာမိ။ ယဉ္စ ခွဿ၊ ဗြာဟ္မဏ၊ ဒိဋ္ဌံ အဘာသတော ကုသလာ ဓမ္မာ ပရိဟာယန္တိ၊ အကုသလာ ဓမ္မာ အဘိဝဍ္ဎန္တိ၊ ဧဝရူပံ ဒိဋ္ဌံ ဘာသိတဗ္ဗန္တိ ဝဒာမိ။>
    text <ယဉှိ၊ ဗြာဟ္မဏ၊ သုတံ ဘာသတော အကုသလာ ဓမ္မာ အဘိဝဍ္ဎန္တိ၊ ကုသလာ ဓမ္မာ ပရိဟာယန္တိ၊ ဧဝရူပံ သုတံ န ဘာသိတဗ္ဗန္တိ ဝဒာမိ။ ယဉ္စ ခွဿ၊ ဗြာဟ္မဏ၊ သုတံ အဘာသတော ကုသလာ ဓမ္မာ ပရိဟာယန္တိ၊ အကုသလာ ဓမ္မာ အဘိဝဍ္ဎန္တိ၊ ဧဝရူပံ သုတံ ဘာသိတဗ္ဗန္တိ ဝဒာမိ။>
    text <ယဉှိ၊ ဗြာဟ္မဏ၊ မုတံ ဘာသတော အကုသလာ ဓမ္မာ အဘိဝဍ္ဎန္တိ၊ ကုသလာ ဓမ္မာ ပရိဟာယန္တိ၊ ဧဝရူပံ မုတံ န ဘာသိတဗ္ဗန္တိ ဝဒာမိ။ ယဉ္စ ခွဿ၊ ဗြာဟ္မဏ၊ မုတံ အဘာသတော ကုသလာ ဓမ္မာ ပရိဟာယန္တိ၊ အကုသလာ ဓမ္မာ အဘိဝဍ္ဎန္တိ၊ ဧဝရူပံ မုတံ ဘာသိတဗ္ဗန္တိ ဝဒာမိ။>
    text <ယဉှိ၊ ဗြာဟ္မဏ၊ ဝိညာတံ ဘာသတော အကုသလာ ဓမ္မာ အဘိဝဍ္ဎန္တိ၊ ကုသလာ ဓမ္မာ ပရိဟာယန္တိ၊ ဧဝရူပံ ဝိညာတံ န ဘာသိတဗ္ဗန္တိ ဝဒာမိ။ ယဉ္စ ခွဿ၊ ဗြာဟ္မဏ၊ ဝိညာတံ အဘာသတော ကုသလာ ဓမ္မာ ပရိဟာယန္တိ၊ အကုသလာ ဓမ္မာ အဘိဝဍ္ဎန္တိ၊ ဧဝရူပံ ဝိညာတံ ဘာသိတဗ္ဗန္တိ ဝဒာမီတိ။>
    text <အထ ခေါ ဝဿကာရော ဗြာဟ္မဏော မဂဓမဟာမတ္တော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ပက္ကာမီတိ။ တတိယံ။>
  text <၄။ အဘယသုတ္တံ>
    text <၁၈၄>, <အထ ခေါ ဇာဏုဿောဏိ ဗြာဟ္မဏော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဇာဏုဿောဏိ ဗြာဟ္မဏော ဘဂဝန္တံ ဧတဒဝေါစ>
    text <အဟဉှိ၊ ဘော ဂေါတမ၊ ဧဝံဝါဒီ ဧဝံဒိဋ္ဌိ နတ္ထိ ယော မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿာတိ။ အတ္ထိ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ၊ အတ္ထိ ပန၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။>
    text <ကတမော စ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ။ ဣဓ၊ ဗြာဟ္မဏ၊ ဧကစ္စော ကာမေသု အဝီတရာဂေါ ဟောတိ အဝိဂတစ္ဆန္ဒော အဝိဂတပေမော အဝိဂတပိပါသော အဝိဂတပရိဠာဟော အဝိဂတတဏှော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ ပိယာ ဝတ မံ ကာမာ ဇဟိဿန္တိ၊ ပိယေ စာဟံ ကာမေ ဇဟိဿာမီတိ။ သော သောစတိ ကိလမတိ ပရိဒေဝတိ၊ ဥရတ္တာဠိံ ကန္ဒတိ၊ သမ္မောဟံ အာပဇ္ဇတိ။ အယံ ခေါ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော ကာယေ အဝီတရာဂေါ ဟောတိ အဝိဂတစ္ဆန္ဒော အဝိဂတပေမော အဝိဂတပိပါသော အဝိဂတပရိဠာဟော အဝိဂတတဏှော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ ပိယော ဝတ မံ ကာယော ဇဟိဿတိ၊ ပိယဉ္စာဟံ ကာယံ ဇဟိဿာမီတိ။ သော သောစတိ ကိလမတိ ပရိဒေဝတိ၊ ဥရတ္တာဠိံ ကန္ဒတိ၊ သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော အကတကလျာဏော ဟောတိ အကတကုသလော အကတဘီရုတ္တာဏော ကတပါပေါ ကတလုဒ္ဒော ကတကိဗ္ဗိသော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ အကတံ ဝတ မေ ကလျာဏံ၊ အကတံ ကုသလံ၊ အကတံ ဘီရုတ္တာဏံ၊ ကတံ ပါပံ၊ ကတံ လုဒ္ဒံ၊ ကတံ ကိဗ္ဗိသံ။ ယာဝတာ၊ ဘော၊ အကတကလျာဏာနံ အကတကုသလာနံ အကတဘီရုတ္တာဏာနံ ကတပါပါနံ ကတလုဒ္ဒာနံ ကတကိဗ္ဗိသာနံ ဂတိ တံ ဂတိံ ပေစ္စ ဂစ္ဆာမီတိ။ သော သောစတိ ကိလမတိ ပရိဒေဝတိ၊ ဥရတ္တာဠိံ ကန္ဒတိ၊ သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော ကင်္ခီ ဟောတိ ဝိစိကိစ္ဆီ အနိဋ္ဌင်္ဂတော သဒ္ဓမ္မေ။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ ကင်္ခီ ဝတမှိ ဝိစိကိစ္ဆီ အနိဋ္ဌင်္ဂတော သဒ္ဓမ္မေတိ။ သော သောစတိ ကိလမတိ ပရိဒေဝတိ၊ ဥရတ္တာဠိံ ကန္ဒတိ၊ သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော ဘာယတိ၊ သန္တာသံ အာပဇ္ဇတိ မရဏဿ။ ဣမေ ခေါ၊ ဗြာဟ္မဏ၊ စတ္တာရော မရဏဓမ္မာ သမာနာ ဘာယန္တိ၊ သန္တာသံ အာပဇ္ဇန္တိ မရဏဿ။>
    text <ကတမော စ၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။ ဣဓ၊ ဗြာဟ္မဏ၊ ဧကစ္စော ကာမေသု ဝီတရာဂေါ ဟောတိ ဝိဂတစ္ဆန္ဒော ဝိဂတပေမော ဝိဂတပိပါသော ဝိဂတပရိဠာဟော ဝိဂတတဏှော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ န ဧဝံ ဟောတိ ပိယာ ဝတ မံ ကာမာ ဇဟိဿန္တိ၊ ပိယေ စာဟံ ကာမေ ဇဟိဿာမီတိ။ သော န သောစတိ န ကိလမတိ န ပရိဒေဝတိ၊ န ဥရတ္တာဠိံ ကန္ဒတိ၊ န သမ္မောဟံ အာပဇ္ဇတိ။ အယံ ခေါ၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော ကာယေ ဝီတရာဂေါ ဟောတိ ဝိဂတစ္ဆန္ဒော ဝိဂတပေမော ဝိဂတပိပါသော ဝိဂတပရိဠာဟော ဝိဂတတဏှော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ န ဧဝံ ဟောတိ ပိယော ဝတ မံ ကာယော ဇဟိဿတိ၊ ပိယဉ္စာဟံ ကာယံ ဇဟိဿာမီတိ။ သော န သောစတိ န ကိလမတိ န ပရိဒေဝတိ၊ န ဥရတ္တာဠိံ ကန္ဒတိ၊ န သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော အကတပါပေါ ဟောတိ အကတလုဒ္ဒော အကတကိဗ္ဗိသော ကတကလျာဏော ကတကုသလော ကတဘီရုတ္တာဏော။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ အကတံ ဝတ မေ ပါပံ၊ အကတံ လုဒ္ဒံ၊ အကတံ ကိဗ္ဗိသံ၊ ကတံ ကလျာဏံ၊ ကတံ ကုသလံ၊ ကတံ ဘီရုတ္တာဏံ။ ယာဝတာ၊ ဘော၊ အကတပါပါနံ အကတလုဒ္ဒာနံ အကတကိဗ္ဗိသာနံ ကတကလျာဏာနံ ကတကုသလာနံ ကတဘီရုတ္တာဏာနံ ဂတိ တံ ဂတိံ ပေစ္စ ဂစ္ဆာမီတိ။ သော န သောစတိ န ကိလမတိ န ပရိဒေဝတိ၊ န ဥရတ္တာဠိံ ကန္ဒတိ၊ န သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။>
    text <ပုန စပရံ၊ ဗြာဟ္မဏ၊ ဣဓေကစ္စော အကင်္ခီ ဟောတိ အဝိစိကိစ္ဆီ နိဋ္ဌင်္ဂတော သဒ္ဓမ္မေ။ တမေနံ အညတရော ဂါဠှော ရောဂါတင်္ကော ဖုသတိ။ တဿ အညတရေန ဂါဠှေန ရောဂါတင်္ကေန ဖုဋ္ဌဿ ဧဝံ ဟောတိ အကင်္ခီ ဝတမှိ အဝိစိကိစ္ဆီ နိဋ္ဌင်္ဂတော သဒ္ဓမ္မေတိ။ သော န သောစတိ န ကိလမတိ န ပရိဒေဝတိ၊ န ဥရတ္တာဠိံ ကန္ဒတိ၊ န သမ္မောဟံ အာပဇ္ဇတိ။ အယမ္ပိ ခေါ၊ ဗြာဟ္မဏ၊ မရဏဓမ္မော သမာနော န ဘာယတိ၊ န သန္တာသံ အာပဇ္ဇတိ မရဏဿ။ ဣမေ ခေါ၊ ဗြာဟ္မဏ၊ စတ္တာရော မရဏဓမ္မာ သမာနာ န ဘာယန္တိ၊ န သန္တာသံ အာပဇ္ဇန္တိ မရဏဿာတိ။>
    text <အဘိက္ကန္တံ၊ ဘော ဂေါတမ၊ အဘိက္ကန္တံ၊ ဘော ဂေါတမ။ပေ။ ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန္တိ။ စတုတ္ထံ။>
  text <၅။ ဗြာဟ္မဏသစ္စသုတ္တံ>
    text <၁၈၅>, <ဧကံ သမယံ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ။ တေန ခေါ ပန သမယေန သမ္ဗဟုလာ အဘိညာတာ အဘိညာတာ ပရိဗ္ဗာဇကာ သိပ္ပိနိကာတီရေ ပရိဗ္ဗာဇကာရာမေ ပဋိဝသန္တိ၊ သေယျထိဒံ အန္နဘာရော ဝရဓရော သကုလုဒာယီ စ ပရိဗ္ဗာဇကော အညေ စ အဘိညာတာ အဘိညာတာ ပရိဗ္ဗာဇကာ။ အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော ယေန သိပ္ပိနိကာတီရေ ပရိဗ္ဗာဇကာရာမော တေနုပသင်္ကမိ။>
    text <တေန ခေါ ပန သမယေန တေသံ အညတိတ္ထိယာနံ ပရိဗ္ဗာဇကာနံ သန္နိသိန္နာနံ သန္နိပတိတာနံ အယမန္တရာ ကထာ ဥဒပါဒိ ဣတိပိ ဗြာဟ္မဏသစ္စာနိ၊ ဣတိပိ ဗြာဟ္မဏသစ္စာနီတိ။ အထ ခေါ ဘဂဝါ ယေန တေ ပရိဗ္ဗာဇကာ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ ဘဂဝါ တေ ပရိဗ္ဗာဇကေ ဧတဒဝေါစ>
    text <ကာယ နုတ္ထ၊ ပရိဗ္ဗာဇကာ၊ ဧတရဟိ ကထာယ သန္နိသိန္နာ၊ ကာ စ ပန ဝေါ အန္တရာကထာ ဝိပ္ပကတာတိ။ ဣဓ၊ ဘော ဂေါတမ၊ အမှာကံ သန္နိသိန္နာနံ သန္နိပတိတာနံ အယမန္တရာကထာ ဥဒပါဒိ ဣတိပိ ဗြာဟ္မဏသစ္စာနိ၊ ဣတိပိ ဗြာဟ္မဏသစ္စာနီတိ။>
    text <စတ္တာရိမာနိ၊ ပရိဗ္ဗာဇကာ၊ ဗြာဟ္မဏသစ္စာနိ မယာ သယံ အဘိညာ သစ္ဆိကတွာ ပဝေဒိတာနိ။ ကတမာနိ စတ္တာရိ။ ဣဓ၊ ပရိဗ္ဗာဇကာ၊ ဗြာဟ္မဏော ဧဝမာဟ သဗ္ဗေ ပါဏာ အဝဇ္ဈာတိ။ ဣတိ ဝဒံ ဗြာဟ္မဏော သစ္စံ အာဟ၊ နော မုသာ။ သော တေန န သမဏောတိ မညတိ၊ န ဗြာဟ္မဏောတိ မညတိ၊ န သေယျောဟမသ္မီတိ မညတိ၊ န သဒိသောဟမသ္မီတိ မညတိ၊ န ဟီနောဟမသ္မီတိ မညတိ။ အပိ စ ယဒေဝ တတ္ထ သစ္စံ တဒဘိညာယ ပါဏာနံယေဝ အနုဒ္ဒယာယ အနုကမ္ပါယ ပဋိပန္နော ဟောတိ။>
    text <ပုန စပရံ၊ ပရိဗ္ဗာဇကာ၊ ဗြာဟ္မဏော ဧဝမာဟ သဗ္ဗေ ကာမာ အနိစ္စာ ဒုက္ခါ ဝိပရိဏာမဓမ္မာတိ။ ဣတိ ဝဒံ ဗြာဟ္မဏော သစ္စမာဟ၊ နော မုသာ။ သော တေန န သမဏောတိ မညတိ၊ န ဗြာဟ္မဏောတိ မညတိ၊ န သေယျောဟမသ္မီတိ မညတိ၊ န သဒိသောဟမသ္မီတိ မညတိ၊ န ဟီနောဟမသ္မီတိ မညတိ။ အပိ စ ယဒေဝ တတ္ထ သစ္စံ တဒဘိညာယ ကာမာနံယေဝ နိဗ္ဗိဒာယ ဝိရာဂါယ နိရောဓာယ ပဋိပန္နော ဟောတိ။>
    text <ပုန စပရံ၊ ပရိဗ္ဗာဇကာ၊ ဗြာဟ္မဏော ဧဝမာဟ သဗ္ဗေ ဘဝါ အနိစ္စာ။ပေ။ ဘဝါနံယေဝ နိဗ္ဗိဒာယ ဝိရာဂါယ နိရောဓာယ ပဋိပန္နော ဟောတိ။>
    text <ပုန စပရံ၊ ပရိဗ္ဗာဇကာ၊ ဗြာဟ္မဏော ဧဝမာဟ နာဟံ ကွစနိ ကဿစိ ကိဉ္စနတသ္မိံ န စ မမ ကွစနိ ကတ္ထစိ ကိဉ္စနတတ္ထီတိ။ ဣတိ ဝဒံ ဗြာဟ္မဏော သစ္စံ အာဟ၊ နော မုသာ။ သော တေန န သမဏောတိ မညတိ၊ န ဗြာဟ္မဏောတိ မညတိ၊ န သေယျောဟမသ္မီတိ မညတိ၊ န သဒိသောဟမသ္မီတိ မညတိ၊ န ဟီနောဟမသ္မီတိ မညတိ။ အပိ စ ယဒေဝ တတ္ထ သစ္စံ တဒဘိညာယ အာကိဉ္စညံယေဝ ပဋိပဒံ ပဋိပန္နော ဟောတိ။ ဣမာနိ ခေါ၊ ပရိဗ္ဗာဇကာ၊ စတ္တာရိ ဗြာဟ္မဏသစ္စာနိ မယာ သယံ အဘိညာ သစ္ဆိကတွာ ပဝေဒိတာနီတိ။ ပဉ္စမံ။>
  text <၆။ ဥမ္မဂ္ဂသုတ္တံ>
    text <၁၈၆>, <အထ ခေါ အညတရော ဘိက္ခု ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကေန နု ခေါ၊ ဘန္တေ၊ လောကော နီယတိ၊ ကေန လောကော ပရိကဿတိ၊ ကဿ စ ဥပ္ပန္နဿ ဝသံ ဂစ္ဆတီတိ။>
    text <သာဓု သာဓု၊ ဘိက္ခု။ ဘဒ္ဒကော ခေါ တေ၊ ဘိက္ခု၊ ဥမ္မဂ္ဂေါ၊ ဘဒ္ဒကံ ပဋိဘာနံ၊ ကလျာဏီ ပရိပုစ္ဆာ။ ဧဝဉှိ တွံ၊ ဘိက္ခု၊ ပုစ္ဆသိ ကေန နု ခေါ၊ ဘန္တေ၊ လောကော နီယတိ၊ ကေန လောကော ပရိကဿတိ၊ ကဿ စ ဥပ္ပန္နဿ ဝသံ ဂစ္ဆတီတိ။ ဧဝံ၊ ဘန္တေ။ စိတ္တေန ခေါ၊ ဘိက္ခု၊ လောကော နီယတိ၊ စိတ္တေန ပရိကဿတိ၊ စိတ္တဿ ဥပ္ပန္နဿ ဝသံ ဂစ္ဆတီတိ။>
    text <သာဓု၊ ဘန္တေတိ ခေါ သော ဘိက္ခု ဘဂဝတော ဘာသိတံ အဘိနန္ဒိတွာ အနုမောဒိတွာ ဘဂဝန္တံ ဥတ္တရိ ပဉှံ အပုစ္ဆိ ဗဟုဿုတော ဓမ္မဓရော၊ ဗဟုဿုတော ဓမ္မဓရောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ဗဟုဿုတော ဓမ္မဓရော ဟောတီတိ။>
    text <သာဓု သာဓု၊ ဘိက္ခု။ ဘဒ္ဒကော ခေါ တေ၊ ဘိက္ခု ဥမ္မဂ္ဂေါ၊ ဘဒ္ဒကံ ပဋိဘာနံ၊ ကလျာဏီ ပရိပုစ္ဆာ။ ဧဝဉှိ တွံ၊ ဘိက္ခု၊ ပုစ္ဆသိ ဗဟုဿုတော ဓမ္မဓရော၊ ဗဟုဿုတော ဓမ္မဓရောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ဗဟုဿုတော ဓမ္မဓရော ဟောတီတိ။ ဧဝံ၊ ဘန္တေ။ ဗဟူ ခေါ၊ ဘိက္ခု၊ မယာ ဓမ္မာ ဒေသိတာ သုတ္တံ၊ ဂေယျံ၊ ဝေယျာကရဏံ၊ ဂါထာ၊ ဥဒာနံ၊ ဣတိဝုတ္တကံ၊ ဇာတကံ၊ အဗ္ဘုတဓမ္မံ၊ ဝေဒလ္လံ။ စတုပ္ပဒာယ စေပိ၊ ဘိက္ခု၊ ဂါထာယ အတ္ထမညာယ ဓမ္မမညာယ ဓမ္မာနုဓမ္မပ္ပဋိပန္နော ဟောတိ ဗဟုဿုတော ဓမ္မဓရောတိ အလံ ဝစနာယာတိ။>
    text <သာဓု၊ ဘန္တေတိ ခေါ သော ဘိက္ခု ဘဂဝတော ဘာသိတံ အဘိနန္ဒိတွာ အနုမောဒိတွာ ဘဂဝန္တံ ဥတ္တရိ ပဉှံ အပုစ္ဆိ သုတဝါ နိဗ္ဗေဓိကပညော၊ သုတဝါ နိဗ္ဗေဓိကပညောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သုတဝါ နိဗ္ဗေဓိကပညော ဟောတီတိ။>
    text <သာဓု သာဓု၊ ဘိက္ခု။ ဘဒ္ဒကော ခေါ တေ၊ ဘိက္ခု၊ ဥမ္မဂ္ဂေါ၊ ဘဒ္ဒကံ ပဋိဘာနံ၊ ကလျာဏီ ပရိပုစ္ဆာ။ ဧဝဉှိ တွံ၊ ဘိက္ခု၊ ပုစ္ဆသိ သုတဝါ နိဗ္ဗေဓိကပညော၊ သုတဝါ နိဗ္ဗေဓိကပညောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သုတဝါ နိဗ္ဗေဓိကပညော ဟောတီတိ။ ဧဝံ၊ ဘန္တေ။ ဣဓ၊ ဘိက္ခု၊ ဘိက္ခုနော ဣဒံ ဒုက္ခန္တိ သုတံ ဟောတိ၊ ပညာယ စဿ အတ္ထံ အတိဝိဇ္ဈ ပဿတိ၊ အယံ ဒုက္ခသမုဒယောတိ သုတံ ဟောတိ၊ ပညာယ စဿ အတ္ထံ အတိဝိဇ္ဈ ပဿတိ၊ အယံ ဒုက္ခနိရောဓောတိ သုတံ ဟောတိ၊ ပညာယ စဿ အတ္ထံ အတိဝိဇ္ဈ ပဿတိ၊ အယံ ဒုက္ခနိရောဓဂါမိနီ ပဋိပဒာတိ သုတံ ဟောတိ၊ ပညာယ စဿ အတ္ထံ အတိဝိဇ္ဈ ပဿတိ။ ဧဝံ ခေါ၊ ဘိက္ခု၊ သုတဝါ နိဗ္ဗေဓိကပညော ဟောတီတိ။>
    text <သာဓု၊ ဘန္တေတိ ခေါ သော ဘိက္ခု ဘဂဝတော ဘာသိတံ အဘိနန္ဒိတွာ အနုမောဒိတွာ ဘဂဝန္တံ ဥတ္တရိ ပဉှံ အပုစ္ဆိ ပဏ္ဍိတော မဟာပညော၊ ပဏ္ဍိတော မဟာပညောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ပဏ္ဍိတော မဟာပညော ဟောတီတိ။>
    text <သာဓု သာဓု ဘိက္ခု။ ဘဒ္ဒကော ခေါ တေ၊ ဘိက္ခု၊ ဥမ္မဂ္ဂေါ၊ ဘဒ္ဒကံ ပဋိဘာနံ၊ ကလျာဏီ ပရိပုစ္ဆာ။ ဧဝဉှိ တွံ ဘိက္ခု ပုစ္ဆသိ ပဏ္ဍိတော မဟာပညော၊ ပဏ္ဍိတော မဟာပညောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ပဏ္ဍိတော မဟာပညော ဟောတီတိ။ ဧဝံ၊ ဘန္တေ။ ဣဓ၊ ဘိက္ခု၊ ပဏ္ဍိတော မဟာပညော နေဝတ္တဗျာဗာဓာယ စေတေတိ န ပရဗျာဗာဓာယ စေတေတိ န ဥဘယဗျာဗာဓာယ စေတေတိ အတ္တဟိတပရဟိတဥဘယဟိတသဗ္ဗလောကဟိတမေဝ စိန္တယမာနော စိန္တေတိ။ ဧဝံ ခေါ၊ ဘိက္ခု၊ ပဏ္ဍိတော မဟာပညော ဟောတီတိ။ ဆဋ္ဌံ။>
  text <၇။ ဝဿကာရသုတ္တံ>
    text <၁၈၇>, <ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ။ အထ ခေါ ဝဿကာရော ဗြာဟ္မဏော မဂဓမဟာမတ္တော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝဿကာရော ဗြာဟ္မဏော မဂဓမဟာမတ္တော ဘဂဝန္တံ ဧတဒဝေါစ>
    text <ဇာနေယျ နု ခေါ၊ ဘော ဂေါတမ၊ အသပ္ပုရိသော အသပ္ပုရိသံ အသပ္ပုရိသော အယံ ဘဝန္တိ။ အဋ္ဌာနံ ခေါ ဧတံ၊ ဗြာဟ္မဏ၊ အနဝကာသော ယံ အသပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။ ဇာနေယျ ပန၊ ဘော ဂေါတမ၊ အသပ္ပုရိသော သပ္ပုရိသံ သပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ အဋ္ဌာနံ အနဝကာသော ယံ အသပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဇာနေယျ နု ခေါ၊ ဘော ဂေါတမ၊ သပ္ပုရိသော သပ္ပုရိသံ သပ္ပုရိသော အယံ ဘဝန္တိ။ ဌာနံ ခေါ ဧတံ၊ ဗြာဟ္မဏ၊ ဝိဇ္ဇတိ ယံ သပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဇာနေယျ ပန၊ ဘော ဂေါတမ၊ သပ္ပုရိသော အသပ္ပုရိသံ အသပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ ဌာနံ ဝိဇ္ဇတိ ယံ သပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။>
    text <အစ္ဆရိယံ၊ ဘော ဂေါတမ၊ အဗ္ဘုတံ၊ ဘော ဂေါတမ။ ယာဝ သုဘာသိတံ စိဒံ၊ ဘောတာ ဂေါတမေန အဋ္ဌာနံ ခေါ ဧတံ၊ ဗြာဟ္မဏ၊ အနဝကာသော ယံ အသပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ အဋ္ဌာနံ အနဝကာသော ယံ အသပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဌာနံ ခေါ ဧတံ၊ ဗြာဟ္မဏ၊ ဝိဇ္ဇတိ ယံ သပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ ဌာနံ ဝိဇ္ဇတိ ယံ သပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။>
    text <ဧကမိဒံ၊ ဘော ဂေါတမ၊ သမယံ တောဒေယျဿ ဗြာဟ္မဏဿ ပရိသတိ ပရူပါရမ္ဘံ ဝတ္တေန္တိ ဗာလော အယံ ရာဇာ ဧဠေယျော သမဏေ ရာမပုတ္တေ အဘိပ္ပသန္နော၊ သမဏေ စ ပန ရာမပုတ္တေ ဧဝရူပံ ပရမနိပစ္စကာရံ ကရောတိ၊ ယဒိဒံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။ ဣမေပိ ရညော ဧဠေယျဿ ပရိဟာရကာ ဗာလာ ယမကော မောဂ္ဂလ္လော ဥဂ္ဂေါ နာဝိန္ဒကီ ဂန္ဓဗ္ဗော အဂ္ဂိဝေဿော၊ ယေ သမဏေ ရာမပုတ္တေ အဘိပ္ပသန္နာ၊ သမဏေ စ ပန ရာမပုတ္တေ ဧဝရူပံ ပရမနိပစ္စကာရံ ကရောန္တိ၊ ယဒိဒံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။ တျာဿုဒံ တောဒေယျော ဗြာဟ္မဏော ဣမိနာ နယေန နေတိ။ တံ ကိံ မညန္တိ၊ ဘောန္တော၊ ပဏ္ဍိတော ရာဇာ ဧဠေယျော ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေဟိ အလမတ္ထဒသတရောတိ။ ဧဝံ၊ ဘော၊ ပဏ္ဍိတော ရာဇာ ဧဠေယျော ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေဟိ အလမတ္ထဒသတရောတိ။>
    text <ယသ္မာ စ ခေါ၊ ဘော၊ သမဏော ရာမပုတ္တော ရညာ ဧဠေယျေန ပဏ္ဍိတေန ပဏ္ဍိတတရော ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေန အလမတ္ထဒသတရော၊ တသ္မာ ရာဇာ ဧဠေယျော သမဏေ ရာမပုတ္တေ အဘိပ္ပသန္နော၊ သမဏေ စ ပန ရာမပုတ္တေ ဧဝရူပံ ပရမနိပစ္စကာရံ ကရောတိ၊ ယဒိဒံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ။>
    text <တံ ကိံ မညန္တိ၊ ဘောန္တော၊ ပဏ္ဍိတာ ရညော ဧဠေယျဿ ပရိဟာရကာ ယမကော မောဂ္ဂလ္လော ဥဂ္ဂေါ နာဝိန္ဒကီ ဂန္ဓဗ္ဗော အဂ္ဂိဝေဿော၊ ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေဟိ အလမတ္ထဒသတရာတိ။ ဧဝံ၊ ဘော၊ ပဏ္ဍိတာ ရညော ဧဠေယျဿ ပရိဟာရကာ ယမကော မောဂ္ဂလ္လော ဥဂ္ဂေါ နာဝိန္ဒကီ ဂန္ဓဗ္ဗော အဂ္ဂိဝေဿော၊ ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေဟိ အလမတ္ထဒသတရာတိ။>
    text <ယသ္မာ စ ခေါ၊ ဘော၊ သမဏော ရာမပုတ္တော ရညော ဧဠေယျဿ ပရိဟာရကေဟိ ပဏ္ဍိတေဟိ ပဏ္ဍိတတရော ကရဏီယာဓိကရဏီယေသု ဝစနီယာဓိဝစနီယေသု အလမတ္ထဒသတရေဟိ အလမတ္ထဒသတရော၊ တသ္မာ ရညော ဧဠေယျဿ ပရိဟာရကာ သမဏေ ရာမပုတ္တေ အဘိပ္ပသန္နာ၊ သမဏေ စ ပန ရာမပုတ္တေ ဧဝရူပံ ပရမနိပစ္စကာရံ ကရောန္တိ၊ ယဒိဒံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။>
    text <အစ္ဆရိယံ၊ ဘော၊ ဂေါတမ၊ အဗ္ဘုတံ၊ ဘော ဂေါတမ။ ယာဝ သုဘာသိတံ စိဒံ ဘောတာ ဂေါတမေန အဋ္ဌာနံ ခေါ ဧတံ၊ ဗြာဟ္မဏ၊ အနဝကာသော ယံ အသပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ အဋ္ဌာနံ အနဝကာသော ယံ အသပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဌာနံ ခေါ ဧတံ၊ ဗြာဟ္မဏ၊ ဝိဇ္ဇတိ ယံ သပ္ပုရိသော သပ္ပုရိသံ ဇာနေယျ သပ္ပုရိသော အယံ ဘဝန္တိ။ ဧတမ္ပိ ခေါ၊ ဗြာဟ္မဏ၊ ဌာနံ ဝိဇ္ဇတိ ယံ သပ္ပုရိသော အသပ္ပုရိသံ ဇာနေယျ အသပ္ပုရိသော အယံ ဘဝန္တိ။ ဟန္ဒ စ ဒာနိ မယံ၊ ဘော ဂေါတမ၊ ဂစ္ဆာမ။ ဗဟုကိစ္စာ မယံ ဗဟုကရဏီယာတိ။ ယဿဒာနိ တွံ၊ ဗြာဟ္မဏ၊ ကာလံ မညသီတိ။ အထ ခေါ ဝဿကာရော ဗြာဟ္မဏော မဂဓမဟာမတ္တော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ပက္ကာမီတိ။ သတ္တမံ။>
  text <၈။ ဥပကသုတ္တံ>
    text <၁၈၈>, <ဧကံ သမယံ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ။ အထ ခေါ ဥပကော မဏ္ဍိကာပုတ္တော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဥပကော မဏ္ဍိကာပုတ္တော ဘဂဝန္တံ ဧတဒဝေါစ>
    text <အဟဉှိ၊ ဘန္တေ၊ ဧဝံဝါဒီ ဧဝံဒိဋ္ဌိ ယော ကောစိ ပရူပါရမ္ဘံ ဝတ္တေတိ၊ ပရူပါရမ္ဘံ ဝတ္တေန္တော သဗ္ဗော သော န ဥပပါဒေတိ။ အနုပပါဒေန္တော ဂါရယှော ဟောတိ ဥပဝဇ္ဇောတိ။ ပရူပါရမ္ဘံ စေ၊ ဥပက၊ ဝတ္တေတိ ပရူပါရမ္ဘံ ဝတ္တေန္တော န ဥပပါဒေတိ၊ အနုပပါဒေန္တော ဂါရယှော ဟောတိ ဥပဝဇ္ဇော။ တွံ ခေါ၊ ဥပက၊ ပရူပါရမ္ဘံ ဝတ္တေသိ၊ ပရူပါရမ္ဘံ ဝတ္တေန္တော န ဥပပါဒေသိ၊ အနုပပါဒေန္တော ဂါရယှော ဟောသိ ဥပဝဇ္ဇောတိ။ သေယျထာပိ၊ ဘန္တေ၊ ဥမ္မုဇ္ဇမာနကံယေဝ မဟတာ ပါသေန ဗန္ဓေယျ၊ ဧဝမေဝံ ခေါ အဟံ၊ ဘန္တေ၊ ဥမ္မုဇ္ဇမာနကောယေဝ ဘဂဝတာ မဟတာ ဝါဒပါသေန ဗဒ္ဓေါတိ။>
    text <ဣဒံ အကုသလန္တိ ခေါ၊ ဥပက၊ မယာ ပညတ္တံ။ တတ္ထ အပရိမာဏာ ပဒာ အပရိမာဏာ ဗျဉ္ဇနာ အပရိမာဏာ တထာဂတဿ ဓမ္မဒေသနာ ဣတိပိဒံ အကုသလန္တိ။ တံ ခေါ ပနိဒံ အကုသလံ ပဟာတဗ္ဗန္တိ ခေါ၊ ဥပက၊ မယာ ပညတ္တံ။ တတ္ထ အပရိမာဏာ ပဒာ အပရိမာဏာ ဗျဉ္ဇနာ အပရိမာဏာ တထာဂတဿ ဓမ္မဒေသနာ ဣတိပိဒံ အကုသလံ ပဟာတဗ္ဗန္တိ။>
    text <ဣဒံ ကုသလန္တိ ခေါ၊ ဥပက၊ မယာ ပညတ္တံ။ တတ္ထ အပရိမာဏာ ပဒာ အပရိမာဏာ ဗျဉ္ဇနာ အပရိမာဏာ တထာဂတဿ ဓမ္မဒေသနာ ဣတိပိဒံ ကုသလန္တိ။ တံ ခေါ ပနိဒံ ကုသလံ ဘာဝေတဗ္ဗန္တိ ခေါ၊ ဥပက၊ မယာ ပညတ္တံ။ တတ္ထ အပရိမာဏာ ပဒာ အပရိမာဏာ ဗျဉ္ဇနာ အပရိမာဏာ တထာဂတဿ ဓမ္မဒေသနာ ဣတိပိဒံ ကုသလံ ဘာဝေတဗ္ဗန္တိ။>
    text <အထ ခေါ ဥပကော မဏ္ဍိကာပုတ္တော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ယေန ရာဇာ မာဂဓော အဇာတသတ္တု ဝေဒေဟိပုတ္တော တေနုပသင်္ကမိ၊ ဥပသင်္ကမိတွာ ယာဝတကော အဟောသိ ဘဂဝတာ သဒ္ဓိံ ကထာသလ္လာပေါ တံ သဗ္ဗံ ရညော မာဂဓဿ အဇာတသတ္တုဿ ဝေဒေဟိပုတ္တဿ အာရောစေသိ။>
    text <ဧဝံ ဝုတ္တေ ရာဇာ မာဂဓော အဇာတသတ္တု ဝေဒေဟိပုတ္တော ကုပိတော အနတ္တမနော ဥပကံ မဏ္ဍိကာပုတ္တံ ဧတဒဝေါစ ယာဝ ဓံသီ ဝတာယံ လောဏကာရဒာရကော ယာဝ မုခရော ယာဝ ပဂဗ္ဗော ယတြ ဟိ နာမ တံ ဘဂဝန္တံ အရဟန္တံ သမ္မာသမ္ဗုဒ္ဓံ အာသာဒေတဗ္ဗံ မညိဿတိ၊ အပေဟိ တွံ၊ ဥပက၊ ဝိနဿ၊ မာ တံ အဒ္ဒသန္တိ။ အဋ္ဌမံ။>
  text <၉။ သစ္ဆိကရဏီယသုတ္တံ>
    text <၁၈၉>, <စတ္တာရောမေ၊ ဘိက္ခဝေ၊ သစ္ဆိကရဏီယာ ဓမ္မာ။ ကတမေ စတ္တာရော။ အတ္ထိ၊ ဘိက္ခဝေ၊ ဓမ္မာ ကာယေန သစ္ဆိကရဏီယာ၊ အတ္ထိ၊ ဘိက္ခဝေ၊ ဓမ္မာ သတိယာ သစ္ဆိကရဏီယာ၊ အတ္ထိ၊ ဘိက္ခဝေ၊ ဓမ္မာ စက္ခုနာ သစ္ဆိကရဏီယာ၊ အတ္ထိ၊ ဘိက္ခဝေ၊ ဓမ္မာ ပညာယ သစ္ဆိကရဏီယာ။ ကတမေ စ၊ ဘိက္ခဝေ၊ ဓမ္မာ ကာယေန သစ္ဆိကရဏီယာ။ အဋ္ဌ ဝိမောက္ခါ၊ ဘိက္ခဝေ၊ ကာယေန သစ္ဆိကရဏီယာ။>
    text <ကတမေ စ၊ ဘိက္ခဝေ၊ ဓမ္မာ သတိယာ သစ္ဆိကရဏီယာ။ ပုဗ္ဗေနိဝါသော၊ ဘိက္ခဝေ၊ သတိယာ သစ္ဆိကရဏီယော။>
    text <ကတမေ စ၊ ဘိက္ခဝေ၊ ဓမ္မာ စက္ခုနာ သစ္ဆိကရဏီယာ။ သတ္တာနံ စုတူပပါတော၊ ဘိက္ခဝေ၊ စက္ခုနာ သစ္ဆိကရဏီယော။>
    text <ကတမေ စ၊ ဘိက္ခဝေ၊ ဓမ္မာ ပညာယ သစ္ဆိကရဏီယာ။ အာသဝါနံ ခယော၊ ဘိက္ခဝေ၊ ပညာယ သစ္ဆိကရဏီယော။ ဣမေ ခေါ၊ ဘိက္ခဝေ၊ စတ္တာရော သစ္ဆိကရဏီယာ ဓမ္မာတိ။ နဝမံ။>
  text <၁၀။ ဥပေါသထသုတ္တံ>
    text <၁၉၀>, <ဧကံ သမယံ ဘဂဝါ သာဝတ္ထိယံ ဝိဟရတိ ပုဗ္ဗာရာမေ မိဂါရမာတုပါသာဒေ။ တေန ခေါ ပန သမယေန ဘဂဝါ တဒဟုပေါသထေ ဘိက္ခုသင်္ဃပရိဝုတော နိသိန္နော ဟောတိ။ အထ ခေါ ဘဂဝါ တုဏှီဘူတံ တုဏှီဘူတံ ဘိက္ခုသင်္ဃံ အနုဝိလောကေတွာ ဘိက္ခူ အာမန္တေသိ>
    text <အပလာပါယံ၊ ဘိက္ခဝေ၊ ပရိသာ နိပ္ပလာပါယံ၊ ဘိက္ခဝေ၊ ပရိသာ သုဒ္ဓါ သာရေ ပတိဋ္ဌိတာ။ တထာရူပေါ အယံ၊ ဘိက္ခဝေ၊ ဘိက္ခုသင်္ဃော၊ တထာရူပါယံ၊ ဘိက္ခဝေ၊ ပရိသာ။ ယထာရူပါ ပရိသာ ဒုလ္လဘာ ဒဿနာယပိ လောကသ္မိံ၊ တထာရူပေါ အယံ၊ ဘိက္ခဝေ၊ ဘိက္ခုသင်္ဃော၊ တထာရူပါယံ၊ ဘိက္ခဝေ၊ ပရိသာ။ ယထာရူပါ ပရိသာ အာဟုနေယျာ ပါဟုနေယျာ ဒက္ခိဏေယျာ အဉ္ဇလိကရဏီယာ အနုတ္တရံ ပုညက္ခေတ္တံ လောကဿ၊ တထာရူပေါ အယံ၊ ဘိက္ခဝေ၊ ဘိက္ခုသင်္ဃော၊ တထာရူပါယံ၊ ဘိက္ခဝေ၊ ပရိသာ။ ယထာရူပါယ ပရိသာယ အပ္ပံ ဒိန္နံ ဗဟု ဟောတိ ဗဟု ဒိန္နံ ဗဟုတရံ၊ တထာရူပေါ အယံ၊ ဘိက္ခဝေ၊ ဘိက္ခုသင်္ဃော၊ တထာရူပါယံ၊ ဘိက္ခဝေ၊ ပရိသာ။ ယထာရူပံ ပရိသံ အလံ ယောဇနဂဏနာနိပိ ဒဿနာယ ဂန္တုံ အပိ ပုဋောသေနာပိ၊ တထာရူပေါ အယံ၊ ဘိက္ခဝေ၊ ဘိက္ခုသင်္ဃော၊ တထာရူပါယံ၊ ဘိက္ခဝေ၊ ပရိသာ။>
    text <သန္တိ၊ ဘိက္ခဝေ၊ ဘိက္ခူ ဣမသ္မိံ ဘိက္ခုသင်္ဃေ ဒေဝပ္ပတ္တာ ဝိဟရန္တိ၊ သန္တိ၊ ဘိက္ခဝေ၊ ဘိက္ခူ ဣမသ္မိံ ဘိက္ခုသင်္ဃေ ဗြဟ္မပ္ပတ္တာ ဝိဟရန္တိ၊ သန္တိ၊ ဘိက္ခဝေ၊ ဘိက္ခူ ဣမသ္မိံ ဘိက္ခုသင်္ဃေ အာနေဉ္ဇပ္ပတ္တာ ဝိဟရန္တိ၊ သန္တိ၊ ဘိက္ခဝေ၊ ဘိက္ခူ ဣမသ္မိံ ဘိက္ခုသင်္ဃေ အရိယပ္ပတ္တာ ဝိဟရန္တိ။>
    text <ကထဉ္စ၊ ဘိက္ခဝေ၊ ဘိက္ခု ဒေဝပ္ပတ္တော ဟောတိ။ ဣဓ၊ ဘိက္ခဝေ၊ ဘိက္ခု ဝိဝိစ္စေဝ ကာမေဟိ။ပေ။ ပဌမံ ဈာနံ ဥပသမ္ပဇ္ဇ ဝိဟရတိ၊ ဝိတက္ကဝိစာရာနံ ဝူပသမာ။ပေ။ ဒုတိယံ ဈာနံ။ပေ။ တတိယံ ဈာနံ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ ဧဝံ ခေါ၊ ဘိက္ခဝေ၊ ဘိက္ခု ဒေဝပ္ပတ္တော ဟောတိ။>
    text <ကထဉ္စ၊ ဘိက္ခဝေ၊ ဘိက္ခု ဗြဟ္မပ္ပတ္တော ဟောတိ။ ဣဓ၊ ဘိက္ခဝေ၊ ဘိက္ခု မေတ္တာသဟဂတေန စေတသာ ဧကံ ဒိသံ ဖရိတွာ ဝိဟရတိ၊ တထာ ဒုတိယံ တထာ တတိယံ တထာ စတုတ္ထံ။ ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ။ ကရုဏာ။ မုဒိတာ။ ဥပေက္ခါသဟဂတေန စေတသာ ဧကံ ဒိသံ ဖရိတွာ ဝိဟရတိ၊ တထာ ဒုတိယံ တထာ တတိယံ တထာ စတုတ္ထံ။ ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ဥပေက္ခါသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ။ ဧဝံ ခေါ၊ ဘိက္ခဝေ၊ ဘိက္ခု ဗြဟ္မပ္ပတ္တော ဟောတိ။>
    text <ကထဉ္စ၊ ဘိက္ခဝေ၊ ဘိက္ခု အာနေဉ္ဇပ္ပတ္တော ဟောတိ။ ဣဓ၊ ဘိက္ခဝေ၊ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ ဧဝံ ခေါ၊ ဘိက္ခဝေ၊ ဘိက္ခု အာနေဉ္ဇပ္ပတ္တော ဟောတိ။>
    text <ကထဉ္စ၊ ဘိက္ခဝေ၊ ဘိက္ခု အရိယပ္ပတ္တော ဟောတိ။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဧဝံ ခေါ၊ ဘိက္ခဝေ၊ ဘိက္ခု အရိယပ္ပတ္တော ဟောတီတိ။ ဒသမံ။>
    stand <ဗြာဟ္မဏဝဂ္ဂေါ စတုတ္ထော။>
    text <တဿုဒ္ဒာနံ>
    block
      text <ယောဓာ ပါဋိဘောဂသုတံ၊ အဘယံ ဗြာဟ္မဏသစ္စေန ပဉ္စမံ။>
      text <ဥမ္မဂ္ဂဝဿကာရော၊ ဥပကော သစ္ဆိကိရိယာ စ ဥပေါသထောတိ။>
