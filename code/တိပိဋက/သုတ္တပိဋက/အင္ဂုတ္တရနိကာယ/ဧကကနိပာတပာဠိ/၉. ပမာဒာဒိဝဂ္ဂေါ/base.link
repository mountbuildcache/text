text <၉။ ပမာဒာဒိဝဂ္ဂေါ>
  text <၈၁>, <အပ္ပမတ္တိကာ ဧသာ၊ ဘိက္ခဝေ၊ ဝုဒ္ဓိ ယဒိဒံ ယသောဝုဒ္ဓိ။ ဧတဒဂ္ဂံ၊ ဘိက္ခဝေ၊ ဝုဒ္ဓီနံ ယဒိဒံ ပညာဝုဒ္ဓိ။ တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ ပညာဝုဒ္ဓိယာ ဝဒ္ဓိဿာမာတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ ပဌမံ။>
  text <၈၂>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ပမာဒော။ ပမာဒော၊ ဘိက္ခဝေ၊ မဟတော အနတ္ထာယ သံဝတ္တတီတိ။ ဒုတိယံ။>
  text <၈၃>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ အပ္ပမာဒော။ အပ္ပမာဒော၊ ဘိက္ခဝေ၊ မဟတော အတ္ထာယ သံဝတ္တတီတိ။ တတိယံ။>
  text <၈၄>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ကောသဇ္ဇံ။ ကောသဇ္ဇံ၊ ဘိက္ခဝေ၊ မဟတော အနတ္ထာယ သံဝတ္တတီတိ။ စတုတ္ထံ။>
  text <၈၅>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ ဝီရိယာရမ္ဘော။ ဝီရိယာရမ္ဘော၊ ဘိက္ခဝေ၊ မဟတော အတ္ထာယ သံဝတ္တတီတိ။ ပဉ္စမံ။>
  text <၈၆>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ မဟိစ္ဆတာ။ မဟိစ္ဆတာ၊ ဘိက္ခဝေ၊ မဟတော အနတ္ထာယ သံဝတ္တတီတိ။ ဆဋ္ဌံ။>
  text <၈၇>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ အပ္ပိစ္ဆတာ။ အပ္ပိစ္ဆတာ၊ ဘိက္ခဝေ၊ မဟတော အတ္ထာယ သံဝတ္တတီတိ။ သတ္တမံ။>
  text <၈၈>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ အသန္တုဋ္ဌိတာ။ အသန္တုဋ္ဌိတာ၊ ဘိက္ခဝေ၊ မဟတော အနတ္ထာယ သံဝတ္တတီတိ။ အဋ္ဌမံ။>
  text <၈၉>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ သန္တုဋ္ဌိတာ။ သန္တုဋ္ဌိတာ၊ ဘိက္ခဝေ၊ မဟတော အတ္ထာယ သံဝတ္တတီတိ။ နဝမံ။>
  text <၉၀>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ အယောနိသော မနသိကာရော။ အယောနိသောမနသိကာရော၊ ဘိက္ခဝေ၊ မဟတော အနတ္ထာယ သံဝတ္တတီတိ။ ဒသမံ။>
  text <၉၁>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ ယောနိသော မနသိကာရော။ ယောနိသောမနသိကာရော၊ ဘိက္ခဝေ၊ မဟတော အတ္ထာယ သံဝတ္တတီတိ။ ဧကာဒသမံ။>
  text <၉၂>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ အသမ္ပဇညံ။ အသမ္ပဇညံ၊ ဘိက္ခဝေ၊ မဟတော အနတ္ထာယ သံဝတ္တတီတိ။ ဒွာဒသမံ။>
  text <၉၃>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ သမ္ပဇညံ။ သမ္ပဇညံ၊ ဘိက္ခဝေ၊ မဟတော အတ္ထာယ သံဝတ္တတီတိ။ တေရသမံ။>
  text <၉၄>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ပါပမိတ္တတာ။ ပါပမိတ္တတာ၊ ဘိက္ခဝေ၊ မဟတော အနတ္ထာယ သံဝတ္တတီတိ။ စုဒ္ဒသမံ။>
  text <၉၅>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ ကလျာဏမိတ္တတာ။ ကလျာဏမိတ္တတာ၊ ဘိက္ခဝေ၊ မဟတော အတ္ထာယ သံဝတ္တတီတိ။ ပန္နရသမံ။>
  text <၉၆>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ အနုယောဂေါ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ။ အနုယောဂေါ၊ ဘိက္ခဝေ၊ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ မဟတော အနတ္ထာယ သံဝတ္တတီတိ။ သောဠသမံ။>
  text <၉၇>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ အနုယောဂေါ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ။ အနုယောဂေါ၊ ဘိက္ခဝေ၊ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ မဟတော အတ္ထာယ သံဝတ္တတီတိ။ သတ္တရသမံ။>
  stand <ပမာဒာဒိဝဂ္ဂေါ နဝမော။>
