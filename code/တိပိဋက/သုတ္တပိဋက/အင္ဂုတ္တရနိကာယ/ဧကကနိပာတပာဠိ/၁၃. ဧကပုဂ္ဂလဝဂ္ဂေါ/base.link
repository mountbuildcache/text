text <၁၃။ ဧကပုဂ္ဂလဝဂ္ဂေါ>
  text <၁၇၀>, <ဧကပုဂ္ဂလော၊ ဘိက္ခဝေ၊ လောကေ ဥပ္ပဇ္ဇမာနော ဥပ္ပဇ္ဇတိ ဗဟုဇနဟိတာယ ဗဟုဇနသုခါယ လောကာနုကမ္ပါယ အတ္ထာယ ဟိတာယ သုခါယ ဒေဝမနုဿာနံ။ ကတမော ဧကပုဂ္ဂလော။ တထာဂတော အရဟံ သမ္မာသမ္ဗုဒ္ဓေါ။ အယံ ခေါ၊ ဘိက္ခဝေ၊ ဧကပုဂ္ဂလော လောကေ ဥပ္ပဇ္ဇမာနော ဥပ္ပဇ္ဇတိ ဗဟုဇနဟိတာယ ဗဟုဇနသုခါယ လောကာနုကမ္ပါယ အတ္ထာယ ဟိတာယ သုခါယ ဒေဝမနုဿာနန္တိ။>
  text <၁၇၁>, <ဧကပုဂ္ဂလဿ၊ ဘိက္ခဝေ၊ ပါတုဘာဝေါ ဒုလ္လဘော လောကသ္မိံ။ ကတမဿ ဧကပုဂ္ဂလဿ။ တထာဂတဿ အရဟတော သမ္မာသမ္ဗုဒ္ဓဿ။ ဣမဿ ခေါ၊ ဘိက္ခဝေ၊ ဧကပုဂ္ဂလဿ ပါတုဘာဝေါ ဒုလ္လဘော လောကသ္မိန္တိ။>
  text <၁၇၂>, <ဧကပုဂ္ဂလော၊ ဘိက္ခဝေ၊ လောကေ ဥပ္ပဇ္ဇမာနော ဥပ္ပဇ္ဇတိ အစ္ဆရိယမနုဿော။ ကတမော ဧကပုဂ္ဂလော။ တထာဂတော အရဟံ သမ္မာသမ္ဗုဒ္ဓေါ။ အယံ ခေါ၊ ဘိက္ခဝေ၊ ဧကပုဂ္ဂလော လောကေ ဥပ္ပဇ္ဇမာနော ဥပ္ပဇ္ဇတိ အစ္ဆရိယမနုဿောတိ။>
  text <၁၇၃>, <ဧကပုဂ္ဂလဿ၊ ဘိက္ခဝေ၊ ကာလကိရိယာ ဗဟုနော ဇနဿ အနုတပ္ပါ ဟောတိ။ ကတမဿ ဧကပုဂ္ဂလဿ။ တထာဂတဿ အရဟတော သမ္မာသမ္ဗုဒ္ဓဿ။ ဣမဿ ခေါ၊ ဘိက္ခဝေ၊ ဧကပုဂ္ဂလဿ ကာလကိရိယာ ဗဟုနော ဇနဿ အနုတပ္ပါ ဟောတီတိ။>
  text <၁၇၄>, <ဧကပုဂ္ဂလော၊ ဘိက္ခဝေ၊ လောကေ ဥပ္ပဇ္ဇမာနော ဥပ္ပဇ္ဇတိ အဒုတိယော အသဟာယော အပ္ပဋိမော အပ္ပဋိသမော အပ္ပဋိဘာဂေါ အပ္ပဋိပုဂ္ဂလော အသမော အသမသမော ဒွိပဒာနံ အဂ္ဂေါ။ ကတမော ဧကပုဂ္ဂလော။ တထာဂတော အရဟံ သမ္မာသမ္ဗုဒ္ဓေါ။ အယံ ခေါ၊ ဘိက္ခဝေ၊ ဧကပုဂ္ဂလော လောကေ ဥပ္ပဇ္ဇမာနော ဥပ္ပဇ္ဇတိ အဒုတိယော အသဟာယော အပ္ပဋိမော အပ္ပဋိသမော အပ္ပဋိဘာဂေါ အပ္ပဋိပုဂ္ဂလော အသမော အသမသမော ဒွိပဒာနံ အဂ္ဂေါတိ။>
  text <၁၇၅-၁၈၆>, <ဧကပုဂ္ဂလဿ၊ ဘိက္ခဝေ၊ ပါတုဘာဝါ မဟတော စက္ခုဿ ပါတုဘာဝေါ ဟောတိ၊ မဟတော အာလောကဿ ပါတုဘာဝေါ ဟောတိ၊ မဟတော ဩဘာသဿ ပါတုဘာဝေါ ဟောတိ၊ ဆန္နံ အနုတ္တရိယာနံ ပါတုဘာဝေါ ဟောတိ၊ စတုန္နံ ပဋိသမ္ဘိဒာနံ သစ္ဆိကိရိယာ ဟောတိ၊ အနေကဓာတုပဋိဝေဓော ဟောတိ၊ နာနာဓာတုပဋိဝေဓော ဟောတိ၊ ဝိဇ္ဇာဝိမုတ္တိဖလသစ္ဆိကိရိယာ ဟောတိ၊ သောတာပတ္တိဖလသစ္ဆိကိရိယာ ဟောတိ၊ သကဒာဂါမိဖလသစ္ဆိကိရိယာ ဟောတိ၊ အနာဂါမိဖလသစ္ဆိကိရိယာ ဟောတိ၊ အရဟတ္တဖလသစ္ဆိကိရိယာ ဟောတိ။ ကတမဿ ဧကပုဂ္ဂလဿ။ တထာဂတဿ အရဟတော သမ္မာသမ္ဗုဒ္ဓဿ။ ဣမဿ ခေါ၊ ဘိက္ခဝေ၊ ဧကပုဂ္ဂလဿ ပါတုဘာဝါ မဟတော စက္ခုဿ ပါတုဘာဝေါ ဟောတိ၊ မဟတော အာလောကဿ ပါတုဘာဝေါ ဟောတိ၊ မဟတော ဩဘာသဿ ပါတုဘာဝေါ ဟောတိ၊ ဆန္နံ အနုတ္တရိယာနံ ပါတုဘာဝေါ ဟောတိ၊ စတုန္နံ ပဋိသမ္ဘိဒာနံ သစ္ဆိကိရိယာ ဟောတိ၊ အနေကဓာတုပဋိဝေဓော ဟောတိ၊ နာနာဓာတုပဋိဝေဓော ဟောတိ၊ ဝိဇ္ဇာဝိမုတ္တိဖလသစ္ဆိကိရိယာ ဟောတိ၊ သောတာပတ္တိဖလသစ္ဆိကိရိယာ ဟောတိ၊ သကဒာဂါမိဖလသစ္ဆိကိရိယာ ဟောတိ၊ အနာဂါမိဖလသစ္ဆိကိရိယာ ဟောတိ၊ အရဟတ္တဖလသစ္ဆိကိရိယာ ဟောတီတိ။>
  text <၁၈၇>, <နာဟံ ဘိက္ခဝေ၊ အညံ ဧကပုဂ္ဂလမ္ပိ သမနုပဿာမိ ယော ဧဝံ တထာဂတေန အနုတ္တရံ ဓမ္မစက္ကံ ပဝတ္တိတံ သမ္မဒေဝ အနုပ္ပဝတ္တေတိ ယထယိဒံ၊ ဘိက္ခဝေ၊ သာရိပုတ္တော။ သာရိပုတ္တော၊ ဘိက္ခဝေ၊ တထာဂတေန အနုတ္တရံ ဓမ္မစက္ကံ ပဝတ္တိတံ သမ္မဒေဝ အနုပ္ပဝတ္တေတီတိ။>
  stand <ဧကပုဂ္ဂလဝဂ္ဂေါ တေရသမော။>
