text <၁၀။ ဒုတိယပမာဒာဒိဝဂ္ဂေါ>
  text <၉၈>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ပမာဒော။ ပမာဒော၊ ဘိက္ခဝေ၊ မဟတော အနတ္ထာယ သံဝတ္တတီတိ။ ပဌမံ။>
  text <၉၉>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ အပ္ပမာဒော။ အပ္ပမာဒော၊ ဘိက္ခဝေ၊ မဟတော အတ္ထာယ သံဝတ္တတီတိ။ ဒုတိယံ။>
  text <၁၀၀>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ကောသဇ္ဇံ။ ကောသဇ္ဇံ၊ ဘိက္ခဝေ၊ မဟတော အနတ္ထာယ သံဝတ္တတီတိ။ တတိယံ။>
  text <၁၀၁>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ ဝီရိယာရမ္ဘော။ ဝီရိယာရမ္ဘော၊ ဘိက္ခဝေ၊ မဟတော အတ္ထာယ သံဝတ္တတီတိ။ စတုတ္ထံ။>
  text <၁၀၂-၁၀၉>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ မဟိစ္ဆတာ။ပေ။ အပ္ပိစ္ဆတာ။ အသန္တုဋ္ဌိတာ။ သန္တုဋ္ဌိတာ။ အယောနိသောမနသိကာရော။ ယောနိသောမနသိကာရော။ အသမ္ပဇညံ။ သမ္ပဇညံ။ ဒွာဒသမံ။>
  text <၁၁၀>, <ဗာဟိရံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ ပါပမိတ္တတာ။ ပါပမိတ္တတာ၊ ဘိက္ခဝေ၊ မဟတော အနတ္ထာယ သံဝတ္တတီတိ။ တေရသမံ။>
  text <၁၁၁>, <ဗာဟိရံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ ကလျာဏမိတ္တတာ။ ကလျာဏမိတ္တတာ၊ ဘိက္ခဝေ၊ မဟတော အတ္ထာယ သံဝတ္တတီတိ။ စုဒ္ဒသမံ။>
  text <၁၁၂>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အနတ္ထာယ သံဝတ္တတိ ယထယိဒံ၊ ဘိက္ခဝေ၊ အနုယောဂေါ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ။ အနုယောဂေါ၊ ဘိက္ခဝေ၊ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ မဟတော အနတ္ထာယ သံဝတ္တတီတိ။ ပန္နရသမံ။>
  text <၁၁၃>, <အဇ္ဈတ္တိကံ၊ ဘိက္ခဝေ၊ အင်္ဂန္တိ ကရိတွာ နာညံ ဧကင်္ဂမ္ပိ သမနုပဿာမိ ယံ ဧဝံ မဟတော အတ္ထာယ သံဝတ္တတိ ယထယိဒံ၊ ဘိက္ခဝေ၊ အနုယောဂေါ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ။ အနုယောဂေါ၊ ဘိက္ခဝေ၊ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ မဟတော အတ္ထာယ သံဝတ္တတီတိ။ သောဠသမံ။>
  text <၁၁၄>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ သမ္မောသာယ အန္တရဓာနာယ သံဝတ္တတိ ယထယိဒံ၊ ဘိက္ခဝေ၊ ပမာဒော။ ပမာဒော၊ ဘိက္ခဝေ၊ သဒ္ဓမ္မဿ သမ္မောသာယ အန္တရဓာနာယ သံဝတ္တတီတိ။ သတ္တရသမံ။>
  text <၁၁၅>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတိ ယထယိဒံ၊ ဘိက္ခဝေ၊ အပ္ပမာဒော။ အပ္ပမာဒော၊ ဘိက္ခဝေ၊ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတီတိ။ အဋ္ဌာရသမံ။>
  text <၁၁၆>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ သမ္မောသာယ အန္တရဓာနာယ သံဝတ္တတိ ယထယိဒံ၊ ဘိက္ခဝေ၊ ကောသဇ္ဇံ။ ကောသဇ္ဇံ၊ ဘိက္ခဝေ၊ သဒ္ဓမ္မဿ သမ္မောသာယ အန္တရဓာနာယ သံဝတ္တတီတိ။ ဧကူနဝီသတိမံ။>
  text <၁၁၇>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတိ ယထယိဒံ၊ ဘိက္ခဝေ၊ ဝီရိယာရမ္ဘော။ ဝီရိယာရမ္ဘော၊ ဘိက္ခဝေ၊ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတီတိ။ ဝီသတိမံ။>
  text <၁၁၈-၁၂၈>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ သမ္မောသာယ အန္တရဓာနာယ သံဝတ္တတိ ယထယိဒံ၊ ဘိက္ခဝေ၊ မဟိစ္ဆတာ။ပေ။ အပ္ပိစ္ဆတာ။ အသန္တုဋ္ဌိတာ။ သန္တုဋ္ဌိတာ။ အယောနိသောမနသိကာရော။ ယောနိသောမနသိကာရော။ အသမ္ပဇညံ။ သမ္ပဇညံ။ ပါပမိတ္တတာ။ ကလျာဏမိတ္တတာ။ အနုယောဂေါ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ။ အနုယောဂေါ၊ ဘိက္ခဝေ၊ အကုသလာနံ ဓမ္မာနံ၊ အနနုယောဂေါ ကုသလာနံ ဓမ္မာနံ သဒ္ဓမ္မဿ သမ္မောသာယ အန္တရဓာနာယ သံဝတ္တတီတိ။ ဧကတ္တိံသတိမံ။>
  text <၁၂၉>, <နာဟံ၊ ဘိက္ခဝေ၊ အညံ ဧကဓမ္မမ္ပိ သမနုပဿာမိ ယော ဧဝံ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတိ ယထယိဒံ၊ ဘိက္ခဝေ၊ အနုယောဂေါ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ။ အနုယောဂေါ၊ ဘိက္ခဝေ၊ ကုသလာနံ ဓမ္မာနံ၊ အနနုယောဂေါ အကုသလာနံ ဓမ္မာနံ သဒ္ဓမ္မဿ ဌိတိယာ အသမ္မောသာယ အနန္တရဓာနာယ သံဝတ္တတီတိ။ စတုက္ကောဋိကံ နိဋ္ဌိတံ။ ဗာတ္တိံသတိမံ။>
  text <၁၃၀>, <ယေ တေ၊ ဘိက္ခဝေ၊ ဘိက္ခူ အဓမ္မံ ဓမ္မောတိ ဒီပေန္တိ တေ၊ ဘိက္ခဝေ၊ ဘိက္ခူ ဗဟုဇနအဟိတာယ ပဋိပန္နာ ဗဟုဇနအသုခါယ၊ ဗဟုနော ဇနဿ အနတ္ထာယ အဟိတာယ ဒုက္ခါယ ဒေဝမနုဿာနံ။ ဗဟုဉ္စ တေ၊ ဘိက္ခဝေ၊ ဘိက္ခူ အပုညံ ပသဝန္တိ၊ တေ စိမံ သဒ္ဓမ္မံ အန္တရဓာပေန္တီတိ။ တေတ္တိံသတိမံ။>
  text <၁၃၁>, <ယေ တေ၊ ဘိက္ခဝေ၊ ဘိက္ခူ ဓမ္မံ အဓမ္မောတိ ဒီပေန္တိ တေ၊ ဘိက္ခဝေ၊ ဘိက္ခူ ဗဟုဇနအဟိတာယ ပဋိပန္နာ ဗဟုဇနအသုခါယ၊ ဗဟုနော ဇနဿ အနတ္ထာယ အဟိတာယ ဒုက္ခါယ ဒေဝမနုဿာနံ။ ဗဟုဉ္စ တေ၊ ဘိက္ခဝေ၊ ဘိက္ခူ အပုညံ ပသဝန္တိ၊ တေ စိမံ သဒ္ဓမ္မံ အန္တရဓာပေန္တီတိ။ စတုတ္တိံသတိမံ။>
  text <၁၃၂-၁၃၉>, <ယေ တေ၊ ဘိက္ခဝေ၊ ဘိက္ခူ အဝိနယံ ဝိနယောတိ ဒီပေန္တိ။ပေ။ ဝိနယံ အဝိနယောတိ ဒီပေန္တိ။ပေ။ အဘာသိတံ အလပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ။ပေ။ ဘာသိတံ လပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ။ပေ။ အနာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ။ပေ။ အာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ။ပေ။ အပညတ္တံ တထာဂတေန ပညတ္တံ တထာဂတေနာတိ ဒီပေန္တိ။ပေ။ ပညတ္တံ တထာဂတေန အပညတ္တံ တထာဂတေနာတိ ဒီပေန္တိ တေ၊ ဘိက္ခဝေ၊ ဘိက္ခူ ဗဟုဇနအဟိတာယ ပဋိပန္နာ ဗဟုဇနအသုခါယ၊ ဗဟုနော ဇနဿ အနတ္ထာယ အဟိတာယ ဒုက္ခါယ ဒေဝမနုဿာနံ။ ဗဟုဉ္စ တေ၊ ဘိက္ခဝေ၊ ဘိက္ခူ အပုညံ ပသဝန္တိ၊ တေ စိမံ သဒ္ဓမ္မံ အန္တရဓာပေန္တီတိ။ ဒွာစတ္တာလီသတိမံ။>
  stand <ဒုတိယပမာဒာဒိဝဂ္ဂေါ ဒသမော။>
