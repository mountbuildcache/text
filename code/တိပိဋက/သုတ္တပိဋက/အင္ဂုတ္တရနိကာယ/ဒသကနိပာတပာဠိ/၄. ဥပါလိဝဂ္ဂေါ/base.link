text <၄။ ဥပါလိဝဂ္ဂေါ>
  text <၁။ ဥပါလိသုတ္တံ>
    text <၃၁>, <အထ ခေါ အာယသ္မာ ဥပါလိ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ ဥပါလိ ဘဂဝန္တံ ဧတဒဝေါစ ကတိ နု ခေါ၊ ဘန္တေ၊ အတ္ထဝသေ ပဋိစ္စ တထာဂတေန သာဝကာနံ သိက္ခါပဒံ ပညတ္တံ၊ ပါတိမောက္ခံ ဥဒ္ဒိဋ္ဌန္တိ။>
    text <ဒသ ခေါ၊ ဥပါလိ၊ အတ္ထဝသေ ပဋိစ္စ တထာဂတေန သာဝကာနံ သိက္ခါပဒံ ပညတ္တံ၊ ပါတိမောက္ခံ ဥဒ္ဒိဋ္ဌံ။ ကတမေ ဒသ။ သင်္ဃသုဋ္ဌုတာယ၊ သင်္ဃဖာသုတာယ၊ ဒုမ္မင်္ကူနံ ပုဂ္ဂလာနံ နိဂ္ဂဟာယ၊ ပေသလာနံ ဘိက္ခူနံ ဖာသုဝိဟာရာယ၊ ဒိဋ္ဌဓမ္မိကာနံ အာသဝါနံ သံဝရာယ၊ သမ္ပရာယိကာနံ အာသဝါနံ ပဋိဃာတာယ၊ အပ္ပသန္နာနံ ပသာဒာယ၊ ပသန္နာနံ ဘိယျောဘာဝါယ၊ သဒ္ဓမ္မဋ္ဌိတိယာ၊ ဝိနယာနုဂ္ဂဟာယ ဣမေ ခေါ၊ ဥပါလိ၊ ဒသ အတ္ထဝသေ ပဋိစ္စ တထာဂတေန သာဝကာနံ သိက္ခါပဒံ ပညတ္တံ၊ ပါတိမောက္ခံ ဥဒ္ဒိဋ္ဌန္တိ။ ပဌမံ။>
  text <၂။ ပါတိမောက္ခဋ္ဌပနာသုတ္တံ>
    text <၃၂>, <ကတိ နု ခေါ၊ ဘန္တေ၊ ပါတိမောက္ခဋ္ဌပနာတိ။ ဒသ ခေါ၊ ဥပါလိ၊ ပါတိမောက္ခဋ္ဌပနာ။ ကတမေ ဒသ။ ပါရာဇိကော တဿံ ပရိသာယံ နိသိန္နော ဟောတိ၊ ပါရာဇိကကထာ ဝိပ္ပကတာ ဟောတိ၊ အနုပသမ္ပန္နော တဿံ ပရိသာယံ နိသိန္နော ဟောတိ၊ အနုပသမ္ပန္နကထာ ဝိပ္ပကတာ ဟောတိ၊ သိက္ခံ ပစ္စက္ခါတကော တဿံ ပရိသာယံ နိသိန္နော ဟောတိ၊ သိက္ခံ ပစ္စက္ခါတကကထာ ဝိပ္ပကတာ ဟောတိ၊ ပဏ္ဍကော တဿံ ပရိသာယံ နိသိန္နော ဟောတိ၊ ပဏ္ဍကကထာ ဝိပ္ပကတာ ဟောတိ၊ ဘိက္ခုနိဒူသကော တဿံ ပရိသာယံ နိသိန္နော ဟောတိ၊ ဘိက္ခုနိဒူသကကထာ ဝိပ္ပကတာ ဟောတိ ဣမေ ခေါ၊ ဥပါလိ၊ ဒသ ပါတိမောက္ခဋ္ဌပနာတိ။ ဒုတိယံ။>
  text <၃။ ဥဗ္ဗာဟိကာသုတ္တံ>
    text <၃၃>, <ကတိဟိ နု ခေါ၊ ဘန္တေ၊ ဓမ္မေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗောတိ။ ဒသဟိ ခေါ၊ ဥပါလိ၊ ဓမ္မေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော။ ကတမေဟိ ဒသဟိ။ ဣဓုပါလိ၊ ဘိက္ခု သီလဝါ ဟောတိ၊ ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော အဏုမတ္တေသု ဝဇ္ဇေသု ဘယဒဿာဝီ၊ သမာဒာယ သိက္ခတိ သိက္ခါပဒေသု၊ ဗဟုဿုတော ဟောတိ သုတဓရော သုတသန္နိစယော၊ ယေ တေ ဓမ္မာ အာဒိကလျာဏာ မဇ္ဈေကလျာဏာ ပရိယောသာနကလျာဏာ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ အဘိဝဒန္တိ၊ တထာရူပါဿ ဓမ္မာ ဗဟုဿုတာ ဟောန္တိ ဓာတာ ဝစသာ ပရိစိတာ မနသာနုပေက္ခိတာ ဒိဋ္ဌိယာ သုပ္ပဋိဝိဒ္ဓါ၊ ဥဘယာနိ ခေါ ပနဿ ပါတိမောက္ခါနိ ဝိတ္ထာရေန သွာဂတာနိ ဟောန္တိ သုဝိဘတ္တာနိ သုပ္ပဝတ္တီနိ သုဝိနိစ္ဆိတာနိ သုတ္တသော အနုဗျဉ္ဇနသော၊ ဝိနယေ ခေါ ပန ဌိတော ဟောတိ အသံဟီရော၊ ပဋိဗလော ဟောတိ ဥဘော အတ္ထပစ္စတ္ထိကေ သညာပေတုံ ပညာပေတုံ နိဇ္ဈာပေတုံ ပေက္ခေတုံ ပသာဒေတုံ၊ အဓိကရဏသမုပ္ပါဒဝူပသမကုသလော ဟောတိ အဓိကရဏံ ဇာနာတိ၊ အဓိကရဏသမုဒယံ ဇာနာတိ၊ အဓိကရဏနိရောဓံ ဇာနာတိ၊ အဓိကရဏနိရောဓဂါမိနိံ ပဋိပဒံ ဇာနာတိ။ ဣမေဟိ ခေါ၊ ဥပါလိ၊ ဒသဟိ ဓမ္မေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗောတိ။ တတိယံ။>
  text <၄။ ဥပသမ္ပဒာသုတ္တံ>
    text <၃၄>, <ကတိဟိ နု ခေါ၊ ဘန္တေ၊ ဓမ္မေဟိ သမန္နာဂတေန ဘိက္ခုနာ ဥပသမ္ပါဒေတဗ္ဗန္တိ။ ဒသဟိ ခေါ၊ ဥပါလိ၊ ဓမ္မေဟိ သမန္နာဂတေန ဘိက္ခုနာ ဥပသမ္ပါဒေတဗ္ဗံ။ ကတမေဟိ ဒသဟိ။ ဣဓုပါလိ၊ ဘိက္ခု သီလဝါ ဟောတိ၊ ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော အဏုမတ္တေသု ဝဇ္ဇေသု ဘယဒဿာဝီ၊ သမာဒာယ သိက္ခတိ သိက္ခါပဒေသု၊ ဗဟုဿုတော ဟောတိ သုတဓရော သုတသန္နိစယော၊ ယေ တေ ဓမ္မာ အာဒိကလျာဏာ မဇ္ဈေကလျာဏာ ပရိယောသာနကလျာဏာ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ အဘိဝဒန္တိ၊ တထာရူပါဿ ဓမ္မာ ဗဟုဿုတာ ဟောန္တိ ဓာတာ ဝစသာ ပရိစိတာ မနသာနုပေက္ခိတာ ဒိဋ္ဌိယာ သုပ္ပဋိဝိဒ္ဓါ၊ ပါတိမောက္ခံ ခေါ ပနဿ ဝိတ္ထာရေန သွာဂတံ ဟောတိ သုဝိဘတ္တံ သုပ္ပဝတ္တံ သုဝိနိစ္ဆိတံ သုတ္တသော အနုဗျဉ္ဇနသော၊ ပဋိဗလော ဟောတိ ဂိလာနံ ဥပဋ္ဌာတုံ ဝါ ဥပဋ္ဌာပေတုံ ဝါ၊ ပဋိဗလော ဟောတိ အနဘိရတိံ ဝူပကာသေတုံ ဝါ ဝူပကာသာပေတုံ ဝါ၊ ပဋိဗလော ဟောတိ ဥပ္ပန္နံ ကုက္ကုစ္စံ ဓမ္မတော ဝိနောဒေတုံ၊ ပဋိဗလော ဟောတိ ဥပ္ပန္နံ ဒိဋ္ဌိဂတံ ဓမ္မတော ဝိဝေစေတုံ၊ ပဋိဗလော ဟောတိ အဓိသီလေ သမာဒပေတုံ၊ ပဋိဗလော ဟောတိ အဓိစိတ္တေ သမာဒပေတုံ၊ ပဋိဗလော ဟောတိ အဓိပညာယ သမာဒပေတုံ။ ဣမေဟိ ခေါ၊ ဥပါလိ၊ ဒသဟိ ဓမ္မေဟိ သမန္နာဂတေန ဘိက္ခုနာ ဥပသမ္ပါဒေတဗ္ဗန္တိ။ စတုတ္ထံ။>
  text <၅။ နိဿယသုတ္တံ>
    text <၃၅>, <ကတိဟိ နု ခေါ၊ ဘန္တေ၊ ဓမ္မေဟိ သမန္နာဂတေန ဘိက္ခုနာ နိဿယော ဒာတဗ္ဗောတိ။ ဒသဟိ ခေါ၊ ဥပါလိ၊ ဓမ္မေဟိ သမန္နာဂတေန ဘိက္ခုနာ နိဿယော ဒာတဗ္ဗော။ ကတမေဟိ ဒသဟိ။ ဣဓုပါလိ၊ ဘိက္ခု သီလဝါ ဟောတိ။ပေ။ သမာဒာယ သိက္ခတိ သိက္ခါပဒေသု၊ ဗဟုဿုတော ဟောတိ။ပေ။ ဒိဋ္ဌိယာ သုပ္ပဋိဝိဒ္ဓါ၊ ပါတိမောက္ခံ ခေါ ပနဿ ဝိတ္ထာရေန သွာဂတံ ဟောတိ သုဝိဘတ္တံ သုပ္ပဝတ္တံ သုဝိနိစ္ဆိတံ သုတ္တသော အနုဗျဉ္ဇနသော၊ ပဋိဗလော ဟောတိ ဂိလာနံ ဥပဋ္ဌာတုံ ဝါ ဥပဋ္ဌာပေတုံ ဝါ၊ ပဋိဗလော ဟောတိ အနဘိရတိံ ဝူပကာသေတုံ ဝါ ဝူပကာသာပေတုံ ဝါ၊ ပဋိဗလော ဟောတိ ဥပ္ပန္နံ ကုက္ကုစ္စံ ဓမ္မတော ဝိနောဒေတုံ၊ ပဋိဗလော ဟောတိ ဥပ္ပန္နံ ဒိဋ္ဌိဂတံ ဓမ္မတော ဝိဝေစေတုံ၊ ပဋိဗလော ဟောတိ အဓိသီလေ။ပေ။ အဓိစိတ္တေ။ အဓိပညာယ သမာဒပေတုံ။ ဣမေဟိ ခေါ၊ ဥပါလိ၊ ဒသဟိ ဓမ္မေဟိ သမန္နာဂတေန ဘိက္ခုနာ နိဿယော ဒာတဗ္ဗောတိ။ ပဉ္စမံ။>
  text <၆။ သာမဏေရသုတ္တံ>
    text <၃၆>, <ကတိဟိ နု ခေါ၊ ဘန္တေ၊ ဓမ္မေဟိ သမန္နာဂတေန ဘိက္ခုနာ သာမဏေရော ဥပဋ္ဌာပေတဗ္ဗောတိ။ ဒသဟိ ခေါ၊ ဥပါလိ၊ ဓမ္မေဟိ သမန္နာဂတေန ဘိက္ခုနာ သာမဏေရော ဥပဋ္ဌာပေတဗ္ဗော။ ကတမေဟိ ဒသဟိ။ ဣဓုပါလိ၊ ဘိက္ခု သီလဝါ ဟောတိ။ပေ။ သမာဒာယ သိက္ခတိ သိက္ခါပဒေသု၊ ဗဟုဿုတော ဟောတိ။ပေ။ ဒိဋ္ဌိယာ သုပ္ပဋိဝိဒ္ဓါ၊ ပါတိမောက္ခံ ခေါ ပနဿ ဝိတ္ထာရေန သွာဂတံ ဟောတိ သုဝိဘတ္တံ သုပ္ပဝတ္တံ သုဝိနိစ္ဆိတံ သုတ္တသော အနုဗျဉ္ဇနသော၊ ပဋိဗလော ဟောတိ ဂိလာနံ ဥပဋ္ဌာတုံ ဝါ ဥပဋ္ဌာပေတုံ ဝါ၊ ပဋိဗလော ဟောတိ အနဘိရတိံ ဝူပကာသေတုံ ဝါ ဝူပကာသာပေတုံ ဝါ၊ ပဋိဗလော ဟောတိ ဥပ္ပန္နံ ကုက္ကုစ္စံ ဓမ္မတော ဝိနောဒေတုံ၊ ပဋိဗလော ဟောတိ ဥပ္ပန္နံ ဒိဋ္ဌိဂတံ ဓမ္မတော ဝိဝေစေတုံ၊ ပဋိဗလော ဟောတိ အဓိသီလေ သမာဒပေတုံ၊ ပဋိဗလော ဟောတိ အဓိစိတ္တေ သမာဒပေတုံ၊ ပဋိဗလော ဟောတိ အဓိပညာယ သမာဒပေတုံ။ ဣမေဟိ ခေါ၊ ဥပါလိ၊ ဒသဟိ ဓမ္မေဟိ သမန္နာဂတေန ဘိက္ခုနာ သာမဏေရော ဥပဋ္ဌာပေတဗ္ဗောတိ။ ဆဋ္ဌံ။>
  text <၇။ သင်္ဃဘေဒသုတ္တံ>
    text <၃၇>, <သင်္ဃဘေဒော သင်္ဃဘေဒောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သင်္ဃော ဘိန္နော ဟောတီတိ။ ဣဓုပါလိ၊ ဘိက္ခူ အဓမ္မံ ဓမ္မောတိ ဒီပေန္တိ၊ ဓမ္မံ အဓမ္မောတိ ဒီပေန္တိ၊ အဝိနယံ ဝိနယောတိ ဒီပေန္တိ၊ ဝိနယံ အဝိနယောတိ ဒီပေန္တိ၊ အဘာသိတံ အလပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ၊ ဘာသိတံ လပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ၊ အနာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ၊ အာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ၊ အပညတ္တံ တထာဂတေန ပညတ္တံ တထာဂတေနာတိ ဒီပေန္တိ၊ ပညတ္တံ တထာဂတေန အပညတ္တံ တထာဂတေနာတိ ဒီပေန္တိ။ တေ ဣမေဟိ ဒသဟိ ဝတ္ထူဟိ အဝကဿန္တိ အပကဿန္တိ အာဝေနိ ကမ္မာနိ ကရောန္တိ အာဝေနိ ပါတိမောက္ခံ ဥဒ္ဒိသန္တိ။ ဧတ္တာဝတာ ခေါ၊ ဥပါလိ၊ သင်္ဃော ဘိန္နော ဟောတီတိ။ သတ္တမံ။>
  text <၈။ သင်္ဃသာမဂ္ဂီသုတ္တံ>
    text <၃၈>, <သင်္ဃသာမဂ္ဂီ သင်္ဃသာမဂ္ဂီတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သင်္ဃော သမဂ္ဂေါ ဟောတီတိ။ ဣဓုပါလိ၊ ဘိက္ခူ အဓမ္မံ အဓမ္မောတိ ဒီပေန္တိ၊ ဓမ္မံ ဓမ္မောတိ ဒီပေန္တိ၊ အဝိနယံ အဝိနယောတိ ဒီပေန္တိ၊ ဝိနယံ ဝိနယောတိ ဒီပေန္တိ၊ အဘာသိတံ အလပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ၊ ဘာသိတံ လပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ၊ အနာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ၊ အာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ၊ အပညတ္တံ တထာဂတေန အပညတ္တံ တထာဂတေနာတိ ဒီပေန္တိ၊ ပညတ္တံ တထာဂတေန ပညတ္တံ တထာဂတေနာတိ ဒီပေန္တိ။ တေ ဣမေဟိ ဒသဟိ ဝတ္ထူဟိ န အဝကဿန္တိ န အပကဿန္တိ န အာဝေနိ ကမ္မာနိ ကရောန္တိ န အာဝေနိ ပါတိမောက္ခံ ဥဒ္ဒိသန္တိ။ ဧတ္တာဝတာ ခေါ၊ ဥပါလိ၊ သင်္ဃော သမဂ္ဂေါ ဟောတီတိ။ အဋ္ဌမံ။>
  text <၉။ ပဌမအာနန္ဒသုတ္တံ>
    text <၃၉>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ သင်္ဃဘေဒော သင်္ဃဘေဒောတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သင်္ဃော ဘိန္နော ဟောတီတိ။ ဣဓာနန္ဒ၊ ဘိက္ခူ အဓမ္မံ ဓမ္မောတိ ဒီပေန္တိ၊ ဓမ္မံ အဓမ္မောတိ ဒီပေန္တိ၊ အဝိနယံ ဝိနယောတိ ဒီပေန္တိ။ပေ။ ပညတ္တံ တထာဂတေန အပညတ္တံ တထာဂတေနာတိ ဒီပေန္တိ။ တေ ဣမေဟိ ဒသဟိ ဝတ္ထူဟိ အဝကဿန္တိ အပကဿန္တိ အာဝေနိ ကမ္မာနိ ကရောန္တိ အာဝေနိ ပါတိမောက္ခံ ဥဒ္ဒိသန္တိ။ ဧတ္တာဝတာ ခေါ၊ အာနန္ဒ၊ သင်္ဃော ဘိန္နော ဟောတီတိ။>
    text <သမဂ္ဂံ ပန၊ ဘန္တေ၊ သင်္ဃံ ဘိန္ဒိတွာ ကိံ သော ပသဝတီတိ။ ကပ္ပဋ္ဌိကံ၊ အာနန္ဒ၊ ကိဗ္ဗိသံ ပသဝတီတိ။ ကိံ ပန၊ ဘန္တေ၊ ကပ္ပဋ္ဌိကံ ကိဗ္ဗိသန္တိ။ ကပ္ပံ၊ အာနန္ဒ၊ နိရယမှိ ပစ္စတီတိ>
    block
      text <အာပါယိကော နေရယိကော၊ ကပ္ပဋ္ဌော သင်္ဃဘေဒကော။>
      text <ဝဂ္ဂရတော အဓမ္မဋ္ဌော၊ ယောဂက္ခေမာ ပဓံသတိ။>
      text <သင်္ဃံ သမဂ္ဂံ ဘိန္ဒိတွာ ကပ္ပံ နိရယမှိ ပစ္စတီတိ။ နဝမံ။>
      text <သုခါ သင်္ဃဿ သာမဂ္ဂီ၊ သမဂ္ဂါနဉ္စ အနုဂ္ဂဟော။>
      text <သမဂ္ဂရတော ဓမ္မဋ္ဌော၊ ယောဂက္ခေမာ န ဓံသတိ။>
      text <သင်္ဃံ သမဂ္ဂံ ကတွာန၊ ကပ္ပံ သဂ္ဂမှိ မောဒတီတိ။ ဒသမံ။>
      text <ဥပါလိ ဌပနာ ဥဗ္ဗာဟော၊ ဥပသမ္ပဒနိဿယာ။>
      text <သာမဏေရော စ ဒွေ ဘေဒာ၊ အာနန္ဒေဟိ ပရေ ဒုဝေတိ။>
  text <၁၀။ ဒုတိယအာနန္ဒသုတ္တံ>
    text <၄၀>, <သင်္ဃသာမဂ္ဂီ သင်္ဃသာမဂ္ဂီတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ သင်္ဃော သမဂ္ဂေါ ဟောတီတိ။ ဣဓာနန္ဒ၊ ဘိက္ခူ အဓမ္မံ အဓမ္မောတိ ဒီပေန္တိ၊ ဓမ္မံ ဓမ္မောတိ ဒီပေန္တိ၊ အဝိနယံ အဝိနယောတိ ဒီပေန္တိ၊ ဝိနယံ ဝိနယောတိ ဒီပေန္တိ၊ အဘာသိတံ အလပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ၊ ဘာသိတံ လပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ၊ အနာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ၊ အာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ၊ အပညတ္တံ တထာဂတေန အပညတ္တံ တထာဂတေနာတိ ဒီပေန္တိ၊ ပညတ္တံ တထာဂတေန ပညတ္တံ တထာဂတေနာတိ ဒီပေန္တိ။ တေ ဣမေဟိ ဒသဟိ ဝတ္ထူဟိ န အဝကဿန္တိ န အပကဿန္တိ န အာဝေနိ ကမ္မာနိ ကရောန္တိ န အာဝေနိ ပါတိမောက္ခံ ဥဒ္ဒိသန္တိ။ ဧတ္တာဝတာ ခေါ၊ အာနန္ဒ၊ သင်္ဃော သမဂ္ဂေါ ဟောတီတိ။>
    text <ဘိန္နံ ပန၊ ဘန္တေ၊ သင်္ဃံ သမဂ္ဂံ ကတွာ ကိံ သော ပသဝတီတိ။ ဗြဟ္မံ၊ အာနန္ဒ၊ ပုညံ ပသဝတီတိ။ ကိံ ပန၊ ဘန္တေ၊ ဗြဟ္မံ ပုညန္တိ။ ကပ္ပံ၊ အာနန္ဒ၊ သဂ္ဂမှိ မောဒတီတိ>
    stand <ဥပါလိဝဂ္ဂေါ စတုတ္ထော။>
    text <တဿုဒ္ဒာနံ>
