text <၇ ၂။ ယမကဝဂ္ဂေါ>
  text <၁။ အဝိဇ္ဇာသုတ္တံ>
    text <၆၁>, <ပုရိမာ၊ ဘိက္ခဝေ၊ ကောဋိ န ပညာယတိ အဝိဇ္ဇာယ ဣတော ပုဗ္ဗေ အဝိဇ္ဇာ နာဟောသိ၊ အထ ပစ္ဆာ သမဘဝီတိ။ ဧဝဉ္စေတံ၊ ဘိက္ခဝေ၊ ဝုစ္စတိ၊ အထ စ ပန ပညာယတိ ဣဒပ္ပစ္စယာ အဝိဇ္ဇာတိ။>
    text <အဝိဇ္ဇမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အဝိဇ္ဇာယ။ ပဉ္စ နီဝရဏာတိဿ ဝစနီယံ။ ပဉ္စပါဟံ၊ ဘိက္ခဝေ၊ နီဝရဏေ သာဟာရေ ဝဒာမိ၊ နော အနာဟာရေ။ ကော စာဟာရော ပဉ္စန္နံ နီဝရဏာနံ။ တီဏိ ဒုစ္စရိတာနီတိဿ ဝစနီယံ။ တီဏိပါဟံ၊ ဘိက္ခဝေ၊ ဒုစ္စရိတာနိ သာဟာရာနိ ဝဒာမိ၊ နော အနာဟာရာနိ။ ကော စာဟာရော တိဏ္ဏံ ဒုစ္စရိတာနံ။ ဣန္ဒြိယအသံဝရောတိဿ ဝစနီယံ။ ဣန္ဒြိယအသံဝရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဣန္ဒြိယအသံဝရဿ။ အသတာသမ္ပဇညန္တိဿ ဝစနီယံ။ အသတာသမ္ပဇညမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အသတာသမ္ပဇညဿ။ အယောနိသောမနသိကာရောတိဿ ဝစနီယံ။ အယောနိသောမနသိကာရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အယောနိသောမနသိကာရဿ။ အဿဒ္ဓိယန္တိဿ ဝစနီယံ။ အဿဒ္ဓိယမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အဿဒ္ဓိယဿ။ အသဒ္ဓမ္မဿဝနန္တိဿ ဝစနီယံ။ အသဒ္ဓမ္မဿဝနမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အသဒ္ဓမ္မဿဝနဿ။ အသပ္ပုရိသသံသေဝေါတိဿ ဝစနီယံ။>
    text <ဣတိ ခေါ၊ ဘိက္ခဝေ၊ အသပ္ပုရိသသံသေဝေါ ပရိပူရော အသဒ္ဓမ္မဿဝနံ ပရိပူရေတိ၊ အသဒ္ဓမ္မဿဝနံ ပရိပူရံ အဿဒ္ဓိယံ ပရိပူရေတိ၊ အဿဒ္ဓိယံ ပရိပူရံ အယောနိသောမနသိကာရံ ပရိပူရေတိ၊ အယောနိသောမနသိကာရော ပရိပူရော အသတာသမ္ပဇညံ ပရိပူရေတိ၊ အသတာသမ္ပဇညံ ပရိပူရံ ဣန္ဒြိယအသံဝရံ ပရိပူရေတိ၊ ဣန္ဒြိယအသံဝရော ပရိပူရော တီဏိ ဒုစ္စရိတာနိ ပရိပူရေတိ၊ တီဏိ ဒုစ္စရိတာနိ ပရိပူရာနိ ပဉ္စ နီဝရဏေ ပရိပူရေန္တိ၊ ပဉ္စ နီဝရဏာ ပရိပူရာ အဝိဇ္ဇံ ပရိပူရေန္တိ။ ဧဝမေတိဿာ အဝိဇ္ဇာယ အာဟာရော ဟောတိ၊ ဧဝဉ္စ ပါရိပူရိ။>
    text <သေယျထာပိ၊ ဘိက္ခဝေ၊ ဥပရိပဗ္ဗတေ ထုလ္လဖုသိတကေ ဒေဝေ ဝဿန္တေ တံ ဥဒကံ ယထာနိန္နံ ပဝတ္တမာနံ ပဗ္ဗတကန္ဒရပဒရသာခါ ပရိပူရေတိ၊ ပဗ္ဗတကန္ဒရပဒရသာခါ ပရိပူရာ ကုသောဗ္ဘေ ပရိပူရေန္တိ။ ကုသောဗ္ဘာ ပရိပူရာ မဟာသောဗ္ဘေ ပရိပူရေန္တိ၊ မဟာသောဗ္ဘာ ပရိပူရာ ကုန္နဒိယော ပရိပူရေန္တိ၊ ကုန္နဒိယော ပရိပူရာ မဟာနဒိယော ပရိပူရေန္တိ၊ မဟာနဒိယော ပရိပူရာ မဟာသမုဒ္ဒံ သာဂရံ ပရိပူရေန္တိ၊ ဧဝမေတဿ မဟာသမုဒ္ဒဿ သာဂရဿ အာဟာရော ဟောတိ၊ ဧဝဉ္စ ပါရိပူရိ။>
    text <ဧဝမေဝံ ခေါ၊ ဘိက္ခဝေ၊ အသပ္ပုရိသသံသေဝေါ ပရိပူရော အသဒ္ဓမ္မဿဝနံ ပရိပူရေတိ၊ အသဒ္ဓမ္မဿဝနံ ပရိပူရံ အဿဒ္ဓိယံ ပရိပူရေတိ၊ အဿဒ္ဓိယံ ပရိပူရံ အယောနိသောမနသိကာရံ ပရိပူရေတိ၊ အယောနိသောမနသိကာရော ပရိပူရော အသတာသမ္ပဇညံ ပရိပူရေတိ၊ အသတာသမ္ပဇညံ ပရိပူရံ ဣန္ဒြိယအသံဝရံ ပရိပူရေတိ၊ ဣန္ဒြိယအသံဝရော ပရိပူရော တီဏိ ဒုစ္စရိတာနိ ပရိပူရေတိ၊ တီဏိ ဒုစ္စရိတာနိ ပရိပူရာနိ ပဉ္စ နီဝရဏေ ပရိပူရေန္တိ၊ ပဉ္စ နီဝရဏာ ပရိပူရာ အဝိဇ္ဇံ ပရိပူရေန္တိ၊ ဧဝမေတိဿာ အဝိဇ္ဇာယ အာဟာရော ဟောတိ၊ ဧဝဉ္စ ပါရိပူရိ။>
    text <ဝိဇ္ဇာဝိမုတ္တိမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဝိဇ္ဇာဝိမုတ္တိယာ။ သတ္တ ဗောဇ္ဈင်္ဂါတိဿ ဝစနီယံ။ သတ္တပါဟံ၊ ဘိက္ခဝေ၊ ဗောဇ္ဈင်္ဂေ သာဟာရေ ဝဒာမိ၊ နော အနာဟာရေ။ ကော စာဟာရော သတ္တန္နံ ဗောဇ္ဈင်္ဂါနံ။ စတ္တာရော သတိပဋ္ဌာနာတိဿ ဝစနီယံ။ စတ္တာရောပါဟံ၊ ဘိက္ခဝေ၊ သတိပဋ္ဌာနေ သာဟာရေ ဝဒာမိ၊ နော အနာဟာရေ။ ကော စာဟာရော စတုန္နံ သတိပဋ္ဌာနာနံ။ တီဏိ သုစရိတာနီတိဿ ဝစနီယံ။ တီဏိပါဟံ၊ ဘိက္ခဝေ၊ သုစရိတာနိ သာဟာရာနိ ဝဒာမိ၊ နော အနာဟာရာနိ။ ကော စာဟာရော တိဏ္ဏံ သုစရိတာနံ။ ဣန္ဒြိယသံဝရောတိဿ ဝစနီယံ။ ဣန္ဒြိယသံဝရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဣန္ဒြိယသံဝရဿ။ သတိသမ္ပဇညန္တိဿ ဝစနီယံ။ သတိသမ္ပဇညမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သတိသမ္ပဇညဿ။ ယောနိသောမနသိကာရောတိဿ ဝစနီယံ။ ယောနိသောမနသိကာရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ယောနိသောမနသိကာရဿ။ သဒ္ဓါတိဿ ဝစနီယံ။ သဒ္ဓမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သဒ္ဓါယ။ သဒ္ဓမ္မဿဝနန္တိဿ ဝစနီယံ။ သဒ္ဓမ္မဿဝနမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သဒ္ဓမ္မဿဝနဿ။ သပ္ပုရိသသံသေဝေါတိဿ ဝစနီယံ။>
    text <ဣတိ ခေါ၊ ဘိက္ခဝေ၊ သပ္ပုရိသသံသေဝေါ ပရိပူရော သဒ္ဓမ္မဿဝနံ ပရိပူရေတိ၊ သဒ္ဓမ္မဿဝနံ ပရိပူရံ သဒ္ဓံ ပရိပူရေတိ၊ သဒ္ဓါ ပရိပူရာ ယောနိသောမနသိကာရံ ပရိပူရေတိ၊ ယောနိသောမနသိကာရော ပရိပူရော သတိသမ္ပဇညံ ပရိပူရေတိ၊ သတိသမ္ပဇညံ ပရိပူရံ ဣန္ဒြိယသံဝရံ ပရိပူရေတိ၊ ဣန္ဒြိယသံဝရော ပရိပူရော တီဏိ သုစရိတာနိ ပရိပူရေတိ၊ တီဏိ သုစရိတာနိ ပရိပူရာနိ စတ္တာရော သတိပဋ္ဌာနေ ပရိပူရေန္တိ၊ စတ္တာရော သတိပဋ္ဌာနာ ပရိပူရာ သတ္တ ဗောဇ္ဈင်္ဂေ ပရိပူရေန္တိ၊ သတ္တ ဗောဇ္ဈင်္ဂါ ပရိပူရာ ဝိဇ္ဇာဝိမုတ္တိံ ပရိပူရေန္တိ၊ ဧဝမေတိဿာ ဝိဇ္ဇာဝိမုတ္တိယာ အာဟာရော ဟောတိ၊ ဧဝဉ္စ ပါရိပူရိ။>
    text <သေယျထာပိ၊ ဘိက္ခဝေ၊ ဥပရိပဗ္ဗတေ ထုလ္လဖုသိတကေ ဒေဝေ ဝဿန္တေ တံ ဥဒကံ ယထာနိန္နံ ပဝတ္တမာနံ ပဗ္ဗတကန္ဒရပဒရသာခါ ပရိပူရေတိ၊ ပဗ္ဗတကန္ဒရပဒရသာခါ ပရိပူရာ ကုသောဗ္ဘေ ပရိပူရေန္တိ၊ ကုသောဗ္ဘာ ပရိပူရာ မဟာသောဗ္ဘေ ပရိပူရေန္တိ၊ မဟာသောဗ္ဘာ ပရိပူရာ ကုန္နဒိယော ပရိပူရေန္တိ၊ ကုန္နဒိယော ပရိပူရာ မဟာနဒိယော ပရိပူရေန္တိ၊ မဟာနဒိယော ပရိပူရာ မဟာသမုဒ္ဒံ သာဂရံ ပရိပူရေန္တိ၊ ဧဝမေတဿ မဟာသမုဒ္ဒဿ သာဂရဿ အာဟာရော ဟောတိ၊ ဧဝဉ္စ ပါရိပူရိ။>
    text <ဧဝမေဝံ ခေါ၊ ဘိက္ခဝေ၊ သပ္ပုရိသသံသေဝေါ ပရိပူရော သဒ္ဓမ္မဿဝနံ ပရိပူရေတိ၊ သဒ္ဓမ္မဿဝနံ ပရိပူရံ သဒ္ဓံ ပရိပူရေတိ၊ သဒ္ဓါ ပရိပူရာ ယောနိသောမနသိကာရံ ပရိပူရေတိ၊ ယောနိသောမနသိကာရော ပရိပူရော သတိသမ္ပဇညံ ပရိပူရေတိ၊ သတိသမ္ပဇညံ ပရိပူရံ ဣန္ဒြိယသံဝရံ ပရိပူရေတိ၊ ဣန္ဒြိယသံဝရော ပရိပူရော တီဏိ သုစရိတာနိ ပရိပူရေတိ၊ တီဏိ သုစရိတာနိ ပရိပူရာနိ စတ္တာရော သတိပဋ္ဌာနေ ပရိပူရေန္တိ၊ စတ္တာရော သတိပဋ္ဌာနာ ပရိပူရာ သတ္တ ဗောဇ္ဈင်္ဂေ ပရိပူရေန္တိ၊ သတ္တ ဗောဇ္ဈင်္ဂါ ပရိပူရာ ဝိဇ္ဇာဝိမုတ္တိံ ပရိပူရေန္တိ၊ ဧဝမေတိဿာ ဝိဇ္ဇာဝိမုတ္တိယာ အာဟာရော ဟောတိ၊ ဧဝဉ္စ ပါရိပူရီတိ။ ပဌမံ။>
  text <၂။ တဏှာသုတ္တံ>
    text <၆၂>, <ပုရိမာ၊ ဘိက္ခဝေ၊ ကောဋိ န ပညာယတိ ဘဝတဏှာယ ဣတော ပုဗ္ဗေ ဘဝတဏှာ နာဟောသိ၊ အထ ပစ္ဆာ သမဘဝီတိ။ ဧဝဉ္စေတံ၊ ဘိက္ခဝေ၊ ဝုစ္စတိ၊ အထ စ ပန ပညာယတိ ဣဒပ္ပစ္စယာ ဘဝတဏှာတိ။>
    text <ဘဝတဏှာမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဘဝတဏှာယ။ အဝိဇ္ဇာတိဿ ဝစနီယံ။ အဝိဇ္ဇမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အဝိဇ္ဇာယ။ ပဉ္စ နီဝရဏာတိဿ ဝစနီယံ။ ပဉ္စ နီဝရဏေပါဟံ၊ ဘိက္ခဝေ၊ သာဟာရေ ဝဒာမိ၊ နော အနာဟာရေ။ ကော စာဟာရော ပဉ္စန္နံ နီဝရဏာနံ။ တီဏိ ဒုစ္စရိတာနီတိဿ ဝစနီယံ။ တီဏိပါဟံ၊ ဘိက္ခဝေ၊ ဒုစ္စရိတာနိ သာဟာရာနိ ဝဒာမိ၊ နော အနာဟာရာနိ။ ကော စာဟာရော တိဏ္ဏန္နံ ဒုစ္စရိတာနံ။ ဣန္ဒြိယအသံဝရောတိဿ ဝစနီယံ။ ဣန္ဒြိယအသံဝရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဣန္ဒြိယအသံဝရဿ။ အသတာသမ္ပဇညန္တိဿ ဝစနီယံ။ အသတာသမ္ပဇညမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အသတာ သမ္ပဇညဿ။ အယောနိသောမနသိကာရောတိဿ ဝစနီယံ။ အယောနိသောမနသိကာရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အယောနိသောမနသိကာရဿ။ အဿဒ္ဓိယန္တိဿ ဝစနီယံ။ အဿဒ္ဓိယမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အဿဒ္ဓိယဿ။ အဿဒ္ဓမ္မဿဝနန္တိဿ ဝစနီယံ။ အဿဒ္ဓမ္မဿဝနမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော အဿဒ္ဓမ္မဿဝနဿ။ အသပ္ပုရိသသံသေဝေါတိဿ ဝစနီယံ။>
    text <ဣတိ ခေါ၊ ဘိက္ခဝေ၊ အသပ္ပုရိသသံသေဝေါ ပရိပူရော အဿဒ္ဓမ္မဿဝနံ ပရိပူရေတိ၊ အဿဒ္ဓမ္မဿဝနံ ပရိပူရံ အဿဒ္ဓိယံ ပရိပူရေတိ၊ အဿဒ္ဓိယံ ပရိပူရံ အယောနိသောမနသိကာရံ ပရိပူရေတိ၊ အယောနိသောမနသိကာရော ပရိပူရော အသတာသမ္ပဇညံ ပရိပူရေတိ၊ အသတာသမ္ပဇညံ ပရိပူရံ ဣန္ဒြိယအသံဝရံ ပရိပူရေတိ၊ ဣန္ဒြိယအသံဝရော ပရိပူရော တီဏိ ဒုစ္စရိတာနိ ပရိပူရေတိ၊ တီဏိ ဒုစ္စရိတာနိ ပရိပူရာနိ ပဉ္စ နီဝရဏေ ပရိပူရေန္တိ၊ ပဉ္စ နီဝရဏာ ပရိပူရာ အဝိဇ္ဇံ ပရိပူရေန္တိ၊ အဝိဇ္ဇာ ပရိပူရာ ဘဝတဏှံ ပရိပူရေတိ၊ ဧဝမေတိဿာ ဘဝတဏှာယ အာဟာရော ဟောတိ၊ ဧဝဉ္စ ပါရိပူရိ။>
    text <သေယျထာပိ၊ ဘိက္ခဝေ၊ ဥပရိပဗ္ဗတေ ထုလ္လဖုသိတကေ ဒေဝေ ဝဿန္တေ တံ ဥဒကံ ယထာနိန္နံ ပဝတ္တမာနံ ပဗ္ဗတကန္ဒရပဒရသာခါ ပရိပူရေတိ၊ ပဗ္ဗတကန္ဒရပဒရသာခါ ပရိပူရာ ကုသောဗ္ဘေ ပရိပူရေန္တိ၊ ကုသောဗ္ဘာ ပရိပူရာ မဟာသောဗ္ဘေ ပရိပူရေန္တိ၊ မဟာသောဗ္ဘာ ပရိပူရာ ကုန္နဒိယော ပရိပူရေန္တိ၊ ကုန္နဒိယော ပရိပူရာ မဟာနဒိယော ပရိပူရေန္တိ၊ မဟာနဒိယော ပရိပူရာ မဟာသမုဒ္ဒံ သာဂရံ ပရိပူရေန္တိ၊ ဧဝမေတဿ မဟာသမုဒ္ဒဿ သာဂရဿ အာဟာရော ဟောတိ၊ ဧဝဉ္စ ပါရိပူရိ။>
    text <ဧဝမေဝံ ခေါ၊ ဘိက္ခဝေ၊ အသပ္ပုရိသသံသေဝေါ ပရိပူရော အဿဒ္ဓမ္မဿဝနံ ပရိပူရေတိ၊ အဿဒ္ဓမ္မဿဝနံ ပရိပူရံ အဿဒ္ဓိယံ ပရိပူရေတိ၊ အဿဒ္ဓိယံ ပရိပူရံ အယောနိသောမနသိကာရံ ပရိပူရေတိ၊ အယောနိသောမနသိကာရော ပရိပူရော အသတာသမ္ပဇညံ ပရိပူရေတိ၊ အသတာသမ္ပဇညံ ပရိပူရံ ဣန္ဒြိယအသံဝရံ ပရိပူရေတိ၊ ဣန္ဒြိယအသံဝရော ပရိပူရော တီဏိ ဒုစ္စရိတာနိ ပရိပူရေတိ၊ တီဏိ ဒုစ္စရိတာနိ ပရိပူရာနိ ပဉ္စ နီဝရဏေ ပရိပူရေန္တိ၊ ပဉ္စ နီဝရဏာ ပရိပူရာ အဝိဇ္ဇံ ပရိပူရေန္တိ၊ အဝိဇ္ဇာ ပရိပူရာ ဘဝတဏှံ ပရိပူရေတိ၊ ဧဝမေတိဿာ ဘဝတဏှာယ အာဟာရော ဟောတိ၊ ဧဝဉ္စ ပါရိပူရိ။>
    text <ဝိဇ္ဇာဝိမုတ္တိမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဝိဇ္ဇာဝိမုတ္တိယာ။ သတ္တ ဗောဇ္ဈင်္ဂါတိဿ ဝစနီယံ။ သတ္တပါဟံ၊ ဘိက္ခဝေ၊ ဗောဇ္ဈင်္ဂေ သာဟာရေ ဝဒာမိ၊ နော အနာဟာရေ။ ကော စာဟာရော သတ္တန္နံ ဗောဇ္ဈင်္ဂါနံ။ စတ္တာရော သတိပဋ္ဌာနာတိဿ ဝစနီယံ။ စတ္တာရောပါဟံ၊ ဘိက္ခဝေ၊ သတိပဋ္ဌာနေ သာဟာရေ ဝဒာမိ၊ နော အနာဟာရေ။ ကော စာဟာရော စတုန္နံ သတိပဋ္ဌာနာနံ။ တီဏိ သုစရိတာနီတိဿ ဝစနီယံ။ တီဏိပါဟံ၊ ဘိက္ခဝေ၊ သုစရိတာနိ သာဟာရာနိ ဝဒာမိ၊ နော အနာဟာရာနိ။ ကော စာဟာရော တိဏ္ဏန္နံ သုစရိတာနံ။ ဣန္ဒြိယသံဝရောတိဿ ဝစနီယံ။ ဣန္ဒြိယသံဝရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ဣန္ဒြိယသံဝရဿ။ သတိသမ္ပဇညန္တိဿ ဝစနီယံ။ သတိသမ္ပဇညမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သတိသမ္ပဇညဿ။ ယောနိသောမနသိကာရောတိဿ ဝစနီယံ။ ယောနိသောမနသိကာရမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော ယောနိသောမနသိကာရဿ။ သဒ္ဓါတိဿ ဝစနီယံ။ သဒ္ဓမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သဒ္ဓါယ။ သဒ္ဓမ္မဿဝနန္တိဿ ဝစနီယံ။ သဒ္ဓမ္မဿဝနမ္ပါဟံ၊ ဘိက္ခဝေ၊ သာဟာရံ ဝဒာမိ၊ နော အနာဟာရံ။ ကော စာဟာရော သဒ္ဓမ္မဿဝနဿ။ သပ္ပုရိသသံသေဝေါတိဿ ဝစနီယံ။>
    text <ဣတိ ခေါ၊ ဘိက္ခဝေ၊ သပ္ပုရိသသံသေဝေါ ပရိပူရော သဒ္ဓမ္မဿဝနံ ပရိပူရေတိ၊ သဒ္ဓမ္မဿဝနံ ပရိပူရံ သဒ္ဓံ ပရိပူရေတိ၊ သဒ္ဓါ ပရိပူရာ ယောနိသောမနသိကာရံ ပရိပူရေတိ၊ ယောနိသောမနသိကာရော ပရိပူရော သတိသမ္ပဇညံ ပရိပူရေတိ၊ သတိသမ္ပဇညံ ပရိပူရံ ဣန္ဒြိယသံဝရံ ပရိပူရေတိ၊ ဣန္ဒြိယသံဝရော ပရိပူရော တီဏိ သုစရိတာနိ ပရိပူရေတိ၊ တီဏိ သုစရိတာနိ ပရိပူရာနိ စတ္တာရော သတိပဋ္ဌာနေ ပရိပူရေန္တိ၊ စတ္တာရော သတိပဋ္ဌာနာ ပရိပူရာ သတ္တ ဗောဇ္ဈင်္ဂေ ပရိပူရေန္တိ၊ သတ္တ ဗောဇ္ဈင်္ဂါ ပရိပူရာ ဝိဇ္ဇာဝိမုတ္တိံ ပရိပူရေန္တိ၊ ဧဝမေတိဿာ ဝိဇ္ဇာဝိမုတ္တိယာ အာဟာရော ဟောတိ၊ ဧဝဉ္စ ပါရိပူရိ။>
    text <သေယျထာပိ၊ ဘိက္ခဝေ၊ ဥပရိပဗ္ဗတေ ထုလ္လဖုသိတကေ ဒေဝေ ဝဿန္တေ တံ ဥဒကံ ယထာနိန္နံ ပဝတ္တမာနံ။ပေ။ ဧဝမေတဿ မဟာသမုဒ္ဒဿ သာဂရဿ အာဟာရော ဟောတိ၊ ဧဝဉ္စ ပါရိပူရိ။ ဧဝမေဝံ ခေါ၊ ဘိက္ခဝေ၊ သပ္ပုရိသသံသေဝေါ ပရိပူရော သဒ္ဓမ္မဿဝနံ ပရိပူရေတိ။ပေ။ ဧဝမေတိဿာ ဝိဇ္ဇာဝိမုတ္တိယာ အာဟာရော ဟောတိ၊ ဧဝဉ္စ ပါရိပူရီတိ။ ဒုတိယံ။>
  text <၃။ နိဋ္ဌင်္ဂတသုတ္တံ>
    text <၆၃>, <ယေ ကေစိ၊ ဘိက္ခဝေ၊ မယိ နိဋ္ဌံ ဂတာ သဗ္ဗေ တေ ဒိဋ္ဌိသမ္ပန္နာ။ တေသံ ဒိဋ္ဌိသမ္ပန္နာနံ ပဉ္စန္နံ ဣဓ နိဋ္ဌာ၊ ပဉ္စန္နံ ဣဓ ဝိဟာယ နိဋ္ဌာ။ ကတမေသံ ပဉ္စန္နံ ဣဓ နိဋ္ဌာ။ သတ္တက္ခတ္တုပရမဿ၊ ကောလံကောလဿ၊ ဧကဗီဇိဿ၊ သကဒာဂါမိဿ၊ ယော စ ဒိဋ္ဌေဝ ဓမ္မေ အရဟာ ဣမေသံ ပဉ္စန္နံ ဣဓ နိဋ္ဌာ။ ကတမေသံ ပဉ္စန္နံ ဣဓ ဝိဟာယ နိဋ္ဌာ။ အန္တရာပရိနိဗ္ဗာယိဿ၊ ဥပဟစ္စပရိနိဗ္ဗာယိဿ၊ အသင်္ခါရပရိနိဗ္ဗာယိဿ၊ သသင်္ခါရပရိနိဗ္ဗာယိဿ၊ ဥဒ္ဓံသောတဿ အကနိဋ္ဌဂါမိနော ဣမေသံ ပဉ္စန္နံ ဣဓ ဝိဟာယ နိဋ္ဌာ။ ယေ ကေစိ၊ ဘိက္ခဝေ၊ မယိ နိဋ္ဌံ ဂတာ၊ သဗ္ဗေ တေ ဒိဋ္ဌိသမ္ပန္နာ။ တေသံ ဒိဋ္ဌိသမ္ပန္နာနံ ဣမေသံ ပဉ္စန္နံ ဣဓ နိဋ္ဌာ၊ ဣမေသံ ပဉ္စန္နံ ဣဓ ဝိဟာယ နိဋ္ဌာတိ။ တတိယံ။>
  text <၄။ အဝေစ္စပ္ပသန္နသုတ္တံ>
    text <၆၄>, <ယေ ကေစိ၊ ဘိက္ခဝေ၊ မယိ အဝေစ္စပ္ပသန္နာ၊ သဗ္ဗေ တေ သောတာပန္နာ။ တေသံ သောတာပန္နာနံ ပဉ္စန္နံ ဣဓ နိဋ္ဌာ၊ ပဉ္စန္နံ ဣဓ ဝိဟာယ နိဋ္ဌာ။ ကတမေသံ ပဉ္စန္နံ ဣဓ နိဋ္ဌာ။ သတ္တက္ခတ္တုပရမဿ၊ ကောလံကောလဿ၊ ဧကဗီဇိဿ၊ သကဒာဂါမိဿ၊ ယော စ ဒိဋ္ဌေဝ ဓမ္မေ အရဟာ ဣမေသံ ပဉ္စန္နံ ဣဓ နိဋ္ဌာ။ ကတမေသံ ပဉ္စန္နံ ဣဓ ဝိဟာယ နိဋ္ဌာ။ အန္တရာပရိနိဗ္ဗာယိဿ၊ ဥပဟစ္စပရိနိဗ္ဗာယိဿ၊ အသင်္ခါရပရိနိဗ္ဗာယိဿ၊ သသင်္ခါရပရိနိဗ္ဗာယိဿ၊ ဥဒ္ဓံသောတဿ အကနိဋ္ဌဂါမိနော ဣမေသံ ပဉ္စန္နံ ဣဓ ဝိဟာယ နိဋ္ဌာ။ ယေ ကေစိ၊ ဘိက္ခဝေ၊ မယိ အဝေစ္စပ္ပသန္နာ သဗ္ဗေ တေ သောတာပန္နာ။ တေသံ သောတာပန္နာနံ ဣမေသံ ပဉ္စန္နံ ဣဓ နိဋ္ဌာ၊ ဣမေသံ ပဉ္စန္နံ ဣဓ ဝိဟာယ နိဋ္ဌာတိ။ စတုတ္ထံ။>
  text <၅။ ပဌမသုခသုတ္တံ>
    text <၆၅>, <ဧကံ သမယံ အာယသ္မာ သာရိပုတ္တော မဂဓေသု ဝိဟရတိ နာလကဂါမကေ။ အထ ခေါ သာမဏ္ဍကာနိ ပရိဗ္ဗာဇကော ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ သာမဏ္ဍကာနိ ပရိဗ္ဗာဇကော အာယသ္မန္တံ သာရိပုတ္တံ ဧတဒဝေါစ>
    text <ကိံ နု ခေါ၊ အာဝုသော သာရိပုတ္တ၊ သုခံ၊ ကိံ ဒုက္ခန္တိ။ အဘိနိဗ္ဗတ္တိ ခေါ၊ အာဝုသော၊ ဒုက္ခါ၊ အနဘိနိဗ္ဗတ္တိ သုခါ။ အဘိနိဗ္ဗတ္တိယာ၊ အာဝုသော၊ သတိ ဣဒံ ဒုက္ခံ ပါဋိကင်္ခံ သီတံ ဥဏှံ ဇိဃစ္ဆာ ပိပါသာ ဥစ္စာရော ပဿာဝေါ အဂ္ဂိသမ္ဖဿော ဒဏ္ဍသမ္ဖဿော သတ္ထသမ္ဖဿော ဉာတီပိ မိတ္တာပိ သင်္ဂမ္မ သမာဂမ္မ ရောသေန္တိ။ အဘိနိဗ္ဗတ္တိယာ၊ အာဝုသော၊ သတိ ဣဒံ ဒုက္ခံ ပါဋိကင်္ခံ။ အနဘိနိဗ္ဗတ္တိယာ၊ အာဝုသော၊ သတိ ဣဒံ သုခံ ပါဋိကင်္ခံ န သီတံ န ဥဏှံ န ဇိဃစ္ဆာ န ပိပါသာ န ဥစ္စာရော န ပဿာဝေါ န အဂ္ဂိသမ္ဖဿော န ဒဏ္ဍသမ္ဖဿော န သတ္ထသမ္ဖဿော ဉာတီပိ မိတ္တာပိ သင်္ဂမ္မ သမာဂမ္မ န ရောသေန္တိ။ အနဘိနိဗ္ဗတ္တိယာ၊ အာဝုသော၊ သတိ ဣဒံ သုခံ ပါဋိကင်္ခန္တိ။ ပဉ္စမံ။>
  text <၆။ ဒုတိယသုခသုတ္တံ>
    text <၆၆>, <ဧကံ သမယံ အာယသ္မာ သာရိပုတ္တော မဂဓေသု ဝိဟရတိ နာလကဂါမကေ။ အထ ခေါ သာမဏ္ဍကာနိ ပရိဗ္ဗာဇကော ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ သာမဏ္ဍကာနိ ပရိဗ္ဗာဇကော အာယသ္မန္တံ သာရိပုတ္တံ ဧတဒဝေါစ>
    text <ကိံ နု ခေါ၊ အာဝုသော၊ သာရိပုတ္တ၊ ဣမသ္မိံ ဓမ္မဝိနယေ သုခံ၊ ကိံ ဒုက္ခန္တိ။ အနဘိရတိ ခေါ၊ အာဝုသော၊ ဣမသ္မိံ ဓမ္မဝိနယေ ဒုက္ခါ၊ အဘိရတိ သုခါ။ အနဘိရတိယာ၊ အာဝုသော၊ သတိ ဣဒံ ဒုက္ခံ ပါဋိကင်္ခံ ဂစ္ဆန္တောပိ သုခံ သာတံ နာဓိဂစ္ဆတိ၊ ဌိတောပိ။ နိသိန္နောပိ။ သယာနောပိ။ ဂါမဂတောပိ။ အရညဂတောပိ။ ရုက္ခမူလဂတောပိ။ သုညာဂါရဂတောပိ။ အဗ္ဘောကာသဂတောပိ။ ဘိက္ခုမဇ္ဈဂတောပိ သုခံ သာတံ နာဓိဂစ္ဆတိ။ အနဘိရတိယာ၊ အာဝုသော၊ သတိ ဣဒံ ဒုက္ခံ ပါဋိကင်္ခံ။>
    text <အဘိရတိယာ၊ အာဝုသော၊ သတိ ဣဒံ သုခံ ပါဋိကင်္ခံ ဂစ္ဆန္တောပိ သုခံ သာတံ အဓိဂစ္ဆတိ၊ ဌိတောပိ။ နိသိန္နောပိ။ သယာနောပိ။ ဂါမဂတောပိ။ အရညဂတောပိ။ ရုက္ခမူလဂတောပိ။ သုညာဂါရဂတောပိ။ အဗ္ဘောကာသဂတောပိ။ ဘိက္ခုမဇ္ဈဂတောပိ သုခံ သာတံ အဓိဂစ္ဆတိ။ အဘိရတိယာ၊ အာဝုသော၊ သတိ ဣဒံ သုခံ ပါဋိကင်္ခန္တိ။ ဆဋ္ဌံ။>
  text <၇။ ပဌမနဠကပါနသုတ္တံ>
    text <၆၇>, <ဧကံ သမယံ ဘဂဝါ ကောသလေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ယေန နဠကပါနံ နာမ ကောသလာနံ နိဂမော တဒဝသရိ။ တတြ သုဒံ ဘဂဝါ နဠကပါနေ ဝိဟရတိ ပလာသဝနေ။ တေန ခေါ ပန သမယေန ဘဂဝါ တဒဟုပေါသထေ ဘိက္ခုသင်္ဃပရိဝုတော နိသိန္နော ဟောတိ။ အထ ခေါ ဘဂဝါ ဗဟုဒေဝ ရတ္တိံ ဘိက္ခူနံ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ တုဏှီဘူတံ တုဏှီဘူတံ ဘိက္ခုသင်္ဃံ အနုဝိလောကေတွာ အာယသ္မန္တံ သာရိပုတ္တံ အာမန္တေသိ>
    text <ဝိဂတထိနမိဒ္ဓေါ ခေါ၊ သာရိပုတ္တ၊ ဘိက္ခုသင်္ဃော။ ပဋိဘာတု တံ၊ သာရိပုတ္တ၊ ဘိက္ခူနံ ဓမ္မီ ကထာ။ ပိဋ္ဌိ မေ အာဂိလာယတိ၊ တမဟံ အာယမိဿာမီတိ။ ဧဝံ၊ ဘန္တေတိ ခေါ အာယသ္မာ သာရိပုတ္တော ဘဂဝတော ပစ္စဿောသိ။>
    text <အထ ခေါ ဘဂဝါ စတုဂ္ဂုဏံ သင်္ဃာဋိံ ပညာပေတွာ ဒက္ခိဏေန ပဿေန သီဟသေယျံ ကပ္ပေသိ ပါဒေ ပါဒံ အစ္စာဓာယ သတော သမ္ပဇာနော ဥဋ္ဌာနသညံ မနသိ ကရိတွာ။ တတြ ခေါ အာယသ္မာ သာရိပုတ္တော ဘိက္ခူ အာမန္တေသိ အာဝုသော ဘိက္ခဝေတိ။ အာဝုသောတိ ခေါ တေ ဘိက္ခူ အာယသ္မတော သာရိပုတ္တဿ ပစ္စဿောသုံ။ အာယသ္မာ သာရိပုတ္တော ဧတဒဝေါစ>
    text <ယဿ ကဿစိ၊ အာဝုသော၊ သဒ္ဓါ နတ္ထိ ကုသလေသု ဓမ္မေသု၊ ဟိရီ နတ္ထိ။ ဩတ္တပ္ပံ နတ္ထိ။ ဝီရိယံ နတ္ထိ။ ပညာ နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။ သေယျထာပိ၊ အာဝုသော၊ ကာဠပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာယတေဝ ဝဏ္ဏေန ဟာယတိ မဏ္ဍလေန ဟာယတိ အာဘာယ ဟာယတိ အာရောဟပရိဏာဟေန၊ ဧဝမေဝံ ခေါ၊ အာဝုသော၊ ယဿ ကဿစိ သဒ္ဓါ နတ္ထိ ကုသလေသု ဓမ္မေသု၊ ဟိရီ နတ္ထိ။ ဩတ္တပ္ပံ နတ္ထိ။ ဝီရိယံ နတ္ထိ။ ပညာ နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။>
    text <အဿဒ္ဓေါ ပုရိသပုဂ္ဂလောတိ၊ အာဝုသော၊ ပရိဟာနမေတံ၊ အဟိရိကော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ အနောတ္တပ္ပီ ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ကုသီတော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ဒုပ္ပညော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ကောဓနော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ဥပနာဟီ ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ပါပိစ္ဆော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ ပါပမိတ္တော ပုရိသပုဂ္ဂလောတိ၊ အာဝုသော၊ ပရိဟာနမေတံ၊ မိစ္ဆာဒိဋ္ဌိကော ပုရိသပုဂ္ဂလောတိ၊ အာဝုသော၊ ပရိဟာနမေတံ။>
    text <ယဿ ကဿစိ၊ အာဝုသော၊ သဒ္ဓါ အတ္ထိ ကုသလေသု ဓမ္မေသု၊ ဟိရီ အတ္ထိ။ ဩတ္တပ္ပံ အတ္ထိ။ ပညာ အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။ သေယျထာပိ၊ အာဝုသော၊ ဇုဏှပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝဍ္ဎတေဝ ဝဏ္ဏေန ဝဍ္ဎတိ မဏ္ဍလေန ဝဍ္ဎတိ အာဘာယ ဝဍ္ဎတိ အာရောဟပရိဏာဟေန၊ ဧဝမေဝံ ခေါ၊ အာဝုသော၊ ယဿ ကဿစိ သဒ္ဓါ အတ္ထိ ကုသလေသု ဓမ္မေသု၊ ဟိရီ အတ္ထိ။ ဩတ္တပ္ပံ အတ္ထိ။ ဝီရိယံ အတ္ထိ။ ပညာ အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။>
    text <သဒ္ဓေါ ပုရိသပုဂ္ဂလောတိ၊ အာဝုသော၊ အပရိဟာနမေတံ၊ ဟိရီမာ ပုရိသပုဂ္ဂလောတိ၊ အာဝုသော၊ အပရိဟာနမေတံ၊ ဩတ္တပ္ပီ ပုရိသပုဂ္ဂလောတိ၊ အာဝုသော၊ အပရိဟာနမေတံ၊ အာရဒ္ဓဝီရိယော ပုရိသပုဂ္ဂလောတိ၊ အာဝုသော၊ အပရိဟာနမေတံ၊ ပညဝါ ပုရိသပုဂ္ဂလောတိ၊ အာဝုသော၊ အပရိဟာနမေတံ၊ အက္ကောဓနော ပုရိသပုဂ္ဂလောတိ၊ အာဝုသော၊ အပရိဟာနမေတံ၊ အနုပနာဟီ ပုရိသပုဂ္ဂလောတိ၊ အာဝုသော၊ အပရိဟာနမေတံ၊ အပ္ပိစ္ဆော ပုရိသပုဂ္ဂလောတိ၊ အာဝုသော၊ အပရိဟာနမေတံ၊ ကလျာဏမိတ္တော ပုရိသပုဂ္ဂလောတိ၊ အာဝုသော၊ အပရိဟာနမေတံ၊ သမ္မာဒိဋ္ဌိကော ပုရိသပုဂ္ဂလောတိ၊ အာဝုသော၊ အပရိဟာနမေတန္တိ။>
    text <အထ ခေါ ဘဂဝါ ပစ္စုဋ္ဌာယ အာယသ္မန္တံ သာရိပုတ္တံ အာမန္တေသိ သာဓု သာဓု၊ သာရိပုတ္တ။ ယဿ ကဿစိ၊ သာရိပုတ္တ၊ သဒ္ဓါ နတ္ထိ ကုသလေသု ဓမ္မေသု၊ ဟိရီ နတ္ထိ။ ဩတ္တပ္ပံ နတ္ထိ။ ဝီရိယံ နတ္ထိ။ ပညာ နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။ သေယျထာပိ၊ သာရိပုတ္တ၊ ကာဠပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာယတေဝ ဝဏ္ဏေန ဟာယတိ မဏ္ဍလေန ဟာယတိ အာဘာယ ဟာယတိ အာရောဟပရိဏာဟေန၊ ဧဝမေဝံ ခေါ၊ သာရိပုတ္တ၊ ယဿ ကဿစိ သဒ္ဓါ နတ္ထိ ကုသလေသု ဓမ္မေသု။ပေ။ ပညာ နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ။ပေ။ နော ဝုဒ္ဓိ။>
    text <အဿဒ္ဓေါ ပုရိသပုဂ္ဂလောတိ၊ သာရိပုတ္တ၊ ပရိဟာနမေတံ၊ အဟိရိကော။ အနောတ္တပ္ပီ။ ကုသီတော။ ဒုပ္ပညော။ ကောဓနော။ ဥပနာဟီ။ ပါပိစ္ဆော။ ပါပမိတ္တော။ မိစ္ဆာဒိဋ္ဌိကော ပုရိသပုဂ္ဂလောတိ၊ သာရိပုတ္တ၊ ပရိဟာနမေတံ။>
    text <ယဿ ကဿစိ၊ သာရိပုတ္တ၊ သဒ္ဓါ အတ္ထိ ကုသလေသု ဓမ္မေသု၊ ဟိရီ အတ္ထိ။ ဩတ္တပ္ပံ အတ္ထိ။ ဝီရိယံ အတ္ထိ။ ပညာ အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။ သေယျထာပိ၊ သာရိပုတ္တ၊ ဇုဏှပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝဍ္ဎတေဝ ဝဏ္ဏေန ဝဍ္ဎတိ မဏ္ဍလေန ဝဍ္ဎတိ အာဘာယ ဝဍ္ဎတိ အာရောဟပရိဏာဟေန၊ ဧဝမေဝံ ခေါ၊ သာရိပုတ္တ၊ ယဿ ကဿစိ သဒ္ဓါ အတ္ထိ ကုသလေသု ဓမ္မေသု၊ ဟိရီ အတ္ထိ။ ဩတ္တပ္ပံ အတ္ထိ။ ဝီရိယံ အတ္ထိ။ ပညာ အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။>
    text <သဒ္ဓေါ ပုရိသပုဂ္ဂလောတိ၊ သာရိပုတ္တ၊ အပရိဟာနမေတံ၊ ဟိရီမာ။ ဩတ္တပ္ပီ။ အာရဒ္ဓဝီရိယော။ ပညဝါ။ အက္ကောဓနော။ အနုပနာဟီ။ အပ္ပိစ္ဆော။ ကလျာဏမိတ္တော။ သမ္မာဒိဋ္ဌိကော ပုရိသပုဂ္ဂလောတိ၊ သာရိပုတ္တ၊ အပရိဟာနမေတန္တိ။ သတ္တမံ။>
  text <၈။ ဒုတိယနဠကပါနသုတ္တံ>
    text <၆၈>, <ဧကံ သမယံ ဘဂဝါ နဠကပါနေ ဝိဟရတိ ပလာသဝနေ။ တေန ခေါ ပန သမယေန ဘဂဝါ တဒဟုပေါသထေ ဘိက္ခုသင်္ဃပရိဝုတော နိသိန္နော ဟောတိ။ အထ ခေါ ဘဂဝါ ဗဟုဒေဝ ရတ္တိံ ဘိက္ခူနံ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ တုဏှီဘူတံ တုဏှီဘူတံ ဘိက္ခုသင်္ဃံ အနုဝိလောကေတွာ အာယသ္မန္တံ သာရိပုတ္တံ အာမန္တေသိ>
    text <ဝိဂတထိနမိဒ္ဓေါ ခေါ၊ သာရိပုတ္တ၊ ဘိက္ခုသင်္ဃော။ ပဋိဘာတု တံ၊ သာရိပုတ္တ၊ ဘိက္ခူနံ ဓမ္မီ ကထာ။ ပိဋ္ဌိ မေ အာဂိလာယတိ၊ တမဟံ အာယမိဿာမီတိ။ ဧဝံ၊ ဘန္တေတိ ခေါ အာယသ္မာ သာရိပုတ္တော ဘဂဝတော ပစ္စဿောသိ။>
    text <အထ ခေါ ဘဂဝါ စတုဂ္ဂုဏံ သင်္ဃာဋိံ ပညာပေတွာ ဒက္ခိဏေန ပဿေန သီဟသေယျံ ကပ္ပေသိ ပါဒေ ပါဒံ အစ္စာဓာယ သတော သမ္ပဇာနော ဥဋ္ဌာနသညံ မနသိ ကရိတွာ။ တတြ ခေါ အာယသ္မာ သာရိပုတ္တော ဘိက္ခူ အာမန္တေသိ အာဝုသော၊ ဘိက္ခဝေတိ။ အာဝုသောတိ ခေါ တေ ဘိက္ခူ အာယသ္မတော သာရိပုတ္တဿ ပစ္စဿောသုံ။ အာယသ္မာ သာရိပုတ္တော ဧတဒဝေါစ>
    text <ယဿ ကဿစိ၊ အာဝုသော၊ သဒ္ဓါ နတ္ထိ ကုသလေသု ဓမ္မေသု၊ ဟိရီ နတ္ထိ။ ဩတ္တပ္ပံ နတ္ထိ။ ဝီရိယံ နတ္ထိ။ ပညာ နတ္ထိ။ သောတာဝဓာနံ နတ္ထိ။ ဓမ္မဓာရဏာ နတ္ထိ။ အတ္ထူပပရိက္ခါ နတ္ထိ။ ဓမ္မာနုဓမ္မပ္ပဋိပတ္တိ နတ္ထိ။ အပ္ပမာဒော နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။ သေယျထာပိ၊ အာဝုသော၊ ကာဠပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာယတေဝ ဝဏ္ဏေန ဟာယတိ မဏ္ဍလေန ဟာယတိ အာဘာယ ဟာယတိ အာရောဟပရိဏာဟေန၊ ဧဝမေဝံ ခေါ၊ အာဝုသော၊ ယဿ ကဿစိ သဒ္ဓါ နတ္ထိ ကုသလေသု ဓမ္မေသု၊ ဟိရီ နတ္ထိ။ ဩတ္တပ္ပံ နတ္ထိ။ ဝီရိယံ နတ္ထိ။ ပညာ နတ္ထိ။ သောတာဝဓာနံ နတ္ထိ။ ဓမ္မဓာရဏာ နတ္ထိ။ အတ္ထူပပရိက္ခါ နတ္ထိ။ ဓမ္မာနုဓမ္မပ္ပဋိပတ္တိ နတ္ထိ။ အပ္ပမာဒော နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။>
    text <ယဿ ကဿစိ၊ အာဝုသော၊ သဒ္ဓါ အတ္ထိ ကုသလေသု ဓမ္မေသု၊ ဟိရီ အတ္ထိ။ ဩတ္တပ္ပံ အတ္ထိ။ ဝီရိယံ အတ္ထိ။ ပညာ အတ္ထိ။ သောတာဝဓာနံ အတ္ထိ။ ဓမ္မဓာရဏာ အတ္ထိ။ အတ္ထူပပရိက္ခါ အတ္ထိ။ ဓမ္မာနုဓမ္မပ္ပဋိပတ္တိ အတ္ထိ။ အပ္ပမာဒော အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။ သေယျထာပိ၊ အာဝုသော၊ ဇုဏှပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝဍ္ဎတေဝ ဝဏ္ဏေန ဝဍ္ဎတိ မဏ္ဍလေန ဝဍ္ဎတိ အာဘာယ ဝဍ္ဎတိ အာရောဟပရိဏာဟေန၊ ဧဝမေဝံ ခေါ၊ အာဝုသော၊ ယဿ ကဿစိ သဒ္ဓါ အတ္ထိ ကုသလေသု ဓမ္မေသု။ပေ။ အပ္ပမာဒော အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနီတိ။>
    text <အထ ခေါ ဘဂဝါ ပစ္စုဋ္ဌာယ အာယသ္မန္တံ သာရိပုတ္တံ အာမန္တေသိ သာဓု သာဓု၊ သာရိပုတ္တ။ ယဿ ကဿစိ၊ သာရိပုတ္တ၊ သဒ္ဓါ နတ္ထိ ကုသလေသု ဓမ္မေသု ဟိရီ နတ္ထိ။ ဩတ္တပ္ပံ နတ္ထိ။ ပညာ နတ္ထိ။ ဝီရိယံ နတ္ထိ။ သောတာဝဓာနံ နတ္ထိ။ ဓမ္မဓာရဏာ နတ္ထိ။ အတ္ထူပပရိက္ခါ နတ္ထိ။ ဓမ္မာနုဓမ္မပ္ပဋိပတ္တိ နတ္ထိ။ အပ္ပမာဒော နတ္ထိ ကုသလေသု ဓမ္မေသု တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။ သေယျထာပိ၊ သာရိပုတ္တ၊ ကာဠပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာယတေဝ ဝဏ္ဏေန ဟာယတိ မဏ္ဍလေန ဟာယတိ အာဘာယ ဟာယတိ အာရောဟပရိဏာဟေန၊ ဧဝမေဝံ ခေါ၊ သာရိပုတ္တ၊ ယဿ ကဿစိ သဒ္ဓါ နတ္ထိ ကုသလေသု ဓမ္မေသု။ပေ။ အပ္ပမာဒော နတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဟာနိယေဝ ပါဋိကင်္ခါ ကုသလေသု ဓမ္မေသု နော ဝုဒ္ဓိ။>
    text <ယဿ ကဿစိ၊ သာရိပုတ္တ၊ သဒ္ဓါ အတ္ထိ ကုသလေသု ဓမ္မေသု ဟိရီ အတ္ထိ။ ဩတ္တပ္ပံ အတ္ထိ။ ဝီရိယံ အတ္ထိ။ ပညာ အတ္ထိ။ သောတာဝဓာနံ အတ္ထိ။ ဓမ္မဓာရဏာ အတ္ထိ။ အတ္ထူပပရိက္ခါ အတ္ထိ။ ဓမ္မာနုဓမ္မပ္ပဋိပတ္တိ အတ္ထိ။ အပ္ပမာဒော အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနိ။ သေယျထာပိ၊ သာရိပုတ္တ၊ ဇုဏှပက္ခေ စန္ဒဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝဍ္ဎတေဝ ဝဏ္ဏေန ဝဍ္ဎတိ မဏ္ဍလေန ဝဍ္ဎတိ အာဘာယ ဝဍ္ဎတိ အာရောဟပရိဏာဟေန၊ ဧဝမေဝံ ခေါ၊ သာရိပုတ္တ၊ ယဿ ကဿစိ သဒ္ဓါ အတ္ထိ ကုသလေသု ဓမ္မေသု။ပေ။ အပ္ပမာဒော အတ္ထိ ကုသလေသု ဓမ္မေသု၊ တဿ ယာ ရတ္တိ ဝါ ဒိဝသော ဝါ အာဂစ္ဆတိ၊ ဝုဒ္ဓိယေဝ ပါဋိကင်္ခါ ကုသလေသု ဓမ္မေသု နော ပရိဟာနီတိ။ အဋ္ဌမံ။>
  text <၉။ ပဌမကထာဝတ္ထုသုတ္တံ>
    text <၆၉>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန သမ္ဗဟုလာ ဘိက္ခူ ပစ္ဆာဘတ္တံ ပိဏ္ဍပါတပဋိက္ကန္တာ ဥပဋ္ဌာနသာလာယံ သန္နိသိန္နာ သန္နိပတိတာ အနေကဝိဟိတံ တိရစ္ဆာနကထံ အနုယုတ္တာ ဝိဟရန္တိ၊ သေယျထိဒံ ရာဇကထံ စောရကထံ မဟာမတ္တကထံ သေနာကထံ ဘယကထံ ယုဒ္ဓကထံ အန္နကထံ ပါနကထံ ဝတ္ထကထံ သယနကထံ မာလာကထံ ဂန္ဓကထံ ဉာတိကထံ ယာနကထံ ဂါမကထံ နိဂမကထံ နဂရကထံ ဇနပဒကထံ ဣတ္ထိကထံ သူရကထံ ဝိသိခါကထံ ကုမ္ဘဋ္ဌာနကထံ ပုဗ္ဗပေတကထံ နာနတ္တကထံ လောကက္ခါယိကံ သမုဒ္ဒက္ခါယိကံ ဣတိဘဝါဘဝကထံ ဣတိ ဝါတိ။>
    text <အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော ယေန ဥပဋ္ဌာနသာလာ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ ဘဂဝါ ဘိက္ခူ အာမန္တေသိ ကာယ နုတ္ထ၊ ဘိက္ခဝေ၊ ဧတရဟိ ကထာယ သန္နိသိန္နာ သန္နိပတိတာ၊ ကာ စ ပန ဝေါ အန္တရာကထာ ဝိပ္ပကတာတိ။>
    text <ဣဓ မယံ၊ ဘန္တေ၊ ပစ္ဆာဘတ္တံ ပိဏ္ဍပါတပဋိက္ကန္တာ ဥပဋ္ဌာနသာလာယံ သန္နိသိန္နာ သန္နိပတိတာ အနေကဝိဟိတံ တိရစ္ဆာနကထံ အနုယုတ္တာ ဝိဟရာမ၊ သေယျထိဒံ ရာဇကထံ စောရကထံ။ပေ။ ဣတိဘဝါဘဝကထံ ဣတိ ဝါတိ။ န ခေါ ပနေတံ၊ ဘိက္ခဝေ၊ တုမှာကံ ပတိရူပံ ကုလပုတ္တာနံ သဒ္ဓါယ အဂါရသ္မာ အနဂါရိယံ ပဗ္ဗဇိတာနံ၊ ယံ တုမှေ အနေကဝိဟိတံ တိရစ္ဆာနကထံ အနုယုတ္တာ ဝိဟရေယျာထ၊ သေယျထိဒံ ရာဇကထံ စောရကထံ မဟာမတ္တကထံ သေနာကထံ ဘယကထံ ယုဒ္ဓကထံ အန္နကထံ ပါနကထံ ဝတ္ထကထံ သယနကထံ မာလာကထံ ဂန္ဓကထံ ဉာတိကထံ ယာနကထံ ဂါမကထံ နိဂမကထံ နဂရကထံ ဇနပဒကထံ ဣတ္ထိကထံ သူရကထံ ဝိသိခါကထံ ကုမ္ဘဋ္ဌာနကထံ ပုဗ္ဗပေတကထံ နာနတ္တကထံ လောကက္ခါယိကံ သမုဒ္ဒက္ခါယိကံ ဣတိဘဝါဘဝကထံ ဣတိ ဝါတိ။>
    text <ဒသယိမာနိ၊ ဘိက္ခဝေ၊ ကထာဝတ္ထူနိ။ ကတမာနိ ဒသ။ အပ္ပိစ္ဆကထာ၊ သန္တုဋ္ဌိကထာ၊ ပဝိဝေကကထာ၊ အသံသဂ္ဂကထာ၊ ဝီရိယာရမ္ဘကထာ၊ သီလကထာ၊ သမာဓိကထာ၊ ပညာကထာ၊ ဝိမုတ္တိကထာ၊ ဝိမုတ္တိဉာဏဒဿနကထာတိ ဣမာနိ ခေါ၊ ဘိက္ခဝေ၊ ဒသ ကထာဝတ္ထူနိ။>
    text <ဣမေသံ စေ တုမှေ၊ ဘိက္ခဝေ၊ ဒသန္နံ ကထာဝတ္ထူနံ ဥပါဒာယုပါဒာယ ကထံ ကထေယျာထ၊ ဣမေသမ္ပိ စန္ဒိမသူရိယာနံ ဧဝံမဟိဒ္ဓိကာနံ ဧဝံမဟာနုဘာဝါနံ တေဇသာ တေဇံ ပရိယာဒိယေယျာထ၊ ကော ပန ဝါဒော အညတိတ္ထိယာနံ ပရိဗ္ဗာဇကာနန္တိ။ နဝမံ။>
  text <၁၀။ ဒုတိယကထာဝတ္ထုသုတ္တံ>
    text <၇၀>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန သမ္ဗဟုလာ ဘိက္ခူ ပစ္ဆာဘတ္တံ ပိဏ္ဍပါတပဋိက္ကန္တာ ဥပဋ္ဌာနသာလာယံ သန္နိသိန္နာ သန္နိပတိတာ အနေကဝိဟိတံ တိရစ္ဆာနကထံ အနုယုတ္တာ ဝိဟရန္တိ၊ သေယျထိဒံ ရာဇကထံ စောရကထံ မဟာမတ္တကထံ။ပေ။ ဣတိဘဝါဘဝကထံ ဣတိ ဝါတိ။>
    text <ဒသယိမာနိ၊ ဘိက္ခဝေ၊ ပါသံသာနိ ဌာနာနိ။ ကတမာနိ ဒသ။ ဣဓ၊ ဘိက္ခဝေ၊ ဘိက္ခု အတ္တနာ စ အပ္ပိစ္ဆော ဟောတိ၊ အပ္ပိစ္ဆကထဉ္စ ဘိက္ခူနံ ကတ္တာ ဟောတိ။ အပ္ပိစ္ဆော ဘိက္ခု အပ္ပိစ္ဆကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ သန္တုဋ္ဌော ဟောတိ၊ သန္တုဋ္ဌိကထဉ္စ ဘိက္ခူနံ ကတ္တာ ဟောတိ။ သန္တုဋ္ဌော ဘိက္ခု သန္တုဋ္ဌိကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ ပဝိဝိတ္တော ဟောတိ၊ ပဝိဝေကကထဉ္စ ဘိက္ခူနံ ကတ္တာ ဟောတိ။ ပဝိဝိတ္တော ဘိက္ခု ပဝိဝေကကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ အသံသဋ္ဌော ဟောတိ၊ အသံသဋ္ဌကထဉ္စ ဘိက္ခူနံ ကတ္တာ ဟောတိ။ အသံသဋ္ဌော ဘိက္ခု အသံသဋ္ဌကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ အာရဒ္ဓဝီရိယော ဟောတိ၊ ဝီရိယာရမ္ဘကထဉ္စ ဘိက္ခူနံ ကတ္တာ ဟောတိ။ အာရဒ္ဓဝီရိယော ဘိက္ခု ဝီရိယာရမ္ဘကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ သီလသမ္ပန္နော ဟောတိ၊ သီလသမ္ပဒာကထဉ္စ ဘိက္ခူနံ ကတ္တာ ဟောတိ။ သီလသမ္ပန္နော ဘိက္ခု သီလသမ္ပဒာကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ သမာဓိသမ္ပန္နော ဟောတိ၊ သမာဓိသမ္ပဒာကထဉ္စ ဘိက္ခူနံ ကတ္တာ ဟောတိ။ သမာဓိသမ္ပန္နော ဘိက္ခု သမာဓိသမ္ပဒာကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ ပညာသမ္ပန္နော ဟောတိ၊ ပညာသမ္ပဒာကထဉ္စ ဘိက္ခူနံ ကတ္တာ ဟောတိ။ ပညာသမ္ပန္နော ဘိက္ခု ပညာသမ္ပဒာကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ ဝိမုတ္တိသမ္ပန္နော ဟောတိ၊ ဝိမုတ္တိသမ္ပဒာကထဉ္စ ဘိက္ခူနံ ကတ္တာ ဟောတိ။ ဝိမုတ္တိသမ္ပန္နော ဘိက္ခု ဝိမုတ္တိသမ္ပဒာကထဉ္စ ဘိက္ခူနံ ကတ္တာတိ ပါသံသမေတံ ဌာနံ။>
    text <အတ္တနာ စ ဝိမုတ္တိဉာဏဒဿနသမ္ပန္နော ဟောတိ၊ ဝိမုတ္တိဉာဏဒဿနသမ္ပဒာကထဉ္စ ဘိက္ခူနံ ကတ္တာ ဟောတိ။ ဝိမုတ္တိဉာဏဒဿနသမ္ပန္နော ဘိက္ခု ဝိမုတ္တိဉာဏဒဿနသမ္ပဒာကထဉ္စ ဘိက္ခူနံ ကတ္တာတိ ပါသံသမေတံ ဌာနံ။ ဣမာနိ ခေါ၊ ဘိက္ခဝေ၊ ဒသ ပါသံသာနိ ဌာနာနီတိ။ ဒသမံ။>
    stand <ယမကဝဂ္ဂေါ ဒုတိယော။>
    text <တဿုဒ္ဒာနံ>
    block
      text <အဝိဇ္ဇာ တဏှာ နိဋ္ဌာ စ၊ အဝေစ္စ ဒွေ သုခါနိ စ။>
      text <နဠကပါနေ ဒွေ ဝုတ္တာ၊ ကထာဝတ္ထူပရေ ဒုဝေတိ။>
