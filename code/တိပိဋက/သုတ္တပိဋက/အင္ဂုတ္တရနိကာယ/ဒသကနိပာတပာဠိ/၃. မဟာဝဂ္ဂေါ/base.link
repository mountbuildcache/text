text <၃။ မဟာဝဂ္ဂေါ>
  text <၁။ သီဟနာဒသုတ္တံ>
    text <၂၁>, <သီဟော၊ ဘိက္ခဝေ၊ မိဂရာဇာ သာယနှသမယံ အာသယာ နိက္ခမတိ။ အာသယာ နိက္ခမိတွာ ဝိဇမ္ဘတိ။ ဝိဇမ္ဘိတွာ သမန္တာ စတုဒ္ဒိသံ အနုဝိလောကေတိ။ သမန္တာ စတုဒ္ဒိသံ အနုဝိလောကေတွာ တိက္ခတ္တုံ သီဟနာဒံ နဒတိ။ တိက္ခတ္တုံ သီဟနာဒံ နဒိတွာ ဂေါစရာယ ပက္ကမတိ။ တံ ကိဿ ဟေတု။ မာဟံ ခုဒ္ဒကေ ပါဏေ ဝိသမဂတေ သင်္ဃာတံ အာပါဒေသိန္တိ။>
    text <သီဟောတိ၊ ခေါ ဘိက္ခဝေ၊ တထာဂတဿေတံ အဓိဝစနံ အရဟတော သမ္မာသမ္ဗုဒ္ဓဿ။ ယံ ခေါ၊ ဘိက္ခဝေ၊ တထာဂတော ပရိသာယ ဓမ္မံ ဒေသေတိ၊ ဣဒမဿ ဟောတိ သီဟနာဒသ္မိံ။>
    text <ဒသယိမာနိ၊ ဘိက္ခဝေ၊ တထာဂတဿ တထာဂတဗလာနိ၊ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။ ကတမာနိ ဒသ။ ဣဓ၊ ဘိက္ခဝေ၊ တထာဂတော ဌာနဉ္စ ဌာနတော အဋ္ဌာနဉ္စ အဋ္ဌာနတော ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော ဌာနဉ္စ ဌာနတော အဋ္ဌာနဉ္စ အဋ္ဌာနတော ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော အတီတာနာဂတပစ္စုပ္ပန္နာနံ ကမ္မသမာဒာနာနံ ဌာနသော ဟေတုသော ဝိပါကံ ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော အတီတာနာဂတပစ္စုပ္ပန္နာနံ ကမ္မသမာဒာနာနံ ဌာနသော ဟေတုသော ဝိပါကံ ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော သဗ္ဗတ္ထဂါမိနိံ ပဋိပဒံ ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော သဗ္ဗတ္ထဂါမိနိံ ပဋိပဒံ ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော အနေကဓာတုံ နာနာဓာတုံ လောကံ ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော အနေကဓာတုံ နာနာဓာတုံ လောကံ ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ။ပေ။ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော သတ္တာနံ နာနာဓိမုတ္တိကတံ ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော သတ္တာနံ နာနာဓိမုတ္တိကတံ ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ။ပေ။ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော ပရသတ္တာနံ ပရပုဂ္ဂလာနံ ဣန္ဒြိယပရောပရိယတ္တံ ယထာဘူတံ ပဇာနာတိ။ ယမ္ပိ၊ ဘိက္ခဝေ၊ တထာဂတော ပရသတ္တာနံ ပရပုဂ္ဂလာနံ ဣန္ဒြိယပရောပရိယတ္တံ ယထာဘူတံ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ။ပေ။ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော ဈာနဝိမောက္ခသမာဓိသမာပတ္တီနံ သံကိလေသံ ဝေါဒာနံ ဝုဋ္ဌာနံ ယထာဘူတံ ပဇာနာတိ။ ယမ္ပိ။ပေ။ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ။ပေ။ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော အနေကဝိဟိတံ ပုဗ္ဗေနိဝါသံ အနုဿရတိ၊ သေယျထိဒံ ဧကမ္ပိ ဇာတိံ ဒွေပိ ဇာတိယော တိဿောပိ ဇာတိယော စတဿောပိ ဇာတိယော ပဉ္စပိ ဇာတိယော ဒသပိ ဇာတိယော ဝီသမ္ပိ ဇာတိယော တိံသမ္ပိ ဇာတိယော စတ္တာလီသမ္ပိ ဇာတိယော ပညာသမ္ပိ ဇာတိယော ဇာတိသတမ္ပိ ဇာတိသဟဿမ္ပိ ဇာတိသတသဟဿမ္ပိ အနေကေပိ သံဝဋ္ဋကပ္ပေ အနေကေပိ ဝိဝဋ္ဋကပ္ပေ အနေကေပိ သံဝဋ္ဋဝိဝဋ္ဋကပ္ပေ၊ အမုတြာသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော၊ သော တတော စုတော အမုတြ ဥဒပါဒိံ၊ တတြာပါသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော၊ သော တတော စုတော ဣဓူပပန္နောတိ၊ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရတိ။ ယမ္ပိ ဘိက္ခဝေ၊ တထာဂတော အနေကဝိဟိတံ ပုဗ္ဗေနိဝါသံ အနုဿရတိ၊ သေယျထိဒံ ဧကမ္ပိ ဇာတိံ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ၊ သုဂတေ ဒုဂ္ဂတေ ယထာကမ္မူပဂေ သတ္တေ ပဇာနာတိ ဣမေ ဝတ ဘောန္တော သတ္တာ ကာယဒုစ္စရိတေန သမန္နာဂတာ ဝစီဒုစ္စရိတေန သမန္နာဂတာ မနောဒုစ္စရိတေန သမန္နာဂတာ အရိယာနံ ဥပဝါဒကာ မိစ္ဆာဒိဋ္ဌိကာ မိစ္ဆာဒိဋ္ဌိကမ္မသမာဒာနာ၊ တေ ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပန္နာ၊ ဣမေ ဝါ ပန ဘောန္တော သတ္တာ ကာယသုစရိတေန သမန္နာဂတာ ဝစီသုစရိတေန သမန္နာဂတာ မနောသုစရိတေန သမန္နာဂတာ အရိယာနံ အနုပဝါဒကာ သမ္မာဒိဋ္ဌိကာ သမ္မာဒိဋ္ဌိကမ္မသမာဒာနာ၊ တေ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာတိ။ ဣတိ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ၊ သုဂတေ ဒုဂ္ဂတေ ယထာကမ္မူပဂေ သတ္တေ ပဇာနာတိ။ ယမ္ပိ၊ ဘိက္ခဝေ၊ တထာဂတော ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန။ပေ။ ယထာကမ္မူပဂေ သတ္တေ ပဇာနာတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ ဘိက္ခဝေ၊ တထာဂတော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ ယမ္ပိ၊ ဘိက္ခဝေ၊ တထာဂတော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ၊ ဣဒမ္ပိ၊ ဘိက္ခဝေ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ဣမာနိ ခေါ၊ ဘိက္ခဝေ၊ ဒသ တထာဂတဿ တထာဂတဗလာနိ၊ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတီတိ။ ပဌမံ။>
  text <၂။ အဓိဝုတ္တိပဒသုတ္တံ>
    text <၂၂>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ အာနန္ဒံ ဘဂဝါ ဧတဒဝေါစ>
    text <ယေ တေ၊ အာနန္ဒ၊ ဓမ္မာ တေသံ တေသံ အဓိဝုတ္တိပဒာနံ အဘိညာ သစ္ဆိကိရိယာယ သံဝတ္တန္တိ၊ ဝိသာရဒော အဟံ၊ အာနန္ဒ၊ တတ္ထ ပဋိဇာနာမိ။ တေသံ တေသံ တထာ တထာ ဓမ္မံ ဒေသေတုံ ယထာ ယထာ ပဋိပန္နော သန္တံ ဝါ အတ္ထီတိ ဉဿတိ၊ အသန္တံ ဝါ နတ္ထီတိ ဉဿတိ၊ ဟီနံ ဝါ ဟီနန္တိ ဉဿတိ၊ ပဏီတံ ဝါ ပဏီတန္တိ ဉဿတိ၊ သဥတ္တရံ ဝါ သဥတ္တရန္တိ ဉဿတိ၊ အနုတ္တရံ ဝါ အနုတ္တရန္တိ ဉဿတိ၊ ယထာ ယထာ ဝါ ပန တံ ဉာတေယျံ ဝါ ဒဋ္ဌေယျံ ဝါ သစ္ဆိကရေယျံ ဝါ၊ တထာ တထာ ဉဿတိ ဝါ ဒက္ခတိ ဝါ သစ္ဆိကရိဿတိ ဝါတိ ဌာနမေတံ ဝိဇ္ဇတိ။ ဧတဒာနုတ္တရိယံ၊ အာနန္ဒ၊ ဉာဏာနံ ယဒိဒံ တတ္ထ တတ္ထ ယထာဘူတဉာဏံ။ ဧတသ္မာ စာဟံ၊ အာနန္ဒ၊ ဉာဏာ အညံ ဉာဏံ ဥတ္တရိတရံ ဝါ ပဏီတတရံ ဝါ နတ္ထီတိ ဝဒာမိ။>
    text <ဒသယိမာနိ၊ အာနန္ဒ၊ တထာဂတဿ တထာဂတဗလာနိ၊ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။ ကတမာနိ ဒသ။ ဣဓာနန္ဒ၊ တထာဂတော ဌာနဉ္စ ဌာနတော အဋ္ဌာနဉ္စ အဋ္ဌာနတော ယထာဘူတံ ပဇာနာတိ။ ယမ္ပါနန္ဒ၊ တထာဂတော ဌာနဉ္စ ဌာနတော အဋ္ဌာနဉ္စ အဋ္ဌာနတော ယထာဘူတံ ပဇာနာတိ၊ ဣဒမ္ပါနန္ဒ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ပုန စပရံ၊ အာနန္ဒ၊ တထာဂတော အတီတာနာဂတပစ္စုပ္ပန္နာနံ ကမ္မသမာဒာနာနံ ဌာနသော ဟေတုသော ဝိပါကံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော သဗ္ဗတ္ထဂါမိနိံ ပဋိပဒံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော အနေကဓာတုံ နာနာဓာတုံ လောကံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော သတ္တာနံ နာနာဓိမုတ္တိကတံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော ပရသတ္တာနံ ပရပုဂ္ဂလာနံ ဣန္ဒြိယပရောပရိယတ္တံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော ဈာနဝိမောက္ခသမာဓိသမာပတ္တီနံ သံကိလေသံ ဝေါဒာနံ ဝုဋ္ဌာနံ ယထာဘူတံ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော အနေကဝိဟိတံ ပုဗ္ဗေနိဝါသံ အနုဿရတိ၊ သေယျထိဒံ ဧကမ္ပိ ဇာတိံ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန။ပေ။ ယထာကမ္မူပဂေ သတ္တေ ပဇာနာတိ။ ယမ္ပါနန္ဒ။ပေ။ ဣဒမ္ပါနန္ဒ။ပေ။>
    text <ပုန စပရံ၊ အာနန္ဒ၊ တထာဂတော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ ယမ္ပါနန္ဒ၊ တထာဂတော အာသဝါနံ ခယာ အနာသဝံ စေတောဝိမုတ္တိံ။ပေ။ သစ္ဆိကတွာ ဥပသမ္ပဇ္ဇ ဝိဟရတိ။ ဣဒမ္ပါနန္ဒ၊ တထာဂတဿ တထာဂတဗလံ ဟောတိ၊ ယံ ဗလံ အာဂမ္မ တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။>
    text <ဣမာနိ ခေါ၊ အာနန္ဒ၊ ဒသ တထာဂတဿ တထာဂတဗလာနိ၊ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတီတိ။ ဒုတိယံ။>
  text <၃။ ကာယသုတ္တံ>
    text <၂၃>, <အတ္ထိ၊ ဘိက္ခဝေ၊ ဓမ္မာ ကာယေန ပဟာတဗ္ဗာ၊ နော ဝါစာယ။ အတ္ထိ၊ ဘိက္ခဝေ၊ ဓမ္မာ ဝါစာယ ပဟာတဗ္ဗာ၊ နော ကာယေန။ အတ္ထိ၊ ဘိက္ခဝေ၊ ဓမ္မာ နေဝ ကာယေန ပဟာတဗ္ဗာ နော ဝါစာယ၊ ပညာယ ဒိသွာ ပဟာတဗ္ဗာ။>
    text <ကတမေ စ၊ ဘိက္ခဝေ၊ ဓမ္မာ ကာယေန ပဟာတဗ္ဗာ၊ နော ဝါစာယ။ ဣဓ၊ ဘိက္ခဝေ၊ ဘိက္ခု အကုသလံ အာပန္နော ဟောတိ ကိဉ္စိ ဒေသံ ကာယေန။ တမေနံ အနုဝိစ္စ ဝိညူ သဗြဟ္မစာရီ ဧဝမာဟံသု အာယသ္မာ ခေါ အကုသလံ အာပန္နော ကိဉ္စိ ဒေသံ ကာယေန။ သာဓု ဝတာယသ္မာ ကာယဒုစ္စရိတံ ပဟာယ ကာယသုစရိတံ ဘာဝေတူတိ။ သော အနုဝိစ္စ ဝိညူဟိ သဗြဟ္မစာရီဟိ ဝုစ္စမာနော ကာယဒုစ္စရိတံ ပဟာယ ကာယသုစရိတံ ဘာဝေတိ။ ဣမေ ဝုစ္စန္တိ၊ ဘိက္ခဝေ၊ ဓမ္မာ ကာယေန ပဟာတဗ္ဗာ၊ နော ဝါစာယ။>
    text <ကတမေ စ၊ ဘိက္ခဝေ၊ ဓမ္မာ ဝါစာယ ပဟာတဗ္ဗာ၊ နော ကာယေန။ ဣဓ၊ ဘိက္ခဝေ၊ ဘိက္ခု အကုသလံ အာပန္နော ဟောတိ ကိဉ္စိ ဒေသံ ဝါစာယ။ တမေနံ အနုဝိစ္စ ဝိညူ သဗြဟ္မစာရီ ဧဝမာဟံသု အာယသ္မာ ခေါ အကုသလံ အာပန္နော ကိဉ္စိ ဒေသံ ဝါစာယ။ သာဓု ဝတာယသ္မာ ဝစီဒုစ္စရိတံ ပဟာယ ဝစီသုစရိတံ ဘာဝေတူတိ။ သော အနုဝိစ္စ ဝိညူဟိ သဗြဟ္မစာရီဟိ ဝုစ္စမာနော ဝစီဒုစ္စရိတံ ပဟာယ ဝစီသုစရိတံ ဘာဝေတိ။ ဣမေ ဝုစ္စန္တိ၊ ဘိက္ခဝေ၊ ဓမ္မာ ဝါစာယ ပဟာတဗ္ဗာ၊ နော ကာယေန။>
    text <ကတမေ စ၊ ဘိက္ခဝေ၊ ဓမ္မာ နေဝ ကာယေန ပဟာတဗ္ဗာ နော ဝါစာယ၊ ပညာယ ဒိသွာ ပဟာတဗ္ဗာ။ လောဘော၊ ဘိက္ခဝေ၊ နေဝ ကာယေန ပဟာတဗ္ဗော နော ဝါစာယ၊ ပညာယ ဒိသွာ ပဟာတဗ္ဗော။ ဒောသော၊ ဘိက္ခဝေ။ပေ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ၊ ဘိက္ခဝေ၊ နေဝ ကာယေန ပဟာတဗ္ဗံ နော ဝါစာယ၊ ပညာယ ဒိသွာ ပဟာတဗ္ဗံ။>
    text <ပါပိကာ၊ ဘိက္ခဝေ၊ ဣဿာ နေဝ ကာယေန ပဟာတဗ္ဗာ နော ဝါစာယ၊ ပညာယ ဒိသွာ ပဟာတဗ္ဗာ။ ကတမာ စ၊ ဘိက္ခဝေ၊ ပါပိကာ ဣဿာ။ ဣဓ၊ ဘိက္ခဝေ၊ ဣဇ္ဈတိ ဂဟပတိဿ ဝါ ဂဟပတိပုတ္တဿ ဝါ ဓနေန ဝါ ဓညေန ဝါ ရဇတေန ဝါ ဇာတရူပေန ဝါ။ တတြာညတရဿ ဒာသဿ ဝါ ဥပဝါသဿ ဝါ ဧဝံ ဟောတိ အဟော ဝတိမဿ ဂဟပတိဿ ဝါ ဂဟပတိပုတ္တဿ ဝါ န ဣဇ္ဈေယျ ဓနေန ဝါ ဓညေန ဝါ ရဇတေန ဝါ ဇာတရူပေန ဝါတိ။ သမဏော ဝါ ပန ဗြာဟ္မဏော ဝါ လာဘီ ဟောတိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရာနံ။ တတြာညတရဿ သမဏဿ ဝါ ဗြာဟ္မဏဿ ဝါ ဧဝံ ဟောတိ အဟော ဝတ အယမာယသ္မာ န လာဘီ အဿ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရာနန္တိ။ အယံ ဝုစ္စတိ၊ ဘိက္ခဝေ၊ ပါပိကာ ဣဿာ။>
    text <ပါပိကာ၊ ဘိက္ခဝေ၊ ဣစ္ဆာ နေဝ ကာယေန ပဟာတဗ္ဗာ နော ဝါစာယ၊ ပညာယ ဒိသွာ ပဟာတဗ္ဗာ။ ကတမာ စ၊ ဘိက္ခဝေ၊ ပါပိကာ ဣစ္ဆာ။ ဣဓ၊ ဘိက္ခဝေ၊ ဧကစ္စော အဿဒ္ဓေါ သမာနော သဒ္ဓေါတိ မံ ဇာနေယျုန္တိ ဣစ္ဆတိ၊ ဒုဿီလော သမာနော သီလဝါတိ မံ ဇာနေယျုန္တိ ဣစ္ဆတိ၊ အပ္ပဿုတော သမာနော ဗဟုဿုတောတိ မံ ဇာနေယျုန္တိ ဣစ္ဆတိ၊ သင်္ဂဏိကာရာမော သမာနော ပဝိဝိတ္တောတိ မံ ဇာနေယျုန္တိ ဣစ္ဆတိ၊ ကုသီတော သမာနော အာရဒ္ဓဝီရိယောတိ မံ ဇာနေယျုန္တိ ဣစ္ဆတိ၊ မုဋ္ဌဿတိ သမာနော ဥပဋ္ဌိတဿတီတိ မံ ဇာနေယျုန္တိ ဣစ္ဆတိ၊ အသမာဟိတော သမာနော သမာဟိတောတိ မံ ဇာနေယျုန္တိ ဣစ္ဆတိ၊ ဒုပ္ပညော သမာနော ပညဝါတိ မံ ဇာနေယျုန္တိ ဣစ္ဆတိ၊ အခီဏာသဝေါ သမာနော ခီဏာသဝေါတိ မံ ဇာနေယျုန္တိ ဣစ္ဆတိ။ အယံ ဝုစ္စတိ၊ ဘိက္ခဝေ၊ ပါပိကာ ဣစ္ဆာ။ ဣမေ ဝုစ္စန္တိ၊ ဘိက္ခဝေ၊ ဓမ္မာ နေဝ ကာယေန ပဟာတဗ္ဗာ နော ဝါစာယ၊ ပညာယ ဒိသွာ ပဟာတဗ္ဗာ။>
    text <တဉ္စေ၊ ဘိက္ခဝေ၊ ဘိက္ခုံ လောဘော အဘိဘုယျ ဣရိယတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ အဘိဘုယျ ဣရိယတိ။ သော ဧဝမဿ ဝေဒိတဗ္ဗော နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော အဘိဘုယျ ဣရိယတိ၊ နာယမာယသ္မာ တထာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ ဣရိယတီတိ။>
    text <တဉ္စေ၊ ဘိက္ခဝေ၊ ဘိက္ခုံ လောဘော နာဘိဘုယျ ဣရိယတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ နာဘိဘုယျ ဣရိယတိ၊ သော ဧဝမဿ ဝေဒိတဗ္ဗော တထာ အယမာယသ္မာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော နာဘိဘုယျ ဣရိယတိ၊ တထာ အယမာယသ္မာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ ဣရိယတီတိ။ တတိယံ။>
  text <၄။ မဟာစုန္ဒသုတ္တံ>
    text <၂၄>, <ဧကံ သမယံ အာယသ္မာ မဟာစုန္ဒော စေတီသု ဝိဟရတိ သဟဇာတိယံ။ တတြ ခေါ အာယသ္မာ မဟာစုန္ဒော ဘိက္ခူ အာမန္တေသိ အာဝုသော ဘိက္ခဝေတိ။ အာဝုသောတိ ခေါ တေ ဘိက္ခူ အာယသ္မတော မဟာစုန္ဒဿ ပစ္စဿောသုံ။ အာယသ္မာ မဟာစုန္ဒော ဧတဒဝေါစ>
    text <ဉာဏဝါဒံ၊ အာဝုသော၊ ဘိက္ခု ဝဒမာနော ဇာနာမိမံ ဓမ္မံ၊ ပဿာမိမံ ဓမ္မန္တိ။ တဉ္စေ၊ အာဝုသော၊ ဘိက္ခုံ လောဘော အဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ အဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော အဘိဘုယျ တိဋ္ဌတိ၊ နာယမာယသ္မာ တထာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ တိဋ္ဌတီတိ။>
    text <ဘာဝနာဝါဒံ၊ အာဝုသော၊ ဘိက္ခု ဝဒမာနော ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တဉ္စေ၊ အာဝုသော၊ ဘိက္ခုံ လောဘော အဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ အဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော အဘိဘုယျ တိဋ္ဌတိ၊ နာယမာယသ္မာ တထာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ တိဋ္ဌတီတိ။>
    text <ဉာဏဝါဒဉ္စ၊ အာဝုသော၊ ဘိက္ခု ဝဒမာနော ဘာဝနာဝါဒဉ္စ ဇာနာမိမံ ဓမ္မံ၊ ပဿာမိမံ ဓမ္မံ၊ ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တဉ္စေ၊ အာဝုသော၊ ဘိက္ခုံ လောဘော အဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ အဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော အဘိဘုယျ တိဋ္ဌတိ၊ နာယမာယသ္မာ တထာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ တိဋ္ဌတီတိ။>
    text <သေယျထာပိ၊ အာဝုသော၊ ပုရိသော ဒလိဒ္ဒောဝ သမာနော အဍ္ဎဝါဒံ ဝဒေယျ၊ အဓနောဝ သမာနော ဓနဝါဝါဒံ ဝဒေယျ၊ အဘောဂေါဝ သမာနော ဘောဂဝါဝါဒံ ဝဒေယျ။ သော ကိသ္မိဉ္စိဒေဝ ဓနကရဏီယေ သမုပ္ပန္နေ န သက္ကုဏေယျ ဥပနီဟာတုံ ဓနံ ဝါ ဓညံ ဝါ ရဇတံ ဝါ ဇာတရူပံ ဝါ။ တမေနံ ဧဝံ ဇာနေယျုံ ဒလိဒ္ဒောဝ အယမာယသ္မာ သမာနော အဍ္ဎဝါဒံ ဝဒေတိ၊ အဓနောဝ အယမာယသ္မာ သမာနော ဓနဝါဝါဒံ ဝဒေတိ၊ အဘောဂဝါဝ အယမာယသ္မာ သမာနော ဘောဂဝါဝါဒံ ဝဒေတိ။ တံ ကိဿ ဟေတု။ တထာ ဟိ အယမာယသ္မာ ကိသ္မိဉ္စိဒေဝ ဓနကရဏီယေ သမုပ္ပန္နေ န သက္ကောတိ ဥပနီဟာတုံ ဓနံ ဝါ ဓညံ ဝါ ရဇတံ ဝါ ဇာတရူပံ ဝါတိ။>
    text <ဧဝမေဝံ ခေါ၊ အာဝုသော၊ ဉာဏဝါဒဉ္စ ဘိက္ခု ဝဒမာနော ဘာဝနာဝါဒဉ္စ ဇာနာမိမံ ဓမ္မံ၊ ပဿာမိမံ ဓမ္မံ၊ ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တံ စေ၊ အာဝုသော၊ ဘိက္ခုံ လောဘော အဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ အဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော အဘိဘုယျ တိဋ္ဌတိ၊ နာယမာယသ္မာ တထာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ တိဋ္ဌတီတိ။>
    text <ဉာဏဝါဒံ၊ အာဝုသော၊ ဘိက္ခု ဝဒမာနော ဇာနာမိမံ ဓမ္မံ၊ ပဿာမိမံ ဓမ္မန္တိ။ တဉ္စေ၊ အာဝုသော၊ ဘိက္ခုံ လောဘော နာဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ နာဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော အယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော နာဘိဘုယျ တိဋ္ဌတိ၊ တထာ အယမာယသ္မာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ တိဋ္ဌတီတိ။>
    text <ဘာဝနာဝါဒံ၊ အာဝုသော၊ ဘိက္ခု ဝဒမာနော ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တဉ္စေ၊ အာဝုသော၊ ဘိက္ခုံ လောဘော နာဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ နာဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော တထာ အယမာယသ္မာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော နာဘိဘုယျ တိဋ္ဌတိ၊ တထာ အယမာယသ္မာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ တိဋ္ဌတီတိ။>
    text <ဉာဏဝါဒဉ္စ၊ အာဝုသော၊ ဘိက္ခု ဝဒမာနော ဘာဝနာဝါဒဉ္စ ဇာနာမိမံ ဓမ္မံ၊ ပဿာမိမံ ဓမ္မံ၊ ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တဉ္စေ၊ အာဝုသော၊ ဘိက္ခုံ လောဘော နာဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ နာဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော တထာ အယမာယသ္မာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော နာဘိဘုယျ တိဋ္ဌတိ၊ တထာ အယမာယသ္မာ ပဇာနာတိ ယထာ ပဇာနတော ဒောသော ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ တိဋ္ဌတီတိ။>
    text <သေယျထာပိ၊ အာဝုသော၊ ပုရိသော အဍ္ဎောဝ သမာနော အဍ္ဎဝါဒံ ဝဒေယျ၊ ဓနဝါဝ သမာနော ဓနဝါဝါဒံ ဝဒေယျ၊ ဘောဂဝါဝ သမာနော ဘောဂဝါဝါဒံ ဝဒေယျ။ သော ကိသ္မိဉ္စိဒေဝ ဓနကရဏီယေ သမုပ္ပန္နေ သက္ကုဏေယျ ဥပနီဟာတုံ ဓနံ ဝါ ဓညံ ဝါ ရဇတံ ဝါ ဇာတရူပံ ဝါ။ တမေနံ ဧဝံ ဇာနေယျုံ အဍ္ဎောဝ အယမာယသ္မာ သမာနော အဍ္ဎဝါဒံ ဝဒေတိ၊ ဓနဝါဝ အယမာယသ္မာ သမာနော ဓနဝါဝါဒံ ဝဒေတိ၊ ဘောဂဝါဝ အယမာယသ္မာ သမာနော ဘောဂဝါဝါဒံ ဝဒေတိ။ တံ ကိဿ ဟေတု။ တထာ ဟိ အယမာယသ္မာ ကိသ္မိဉ္စိဒေဝ ဓနကရဏီယေ သမုပ္ပန္နေ သက္ကောတိ ဥပနီဟာတုံ ဓနံ ဝါ ဓညံ ဝါ ရဇတံ ဝါ ဇာတရူပံ ဝါတိ။>
    text <ဧဝမေဝံ ခေါ၊ အာဝုသော၊ ဉာဏဝါဒဉ္စ ဘိက္ခု ဝဒမာနော ဘာဝနာဝါဒဉ္စ ဇာနာမိမံ ဓမ္မံ၊ ပဿာမိမံ ဓမ္မံ၊ ဘာဝိတကာယောမှိ ဘာဝိတသီလော ဘာဝိတစိတ္တော ဘာဝိတပညောတိ။ တဉ္စေ၊ အာဝုသော၊ ဘိက္ခုံ လောဘော နာဘိဘုယျ တိဋ္ဌတိ၊ ဒောသော။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ နာဘိဘုယျ တိဋ္ဌတိ၊ သော ဧဝမဿ ဝေဒိတဗ္ဗော တထာ အယမာယသ္မာ ပဇာနာတိ ယထာ ပဇာနတော လောဘော န ဟောတိ၊ တထာဟိမံ အာယသ္မန္တံ လောဘော နာဘိဘုယျ တိဋ္ဌတိ၊ တထာ အယမာယသ္မာ ပဇာနာတိ ယထာ ပဇာနတော ဒောသော န ဟောတိ။ မောဟော။ ကောဓော။ ဥပနာဟော။ မက္ခေါ။ ပဠာသော။ မစ္ဆရိယံ။ ပါပိကာ ဣဿာ။ ပါပိကာ ဣစ္ဆာ န ဟောတိ၊ တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ တိဋ္ဌတီတိ။ စတုတ္ထံ။>
  text <၅။ ကသိဏသုတ္တံ>
    text <၂၅>, <ဒသယိမာနိ၊ ဘိက္ခဝေ၊ ကသိဏာယတနာနိ။ ကတမာနိ ဒသ။ ပထဝီကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ၊ အာပေါကသိဏမေကော သဉ္ဇာနာတိ။ပေ။ တေဇောကသိဏမေကော သဉ္ဇာနာတိ။ ဝါယောကသိဏမေကော သဉ္ဇာနာတိ။ နီလကသိဏမေကော သဉ္ဇာနာတိ။ ပီတကသိဏမေကော သဉ္ဇာနာတိ။ လောဟိတကသိဏမေကော သဉ္ဇာနာတိ။ ဩဒာတကသိဏမေကော သဉ္ဇာနာတိ။ အာကာသကသိဏမေကော သဉ္ဇာနာတိ။ ဝိညာဏကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ။ ဣမာနိ ခေါ၊ ဘိက္ခဝေ၊ ဒသ ကသိဏာယတနာနီတိ။ ပဉ္စမံ။>
  text <၆။ ကာဠီသုတ္တံ>
    text <၂၆>, <ဧကံ သမယံ အာယသ္မာ မဟာကစ္စာနော အဝန္တီသု ဝိဟရတိ ကုရရဃရေ ပဝတ္တေ ပဗ္ဗတေ။ အထ ခေါ ကာဠီ ဥပါသိကာ ကုရရဃရိကာ ယေနာယသ္မာ မဟာကစ္စာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာကစ္စာနံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နာ ခေါ ကာဠီ ဥပါသိကာ ကုရရဃရိကာ အာယသ္မန္တံ မဟာကစ္စာနံ ဧတဒဝေါစ ဝုတ္တမိဒံ၊ ဘန္တေ၊ ဘဂဝတာ ကုမာရိပဉှေသု>
    block
      text <အတ္ထဿ ပတ္တိံ ဟဒယဿ သန္တိံ၊>
      text <ဇေတွာန သေနံ ပိယသာတရူပံ။>
      text <ဧကောဟံ ဈာယံ သုခမနုဗောဓိံ၊>
      text <တသ္မာ ဇနေန န ကရောမိ သက္ခိံ။>
      text <သက္ခီ န သမ္ပဇ္ဇတိ ကေနစိ မေတိ။>
      text <အတ္ထဿ ပတ္တိံ ဟဒယဿ သန္တိံ၊>
      text <ဇေတွာန သေနံ ပိယသာတရူပံ။>
      text <ဧကောဟံ ဈာယံ သုခမနုဗောဓိံ၊>
      text <တသ္မာ ဇနေန န ကရောမိ သက္ခိံ။>
      text <သက္ခီ န သမ္ပဇ္ဇတိ ကေနစိ မေတိ။>
      text <သီဟာဓိဝုတ္တိ ကာယေန၊ စုန္ဒေန ကသိဏေန စ။>
      text <ကာဠီ စ ဒွေ မဟာပဉှာ၊ ကောသလေဟိ ပရေ ဒုဝေတိ။>
    text <ဣမဿ ခေါ၊ ဘန္တေ၊ ဘဂဝတာ သံခိတ္တေန ဘာသိတဿ ကထံ ဝိတ္ထာရေန အတ္ထော ဒဋ္ဌဗ္ဗောတိ။>
    text <ပထဝီကသိဏသမာပတ္တိပရမာ ခေါ၊ ဘဂိနိ၊ ဧကေ သမဏဗြာဟ္မဏာ အတ္ထောတိ အဘိနိဗ္ဗတ္တေသုံ။ ယာဝတာ ခေါ၊ ဘဂိနိ၊ ပထဝီကသိဏသမာပတ္တိပရမတာ၊ တဒဘိညာသိ ဘဂဝါ။ တဒဘိညာယ ဘဂဝါ အဿာဒမဒ္ဒသ အာဒီနဝမဒ္ဒသ နိဿရဏမဒ္ဒသ မဂ္ဂါမဂ္ဂဉာဏဒဿနမဒ္ဒသ။ တဿ အဿာဒဒဿနဟေတု အာဒီနဝဒဿနဟေတု နိဿရဏဒဿနဟေတု မဂ္ဂါမဂ္ဂဉာဏဒဿနဟေတု အတ္ထဿ ပတ္တိ ဟဒယဿ သန္တိ ဝိဒိတာ ဟောတိ။>
    text <အာပေါကသိဏသမာပတ္တိပရမာ ခေါ၊ ဘဂိနိ။ပေ။ တေဇောကသိဏသမာပတ္တိပရမာ ခေါ၊ ဘဂိနိ။ ဝါယောကသိဏသမာပတ္တိပရမာ ခေါ၊ ဘဂိနိ။ နီလကသိဏသမာပတ္တိပရမာ ခေါ၊ ဘဂိနိ။ ပီတကသိဏသမာပတ္တိပရမာ ခေါ၊ ဘဂိနိ။ လောဟိတကသိဏသမာပတ္တိပရမာ ခေါ၊ ဘဂိနိ။ ဩဒာတကသိဏသမာပတ္တိပရမာ ခေါ၊ ဘဂိနိ။ အာကာသကသိဏသမာပတ္တိပရမာ ခေါ၊ ဘဂိနိ။ ဝိညာဏကသိဏသမာပတ္တိပရမာ ခေါ၊ ဘဂိနိ၊ ဧကေ သမဏဗြာဟ္မဏာ အတ္ထောတိ အဘိနိဗ္ဗတ္တေသုံ။ ယာဝတာ ခေါ၊ ဘဂိနိ၊ ဝိညာဏကသိဏသမာပတ္တိပရမတာ၊ တဒဘိညာသိ ဘဂဝါ။ တဒဘိညာယ ဘဂဝါ အဿာဒမဒ္ဒသ အာဒီနဝမဒ္ဒသ နိဿရဏမဒ္ဒသ မဂ္ဂါမဂ္ဂဉာဏဒဿနမဒ္ဒသ။ တဿ အဿာဒဒဿနဟေတု အာဒီနဝဒဿနဟေတု နိဿရဏဒဿနဟေတု မဂ္ဂါမဂ္ဂဉာဏဒဿနဟေတု အတ္ထဿ ပတ္တိ ဟဒယဿ သန္တိ ဝိဒိတာ ဟောတိ။ ဣတိ ခေါ၊ ဘဂိနိ၊ ယံ တံ ဝုတ္တံ ဘဂဝတာ ကုမာရိပဉှေသု>
    text <ဣမဿ ခေါ၊ ဘဂိနိ၊ ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထော ဒဋ္ဌဗ္ဗောတိ။ ဆဋ္ဌံ။>
  text <၇။ ပဌမမဟာပဉှာသုတ္တံ>
    text <၂၇>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ သမ္ဗဟုလာ ဘိက္ခူ ပုဗ္ဗဏှသမယံ နိဝါသေတွာ ပတ္တစီဝရမာဒာယ သာဝတ္ထိံ ပိဏ္ဍာယ ပဝိသိံသု။ အထ ခေါ တေသံ ဘိက္ခူနံ ဧတဒဟောသိ အတိပ္ပဂေါ ခေါ တာဝ သာဝတ္ထိယံ ပိဏ္ဍာယ စရိတုံ၊ ယံနူန မယံ ယေန အညတိတ္ထိယာနံ ပရိဗ္ဗာဇကာနံ အာရာမော တေနုပသင်္ကမေယျာမာတိ။>
    text <အထ ခေါ တေ ဘိက္ခူ ယေန အညတိတ္ထိယာနံ ပရိဗ္ဗာဇကာနံ အာရာမော တေနုပသင်္ကမိံသု၊ ဥပသင်္ကမိတွာ တေဟိ အညတိတ္ထိယေဟိ ပရိဗ္ဗာဇကေဟိ သဒ္ဓိံ သမ္မောဒိံသု။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု။ ဧကမန္တံ နိသိန္နေ ခေါ တေ ဘိက္ခူ တေ အညတိတ္ထိယာ ပရိဗ္ဗာဇကာ ဧတဒဝေါစုံ>
    text <သမဏော၊ အာဝုသော၊ ဂေါတမော သာဝကာနံ ဧဝံ ဓမ္မံ ဒေသေတိ ဧထ တုမှေ၊ ဘိက္ခဝေ၊ သဗ္ဗံ ဓမ္မံ အဘိဇာနာထ၊ သဗ္ဗံ ဓမ္မံ အဘိညာယ ဝိဟရထာတိ၊ မယမ္ပိ ခေါ၊ အာဝုသော၊ သာဝကာနံ ဧဝံ ဓမ္မံ ဒေသေမ ဧထ တုမှေ၊ အာဝုသော၊ သဗ္ဗံ ဓမ္မံ အဘိဇာနာထ၊ သဗ္ဗံ ဓမ္မံ အဘိညာယ ဝိဟရထာတိ။ ဣဓ နော၊ အာဝုသော၊ ကော ဝိသေသော ကော အဓိပ္ပယာသော ကိံ နာနာကရဏံ သမဏဿ ဝါ ဂေါတမဿ အမှာကံ ဝါ၊ ယဒိဒံ ဓမ္မဒေသနာယ ဝါ ဓမ္မဒေသနံ အနုသာသနိယာ ဝါ အနုသာသနိန္တိ။>
    text <အထ ခေါ တေ ဘိက္ခူ တေသံ အညတိတ္ထိယာနံ ပရိဗ္ဗာဇကာနံ ဘာသိတံ နေဝ အဘိနန္ဒိံသု နပ္ပဋိက္ကောသိံသု။ အနဘိနန္ဒိတွာ အပ္ပဋိက္ကောသိတွာ ဥဋ္ဌာယာသနာ ပက္ကမိံသု ဘဂဝတော သန္တိကေ ဧတဿ ဘာသိတဿ အတ္ထံ အာဇာနိဿာမာတိ။>
    text <အထ ခေါ တေ ဘိက္ခူ သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တာ ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ ဘိက္ခူ ဘဂဝန္တံ ဧတဒဝေါစုံ>
    text <ဣဓ မယံ၊ ဘန္တေ၊ ပုဗ္ဗဏှသမယံ နိဝါသေတွာ ပတ္တစီဝရမာဒာယ သာဝတ္ထိံ ပိဏ္ဍာယ ပဝိသိမှာ။ တေသံ နော၊ ဘန္တေ၊ အမှာကံ ဧတဒဟောသိ အတိပ္ပဂေါ ခေါ တာဝ သာဝတ္ထိယံ ပိဏ္ဍာယ စရိတုံ၊ ယံနူန မယံ ယေန အညတိတ္ထိယာနံ ပရိဗ္ဗာဇကာနံ အာရာမော တေနုပသင်္ကမေယျာမာတိ။ အထ ခေါ မယံ၊ ဘန္တေ၊ ယေန အညတိတ္ထိယာနံ ပရိဗ္ဗာဇကာနံ အာရာမော တေနုပသင်္ကမိမှာ၊ ဥပသင်္ကမိတွာ တေဟိ အညတိတ္ထိယေဟိ ပရိဗ္ဗာဇကေဟိ သဒ္ဓိံ သမ္မောဒိမှာ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိမှာ။ ဧကမန္တံ နိသိန္နေ ခေါ၊ ဘန္တေ၊ အညတိတ္ထိယာ ပရိဗ္ဗာဇကာ အမှေ ဧတဒဝေါစုံ>
    text <သမဏော၊ အာဝုသော၊ ဂေါတမော သာဝကာနံ ဧဝံ ဓမ္မံ ဒေသေတိ ဧထ တုမှေ၊ ဘိက္ခဝေ၊ သဗ္ဗံ ဓမ္မံ အဘိဇာနာထ၊ သဗ္ဗံ ဓမ္မံ အဘိညာယ ဝိဟရထာတိ၊ မယမ္ပိ ခေါ၊ အာဝုသော၊ သာဝကာနံ ဧဝံ ဓမ္မံ ဒေသေမ ဧထ တုမှေ၊ အာဝုသော၊ သဗ္ဗံ ဓမ္မံ အဘိဇာနာထ၊ သဗ္ဗံ ဓမ္မံ အဘိညာယ ဝိဟရထာတိ။ ဣဓ နော၊ အာဝုသော၊ ကော ဝိသေသော ကော အဓိပ္ပယာသော ကိံ နာနာကရဏံ သမဏဿ ဝါ ဂေါတမဿ အမှာကံ ဝါ၊ ယဒိဒံ ဓမ္မဒေသနာယ ဝါ ဓမ္မဒေသနံ အနုသာသနိယာ ဝါ အနုသာသနိန္တိ။>
    text <အထ ခေါ မယံ၊ ဘန္တေ၊ တေသံ အညတိတ္ထိယာနံ ပရိဗ္ဗာဇကာနံ ဘာသိတံ နေဝ အဘိနန္ဒိမှာ နပ္ပဋိက္ကောသိမှာ။ အနဘိနန္ဒိတွာ အပ္ပဋိက္ကောသိတွာ ဥဋ္ဌာယာသနာ ပက္ကမိမှာ ဘဂဝတော သန္တိကေ ဧတဿ ဘာသိတဿ အတ္ထံ အာဇာနိဿာမာတိ။>
    text <ဧဝံဝါဒိနော၊ ဘိက္ခဝေ၊ အညတိတ္ထိယာ ပရိဗ္ဗာဇကာ ဧဝမဿု ဝစနီယာ ဧကော၊ အာဝုသော၊ ပဉှော ဧကော ဥဒ္ဒေသော ဧကံ ဝေယျာကရဏံ၊ ဒွေ ပဉှာ ဒွေ ဥဒ္ဒေသာ ဒွေ ဝေယျာကရဏာနိ၊ တယော ပဉှာ တယော ဥဒ္ဒေသာ တီဏိ ဝေယျာကရဏာနိ၊ စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနိ၊ ပဉ္စ ပဉှာ ပဉ္စုဒ္ဒေသာ ပဉ္စ ဝေယျာကရဏာနိ၊ ဆ ပဉှာ ဆ ဥဒ္ဒေသာ ဆ ဝေယျာကရဏာနိ၊ သတ္တ ပဉှာ သတ္တုဒ္ဒေသာ သတ္တ ဝေယျာကရဏာနိ၊ အဋ္ဌ ပဉှာ အဋ္ဌုဒ္ဒေသာ အဋ္ဌ ဝေယျာကရဏာနိ၊ နဝ ပဉှာ နဝုဒ္ဒေသာ နဝ ဝေယျာကရဏာနိ၊ ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ။ ဧဝံ ပုဋ္ဌာ၊ ဘိက္ခဝေ၊ အညတိတ္ထိယာ ပရိဗ္ဗာဇကာ န စေဝ သမ္ပါယိဿန္တိ၊ ဥတ္တရိ စ ဝိဃာတံ အာပဇ္ဇိဿန္တိ။ တံ ကိဿ ဟေတု။ ယထာ တံ၊ ဘိက္ခဝေ၊ အဝိသယသ္မိံ။ နာဟံ တံ၊ ဘိက္ခဝေ၊ ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ယော ဣမေသံ ပဉှာနံ ဝေယျာကရဏေန စိတ္တံ အာရာဓေယျ၊ အညတြ တထာဂတေန ဝါ တထာဂတသာဝကေန ဝါ ဣတော ဝါ ပန သုတွာ။>
    text <ဧကော ပဉှော ဧကော ဥဒ္ဒေသော ဧကံ ဝေယျာကရဏန္တိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဧကဓမ္မေ၊ ဘိက္ခဝေ၊ ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမသ္မိံ ဧကဓမ္မေ။ သဗ္ဗေ သတ္တာ အာဟာရဋ္ဌိတိကာ ဣမသ္မိံ ခေါ၊ ဘိက္ခဝေ၊ ဧကဓမ္မေ ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဧကော ပဉှော ဧကော ဥဒ္ဒေသော ဧကံ ဝေယျာကရဏန္တိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <ဒွေ ပဉှာ ဒွေ ဥဒ္ဒေသာ ဒွေ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဒွီသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ဒွီသု။ နာမေ စ ရူပေ စ ဣမေသု ခေါ၊ ဘိက္ခဝေ၊ ဒွီသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဒွေ ပဉှာ ဒွေ ဥဒ္ဒေသာ ဒွေ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <တယော ပဉှာ တယော ဥဒ္ဒေသာ တီဏိ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ တီသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု တီသု။ တီသု ဝေဒနာသု ဣမေသု ခေါ၊ ဘိက္ခဝေ၊ တီသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ တယော ပဉှာ တယော ဥဒ္ဒေသာ တီဏိ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ စတူသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု စတူသု။ စတူသု အာဟာရေသု ဣမေသု ခေါ၊ ဘိက္ခဝေ၊ စတူသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <ပဉ္စ ပဉှာ ပဉ္စုဒ္ဒေသာ ပဉ္စ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ပဉ္စသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ပဉ္စသု။ ပဉ္စသု ဥပါဒာနက္ခန္ဓေသု ဣမေသု ခေါ၊ ဘိက္ခဝေ၊ ပဉ္စသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ပဉ္စ ပဉှာ ပဉ္စုဒ္ဒေသာ ပဉ္စ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <ဆ ပဉှာ ဆ ဥဒ္ဒေသာ ဆ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဆသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ဆသု။ ဆသု အဇ္ဈတ္တိကေသု အာယတနေသု ဣမေသု ခေါ၊ ဘိက္ခဝေ၊ ဆသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဆ ပဉှာ ဆ ဥဒ္ဒေသာ ဆ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <သတ္တ ပဉှာ သတ္တုဒ္ဒေသာ သတ္တ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ သတ္တသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု သတ္တသု။ သတ္တသု ဝိညာဏဋ္ဌိတီသု ဣမေသု ခေါ၊ ဘိက္ခဝေ၊ သတ္တသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ သတ္တ ပဉှာ သတ္တုဒ္ဒေသာ သတ္တ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <အဋ္ဌ ပဉှာ အဋ္ဌုဒ္ဒေသာ အဋ္ဌ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ အဋ္ဌသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု အဋ္ဌသု။ အဋ္ဌသု လောကဓမ္မေသု ဣမေသု ခေါ၊ ဘိက္ခဝေ၊ အဋ္ဌသု ဓမ္မေသု ဘိက္ခု သမ္မာ နိဗ္ဗိန္ဒမာနော။ပေ။ ဒုက္ခဿန္တကရော ဟောတိ။ အဋ္ဌ ပဉှာ အဋ္ဌုဒ္ဒေသာ အဋ္ဌ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <နဝ ပဉှာ နဝုဒ္ဒေသာ နဝ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ နဝသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု နဝသု။ နဝသု သတ္တာဝါသေသု ဣမေသု ခေါ၊ ဘိက္ခဝေ၊ နဝသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ နဝ ပဉှာ နဝုဒ္ဒေသာ နဝ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တံ။>
    text <ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ၊ ဣတိ ခေါ ပနေတံ ဝုတ္တံ။ ကိဉ္စေတံ ပဋိစ္စ ဝုတ္တံ။ ဒသသု၊ ဘိက္ခဝေ၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ဒသသု။ ဒသသု အကုသလေသု ကမ္မပထေသု ဣမေသု ခေါ၊ ဘိက္ခဝေ၊ ဒသသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ၊ ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တန္တိ။ သတ္တမံ။>
  text <၈။ ဒုတိယမဟာပဉှာသုတ္တံ>
    text <၂၈>, <ဧကံ သမယံ ဘဂဝါ ကဇင်္ဂလာယံ ဝိဟရတိ ဝေဠုဝနေ။ အထ ခေါ သမ္ဗဟုလာ ကဇင်္ဂလကာ ဥပါသကာ ယေန ကဇင်္ဂလိကာ ဘိက္ခုနီ တေနုပသင်္ကမိံသု၊ ဥပသင်္ကမိတွာ ကဇင်္ဂလိကံ ဘိက္ခုနိံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ ကဇင်္ဂလကာ ဥပါသကာ ကဇင်္ဂလိကံ ဘိက္ခုနိံ ဧတဒဝေါစုံ>
    text <ဝုတ္တမိဒံ၊ အယျေ၊ ဘဂဝတာ မဟာပဉှေသု ဧကော ပဉှော ဧကော ဥဒ္ဒေသော ဧကံ ဝေယျာကရဏံ၊ ဒွေ ပဉှာ ဒွေ ဥဒ္ဒေသာ ဒွေ ဝေယျာကရဏာနိ၊ တယော ပဉှာ တယော ဥဒ္ဒေသာ တီဏိ ဝေယျာကရဏာနိ၊ စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနိ၊ ပဉ္စ ပဉှာ ပဉ္စုဒ္ဒေသာ ပဉ္စ ဝေယျာကရဏာနိ၊ ဆ ပဉှာ ဆ ဥဒ္ဒေသာ ဆ ဝေယျာကရဏာနိ၊ သတ္တ ပဉှာ သတ္တုဒ္ဒေသာ သတ္တ ဝေယျာကရဏာနိ၊ အဋ္ဌ ပဉှာ အဋ္ဌုဒ္ဒေသာ အဋ္ဌ ဝေယျာကရဏာနိ၊ နဝ ပဉှာ နဝုဒ္ဒေသာ နဝ ဝေယျာကရဏာနိ၊ ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ။ ဣမဿ နု ခေါ၊ အယျေ၊ ဘဂဝတာ သံခိတ္တေန ဘာသိတဿ ကထံ ဝိတ္ထာရေန အတ္ထော ဒဋ္ဌဗ္ဗောတိ။>
    text <န ခေါ ပနေတံ၊ အာဝုသော၊ ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ၊ နပိ မနောဘာဝနီယာနံ ဘိက္ခူနံ သမ္မုခါ သုတံ သမ္မုခါ ပဋိဂ္ဂဟိတံ၊ အပိ စ၊ ယထာ မေတ္ထ ခါယတိ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ အယျေတိ၊ ခေါ ကဇင်္ဂလကာ ဥပါသကာ ကဇင်္ဂလိကာယ ဘိက္ခုနိယာ ပစ္စဿောသုံ။ ကဇင်္ဂလိကာ ဘိက္ခုနီ ဧတဒဝေါစ>
    text <ဧကော ပဉှော ဧကော ဥဒ္ဒေသော ဧကံ ဝေယျာကရဏန္တိ၊ ဣတိ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ ဧကဓမ္မေ၊ အာဝုသော၊ ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမသ္မိံ ဧကဓမ္မေ။ သဗ္ဗေ သတ္တာ အာဟာရဋ္ဌိတိကာ ဣမသ္မိံ ခေါ၊ အာဝုသော၊ ဧကဓမ္မေ ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဧကော ပဉှော ဧကော ဥဒ္ဒေသော ဧကံ ဝေယျာကရဏန္တိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <ဒွေ ပဉှာ ဒွေ ဥဒ္ဒေသာ ဒွေ ဝေယျာကရဏာနီတိ ဣတိ၊ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ ဒွီသု၊ အာဝုသော၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ဒွီသု။ နာမေ စ ရူပေ စ။ပေ။ ကတမေသု တီသု။ တီသု ဝေဒနာသု ဣမေသု ခေါ၊ အာဝုသော၊ တီသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ တယော ပဉှာ တယော ဥဒ္ဒေသာ တီဏိ ဝေယျာကရဏာနီတိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနီတိ၊ ဣတိ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ စတူသု၊ အာဝုသော၊ ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု စတူသု။ စတူသု သတိပဋ္ဌာနေသု ဣမေသု ခေါ၊ အာဝုသော၊ စတူသု ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ စတ္တာရော ပဉှာ စတ္တာရော ဥဒ္ဒေသာ စတ္တာရိ ဝေယျာကရဏာနီတိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <ပဉ္စ ပဉှာ ပဉ္စုဒ္ဒေသာ ပဉ္စ ဝေယျာကရဏာနီတိ၊ ဣတိ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ ပဉ္စသု၊ အာဝုသော၊ ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ပဉ္စသု။ ပဉ္စသု ဣန္ဒြိယေသု။ပေ။ ကတမေသု ဆသု။ ဆသု နိဿရဏီယာသု ဓာတူသု။ပေ။ ကတမေသု သတ္တသု။ သတ္တသု ဗောဇ္ဈင်္ဂေသု။ပေ။ ကတမေသု အဋ္ဌသု။ အဋ္ဌသု အရိယအဋ္ဌင်္ဂိကမဂ္ဂေသု ဣမေသု ခေါ၊ အာဝုသော၊ အဋ္ဌသု ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ အဋ္ဌ ပဉှာ အဋ္ဌုဒ္ဒေသာ အဋ္ဌ ဝေယျာကရဏာနီတိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <နဝ ပဉှာ နဝုဒ္ဒေသာ နဝ ဝေယျာကရဏာနီတိ၊ ဣတိ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ နဝသု၊ အာဝုသော၊ ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု နဝသု။ နဝသု သတ္တာဝါသေသု ဣမေသု ခေါ၊ အာဝုသော၊ နဝသု ဓမ္မေသု ဘိက္ခု သမ္မာ နိဗ္ဗိန္ဒမာနော သမ္မာ ဝိရဇ္ဇမာနော သမ္မာ ဝိမုစ္စမာနော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ နဝ ပဉှာ နဝုဒ္ဒေသာ နဝ ဝေယျာကရဏာနီတိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ၊ ဣတိ ခေါ ပနေတံ ဝုတ္တံ ဘဂဝတာ။ ကိဉ္စေတံ ပဋိစ္စ ဝုတ္တံ။ ဒသသု၊ အာဝုသော၊ ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ကတမေသု ဒသသု။ ဒသသု ကုသလေသု ကမ္မပထေသု ဣမေသု ခေါ၊ အာဝုသော၊ ဒသသု ဓမ္မေသု ဘိက္ခု သမ္မာ သုဘာဝိတစိတ္တော သမ္မာ ပရိယန္တဒဿာဝီ သမ္မဒတ္ထံ အဘိသမေစ္စ ဒိဋ္ဌေဝ ဓမ္မေ ဒုက္ခဿန္တကရော ဟောတိ။ ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ၊ ဣတိ ယံ တံ ဝုတ္တံ ဘဂဝတာ ဣဒမေတံ ပဋိစ္စ ဝုတ္တံ။>
    text <ဣတိ ခေါ၊ အာဝုသော၊ ယံ တံ ဝုတ္တံ ဘဂဝတာ သံခိတ္တေန ဘာသိတာသု မဟာပဉှာသု ဧကော ပဉှော ဧကော ဥဒ္ဒေသော ဧကံ ဝေယျာကရဏံ။ပေ။ ဒသ ပဉှာ ဒသုဒ္ဒေသာ ဒသ ဝေယျာကရဏာနီတိ၊ ဣမဿ ခေါ အဟံ၊ အာဝုသော၊ ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာမိ။ အာကင်္ခမာနာ စ ပန တုမှေ၊ အာဝုသော၊ ဘဂဝန္တညေဝ ဥပသင်္ကမိတွာ ဧတမတ္ထံ ပဋိပုစ္ဆေယျာထ။ ယထာ ဝေါ ဘဂဝါ ဗျာကရောတိ တထာ နံ ဓာရေယျာထာတိ။ ဧဝံ၊ အယျေတိ ခေါ ကဇင်္ဂလကာ ဥပါသကာ ကဇင်္ဂလိကာယ ခေါ ဘိက္ခုနိယာ ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ကဇင်္ဂလိကံ ဘိက္ခုနိံ အဘိဝါဒေတွာ ပဒက္ခိဏံ ကတွာ ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ ကဇင်္ဂလကာ ဥပါသကာ ယာဝတကော အဟောသိ ကဇင်္ဂလိကာယ ဘိက္ခုနိယာ သဒ္ဓိံ ကထာသလ္လာပေါ၊ တံ သဗ္ဗံ ဘဂဝတော အာရောစေသုံ။>
    text <သာဓု သာဓု၊ ဂဟပတယော။ ပဏ္ဍိတာ၊ ဂဟပတယော၊ ကဇင်္ဂလိကာ ဘိက္ခုနီ။ မဟာပညာ၊ ဂဟပတယော၊ ကဇင်္ဂလိကာ ဘိက္ခုနီ။ မဉ္စေပိ တုမှေ၊ ဂဟပတယော၊ ဥပသင်္ကမိတွာ ဧတမတ္ထံ ပဋိပုစ္ဆေယျာထ၊ အဟမ္ပိ စေတံ ဧဝမေဝံ ဗျာကရေယျံ ယထာ တံ ကဇင်္ဂလိကာယ ဘိက္ခုနိယာ ဗျာကတံ။ ဧသော စေဝ တဿ အတ္ထော။ ဧဝဉ္စ နံ ဓာရေယျာထာတိ။ အဋ္ဌမံ။>
  text <၉။ ပဌမကောသလသုတ္တံ>
    text <၂၉>, <ယာဝတာ၊ ဘိက္ခဝေ၊ ကာသိကောသလာ၊ ယာဝတာ ရညော ပသေနဒိဿ ကောသလဿ ဝိဇိတံ၊ ရာဇာ တတ္ထ ပသေနဒိ ကောသလော အဂ္ဂမက္ခါယတိ။ ရညောပိ ခေါ၊ ဘိက္ခဝေ၊ ပသေနဒိဿ ကောသလဿ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <ယာဝတာ၊ ဘိက္ခဝေ၊ စန္ဒိမသူရိယာ ပရိဟရန္တိ ဒိသာ ဘန္တိ ဝိရောစမာနာ၊ တာဝ သဟဿဓာ လောကော။ တသ္မိံ သဟဿဓာ လောကေ သဟဿံ စန္ဒာနံ သဟဿံ သူရိယာနံ သဟဿံ သိနေရုပဗ္ဗတရာဇာနံ သဟဿံ ဇမ္ဗုဒီပါနံ သဟဿံ အပရဂေါယာနာနံ သဟဿံ ဥတ္တရကုရူနံ သဟဿံ ပုဗ္ဗဝိဒေဟာနံ စတ္တာရိ မဟာသမုဒ္ဒသဟဿာနိ စတ္တာရိ မဟာရာဇသဟဿာနိ သဟဿံ စာတုမဟာရာဇိကာနံ သဟဿံ တာဝတိံသာနံ သဟဿံ ယာမာနံ သဟဿံ တုသိတာနံ သဟဿံ နိမ္မာနရတီနံ သဟဿံ ပရနိမ္မိတဝသဝတ္တီနံ သဟဿံ ဗြဟ္မလောကာနံ။ ယာဝတာ၊ ဘိက္ခဝေ၊ သဟဿီ လောကဓာတု၊ မဟာဗြဟ္မာ တတ္ထ အဂ္ဂမက္ခါယတိ။ မဟာဗြဟ္မုနောပိ ခေါ၊ ဘိက္ခဝေ၊ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <ဟောတိ သော၊ ဘိက္ခဝေ၊ သမယော ယံ အယံ လောကော သံဝဋ္ဋတိ။ သံဝဋ္ဋမာနေ၊ ဘိက္ခဝေ၊ လောကေ ယေဘုယျေန သတ္တာ အာဘဿရသံဝတ္တနိကာ ဘဝန္တိ။ တေ တတ္ထ ဟောန္တိ မနောမယာ ပီတိဘက္ခါ သယံပဘာ အန္တလိက္ခေစရာ သုဘဋ္ဌာယိနော စိရံ ဒီဃမဒ္ဓါနံ တိဋ္ဌန္တိ။ သံဝဋ္ဋမာနေ၊ ဘိက္ခဝေ၊ လောကေ အာဘဿရာ ဒေဝါ အဂ္ဂမက္ခါယန္တိ။ အာဘဿရာနမ္ပိ ခေါ၊ ဘိက္ခဝေ၊ ဒေဝါနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <ဒသယိမာနိ၊ ဘိက္ခဝေ၊ ကသိဏာယတနာနိ။ ကတမာနိ ဒသ။ ပထဝီကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ၊ အာပေါကသိဏမေကော သဉ္ဇာနာတိ။ပေ။ တေဇောကသိဏမေကော သဉ္ဇာနာတိ။ ဝါယောကသိဏမေကော သဉ္ဇာနာတိ။ နီလကသိဏမေကော သဉ္ဇာနာတိ။ ပီတကသိဏမေကော သဉ္ဇာနာတိ။ လောဟိတကသိဏမေကော သဉ္ဇာနာတိ။ ဩဒာတကသိဏမေကော သဉ္ဇာနာတိ။ အာကာသကသိဏမေကော သဉ္ဇာနာတိ။ ဝိညာဏကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ။ ဣမာနိ ခေါ၊ ဘိက္ခဝေ၊ ဒသ ကသိဏာယတနာနိ။>
    text <ဧတဒဂ္ဂံ၊ ဘိက္ခဝေ၊ ဣမေသံ ဒသန္နံ ကသိဏာယတနာနံ ယဒိဒံ ဝိညာဏကသိဏံ ဧကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ။ ဧဝံသညိနောပိ ခေါ၊ ဘိက္ခဝေ၊ သန္တိ သတ္တာ။ ဧဝံသညီနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <အဋ္ဌိမာနိ၊ ဘိက္ခဝေ၊ အဘိဘာယတနာနိ။ ကတမာနိ အဋ္ဌ။ အဇ္ဈတ္တံ ရူပသညီ ဧကော ဗဟိဒ္ဓါ ရူပါနိ ပဿတိ ပရိတ္တာနိ သုဝဏ္ဏဒုဗ္ဗဏ္ဏာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ ပဌမံ အဘိဘာယတနံ။>
    text <အဇ္ဈတ္တံ ရူပသညီ ဧကော ဗဟိဒ္ဓါ ရူပါနိ ပဿတိ အပ္ပမာဏာနိ သုဝဏ္ဏဒုဗ္ဗဏ္ဏာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ ဒုတိယံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ပရိတ္တာနိ သုဝဏ္ဏဒုဗ္ဗဏ္ဏာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ တတိယံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ အပ္ပမာဏာနိ သုဝဏ္ဏဒုဗ္ဗဏ္ဏာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ စတုတ္ထံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ နီလာနိ နီလဝဏ္ဏာနိ နီလနိဒဿနာနိ နီလနိဘာသာနိ။ သေယျထာပိ နာမ ဥမာပုပ္ဖံ နီလံ နီလဝဏ္ဏံ နီလနိဒဿနံ နီလနိဘာသံ၊ သေယျထာ ဝါ ပန တံ ဝတ္ထံ ဗာရာဏသေယျကံ ဥဘတောဘာဂဝိမဋ္ဌံ နီလံ နီလဝဏ္ဏံ နီလနိဒဿနံ နီလနိဘာသံ၊ ဧဝမေဝံ အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ နီလာနိ နီလဝဏ္ဏာနိ နီလနိဒဿနာနိ နီလနိဘာသာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ ပဉ္စမံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ပီတာနိ ပီတဝဏ္ဏာနိ ပီတနိဒဿနာနိ ပီတနိဘာသာနိ။ သေယျထာပိ နာမ ကဏိကာရပုပ္ဖံ ပီတံ ပီတဝဏ္ဏံ ပီတနိဒဿနံ ပီတနိဘာသံ၊ သေယျထာ ဝါ ပန တံ ဝတ္ထံ ဗာရာဏသေယျကံ ဥဘတောဘာဂဝိမဋ္ဌံ ပီတံ ပီတဝဏ္ဏံ ပီတနိဒဿနံ ပီတနိဘာသံ၊ ဧဝမေဝံ အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ပီတာနိ ပီတဝဏ္ဏာနိ ပီတနိဒဿနာနိ ပီတနိဘာသာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ ဆဋ္ဌံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ လောဟိတကာနိ လောဟိတကဝဏ္ဏာနိ လောဟိတကနိဒဿနာနိ လောဟိတကနိဘာသာနိ။ သေယျထာပိ နာမ ဗန္ဓုဇီဝကပုပ္ဖံ လောဟိတကံ လောဟိတကဝဏ္ဏံ လောဟိတကနိဒဿနံ လောဟိတကနိဘာသံ၊ သေယျထာ ဝါ ပန တံ ဝတ္ထံ ဗာရာဏသေယျကံ ဥဘတောဘာဂဝိမဋ္ဌံ လောဟိတကံ လောဟိတကဝဏ္ဏံ လောဟိတကနိဒဿနံ လောဟိတကနိဘာသံ၊ ဧဝမေဝံ အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ လောဟိတကာနိ လောဟိတကဝဏ္ဏာနိ လောဟိတကနိဒဿနာနိ လောဟိတကနိဘာသာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ သတ္တမံ အဘိဘာယတနံ။>
    text <အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ဩဒာတာနိ ဩဒာတဝဏ္ဏာနိ ဩဒာတနိဒဿနာနိ ဩဒာတနိဘာသာနိ။ သေယျထာပိ နာမ ဩသဓိတာရကာ ဩဒာတာ ဩဒာတဝဏ္ဏာ ဩဒာတနိဒဿနာ ဩဒာတနိဘာသာ၊ သေယျထာ ဝါ ပန တံ ဝတ္ထံ ဗာရာဏသေယျကံ ဥဘတောဘာဂဝိမဋ္ဌံ ဩဒာတံ ဩဒာတဝဏ္ဏံ ဩဒာတနိဒဿနံ ဩဒာတနိဘာသံ၊ ဧဝမေဝံ အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ဩဒာတာနိ ဩဒာတဝဏ္ဏာနိ ဩဒာတနိဒဿနာနိ ဩဒာတနိဘာသာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဣဒံ အဋ္ဌမံ အဘိဘာယတနံ။ ဣမာနိ ခေါ၊ ဘိက္ခဝေ၊ အဋ္ဌ အဘိဘာယတနာနိ။>
    text <ဧတဒဂ္ဂံ၊ ဘိက္ခဝေ၊ ဣမေသံ အဋ္ဌန္နံ အဘိဘာယတနာနံ ယဒိဒံ အဇ္ဈတ္တံ အရူပသညီ ဧကော ဗဟိဒ္ဓါ ရူပါနိ ပဿတိ ဩဒာတာနိ ဩဒာတဝဏ္ဏာနိ ဩဒာတနိဒဿနာနိ ဩဒာတနိဘာသာနိ၊ တာနိ အဘိဘုယျ ဇာနာမိ ပဿာမီတိ၊ ဧဝံသညီ ဟောတိ။ ဧဝံသညိနောပိ ခေါ၊ ဘိက္ခဝေ၊ သန္တိ သတ္တာ။ ဧဝံသညီနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <စတဿော ဣမာ၊ ဘိက္ခဝေ၊ ပဋိပဒာ။ ကတမာ စတဿော။ ဒုက္ခါ ပဋိပဒာ ဒန္ဓာဘိညာ၊ ဒုက္ခါ ပဋိပဒာ ခိပ္ပါဘိညာ၊ သုခါ ပဋိပဒာ ဒန္ဓာဘိညာ၊ သုခါ ပဋိပဒာ ခိပ္ပါဘိညာ ဣမာ ခေါ၊ ဘိက္ခဝေ၊ စတဿော ပဋိပဒာ။>
    text <ဧတဒဂ္ဂံ၊ ဘိက္ခဝေ၊ ဣမာသံ စတုန္နံ ပဋိပဒာနံ ယဒိဒံ သုခါ ပဋိပဒာ ခိပ္ပါဘိညာ။ ဧဝံပဋိပန္နာပိ ခေါ၊ ဘိက္ခဝေ၊ သန္တိ သတ္တာ။ ဧဝံပဋိပန္နာနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <စတဿော ဣမာ၊ ဘိက္ခဝေ၊ သညာ။ ကတမာ စတဿော။ ပရိတ္တမေကော သဉ္ဇာနာတိ၊ မဟဂ္ဂတမေကော သဉ္ဇာနာတိ၊ အပ္ပမာဏမေကော သဉ္ဇာနာတိ၊ နတ္ထိ ကိဉ္စီတိ အာကိဉ္စညာယတနမေကော သဉ္ဇာနာတိ ဣမာ ခေါ၊ ဘိက္ခဝေ၊ စတဿော သညာ။>
    text <ဧတဒဂ္ဂံ၊ ဘိက္ခဝေ၊ ဣမာသံ စတုန္နံ သညာနံ ယဒိဒံ နတ္ထိ ကိဉ္စီတိ အာကိဉ္စညာယတနမေကော သဉ္ဇာနာတိ။ ဧဝံသညိနောပိ ခေါ၊ ဘိက္ခဝေ၊ သန္တိ သတ္တာ။ ဧဝံသညီနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <ဧတဒဂ္ဂံ၊ ဘိက္ခဝေ၊ ဗာဟိရကာနံ ဒိဋ္ဌိဂတာနံ ယဒိဒံ နော စဿံ၊ နော စ မေ သိယာ၊ န ဘဝိဿာမိ၊ န မေ ဘဝိဿတီတိ။ ဧဝံဒိဋ္ဌိနော၊ ဘိက္ခဝေ၊ ဧတံ ပါဋိကင်္ခံ ယာ စာယံ ဘဝေ အပ္ပဋိကုလျတာ၊ သာ စဿ န ဘဝိဿတိ၊ ယာ စာယံ ဘဝနိရောဓေ ပါဋိကုလျတာ၊ သာ စဿ န ဘဝိဿတီတိ။ ဧဝံဒိဋ္ဌိနောပိ ခေါ၊ ဘိက္ခဝေ၊ သန္တိ သတ္တာ။ ဧဝံဒိဋ္ဌီနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <သန္တိ၊ ဘိက္ခဝေ၊ ဧကေ သမဏဗြာဟ္မဏာ ပရမတ္ထဝိသုဒ္ဓိံ ပညာပေန္တိ။ ဧတဒဂ္ဂံ၊ ဘိက္ခဝေ၊ ပရမတ္ထဝိသုဒ္ဓိံ ပညာပေန္တာနံ ယဒိဒံ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ တေ တဒဘိညာယ တဿ သစ္ဆိကိရိယာယ ဓမ္မံ ဒေသေန္တိ။ ဧဝံဝါဒိနောပိ ခေါ၊ ဘိက္ခဝေ၊ သန္တိ သတ္တာ။ ဧဝံဝါဒီနမ္ပိ ခေါ၊ ဘိက္ခဝေ၊ သတ္တာနံ အတ္ထေဝ အညထတ္တံ အတ္ထိ ဝိပရိဏာမော။ ဧဝံ ပဿံ၊ ဘိက္ခဝေ၊ သုတဝါ အရိယသာဝကော တသ္မိမ္ပိ နိဗ္ဗိန္ဒတိ။ တသ္မိံ နိဗ္ဗိန္ဒန္တော အဂ္ဂေ ဝိရဇ္ဇတိ၊ ပဂေဝ ဟီနသ္မိံ။>
    text <သန္တိ၊ ဘိက္ခဝေ၊ ဧကေ သမဏဗြာဟ္မဏာ ပရမဒိဋ္ဌဓမ္မနိဗ္ဗာနံ ပညာပေန္တိ။ ဧတဒဂ္ဂံ၊ ဘိက္ခဝေ၊ ပရမဒိဋ္ဌဓမ္မနိဗ္ဗာနံ ပညာပေန္တာနံ ယဒိဒံ ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ဝိဒိတွာ အနုပါဒာ ဝိမောက္ခေါ။ ဧဝံဝါဒိံ ခေါ မံ၊ ဘိက္ခဝေ၊ ဧဝမက္ခါယိံ ဧကေ သမဏဗြာဟ္မဏာ အသတာ တုစ္ဆာ မုသာ အဘူတေန အဗ္ဘာစိက္ခန္တိ သမဏော ဂေါတမော န ကာမာနံ ပရိညံ ပညာပေတိ၊ န ရူပါနံ ပရိညံ ပညာပေတိ၊ န ဝေဒနာနံ ပရိညံ ပညာပေတီတိ။ ကာမာနဉ္စာဟံ၊ ဘိက္ခဝေ၊ ပရိညံ ပညာပေမိ၊ ရူပါနဉ္စ ပရိညံ ပညာပေမိ၊ ဝေဒနာနဉ္စ ပရိညံ ပညာပေမိ၊ ဒိဋ္ဌေဝ ဓမ္မေ နိစ္ဆာတော နိဗ္ဗုတော သီတိဘူတော အနုပါဒာ ပရိနိဗ္ဗာနံ ပညာပေမီတိ။ နဝမံ။>
  text <၁၀။ ဒုတိယကောသလသုတ္တံ>
    text <၃၀>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ရာဇာ ပသေနဒိ ကောသလော ဥယျောဓိကာ နိဝတ္တော ဟောတိ ဝိဇိတသင်္ဂါမော လဒ္ဓါဓိပ္ပါယော။ အထ ခေါ ရာဇာ ပသေနဒိ ကောသလော ယေန အာရာမော တေန ပါယာသိ။ ယာဝတိကာ ယာနဿ ဘူမိ၊ ယာနေန ဂန္တွာ ယာနာ ပစ္စောရောဟိတွာ ပတ္တိကောဝ အာရာမံ ပါဝိသိ။ တေန ခေါ ပန သမယေန သမ္ဗဟုလာ ဘိက္ခူ အဗ္ဘောကာသေ စင်္ကမန္တိ။ အထ ခေါ ရာဇာ ပသေနဒိ ကောသလော ယေန တေ ဘိက္ခူ တေနုပသင်္ကမိ၊ ဥပသင်္ကမိတွာ တေ ဘိက္ခူ ဧတဒဝေါစ ကဟံ နု ခေါ၊ ဘန္တေ၊ ဘဂဝါ ဧတရဟိ ဝိဟရတိ အရဟံ သမ္မာသမ္ဗုဒ္ဓေါ။ ဒဿနကာမာ ဟိ မယံ၊ ဘန္တေ၊ တံ ဘဂဝန္တံ အရဟန္တံ သမ္မာသမ္ဗုဒ္ဓန္တိ။ ဧသော၊ မဟာရာဇ၊ ဝိဟာရော သံဝုတဒွာရော။ တေန အပ္ပသဒ္ဒော ဥပသင်္ကမိတွာ အတရမာနော အာလိန္ဒံ ပဝိသိတွာ ဥက္ကာသိတွာ အဂ္ဂဠံ အာကောဋေဟိ၊ ဝိဝရိဿတိ တေ ဘဂဝါ ဒွာရန္တိ။>
    text <အထ ခေါ ရာဇာ ပသေနဒိ ကောသလော ယေန သော ဝိဟာရော သံဝုတဒွာရော၊ တေန အပ္ပသဒ္ဒော ဥပသင်္ကမိတွာ အတရမာနော အာလိန္ဒံ ပဝိသိတွာ ဥက္ကာသိတွာ အဂ္ဂဠံ အာကောဋေသိ။ ဝိဝရိ ဘဂဝါ ဒွာရံ။ အထ ခေါ ရာဇာ ပသေနဒိ ကောသလော ဝိဟာရံ ပဝိသိတွာ ဘဂဝတော ပါဒေသု သိရသာ နိပတိတွာ ဘဂဝတော ပါဒာနိ မုခေန စ ပရိစုမ္ဗတိ ပါဏီဟိ စ ပရိသမ္ဗာဟတိ နာမဉ္စ သာဝေတိ ရာဇာဟံ၊ ဘန္တေ၊ ပသေနဒိ ကောသလော၊ ရာဇာဟံ၊ ဘန္တေ၊ ပသေနဒိ ကောသလောတိ။>
    text <ကံ ပန တွံ၊ မဟာရာဇ၊ အတ္ထဝသံ သမ္ပဿမာနော ဣမသ္မိံ သရီရေ ဧဝရူပံ ပရမနိပစ္စကာရံ ကရောသိ၊ မေတ္တူပဟာရံ ဥပဒံသေသီတိ။ ကတညုတံ ခေါ အဟံ၊ ဘန္တေ၊ ကတဝေဒိတံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ဘဂဝါ ဟိ၊ ဘန္တေ၊ ဗဟုဇနဟိတာယ ပဋိပန္နော ဗဟုဇနသုခါယ ဗဟုနော ဇနဿ အရိယေ ဉာယေ ပတိဋ္ဌာပိတာ ယဒိဒံ ကလျာဏဓမ္မတာယ ကုသလဓမ္မတာယ။ ယမ္ပိ၊ ဘန္တေ၊ ဘဂဝါ ဗဟုဇနဟိတာယ ပဋိပန္နော ဗဟုဇနသုခါယ ဗဟုနော ဇနဿ အရိယေ ဉာယေ ပတိဋ္ဌာပိတာ ယဒိဒံ ကလျာဏဓမ္မတာယ ကုသလဓမ္မတာယ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ သီလဝါ ဝုဒ္ဓသီလော အရိယသီလော ကုသလသီလော ကုသလသီလေန သမန္နာဂတော။ ယမ္ပိ၊ ဘန္တေ၊ ဘဂဝါ သီလဝါ ဝုဒ္ဓသီလော အရိယသီလော ကုသလသီလော ကုသလသီလေန သမန္နာဂတော၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ ဒီဃရတ္တံ အာရညိကော၊ အရညဝနပတ္ထာနိ ပန္တာနိ သေနာသနာနိ ပဋိသေဝတိ။ ယမ္ပိ၊ ဘန္တေ၊ ဘဂဝါ ဒီဃရတ္တံ အာရညိကော၊ အရညဝနပတ္ထာနိ ပန္တာနိ သေနာသနာနိ ပဋိသေဝတိ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ သန္တုဋ္ဌော ဣတရီတရစီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရေန။ ယမ္ပိ၊ ဘန္တေ၊ ဘဂဝါ သန္တုဋ္ဌော ဣတရီတရစီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခါရေန၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။ ပုန စပရံ၊ ဘန္တေ၊ ဘဂဝါ အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿ။ ယမ္ပိ၊ ဘန္တေ၊ ဘဂဝါ အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ ယာယံ ကထာ အဘိသလ္လေခိကာ စေတောဝိဝရဏသပ္ပါယာ၊ သေယျထိဒံ အပ္ပိစ္ဆကထာ သန္တုဋ္ဌိကထာ ပဝိဝေကကထာ အသံသဂ္ဂကထာ ဝီရိယာရမ္ဘကထာ သီလကထာ သမာဓိကထာ ပညာကထာ ဝိမုတ္တိကထာ ဝိမုတ္တိဉာဏဒဿနကထာ၊ ဧဝရူပါယ ကထာယ နိကာမလာဘီ အကိစ္ဆလာဘီ အကသိရလာဘီ။ ယမ္ပိ၊ ဘန္တေ၊ ဘဂဝါ ယာယံ ကထာ အဘိသလ္လေခိကာ စေတောဝိဝရဏသပ္ပါယာ၊ သေယျထိဒံ အပ္ပိစ္ဆကထာ။ပေ။ ဝိမုတ္တိဉာဏဒဿနကထာ၊ ဧဝရူပါယ ကထာယ နိကာမလာဘီ အကိစ္ဆလာဘီ အကသိရလာဘီ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ စတုန္နံ ဈာနာနံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ အကိစ္ဆလာဘီ အကသိရလာဘီ။ ယမ္ပိ၊ ဘန္တေ၊ ဘဂဝါ စတုန္နံ ဈာနာနံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ အကိစ္ဆလာဘီ အကသိရလာဘီ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ အနေကဝိဟိတံ ပုဗ္ဗေနိဝါသံ အနုဿရတိ၊ သေယျထိဒံ ဧကမ္ပိ ဇာတိံ ဒွေပိ ဇာတိယော တိဿောပိ ဇာတိယော စတဿောပိ ဇာတိယော ပဉ္စပိ ဇာတိယော ဒသပိ ဇာတိယော ဝီသမ္ပိ ဇာတိယော တိံသမ္ပိ ဇာတိယော စတ္တာလီသမ္ပိ ဇာတိယော ပညာသမ္ပိ ဇာတိယော ဇာတိသတမ္ပိ ဇာတိသဟဿမ္ပိ ဇာတိသတသဟဿမ္ပိ အနေကေပိ သံဝဋ္ဋကပ္ပေ အနေကေပိ ဝိဝဋ္ဋကပ္ပေ အနေကေပိ သံဝဋ္ဋဝိဝဋ္ဋကပ္ပေ အမုတြာသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော၊ သော တတော စုတော အမုတြ ဥဒပါဒိံ၊ တတြာပါသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော၊ သော တတော စုတော ဣဓူပပန္နောတိ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရတိ။ ယမ္ပိ၊ ဘန္တေ၊ ဘဂဝါ အနေကဝိဟိတံ ပုဗ္ဗေနိဝါသံ အနုဿရတိ၊ သေယျထိဒံ ဧကမ္ပိ ဇာတိံ ဒွေပိ ဇာတိယော။ပေ။ ဣတိ သာကာရံ သဥဒ္ဒေသံ အနေကဝိဟိတံ ပုဗ္ဗေနိဝါသံ အနုဿရတိ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ၊ သုဂတေ ဒုဂ္ဂတေ ယထာကမ္မူပဂေ သတ္တေ ပဇာနာတိ ဣမေ ဝတ ဘောန္တော သတ္တာ ကာယဒုစ္စရိတေန သမန္နာဂတာ ဝစီဒုစ္စရိတေန သမန္နာဂတာ မနောဒုစ္စရိတေန သမန္နာဂတာ အရိယာနံ ဥပဝါဒကာ မိစ္ဆာဒိဋ္ဌိကာ မိစ္ဆာဒိဋ္ဌိကမ္မသမာဒာနာ၊ တေ ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပန္နာ၊ ဣမေ ဝါ ပန ဘောန္တော သတ္တာ ကာယသုစရိတေန သမန္နာဂတာ ဝစီသုစရိတေန သမန္နာဂတာ မနောသုစရိတေန သမန္နာဂတာ အရိယာနံ အနုပဝါဒကာ သမ္မာဒိဋ္ဌိကာ သမ္မာဒိဋ္ဌိကမ္မသမာဒာနာ၊ တေ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာတိ၊ ဣတိ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ။ပေ။ ယထာကမ္မူပဂေ သတ္တေ ပဇာနာတိ။ ယမ္ပိ၊ ဘန္တေ၊ ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန။ပေ။ ယထာကမ္မူပဂေ သတ္တေ ပဇာနာတိ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ပုန စပရံ၊ ဘန္တေ၊ ဘဂဝါ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ ယမ္ပိ၊ ဘန္တေ၊ ဘဂဝါ အာသဝါနံ ခယာ အနာသဝံ စေတောဝိမုတ္တိံ။ပေ။ သစ္ဆိကတွာ ဥပသမ္ပဇ္ဇ ဝိဟရတိ၊ ဣဒမ္ပိ ခေါ အဟံ၊ ဘန္တေ၊ အတ္ထဝသံ သမ္ပဿမာနော ဘဂဝတိ ဧဝရူပံ ပရမနိပစ္စကာရံ ကရောမိ၊ မေတ္တူပဟာရံ ဥပဒံသေမိ။>
    text <ဟန္ဒ စ ဒာနိ မယံ၊ ဘန္တေ၊ ဂစ္ဆာမ။ ဗဟုကိစ္စာ မယံ ဗဟုကရဏီယာတိ။ ယဿ ဒာနိ တွံ၊ မဟာရာဇ၊ ကာလံ မညသီတိ။ အထ ခေါ ရာဇာ ပသေနဒိ ကောသလော ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမီတိ။ ဒသမံ။>
    stand <မဟာဝဂ္ဂေါ တတိယော။>
    text <တဿုဒ္ဒာနံ>
