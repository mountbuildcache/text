text <၁၄ ၄။ ယောဓာဇီဝဝဂ္ဂေါ>
  text <၁။ ယောဓာဇီဝသုတ္တံ>
    text <၁၃၄>, <တီဟိ၊ ဘိက္ခဝေ၊ အင်္ဂေဟိ သမန္နာဂတော ယောဓာဇီဝေါ ရာဇာရဟော ဟောတိ ရာဇဘောဂ္ဂေါ၊ ရညော အင်္ဂန္တေဝ သင်္ချံ ဂစ္ဆတိ။ ကတမေဟိ တီဟိ။ ဣဓ၊ ဘိက္ခဝေ၊ ယောဓာဇီဝေါ ဒူရေ ပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ။ ဣမေဟိ၊ ခေါ၊ ဘိက္ခဝေ၊ တီဟိ အင်္ဂေဟိ သမန္နာဂတော ယောဓာဇီဝေါ ရာဇာရဟော ဟောတိ ရာဇဘောဂ္ဂေါ၊ ရညော အင်္ဂန္တေဝ သင်္ချံ ဂစ္ဆတိ။ ဧဝမေဝံ ခေါ၊ ဘိက္ခဝေ၊ တီဟိ အင်္ဂေဟိ သမန္နာဂတော ဘိက္ခု အာဟုနေယျော ဟောတိ။ပေ။ အနုတ္တရံ ပုညက္ခေတ္တံ လောကဿ။ ကတမေဟိ တီဟိ။ ဣဓ၊ ဘိက္ခဝေ၊ ဘိက္ခု ဒူရေ ပါတီ စ ဟောတိ အက္ခဏဝေဓီ စ မဟတော စ ကာယဿ ပဒာလေတာ။>
    text <ကထဉ္စ၊ ဘိက္ခဝေ၊ ဘိက္ခု ဒူရေ ပါတီ ဟောတိ။ ဣဓ၊ ဘိက္ခဝေ၊ ဘိက္ခု ယံ ကိဉ္စိ ရူပံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ရူပံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ယာ ကာစိ ဝေဒနာ အတီတာနာဂတပစ္စုပ္ပန္နာ အဇ္ဈတ္တာ ဝါ ဗဟိဒ္ဓါ ဝါ ဩဠာရိကာ ဝါ သုခုမာ ဝါ ဟီနာ ဝါ ပဏီတာ ဝါ ယာ ဒူရေ သန္တိကေ ဝါ၊ သဗ္ဗံ ဝေဒနံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ယာ ကာစိ သညာ အတီတာနာဂတပစ္စုပ္ပန္နာ အဇ္ဈတ္တာ ဝါ ဗဟိဒ္ဓါ ဝါ ဩဠာရိကာ ဝါ သုခုမာ ဝါ ဟီနာ ဝါ ပဏီတာ ဝါ ယာ ဒူရေ သန္တိကေ ဝါ၊ သဗ္ဗံ သညံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ယေ ကေစိ သင်္ခါရာ အတီတာနာဂတပစ္စုပ္ပန္နာ အဇ္ဈတ္တာ ဝါ ဗဟိဒ္ဓါ ဝါ ဩဠာရိကာ ဝါ သုခုမာ ဝါ ဟီနာ ဝါ ပဏီတာ ဝါ ယေ ဒူရေ သန္တိကေ ဝါ၊ သဗ္ဗေ သင်္ခါရေ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ဝိညာဏံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ပဿတိ။ ဧဝံ ခေါ၊ ဘိက္ခဝေ၊ ဘိက္ခု ဒူရေ ပါတီ ဟောတိ။>
    text <ကထဉ္စ၊ ဘိက္ခဝေ၊ ဘိက္ခု အက္ခဏဝေဓီ ဟောတိ။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ၊ အယံ ဒုက္ခသမုဒယောတိ ယထာဘူတံ ပဇာနာတိ၊ အယံ ဒုက္ခနိရောဓောတိ ယထာဘူတံ ပဇာနာတိ၊ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဧဝံ ခေါ၊ ဘိက္ခဝေ၊ ဘိက္ခု အက္ခဏဝေဓီ ဟောတိ။>
    text <ကထဉ္စ၊ ဘိက္ခဝေ၊ ဘိက္ခု မဟတော ကာယဿ ပဒာလေတာ ဟောတိ။ ဣဓ၊ ဘိက္ခဝေ၊ ဘိက္ခု မဟန္တံ အဝိဇ္ဇာက္ခန္ဓံ ပဒာလေတိ။ ဧဝံ ခေါ၊ ဘိက္ခဝေ၊ ဘိက္ခု မဟတော ကာယဿ ပဒာလေတာ ဟောတိ။ ဣမေဟိ ခေါ၊ ဘိက္ခဝေ၊ တီဟိ ဓမ္မေဟိ သမန္နာဂတော ဘိက္ခု အာဟုနေယျော ဟောတိ။ပေ။ အနုတ္တရံ ပုညက္ခေတ္တံ လောကဿာတိ။ ပဌမံ။>
  text <၂။ ပရိသာသုတ္တံ>
    text <၁၃၅>, <တိဿော ဣမာ၊ ဘိက္ခဝေ၊ ပရိသာ။ ကတမာ တိဿော။ ဥက္ကာစိတဝိနီတာ ပရိသာ၊ ပဋိပုစ္ဆာဝိနီတာ ပရိသာ၊ ယာဝတာဝိနီတာ ပရိသာ ဣမာ ခေါ၊ ဘိက္ခဝေ၊ တိဿော ပရိသာတိ။ ဒုတိယံ။>
  text <၃။ မိတ္တသုတ္တံ>
    text <၁၃၆>, <တီဟိ၊ ဘိက္ခဝေ၊ အင်္ဂေဟိ သမန္နာဂတော မိတ္တော သေဝိတဗ္ဗော။ ကတမေဟိ တီဟိ။ ဒုဒ္ဒဒံ ဒဒာတိ၊ ဒုက္ကရံ ကရောတိ၊ ဒုက္ခမံ ခမတိ ဣမေဟိ ခေါ၊ ဘိက္ခဝေ၊ တီဟိ အင်္ဂေဟိ သမန္နာဂတော မိတ္တော သေဝိတဗ္ဗောတိ။ တတိယံ။>
  text <၄။ ဥပ္ပါဒာသုတ္တံ>
    text <၁၃၇>, <ဥပ္ပါဒာ ဝါ၊ ဘိက္ခဝေ၊ တထာဂတာနံ အနုပ္ပါဒာ ဝါ တထာဂတာနံ၊ ဌိတာဝ သာ ဓာတု ဓမ္မဋ္ဌိတတာ ဓမ္မနိယာမတာ။ သဗ္ဗေ သင်္ခါရာ အနိစ္စာ။ တံ တထာဂတော အဘိသမ္ဗုဇ္ဈတိ အဘိသမေတိ။ အဘိသမ္ဗုဇ္ဈိတွာ အဘိသမေတွာ အာစိက္ခတိ ဒေသေတိ ပညာပေတိ ပဋ္ဌပေတိ ဝိဝရတိ ဝိဘဇတိ ဥတ္တာနီကရောတိ သဗ္ဗေ သင်္ခါရာ အနိစ္စာတိ။ ဥပ္ပါဒာ ဝါ၊ ဘိက္ခဝေ၊ တထာဂတာနံ အနုပ္ပါဒာ ဝါ တထာဂတာနံ ဌိတာဝ သာ ဓာတု ဓမ္မဋ္ဌိတတာ ဓမ္မနိယာမတာ။ သဗ္ဗေ သင်္ခါရာ ဒုက္ခါ။ တံ တထာဂတော အဘိသမ္ဗုဇ္ဈတိ အဘိသမေတိ။ အဘိသမ္ဗုဇ္ဈိတွာ အဘိသမေတွာ အာစိက္ခတိ ဒေသေတိ ပညာပေတိ ပဋ္ဌပေတိ ဝိဝရတိ ဝိဘဇတိ ဥတ္တာနီကရောတိ သဗ္ဗေ သင်္ခါရာ ဒုက္ခါတိ။ ဥပ္ပါဒာ ဝါ၊ ဘိက္ခဝေ၊ တထာဂတာနံ အနုပ္ပါဒာ ဝါ တထာဂတာနံ ဌိတာဝ သာ ဓာတု ဓမ္မဋ္ဌိတတာ ဓမ္မနိယာမတာ။ သဗ္ဗေ ဓမ္မာ အနတ္တာ။ တံ တထာဂတော အဘိသမ္ဗုဇ္ဈတိ အဘိသမေတိ။ အဘိသမ္ဗုဇ္ဈိတွာ အဘိသမေတွာ အာစိက္ခတိ ဒေသေတိ ပညာပေတိ ပဋ္ဌပေတိ ဝိဝရတိ ဝိဘဇတိ ဥတ္တာနီကရောတိ သဗ္ဗေ ဓမ္မာ အနတ္တာတိ။ စတုတ္ထံ။>
  text <၅။ ကေသကမ္ဗလသုတ္တံ>
    text <၁၃၈>, <သေယျထာပိ၊ ဘိက္ခဝေ၊ ယာနိ ကာနိစိ တန္တာဝုတာနံ ဝတ္ထာနံ၊ ကေသကမ္ဗလော တေသံ ပဋိကိဋ္ဌော အက္ခါယတိ။ ကေသကမ္ဗလော၊ ဘိက္ခဝေ၊ သီတေ သီတော၊ ဥဏှေ ဥဏှော၊ ဒုဗ္ဗဏ္ဏော၊ ဒုဂ္ဂန္ဓော၊ ဒုက္ခသမ္ဖဿော။ ဧဝမေဝံ ခေါ၊ ဘိက္ခဝေ၊ ယာနိ ကာနိစိ ပုထုသမဏဗြာဟ္မဏဝါဒာနံ မက္ခလိဝါဒော တေသံ ပဋိကိဋ္ဌော အက္ခါယတိ။>
    text <မက္ခလိ၊ ဘိက္ခဝေ၊ မောဃပုရိသော ဧဝံဝါဒီ ဧဝံဒိဋ္ဌိ နတ္ထိ ကမ္မံ၊ နတ္ထိ ကိရိယံ၊ နတ္ထိ ဝီရိယန္တိ။ ယေပိ တေ၊ ဘိက္ခဝေ၊ အဟေသုံ အတီတမဒ္ဓါနံ အရဟန္တော သမ္မာသမ္ဗုဒ္ဓါ၊ တေပိ ဘဂဝန္တော ကမ္မဝါဒာ စေဝ အဟေသုံ ကိရိယဝါဒာ စ ဝီရိယဝါဒာ စ။ တေပိ၊ ဘိက္ခဝေ၊ မက္ခလိ မောဃပုရိသော ပဋိဗာဟတိ နတ္ထိ ကမ္မံ၊ နတ္ထိ ကိရိယံ၊ နတ္ထိ ဝီရိယန္တိ။ ယေပိ တေ၊ ဘိက္ခဝေ၊ ဘဝိဿန္တိ အနာဂတမဒ္ဓါနံ အရဟန္တော သမ္မာသမ္ဗုဒ္ဓါ၊ တေပိ ဘဂဝန္တော ကမ္မဝါဒာ စေဝ ဘဝိဿန္တိ ကိရိယဝါဒာ စ ဝီရိယဝါဒာ စ။ တေပိ၊ ဘိက္ခဝေ၊ မက္ခလိ မောဃပုရိသော ပဋိဗာဟတိ နတ္ထိ ကမ္မံ၊ နတ္ထိ ကိရိယံ၊ နတ္ထိ ဝီရိယန္တိ။ အဟမ္ပိ၊ ဘိက္ခဝေ၊ ဧတရဟိ အရဟံ သမ္မာသမ္ဗုဒ္ဓေါ ကမ္မဝါဒော စေဝ ကိရိယဝါဒော စ ဝီရိယဝါဒော စ။ မမ္ပိ၊ ဘိက္ခဝေ၊ မက္ခလိ မောဃပုရိသော ပဋိဗာဟတိ နတ္ထိ ကမ္မံ၊ နတ္ထိ ကိရိယံ၊ နတ္ထိ ဝီရိယန္တိ။>
    text <သေယျထာပိ၊ ဘိက္ခဝေ၊ နဒီမုခေ ခိပ္ပံ ဥဍ္ဍေယျ ဗဟူနံ မစ္ဆာနံ အဟိတာယ ဒုက္ခါယ အနယာယ ဗျသနာယ၊ ဧဝမေဝံ ခေါ၊ ဘိက္ခဝေ၊ မက္ခလိ မောဃပုရိသော မနုဿခိပ္ပံ မညေ လောကေ ဥပ္ပန္နော ဗဟူနံ သတ္တာနံ အဟိတာယ ဒုက္ခါယ အနယာယ ဗျသနာယာတိ။ ပဉ္စမံ။>
  text <၆။ သမ္ပဒာသုတ္တံ>
    text <၁၃၉>, <တိဿော ဣမာ၊ ဘိက္ခဝေ၊ သမ္ပဒာ။ ကတမာ တိဿော။ သဒ္ဓါသမ္ပဒာ၊ သီလသမ္ပဒာ၊ ပညာသမ္ပဒာ ဣမာ ခေါ၊ ဘိက္ခဝေ၊ တိဿော သမ္ပဒာတိ။ ဆဋ္ဌံ။>
  text <၇။ ဝုဒ္ဓိသုတ္တံ>
    text <၁၄၀>, <တိဿော ဣမာ၊ ဘိက္ခဝေ၊ ဝုဒ္ဓိယော။ ကတမာ တိဿော။ သဒ္ဓါဝုဒ္ဓိ၊ သီလဝုဒ္ဓိ၊ ပညာဝုဒ္ဓိ ဣမာ ခေါ၊ ဘိက္ခဝေ၊ တိဿော ဝုဒ္ဓိယောတိ။ သတ္တမံ။>
  text <၈။ အဿခဠုင်္ကသုတ္တံ>
    text <၁၄၁>, <တယော စ၊ ဘိက္ခဝေ၊ အဿခဠုင်္ကေ ဒေသေဿာမိ တယော စ ပုရိသခဠုင်္ကေ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <ကတမေ စ၊ ဘိက္ခဝေ၊ တယော အဿခဠုင်္ကာ။ ဣဓ၊ ဘိက္ခဝေ၊ ဧကစ္စော အဿခဠုင်္ကော ဇဝသမ္ပန္နော ဟောတိ၊ န ဝဏ္ဏသမ္ပန္နော၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော အဿခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော အဿခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော အဿခဠုင်္ကာ။>
    text <ကတမေ စ၊ ဘိက္ခဝေ၊ တယော ပုရိသခဠုင်္ကာ။ ဣဓ၊ ဘိက္ခဝေ၊ ဧကစ္စော ပုရိသခဠုင်္ကော ဇဝသမ္ပန္နော ဟောတိ၊ န ဝဏ္ဏသမ္ပန္နော၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။>
    text <ကထဉ္စ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော ဟောတိ၊ န ဝဏ္ဏသမ္ပန္နော န အာရောဟပရိဏာဟသမ္ပန္နော။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော သံသာဒေတိ၊ နော ဝိဿဇ္ဇေတိ။ ဣဒမဿ န ဝဏ္ဏသ္မိံ ဝဒာမိ။ န ခေါ ပန လာဘီ ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ န အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော ဟောတိ၊ န ဝဏ္ဏသမ္ပန္နော၊ န အာရောဟပရိဏာဟသမ္ပန္နော။>
    text <ကထဉ္စ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော ဝိဿဇ္ဇေတိ၊ နော သံသာဒေတိ။ ဣဒမဿ ဝဏ္ဏသ္မိံ ဝဒာမိ။ န ပန လာဘီ ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ န အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။>
    text <ကထဉ္စ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣဓ၊ ဘိက္ခဝေ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော ဝိဿဇ္ဇေတိ၊ နော သံသာဒေတိ။ ဣဒမဿ ဝဏ္ဏသ္မိံ ဝဒာမိ။ လာဘီ ခေါ ပန ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသခဠုင်္ကော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော ပုရိသခဠုင်္ကာတိ။ အဋ္ဌမံ။>
  text <၉။ အဿပရဿသုတ္တံ>
    text <၁၄၂>, <တယော စ၊ ဘိက္ခဝေ၊ အဿပရဿေ ဒေသေဿာမိ တယော စ ပုရိသပရဿေ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <ကတမေ စ၊ ဘိက္ခဝေ၊ တယော အဿပရဿာ။ ဣဓ၊ ဘိက္ခဝေ၊ ဧကစ္စော အဿပရဿော ဇဝသမ္ပန္နော ဟောတိ၊ န ဝဏ္ဏသမ္ပန္နော န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော အဿပရဿော ဇဝသမ္ပန္နော ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော အဿပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော အဿပရဿာ။>
    text <ကတမေ စ၊ ဘိက္ခဝေ၊ တယော ပုရိသပရဿာ။ ဣဓ၊ ဘိက္ခဝေ၊ ဧကစ္စော ပုရိသပရဿော ဇဝသမ္ပန္နော ဟောတိ၊ န ဝဏ္ဏသမ္ပန္နော န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော ပုရိသပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ ပန၊ ဘိက္ခဝေ၊ ဧကစ္စော ပုရိသပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။>
    text <ကထဉ္စ၊ ဘိက္ခဝေ၊ ပုရိသပရဿော ဇဝသမ္ပန္နော ဟောတိ၊ န ဝဏ္ဏသမ္ပန္နော၊ န အာရောဟပရိဏာဟသမ္ပန္နော။ ဣဓ၊ ဘိက္ခဝေ၊ ဘိက္ခု ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနိယေ ပဉှံ ပုဋ္ဌော သံသာဒေတိ၊ နော ဝိဿဇ္ဇေတိ။ ဣဒမဿ န ဝဏ္ဏသ္မိံ ဝဒာမိ။ န ခေါ ပန လာဘီ ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ န အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသပရဿော ဇဝသမ္ပန္နော ဟောတိ၊ န ဝဏ္ဏသမ္ပန္နော၊ န အာရောဟပရိဏာဟသမ္ပန္နော။>
    text <ကထဉ္စ၊ ဘိက္ခဝေ၊ ပုရိသပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။ ဣဓ၊ ဘိက္ခဝေ၊ ဘိက္ခု ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော ဝိဿဇ္ဇေတိ၊ နော သံသာဒေတိ။ ဣဒမဿ ဝဏ္ဏသ္မိံ ဝဒာမိ။ န ခေါ ပန လာဘီ ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ န အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသပရဿော ဇဝသမ္ပန္နော စ ဟောတိ၊ ဝဏ္ဏသမ္ပန္နော စ၊ န အာရောဟပရိဏာဟသမ္ပန္နော။>
    text <ကထဉ္စ၊ ဘိက္ခဝေ၊ ပုရိသပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣဓ၊ ဘိက္ခဝေ၊ ဘိက္ခု ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော ဝိဿဇ္ဇေတိ၊ နော သံသာဒေတိ။ ဣဒမဿ ဝဏ္ဏသ္မိံ ဝဒာမိ။ လာဘီ ခေါ ပန ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ပုရိသပရဿော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော ပုရိသပရဿာတိ။ နဝမံ။>
  text <၁၀။ အဿာဇာနီယသုတ္တံ>
    text <၁၄၃>, <တယော စ၊ ဘိက္ခဝေ၊ ဘဒြေ အဿာဇာနီယေ ဒေသေဿာမိ တယော စ ဘဒြေ ပုရိသာဇာနီယေ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘန္တေတိ ခေါ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <ကတမေ စ၊ ဘိက္ခဝေ၊ တယော ဘဒြာ အဿာဇာနီယာ။ ဣဓ၊ ဘိက္ခဝေ၊ ဧကစ္စော ဘဒြော အဿာဇာနီယော။ပေ။ ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော ဘဒြာ အဿာဇာနီယာ။>
    text <ကတမေ စ ဘိက္ခဝေ၊ တယော ဘဒြာ ပုရိသာဇာနီယာ။ ဣဓ၊ ဘိက္ခဝေ၊ ဧကစ္စော ဘဒြော ပုရိသာဇာနီယော။ပေ။ ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။>
    text <ကထဉ္စ၊ ဘိက္ခဝေ၊ ဘဒြော ပုရိသာဇာနီယော။ပေ။ ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣဓ၊ ဘိက္ခဝေ၊ ဘိက္ခု အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ ဣဒမဿ ဇဝသ္မိံ ဝဒာမိ။ အဘိဓမ္မေ ခေါ ပန အဘိဝိနယေ ပဉှံ ပုဋ္ဌော ဝိဿဇ္ဇေတိ၊ နော သံသာဒေတိ။ ဣဒမဿ ဝဏ္ဏသ္မိံ ဝဒာမိ။ လာဘီ ခေါ ပန ဟောတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရာနံ။ ဣဒမဿ အာရောဟပရိဏာဟသ္မိံ ဝဒာမိ။ ဧဝံ ခေါ၊ ဘိက္ခဝေ၊ ဘဒြော ပုရိသာဇာနီယော ဇဝသမ္ပန္နော စ ဟောတိ ဝဏ္ဏသမ္ပန္နော စ အာရောဟပရိဏာဟသမ္ပန္နော စ။ ဣမေ ခေါ၊ ဘိက္ခဝေ၊ တယော ဘဒြာ ပုရိသာဇာနီယာတိ။ ဒသမံ။>
  text <၁၁။ ပဌမမောရနိဝါပသုတ္တံ>
    text <၁၄၄>, <ဧကံ သမယံ ဘဂဝါ ရာဇဂဟေ ဝိဟရတိ မောရနိဝါပေ ပရိဗ္ဗာဇကာရာမေ။ တတြ ခေါ ဘဂဝါ ဘိက္ခူ အာမန္တေသိ ဘိက္ခဝေါတိ။ ဘဒန္တေတိ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <တီဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနံ။ ကတမေဟိ တီဟိ။ အသေက္ခေန သီလက္ခန္ဓေန၊ အသေက္ခေန သမာဓိက္ခန္ဓေန၊ အသေက္ခေန ပညာက္ခန္ဓေန။ ဣမေဟိ ခေါ၊ ဘိက္ခဝေ၊ တီဟိ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနန္တိ။ ဧကာဒသမံ။>
  text <၁၂။ ဒုတိယမောရနိဝါပသုတ္တံ>
    text <၁၄၅>, <တီဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနံ။ ကတမေဟိ တီဟိ။ ဣဒ္ဓိပါဋိဟာရိယေန၊ အာဒေသနာပါဋိဟာရိယေန၊ အနုသာသနီပါဋိဟာရိယေန ဣမေဟိ ခေါ၊ ဘိက္ခဝေ၊ တီဟိ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနန္တိ။ ဒွာဒသမံ။>
  text <၁၃။ တတိယမောရနိဝါပသုတ္တံ>
    text <၁၄၆>, <တီဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနံ။ ကတမေဟိ တီဟိ။ သမ္မာဒိဋ္ဌိယာ၊ သမ္မာဉာဏေန၊ သမ္မာဝိမုတ္တိယာ ဣမေဟိ ခေါ၊ ဘိက္ခဝေ၊ တီဟိ ဓမ္မေဟိ သမန္နာဂတော ဘိက္ခု အစ္စန္တနိဋ္ဌော ဟောတိ အစ္စန္တယောဂက္ခေမီ အစ္စန္တဗြဟ္မစာရီ အစ္စန္တပရိယောသာနော သေဋ္ဌော ဒေဝမနုဿာနန္တိ။ တေရသမံ။>
    stand <ယောဓာဇီဝဝဂ္ဂေါ စုဒ္ဒသမော။>
    text <တဿုဒ္ဒာနံ>
    block
      text <ယောဓော ပရိသမိတ္တဉ္စ၊ ဥပ္ပါဒာ ကေသကမ္ဗလော။>
      text <သမ္ပဒာ ဝုဒ္ဓိ တယော၊ အဿာ တယော မောရနိဝါပိနောတိ။>
