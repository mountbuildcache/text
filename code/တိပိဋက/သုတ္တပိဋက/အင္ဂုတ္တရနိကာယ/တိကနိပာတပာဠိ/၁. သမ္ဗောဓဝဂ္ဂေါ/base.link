text <၁၁ ၁။ သမ္ဗောဓဝဂ္ဂေါ>
  text <၁။ ပုဗ္ဗေဝသမ္ဗောဓသုတ္တံ>
    text <၁၀၄>, <ပုဗ္ဗေဝ မေ၊ ဘိက္ခဝေ၊ သမ္ဗောဓာ အနဘိသမ္ဗုဒ္ဓဿ ဗောဓိသတ္တဿေဝ သတော ဧတဒဟောသိ ကော နု ခေါ လောကေ အဿာဒော၊ ကော အာဒီနဝေါ၊ ကိံ နိဿရဏန္တိ။ တဿ မယှံ၊ ဘိက္ခဝေ၊ ဧတဒဟောသိ ယံ ခေါ လောကံ ပဋိစ္စ ဥပ္ပဇ္ဇတိ သုခံ သောမနဿံ၊ အယံ လောကေ အဿာဒော။ ယံ လောကော အနိစ္စော ဒုက္ခေါ ဝိပရိဏာမဓမ္မော၊ အယံ လောကေ အာဒီနဝေါ။ ယော လောကေ ဆန္ဒရာဂဝိနယော ဆန္ဒရာဂပ္ပဟာနံ၊ ဣဒံ လောကေ နိဿရဏန္တိ။ ယာဝကီဝဉ္စာဟံ၊ ဘိက္ခဝေ၊ ဧဝံ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ နာဗ္ဘညာသိံ၊ နေဝ တာဝါဟံ၊ ဘိက္ခဝေ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ယတော စ ခွာဟံ၊ ဘိက္ခဝေ၊ ဧဝံ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ အဗ္ဘညာသိံ၊ အထာဟံ၊ ဘိက္ခဝေ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ဉာဏဉ္စ ပန မေ ဒဿနံ ဥဒပါဒိ အကုပ္ပါ မေ ဝိမုတ္တိ၊ အယမန္တိမာ ဇာတိ၊ နတ္ထိ ဒာနိ ပုနဗ္ဘဝေါတိ။ ပဌမံ။>
  text <၂။ ပဌမအဿာဒသုတ္တံ>
    text <၁၀၅>, <လောကဿာဟံ၊ ဘိက္ခဝေ၊ အဿာဒပရိယေသနံ အစရိံ။ ယော လောကေ အဿာဒော တဒဇ္ဈဂမံ။ ယာဝတကော လောကေ အဿာဒော၊ ပညာယ မေ သော သုဒိဋ္ဌော။ လောကဿာဟံ၊ ဘိက္ခဝေ၊ အာဒီနဝပရိယေသနံ အစရိံ။ ယော လောကေ အာဒီနဝေါ တဒဇ္ဈဂမံ။ ယာဝတကော လောကေ အာဒီနဝေါ၊ ပညာယ မေ သော သုဒိဋ္ဌော။ လောကဿာဟံ၊ ဘိက္ခဝေ၊ နိဿရဏပရိယေသနံ အစရိံ။ ယံ လောကေ နိဿရဏံ တဒဇ္ဈဂမံ။ ယာဝတကံ လောကေ နိဿရဏံ၊ ပညာယ မေ တံ သုဒိဋ္ဌံ။ ယာဝကီဝဉ္စာဟံ၊ ဘိက္ခဝေ၊ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ နာဗ္ဘညာသိံ၊ နေဝ တာဝါဟံ၊ ဘိက္ခဝေ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ယတော စ ခွာဟံ၊ ဘိက္ခဝေ၊ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ အဗ္ဘညာသိံ၊ အထာဟံ၊ ဘိက္ခဝေ၊ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပစ္စညာသိံ။ ဉာဏဉ္စ ပန မေ ဒဿနံ ဥဒပါဒိ အကုပ္ပါ မေ ဝိမုတ္တိ၊ အယမန္တိမာ ဇာတိ၊ နတ္ထိ ဒာနိ ပုနဗ္ဘဝေါတိ။ ဒုတိယံ။>
  text <၃။ ဒုတိယအဿာဒသုတ္တံ>
    text <၁၀၆>, <နော စေဒံ၊ ဘိက္ခဝေ၊ လောကေ အဿာဒော အဘဝိဿ၊ နယိဒံ သတ္တာ လောကေ သာရဇ္ဇေယျုံ။ ယသ္မာ စ ခေါ၊ ဘိက္ခဝေ၊ အတ္ထိ လောကေ အဿာဒော၊ တသ္မာ သတ္တာ လောကေ သာရဇ္ဇန္တိ။ နော စေဒံ၊ ဘိက္ခဝေ၊ လောကေ အာဒီနဝေါ အဘဝိဿ၊ နယိဒံ သတ္တာ လောကေ နိဗ္ဗိန္ဒေယျုံ။ ယသ္မာ စ ခေါ၊ ဘိက္ခဝေ၊ အတ္ထိ လောကေ အာဒီနဝေါ၊ တသ္မာ သတ္တာ လောကေ နိဗ္ဗိန္ဒန္တိ။ နော စေဒံ၊ ဘိက္ခဝေ၊ လောကေ နိဿရဏံ အဘဝိဿ၊ နယိဒံ သတ္တာ လောကမှာ နိဿရေယျုံ။ ယသ္မာ စ ခေါ၊ ဘိက္ခဝေ၊ အတ္ထိ လောကေ နိဿရဏံ၊ တသ္မာ သတ္တာ လောကမှာ နိဿရန္တိ။ ယာဝကီဝဉ္စ၊ ဘိက္ခဝေ၊ သတ္တာ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ နာဗ္ဘညာသုံ၊ နေဝ တာဝ၊ ဘိက္ခဝေ၊ သတ္တာ သဒေဝကာ လောကာ သမာရကာ သဗြဟ္မကာ သဿမဏဗြာဟ္မဏိယာ ပဇာယ သဒေဝမနုဿာယ နိဿဋာ ဝိသံယုတ္တာ ဝိပ္ပမုတ္တာ ဝိမရိယာဒီကတေန စေတသာ ဝိဟရိံသု။ ယတော စ ခေါ၊ ဘိက္ခဝေ၊ သတ္တာ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ အဗ္ဘညာသုံ၊ အထ၊ ဘိက္ခဝေ၊ သတ္တာ သဒေဝကာ လောကာ သမာရကာ သဗြဟ္မကာ သဿမဏဗြာဟ္မဏိယာ ပဇာယ သဒေဝမနုဿာယ နိဿဋာ ဝိသံယုတ္တာ ဝိပ္ပမုတ္တာ ဝိမရိယာဒီကတေန စေတသာ ဝိဟရန္တီတိ။ တတိယံ။>
  text <၄။ သမဏဗြာဟ္မဏသုတ္တံ>
    text <၁၀၇>, <ယေ ကေစိ၊ ဘိက္ခဝေ၊ သမဏာ ဝါ ဗြာဟ္မဏာ ဝါ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ နပ္ပဇာနန္တိ၊ န မေ တေ၊ ဘိက္ခဝေ၊ သမဏာ ဝါ ဗြာဟ္မဏာ ဝါ သမဏေသု ဝါ သမဏသမ္မတာ ဗြာဟ္မဏေသု ဝါ ဗြာဟ္မဏသမ္မတာ၊ န စ ပန တေ အာယသ္မန္တော သာမညတ္ထံ ဝါ ဗြဟ္မညတ္ထံ ဝါ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ။ ယေ စ ခေါ ကေစိ၊ ဘိက္ခဝေ၊ သမဏာ ဝါ ဗြာဟ္မဏာ ဝါ လောကဿ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ ပဇာနန္တိ၊ တေ ခေါ၊ ဘိက္ခဝေ၊ သမဏာ ဝါ ဗြာဟ္မဏာ ဝါ သမဏေသု ဝါ သမဏသမ္မတာ ဗြာဟ္မဏေသု ဝါ ဗြာဟ္မဏသမ္မတာ၊ တေ စ ပနာယသ္မန္တော သာမညတ္ထဉ္စ ဗြဟ္မညတ္ထဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တီတိ။ စတုတ္ထံ။>
  text <၅။ ရုဏ္ဏသုတ္တံ>
    text <၁၀၈>, <ရုဏ္ဏမိဒံ၊ ဘိက္ခဝေ၊ အရိယဿ ဝိနယေ ယဒိဒံ ဂီတံ။ ဥမ္မတ္တကမိဒံ၊ ဘိက္ခဝေ၊ အရိယဿ ဝိနယေ ယဒိဒံ နစ္စံ။ ကောမာရကမိဒံ၊ ဘိက္ခဝေ၊ အရိယဿ ဝိနယေ ယဒိဒံ အတိဝေလံ ဒန္တဝိဒံသကဟသိတံ။ တသ္မာတိဟ၊ ဘိက္ခဝေ၊ သေတုဃာတော ဂီတေ၊ သေတုဃာတော နစ္စေ၊ အလံ ဝေါ ဓမ္မပ္ပမောဒိတာနံ သတံ သိတံ သိတမတ္တာယာတိ။ ပဉ္စမံ။>
  text <၆။ အတိတ္တိသုတ္တံ>
    text <၁၀၉>, <တိဏ္ဏံ၊ ဘိက္ခဝေ၊ ပဋိသေဝနာယ နတ္ထိ တိတ္တိ။ ကတမေသံ တိဏ္ဏံ။ သောပ္ပဿ၊ ဘိက္ခဝေ၊ ပဋိသေဝနာယ နတ္ထိ တိတ္တိ။ သုရာမေရယပါနဿ၊ ဘိက္ခဝေ၊ ပဋိသေဝနာယ နတ္ထိ တိတ္တိ။ မေထုနဓမ္မသမာပတ္တိယာ၊ ဘိက္ခဝေ၊ ပဋိသေဝနာယ နတ္ထိ တိတ္တိ။ ဣမေသံ၊ ဘိက္ခဝေ၊ တိဏ္ဏံ ပဋိသေဝနာယ နတ္ထိ တိတ္တီတိ။ ဆဋ္ဌံ။>
  text <၇။ အရက္ခိတသုတ္တံ>
    text <၁၁၀>, <အထ ခေါ အနာထပိဏ္ဍိကော ဂဟပတိ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ စိတ္တေ၊ ဂဟပတိ၊ အရက္ခိတေ ကာယကမ္မမ္ပိ အရက္ခိတံ ဟောတိ၊ ဝစီကမ္မမ္ပိ အရက္ခိတံ ဟောတိ၊ မနောကမ္မမ္ပိ အရက္ခိတံ ဟောတိ။ တဿ အရက္ခိတကာယကမ္မန္တဿ အရက္ခိတဝစီကမ္မန္တဿ အရက္ခိတမနောကမ္မန္တဿ ကာယကမ္မမ္ပိ အဝဿုတံ ဟောတိ၊ ဝစီကမ္မမ္ပိ အဝဿုတံ ဟောတိ၊ မနောကမ္မမ္ပိ အဝဿုတံ ဟောတိ။ တဿ အဝဿုတကာယကမ္မန္တဿ အဝဿုတဝစီကမ္မန္တဿ အဝဿုတမနောကမ္မန္တဿ ကာယကမ္မမ္ပိ ပူတိကံ ဟောတိ၊ ဝစီကမ္မမ္ပိ ပူတိကံ ဟောတိ၊ မနောကမ္မမ္ပိ ပူတိကံ ဟောတိ။ တဿ ပူတိကာယကမ္မန္တဿ ပူတိဝစီကမ္မန္တဿ ပူတိမနောကမ္မန္တဿ န ဘဒ္ဒကံ မရဏံ ဟောတိ၊ န ဘဒ္ဒိကာ ကာလင်္ကိရိယာ။>
    text <သေယျထာပိ၊ ဂဟပတိ၊ ကူဋာဂါရေ ဒုစ္ဆန္နေ ကူဋမ္ပိ အရက္ခိတံ ဟောတိ၊ ဂေါပါနသိယောပိ အရက္ခိတာ ဟောန္တိ၊ ဘိတ္တိပိ အရက္ခိတာ ဟောတိ၊ ကူဋမ္ပိ အဝဿုတံ ဟောတိ၊ ဂေါပါနသိယောပိ အဝဿုတာ ဟောန္တိ၊ ဘိတ္တိပိ အဝဿုတာ ဟောတိ၊ ကူဋမ္ပိ ပူတိကံ ဟောတိ၊ ဂေါပါနသိယောပိ ပူတိကာ ဟောန္တိ၊ ဘိတ္တိပိ ပူတိကာ ဟောတိ။>
    text <ဧဝမေဝံ ခေါ၊ ဂဟပတိ၊ စိတ္တေ အရက္ခိတေ ကာယကမ္မမ္ပိ အရက္ခိတံ ဟောတိ၊ ဝစီကမ္မမ္ပိ အရက္ခိတံ ဟောတိ၊ မနောကမ္မမ္ပိ အရက္ခိတံ ဟောတိ။ တဿ အရက္ခိတကာယကမ္မန္တဿ အရက္ခိတဝစီကမ္မန္တဿ အရက္ခိတမနောကမ္မန္တဿ ကာယကမ္မမ္ပိ အဝဿုတံ ဟောတိ၊ ဝစီကမ္မမ္ပိ အဝဿုတံ ဟောတိ၊ မနောကမ္မမ္ပိ အဝဿုတံ ဟောတိ။ တဿ အဝဿုတကာယကမ္မန္တဿ အဝဿုတဝစီကမ္မန္တဿ အဝဿုတမနောကမ္မန္တဿ ကာယကမ္မမ္ပိ ပူတိကံ ဟောတိ၊ ဝစီကမ္မမ္ပိ ပူတိကံ ဟောတိ၊ မနောကမ္မမ္ပိ ပူတိကံ ဟောတိ။ တဿ ပူတိကာယကမ္မန္တဿ ပူတိဝစီကမ္မန္တဿ ပူတိမနောကမ္မန္တဿ န ဘဒ္ဒကံ မရဏံ ဟောတိ၊ န ဘဒ္ဒိကာ ကာလင်္ကိရိယာ။>
    text <စိတ္တေ၊ ဂဟပတိ၊ ရက္ခိတေ ကာယကမ္မမ္ပိ ရက္ခိတံ ဟောတိ၊ ဝစီကမ္မမ္ပိ ရက္ခိတံ ဟောတိ၊ မနောကမ္မမ္ပိ ရက္ခိတံ ဟောတိ။ တဿ ရက္ခိတကာယကမ္မန္တဿ ရက္ခိတဝစီကမ္မန္တဿ ရက္ခိတမနောကမ္မန္တဿ ကာယကမ္မမ္ပိ အနဝဿုတံ ဟောတိ၊ ဝစီကမ္မမ္ပိ အနဝဿုတံ ဟောတိ၊ မနောကမ္မမ္ပိ အနဝဿုတံ ဟောတိ။ တဿ အနဝဿုတကာယကမ္မန္တဿ အနဝဿုတဝစီကမ္မန္တဿ အနဝဿုတမနောကမ္မန္တဿ ကာယကမ္မမ္ပိ အပူတိကံ ဟောတိ၊ ဝစီကမ္မမ္ပိ အပူတိကံ ဟောတိ၊ မနောကမ္မမ္ပိ အပူတိကံ ဟောတိ။ တဿ အပူတိကာယကမ္မန္တဿ အပူတိဝစီကမ္မန္တဿ အပူတိမနောကမ္မန္တဿ ဘဒ္ဒကံ မရဏံ ဟောတိ၊ ဘဒ္ဒိကာ ကာလင်္ကိရိယာ။>
    text <သေယျထာပိ၊ ဂဟပတိ၊ ကူဋာဂါရေ သုစ္ဆန္နေ ကူဋမ္ပိ ရက္ခိတံ ဟောတိ၊ ဂေါပါနသိယောပိ ရက္ခိတာ ဟောန္တိ၊ ဘိတ္တိပိ ရက္ခိတာ ဟောတိ၊ ကူဋမ္ပိ အနဝဿုတံ ဟောတိ၊ ဂေါပါနသိယောပိ အနဝဿုတာ ဟောန္တိ၊ ဘိတ္တိပိ အနဝဿုတာ ဟောတိ၊ ကူဋမ္ပိ အပူတိကံ ဟောတိ၊ ဂေါပါနသိယောပိ အပူတိကာ ဟောန္တိ၊ ဘိတ္တိပိ အပူတိကာ ဟောတိ။>
    text <ဧဝမေဝံ ခေါ၊ ဂဟပတိ၊ စိတ္တေ ရက္ခိတေ ကာယကမ္မမ္ပိ ရက္ခိတံ ဟောတိ၊ ဝစီကမ္မမ္ပိ ရက္ခိတံ ဟောတိ၊ မနောကမ္မမ္ပိ ရက္ခိတံ ဟောတိ။ တဿ ရက္ခိတကာယကမ္မန္တဿ ရက္ခိတဝစီကမ္မန္တဿ ရက္ခိတမနောကမ္မန္တဿ ကာယကမ္မမ္ပိ အနဝဿုတံ ဟောတိ၊ ဝစီကမ္မမ္ပိ အနဝဿုတံ ဟောတိ၊ မနောကမ္မမ္ပိ အနဝဿုတံ ဟောတိ။ တဿ အနဝဿုတကာယကမ္မန္တဿ အနဝဿုတဝစီကမ္မန္တဿ အနဝဿုတမနောကမ္မန္တဿ ကာယကမ္မမ္ပိ အပူတိကံ ဟောတိ၊ ဝစီကမ္မမ္ပိ အပူတိကံ ဟောတိ၊ မနောကမ္မမ္ပိ အပူတိကံ ဟောတိ။ တဿ အပူတိကာယကမ္မန္တဿ အပူတိဝစီကမ္မန္တဿ အပူတိမနောကမ္မန္တဿ ဘဒ္ဒကံ မရဏံ ဟောတိ၊ ဘဒ္ဒိကာ ကာလင်္ကိရိယာတိ။ သတ္တမံ။>
  text <၈။ ဗျာပန္နသုတ္တံ>
    text <၁၁၁>, <ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ စိတ္တေ၊ ဂဟပတိ၊ ဗျာပန္နေ ကာယကမ္မမ္ပိ ဗျာပန္နံ ဟောတိ၊ ဝစီကမ္မမ္ပိ ဗျာပန္နံ ဟောတိ၊ မနောကမ္မမ္ပိ ဗျာပန္နံ ဟောတိ။ တဿ ဗျာပန္နကာယကမ္မန္တဿ ဗျာပန္နဝစီကမ္မန္တဿ ဗျာပန္နမနောကမ္မန္တဿ န ဘဒ္ဒကံ မရဏံ ဟောတိ၊ န ဘဒ္ဒိကာ ကာလင်္ကိရိယာ။ သေယျထာပိ၊ ဂဟပတိ၊ ကူဋာဂါရေ ဒုစ္ဆန္နေ ကူဋမ္ပိ ဗျာပန္နံ ဟောတိ၊ ဂေါပါနသိယောပိ ဗျာပန္နာ ဟောန္တိ၊ ဘိတ္တိပိ ဗျာပန္နာ ဟောတိ၊ ဧဝမေဝံ ခေါ၊ ဂဟပတိ၊ စိတ္တေ ဗျာပန္နေ ကာယကမ္မမ္ပိ ဗျာပန္နံ ဟောတိ၊ ဝစီကမ္မမ္ပိ ဗျာပန္နံ ဟောတိ၊ မနောကမ္မမ္ပိ ဗျာပန္နံ ဟောတိ။ တဿ ဗျာပန္နကာယကမ္မန္တဿ ဗျာပန္နဝစီကမ္မန္တဿ ဗျာပန္နမနောကမ္မန္တဿ န ဘဒ္ဒကံ မရဏံ ဟောတိ၊ န ဘဒ္ဒိကာ ကာလင်္ကိရိယာ။>
    text <စိတ္တေ၊ ဂဟပတိ၊ အဗျာပန္နေ ကာယကမ္မမ္ပိ အဗျာပန္နံ ဟောတိ၊ ဝစီကမ္မမ္ပိ အဗျာပန္နံ ဟောတိ၊ မနောကမ္မမ္ပိ အဗျာပန္နံ ဟောတိ။ တဿ အဗျာပန္နကာယကမ္မန္တဿ အဗျာပန္နဝစီကမ္မန္တဿ အဗျာပန္နမနောကမ္မန္တဿ ဘဒ္ဒကံ မရဏံ ဟောတိ၊ ဘဒ္ဒိကာ ကာလင်္ကိရိယာ။ သေယျထာပိ၊ ဂဟပတိ၊ ကူဋာဂါရေ သုစ္ဆန္နေ ကူဋမ္ပိ အဗျာပန္နံ ဟောတိ၊ ဂေါပါနသိယောပိ အဗျာပန္နာ ဟောန္တိ၊ ဘိတ္တိပိ အဗျာပန္နာ ဟောတိ၊ ဧဝမေဝံ ခေါ၊ ဂဟပတိ၊ စိတ္တေ အဗျာပန္နေ ကာယကမ္မမ္ပိ အဗျာပန္နံ ဟောတိ၊ ဝစီကမ္မမ္ပိ အဗျာပန္နံ ဟောတိ၊ မနောကမ္မမ္ပိ အဗျာပန္နံ ဟောတိ။ တဿ အဗျာပန္နကာယကမ္မန္တဿ။ပေ။ အဗျာပန္နမနောကမ္မန္တဿ ဘဒ္ဒကံ မရဏံ ဟောတိ၊ ဘဒ္ဒိကာ ကာလင်္ကိရိယာတိ။ အဋ္ဌမံ။>
  text <၉။ ပဌမနိဒာနသုတ္တံ>
    text <၁၁၂>, <တီဏိမာနိ၊ ဘိက္ခဝေ၊ နိဒာနာနိ ကမ္မာနံ သမုဒယာယ။ ကတမာနိ တီဏိ။ လောဘော နိဒာနံ ကမ္မာနံ သမုဒယာယ၊ ဒောသော နိဒာနံ ကမ္မာနံ သမုဒယာယ၊ မောဟော နိဒာနံ ကမ္မာနံ သမုဒယာယ။ ယံ၊ ဘိက္ခဝေ၊ လောဘပကတံ ကမ္မံ လောဘဇံ လောဘနိဒာနံ လောဘသမုဒယံ၊ တံ ကမ္မံ အကုသလံ တံ ကမ္မံ သာဝဇ္ဇံ တံ ကမ္မံ ဒုက္ခဝိပါကံ၊ တံ ကမ္မံ ကမ္မသမုဒယာယ သံဝတ္တတိ၊ န တံ ကမ္မံ ကမ္မနိရောဓာယ သံဝတ္တတိ။ ယံ၊ ဘိက္ခဝေ၊ ဒောသပကတံ ကမ္မံ ဒောသဇံ ဒောသနိဒာနံ ဒောသသမုဒယံ၊ တံ ကမ္မံ အကုသလံ တံ ကမ္မံ သာဝဇ္ဇံ တံ ကမ္မံ ဒုက္ခဝိပါကံ၊ တံ ကမ္မံ ကမ္မသမုဒယာယ သံဝတ္တတိ၊ န တံ ကမ္မံ ကမ္မနိရောဓာယ သံဝတ္တတိ။ ယံ၊ ဘိက္ခဝေ၊ မောဟပကတံ ကမ္မံ မောဟဇံ မောဟနိဒာနံ မောဟသမုဒယံ၊ တံ ကမ္မံ အကုသလံ တံ ကမ္မံ သာဝဇ္ဇံ တံ ကမ္မံ ဒုက္ခဝိပါကံ၊ တံ ကမ္မံ ကမ္မသမုဒယာယ သံဝတ္တတိ၊ န တံ ကမ္မံ ကမ္မနိရောဓာယ သံဝတ္တတိ။ ဣမာနိ ခေါ၊ ဘိက္ခဝေ၊ တီဏိ နိဒာနာနိ ကမ္မာနံ သမုဒယာယ။>
    text <တီဏိမာနိ၊ ဘိက္ခဝေ၊ နိဒာနာနိ ကမ္မာနံ သမုဒယာယ။ ကတမာနိ တီဏိ။ အလောဘော နိဒာနံ ကမ္မာနံ သမုဒယာယ၊ အဒောသော နိဒာနံ ကမ္မာနံ သမုဒယာယ၊ အမောဟော နိဒာနံ ကမ္မာနံ သမုဒယာယ။ ယံ၊ ဘိက္ခဝေ၊ အလောဘပကတံ ကမ္မံ အလောဘဇံ အလောဘနိဒာနံ အလောဘသမုဒယံ၊ တံ ကမ္မံ ကုသလံ တံ ကမ္မံ အနဝဇ္ဇံ တံ ကမ္မံ သုခဝိပါကံ၊ တံ ကမ္မံ ကမ္မနိရောဓာယ သံဝတ္တတိ၊ န တံ ကမ္မံ ကမ္မသမုဒယာယ သံဝတ္တတိ။ ယံ၊ ဘိက္ခဝေ၊ အဒောသပကတံ ကမ္မံ အဒောသဇံ အဒောသနိဒာနံ အဒောသသမုဒယံ၊ တံ ကမ္မံ ကုသလံ တံ ကမ္မံ အနဝဇ္ဇံ တံ ကမ္မံ သုခဝိပါကံ၊ တံ ကမ္မံ ကမ္မနိရောဓာယ သံဝတ္တတိ၊ န တံ ကမ္မံ ကမ္မသမုဒယာယ သံဝတ္တတိ။ ယံ၊ ဘိက္ခဝေ၊ အမောဟပကတံ ကမ္မံ အမောဟဇံ အမောဟနိဒာနံ အမောဟသမုဒယံ၊ တံ ကမ္မံ ကုသလံ တံ ကမ္မံ အနဝဇ္ဇံ တံ ကမ္မံ သုခဝိပါကံ၊ တံ ကမ္မံ ကမ္မနိရောဓာယ သံဝတ္တတိ၊ န တံ ကမ္မံ ကမ္မသမုဒယာယ သံဝတ္တတိ။ ဣမာနိ ခေါ၊ ဘိက္ခဝေ၊ တီဏိ နိဒာနာနိ ကမ္မာနံ သမုဒယာယာတိ။ နဝမံ။>
  text <၁၀။ ဒုတိယနိဒာနသုတ္တံ>
    text <၁၁၃>, <တီဏိမာနိ၊ ဘိက္ခဝေ၊ နိဒာနာနိ ကမ္မာနံ သမုဒယာယ။ ကတမာနိ တီဏိ။ အတီတေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ၊ အနာဂတေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ၊ ပစ္စုပ္ပန္နေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။ ကထဉ္စ၊ ဘိက္ခဝေ၊ အတီတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။ အတီတေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကေတိ အနုဝိစာရေတိ။ တဿ အတီတေ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကယတော အနုဝိစာရယတော ဆန္ဒော ဇာယတိ။ ဆန္ဒဇာတော တေဟိ ဓမ္မေဟိ သံယုတ္တော ဟောတိ။ ဧတမဟံ၊ ဘိက္ခဝေ၊ သံယောဇနံ ဝဒာမိ ယော စေတသော သာရာဂေါ။ ဧဝံ ခေါ၊ ဘိက္ခဝေ၊ အတီတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။>
    text <ကထဉ္စ၊ ဘိက္ခဝေ၊ အနာဂတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။ အနာဂတေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကေတိ အနုဝိစာရေတိ။ တဿ အနာဂတေ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကယတော အနုဝိစာရယတော ဆန္ဒော ဇာယတိ။ ဆန္ဒဇာတော တေဟိ ဓမ္မေဟိ သံယုတ္တော ဟောတိ။ ဧတမဟံ၊ ဘိက္ခဝေ၊ သံယောဇနံ ဝဒာမိ ယော စေတသော သာရာဂေါ။ ဧဝံ ခေါ၊ ဘိက္ခဝေ၊ အနာဂတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။>
    text <ကထဉ္စ၊ ဘိက္ခဝေ၊ ပစ္စုပ္ပန္နေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။ ပစ္စုပ္ပန္နေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကေတိ အနုဝိစာရေတိ။ တဿ ပစ္စုပ္ပန္နေ ဆန္ဒရာဂဋ္ဌာနိယေ ဓမ္မေ အာရဗ္ဘ စေတသာ အနုဝိတက္ကယတော အနုဝိစာရယတော ဆန္ဒော ဇာယတိ။ ဆန္ဒဇာတော တေဟိ ဓမ္မေဟိ သံယုတ္တော ဟောတိ။ ဧတမဟံ၊ ဘိက္ခဝေ၊ သံယောဇနံ ဝဒာမိ ယော စေတသော သာရာဂေါ။ ဧဝံ ခေါ၊ ဘိက္ခဝေ၊ ပစ္စုပ္ပန္နေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော ဇာယတိ။ ဣမာနိ ခေါ၊ ဘိက္ခဝေ၊ တီဏိ နိဒာနာနိ ကမ္မာနံ သမုဒယာယ။>
    text <တီဏိမာနိ၊ ဘိက္ခဝေ၊ နိဒာနာနိ ကမ္မာနံ သမုဒယာယ။ ကတမာနိ တီဏိ။ အတီတေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ၊ အနာဂတေ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ၊ ပစ္စုပ္ပန္နေ၊ ဘိက္ခဝေ၊ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။ ကထဉ္စ၊ ဘိက္ခဝေ၊ အတီတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။ အတီတာနံ၊ ဘိက္ခဝေ၊ ဆန္ဒရာဂဋ္ဌာနိယာနံ ဓမ္မာနံ အာယတိံ ဝိပါကံ ပဇာနာတိ။ အာယတိံ ဝိပါကံ ဝိဒိတွာ တဒဘိနိဝတ္တေတိ။ တဒဘိနိဝတ္တေတွာ စေတသာ အဘိနိဝိဇ္ဈိတွာ ပညာယ အတိဝိဇ္ဈ ပဿတိ။ ဧဝံ ခေါ၊ ဘိက္ခဝေ၊ အတီတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။>
    text <ကထဉ္စ၊ ဘိက္ခဝေ၊ အနာဂတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။ အနာဂတာနံ၊ ဘိက္ခဝေ၊ ဆန္ဒရာဂဋ္ဌာနိယာနံ ဓမ္မာနံ အာယတိံ ဝိပါကံ ပဇာနာတိ။ အာယတိံ ဝိပါကံ ဝိဒိတွာ တဒဘိနိဝတ္တေတိ။ တဒဘိနိဝတ္တေတွာ စေတသာ အဘိနိဝိဇ္ဈိတွာ ပညာယ အတိဝိဇ္ဈ ပဿတိ။ ဧဝံ ခေါ၊ ဘိက္ခဝေ၊ အနာဂတေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။>
    text <ကထဉ္စ၊ ဘိက္ခဝေ၊ ပစ္စုပ္ပန္နေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။ ပစ္စုပ္ပန္နာနံ၊ ဘိက္ခဝေ၊ ဆန္ဒရာဂဋ္ဌာနိယာနံ ဓမ္မာနံ အာယတိံ ဝိပါကံ ပဇာနာတိ၊ အာယတိံ ဝိပါကံ ဝိဒိတွာ တဒဘိနိဝတ္တေတိ၊ တဒဘိနိဝတ္တေတွာ စေတသာ အဘိနိဝိဇ္ဈိတွာ ပညာယ အတိဝိဇ္ဈ ပဿတိ။ ဧဝံ ခေါ၊ ဘိက္ခဝေ၊ ပစ္စုပ္ပန္နေ ဆန္ဒရာဂဋ္ဌာနိယေ ဓမ္မေ အာရဗ္ဘ ဆန္ဒော န ဇာယတိ။ ဣမာနိ ခေါ၊ ဘိက္ခဝေ၊ တီဏိ နိဒာနာနိ ကမ္မာနံ သမုဒယာယာတိ။ ဒသမံ။>
    stand <သမ္ဗောဓဝဂ္ဂေါ ပဌမော။>
    text <တဿုဒ္ဒာနံ>
    block
      text <ပုဗ္ဗေဝ ဒုဝေ အဿာဒာ၊ သမဏော ရုဏ္ဏပဉ္စမံ။>
      text <အတိတ္တိ ဒွေ စ ဝုတ္တာနိ၊ နိဒာနာနိ အပရေ ဒုဝေတိ။>
