text <၈ ၃။ အာနန္ဒဝဂ္ဂေါ>
  text <၁။ ဆန္နသုတ္တံ>
    text <၇၂>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ ဆန္နော ပရိဗ္ဗာဇကော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဆန္နော ပရိဗ္ဗာဇကော အာယသ္မန္တံ အာနန္ဒံ ဧတဒဝေါစ တုမှေပိ၊ အာဝုသော အာနန္ဒ၊ ရာဂဿ ပဟာနံ ပညာပေထ၊ ဒောသဿ ပဟာနံ ပညာပေထ၊ မောဟဿ ပဟာနံ ပညာပေထာတိ။ မယံ ခေါ၊ အာဝုသော၊ ရာဂဿ ပဟာနံ ပညာပေမ၊ ဒောသဿ ပဟာနံ ပညာပေမ၊ မောဟဿ ပဟာနံ ပညပေမာတိ။>
    text <ကိံ ပန တုမှေ၊ အာဝုသော၊ ရာဂေ အာဒီနဝံ ဒိသွာ ရာဂဿ ပဟာနံ ပညာပေထ၊ ကိံ ဒောသေ အာဒီနဝံ ဒိသွာ ဒောသဿ ပဟာနံ ပညာပေထ၊ ကိံ မောဟေ အာဒီနဝံ ဒိသွာ မောဟဿ ပဟာနံ ပညာပေထာတိ။>
    text <ရတ္တော ခေါ၊ အာဝုသော၊ ရာဂေန အဘိဘူတော ပရိယာဒိန္နစိတ္တော အတ္တဗျာဗာဓာယပိ စေတေတိ၊ ပရဗျာဗာဓာယပိ စေတေတိ၊ ဥဘယဗျာဗာဓာယပိ စေတေတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒေတိ၊ ရာဂေ ပဟီနေ နေဝတ္တဗျာဗာဓာယပိ စေတေတိ၊ န ပရဗျာဗာဓာယပိ စေတေတိ၊ န ဥဘယဗျာဗာဓာယပိ စေတေတိ၊ န စေတသိကံ ဒုက္ခံ ဒောမနဿံ ပဋိသံဝေဒေတိ။ ရတ္တော ခေါ၊ အာဝုသော၊ ရာဂေန အဘိဘူတော ပရိယာဒိန္နစိတ္တော ကာယေန ဒုစ္စရိတံ စရတိ၊ ဝါစာယ ဒုစ္စရိတံ စရတိ၊ မနသာ ဒုစ္စရိတံ စရတိ၊ ရာဂေ ပဟီနေ နေဝ ကာယေန ဒုစ္စရိတံ စရတိ၊ န ဝါစာယ ဒုစ္စရိတံ စရတိ၊ န မနသာ ဒုစ္စရိတံ စရတိ။ ရတ္တော ခေါ၊ အာဝုသော၊ ရာဂေန အဘိဘူတော ပရိယာဒိန္နစိတ္တော အတ္တတ္ထမ္ပိ ယထာဘူတံ နပ္ပဇာနာတိ၊ ပရတ္ထမ္ပိ ယထာဘူတံ နပ္ပဇာနာတိ၊ ဥဘယတ္ထမ္ပိ ယထာဘူတံ နပ္ပဇာနာတိ၊ ရာဂေ ပဟီနေ အတ္တတ္ထမ္ပိ ယထာဘူတံ ပဇာနာတိ၊ ပရတ္ထမ္ပိ ယထာဘူတံ ပဇာနာတိ၊ ဥဘယတ္ထမ္ပိ ယထာဘူတံ ပဇာနာတိ။ ရာဂေါ ခေါ၊ အာဝုသော၊ အန္ဓကရဏော အစက္ခုကရဏော အညာဏကရဏော ပညာနိရောဓိကော ဝိဃာတပက္ခိကော အနိဗ္ဗာနသံဝတ္တနိကော။>
    text <ဒုဋ္ဌော ခေါ၊ အာဝုသော၊ ဒောသေန။ပေ။ မူဠှော ခေါ၊ အာဝုသော၊ မောဟေန အဘိဘူတော ပရိယာဒိန္နစိတ္တော အတ္တဗျာဗာဓာယပိ စေတေတိ၊ ပရဗျာဗာဓာယပိ စေတေတိ၊ ဥဘယဗျာဗာဓာယပိ စေတေတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒေတိ၊ မောဟေ ပဟီနေ နေဝတ္တဗျာဗာဓာယပိ စေတေတိ၊ န ပရဗျာဗာဓာယပိ စေတေတိ၊ န ဥဘယဗျာဗာဓာယပိ စေတေတိ၊ န စေတသိကံ ဒုက္ခံ ဒောမနဿံ ပဋိသံဝေဒေတိ။ မူဠှော ခေါ၊ အာဝုသော၊ မောဟေန အဘိဘူတော ပရိယာဒိန္နစိတ္တော ကာယေန ဒုစ္စရိတံ စရတိ၊ ဝါစာယ ဒုစ္စရိတံ စရတိ၊ မနသာ ဒုစ္စရိတံ စရတိ၊ မောဟေ ပဟီနေ နေဝ ကာယေန ဒုစ္စရိတံ စရတိ၊ န ဝါစာယ ဒုစ္စရိတံ စရတိ၊ န မနသာ ဒုစ္စရိတံ စရတိ။ မူဠှော ခေါ၊ အာဝုသော၊ မောဟေန အဘိဘူတော ပရိယာဒိန္နစိတ္တော အတ္တတ္ထမ္ပိ ယထာဘူတံ နပ္ပဇာနာတိ၊ ပရတ္ထမ္ပိ ယထာဘူတံ နပ္ပဇာနာတိ၊ ဥဘယတ္ထမ္ပိ ယထာဘူတံ နပ္ပဇာနာတိ၊ မောဟေ ပဟီနေ အတ္တတ္ထမ္ပိ ယထာဘူတံ ပဇာနာတိ၊ ပရတ္ထမ္ပိ ယထာဘူတံ ပဇာနာတိ၊ ဥဘယတ္ထမ္ပိ ယထာဘူတံ ပဇာနာတိ။ မောဟော ခေါ၊ အာဝုသော၊ အန္ဓကရဏော အစက္ခုကရဏော အညာဏကရဏော ပညာနိရောဓိကော ဝိဃာတပက္ခိကော အနိဗ္ဗာနသံဝတ္တနိကော။ ဣဒံ ခေါ မယံ၊ အာဝုသော၊ ရာဂေ အာဒီနဝံ ဒိသွာ ရာဂဿ ပဟာနံ ပညာပေမ။ ဣဒံ ဒောသေ အာဒီနဝံ ဒိသွာ ဒောသဿ ပဟာနံ ပညာပေမ။ ဣဒံ မောဟေ အာဒီနဝံ ဒိသွာ မောဟဿ ပဟာနံ ပညာပေမာတိ။>
    text <အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ အတ္ထာဝုသော၊ မဂ္ဂေါ အတ္ထိ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ အယမေဝ အရိယော အဋ္ဌင်္ဂိကော မဂ္ဂေါ၊ သေယျထိဒံ သမ္မာဒိဋ္ဌိ။ပေ။ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ ဘဒ္ဒကော ခေါ၊ အာဝုသော၊ မဂ္ဂေါ ဘဒ္ဒိကာ ပဋိပဒာ ဧတဿ ရာဂဿ ဒောသဿ မောဟဿ ပဟာနာယ။ အလဉ္စ ပနာဝုသော အာနန္ဒ၊ အပ္ပမာဒာယာတိ။ ပဌမံ။>
  text <၂။ အာဇီဝကသုတ္တံ>
    text <၇၃>, <ဧကံ သမယံ အာယသ္မာ အာနန္ဒော ကောသမ္ဗိယံ ဝိဟရတိ ဃောသိတာရာမေ။ အထ ခေါ အညတရော အာဇီဝကသာဝကော ဂဟပတိ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော အာဇီဝကသာဝကော ဂဟပတိ အာယသ္မန္တံ အာနန္ဒံ ဧတဒဝေါစ>
    text <ကေသံ နော၊ ဘန္တေ အာနန္ဒ၊ ဓမ္မော သွာက္ခါတော။ ကေ လောကေ သုပ္ပဋိပန္နာ။ ကေ လောကေ သုကတာတိ။ တေန ဟိ၊ ဂဟပတိ၊ တညေဝေတ္ထ ပဋိပုစ္ဆိဿာမိ၊ ယထာ တေ ခမေယျ တထာ နံ ဗျာကရေယျာသိ။ တံ ကိံ မညသိ၊ ဂဟပတိ၊ ယေ ရာဂဿ ပဟာနာယ ဓမ္မံ ဒေသေန္တိ၊ ဒောသဿ ပဟာနာယ ဓမ္မံ ဒေသေန္တိ၊ မောဟဿ ပဟာနာယ ဓမ္မံ ဒေသေန္တိ၊ တေသံ ဓမ္မော သွာက္ခါတော နော ဝါ။ ကထံ ဝါ တေ ဧတ္ထ ဟောတီတိ။ ယေ၊ ဘန္တေ၊ ရာဂဿ ပဟာနာယ ဓမ္မံ ဒေသေန္တိ၊ ဒောသဿ ပဟာနာယ ဓမ္မံ ဒေသေန္တိ၊ မောဟဿ ပဟာနာယ ဓမ္မံ ဒေသေန္တိ၊ တေသံ ဓမ္မော သွာက္ခါတော။ ဧဝံ မေ ဧတ္ထ ဟောတီတိ။>
    text <တံ ကိံ မညသိ၊ ဂဟပတိ၊ ယေ ရာဂဿ ပဟာနာယ ပဋိပန္နာ၊ ဒောသဿ ပဟာနာယ ပဋိပန္နာ၊ မောဟဿ ပဟာနာယ ပဋိပန္နာ၊ တေ လောကေ သုပ္ပဋိပန္နာ နော ဝါ။ ကထံ ဝါ တေ ဧတ္ထ ဟောတီတိ။ ယေ၊ ဘန္တေ၊ ရာဂဿ ပဟာနာယ ပဋိပန္နာ၊ ဒောသဿ ပဟာနာယ ပဋိပန္နာ၊ မောဟဿ ပဟာနာယ ပဋိပန္နာ၊ တေ လောကေ သုပ္ပဋိပန္နာ။ ဧဝံ မေ ဧတ္ထ ဟောတီတိ။>
    text <တံ ကိံ မညသိ၊ ဂဟပတိ၊ ယေသံ ရာဂေါ ပဟီနော ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော၊ ယေသံ ဒောသော ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ ယေသံ မောဟော ပဟီနော ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော၊ တေ လောကေ သုကတာ နော ဝါ။ ကထံ ဝါ တေ ဧတ္ထ ဟောတီတိ။ ယေသံ၊ ဘန္တေ၊ ရာဂေါ ပဟီနော ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော၊ ယေသံ ဒောသော ပဟီနော။ပေ။ ယေသံ မောဟော ပဟီနော ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော၊ တေ လောကေ သုကတာ။ ဧဝံ မေ ဧတ္ထ ဟောတီတိ။>
    text <ဣတိ ခေါ၊ ဂဟပတိ၊ တယာဝေတံ ဗျာကတံ ယေ၊ ဘန္တေ၊ ရာဂဿ ပဟာနာယ ဓမ္မံ ဒေသေန္တိ၊ ဒောသဿ ပဟာနာယ ဓမ္မံ ဒေသေန္တိ၊ မောဟဿ ပဟာနာယ ဓမ္မံ ဒေသေန္တိ၊ တေသံ ဓမ္မော သွာက္ခါတောတိ။ တယာဝေတံ ဗျာကတံ ယေ၊ ဘန္တေ၊ ရာဂဿ ပဟာနာယ ပဋိပန္နာ၊ ဒောသဿ ပဟာနာယ ပဋိပန္နာ၊ မောဟဿ ပဟာနာယ ပဋိပန္နာ၊ တေ လောကေ သုပ္ပဋိပန္နာတိ။ တယာဝေတံ ဗျာကတံ ယေသံ၊ ဘန္တေ၊ ရာဂေါ ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ ယေသံ ဒောသော ပဟီနော။ပေ။ ယေသံ မောဟော ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ တေ လောကေ သုကတာတိ။>
    text <အစ္ဆရိယံ၊ ဘန္တေ၊ အဗ္ဘုတံ၊ ဘန္တေ။ န စေဝ နာမ သဓမ္မုက္ကံသနာ ဘဝိဿတိ၊ န စ ပရဓမ္မာပသာဒနာ။ အာယတနေဝ ဓမ္မဒေသနာ၊ အတ္ထော စ ဝုတ္တော၊ အတ္တာ စ အနုပနီတော။ တုမှေ၊ ဘန္တေ အာနန္ဒ၊ ရာဂဿ ပဟာနာယ ဓမ္မံ ဒေသေထ၊ ဒောသဿ။ပေ။ မောဟဿ ပဟနာယ ဓမ္မံ ဒေသေထ။ တုမှာကံ၊ ဘန္တေ အာနန္ဒ၊ ဓမ္မော သွာက္ခါတော။ တုမှေ၊ ဘန္တေ အာနန္ဒ၊ ရာဂဿ ပဟာနာယ ပဋိပန္နာ၊ ဒောသဿ။ပေ။ မောဟဿ ပဟာနာယ ပဋိပန္နာ။ တုမှေ၊ ဘန္တေ၊ လောကေ သုပ္ပဋိပန္နာ။ တုမှာကံ၊ ဘန္တေ အာနန္ဒ၊ ရာဂေါ ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ တုမှာကံ ဒောသော ပဟီနော။ပေ။ တုမှာကံ မောဟော ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော။ တုမှေ လောကေ သုကတာ။>
    text <အဘိက္ကန္တံ၊ ဘန္တေ၊ အဘိက္ကန္တံ၊ ဘန္တေ။ သေယျထာပိ၊ ဘန္တေ၊ နိက္ကုဇ္ဇိတံ ဝါ ဥက္ကုဇ္ဇေယျ၊ ပဋိစ္ဆန္နံ ဝါ ဝိဝရေယျ၊ မူဠှဿ ဝါ မဂ္ဂံ အာစိက္ခေယျ၊ အန္ဓကာရေ ဝါ တေလပဇ္ဇောတံ ဓာရေယျ စက္ခုမန္တော ရူပါနိ ဒက္ခန္တီတိ၊ ဧဝမေဝံ အယျေန အာနန္ဒေန အနေကပရိယာယေန ဓမ္မော ပကာသိတော။ ဧသာဟံ၊ ဘန္တေ အာနန္ဒ၊ တံ ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသင်္ဃဉ္စ။ ဥပါသကံ မံ အယျော အာနန္ဒော ဓာရေတု၊ အဇ္ဇတဂ္ဂေ ပါဏုပေတံ သရဏံ ဂတန္တိ။ ဒုတိယံ။>
  text <၃။ မဟာနာမသက္ကသုတ္တံ>
    text <၇၄>, <ဧဝံ မေ သုတံ ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ တေန ခေါ ပန သမယေန ဘဂဝါ ဂိလာနာဝုဋ္ဌိတော ဟောတိ အစိရဝုဋ္ဌိတော ဂေလညာ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ ဒီဃရတ္တာဟံ၊ ဘန္တေ၊ ဘဂဝတာ ဧဝံ ဓမ္မံ ဒေသိတံ အာဇာနာမိ သမာဟိတဿ ဉာဏံ၊ နော အသမာဟိတဿာတိ။ သမာဓိ နု ခေါ၊ ဘန္တေ၊ ပုဗ္ဗေ၊ ပစ္ဆာ ဉာဏံ၊ ဥဒာဟု ဉာဏံ ပုဗ္ဗေ၊ ပစ္ဆာ သမာဓီတိ။ အထ ခေါ အာယသ္မတော အာနန္ဒဿ ဧတဒဟောသိ ဘဂဝါ ခေါ ဂိလာနဝုဋ္ဌိတော အစိရဝုဋ္ဌိတော ဂေလညာ။ အယဉ္စ မဟာနာမော သက္ကော ဘဂဝန္တံ အတိဂမ္ဘီရံ ပဉှံ ပုစ္ဆတိ။ ယံနူနာဟံ မဟာနာမံ သက္ကံ ဧကမန္တံ အပနေတွာ ဓမ္မံ ဒေသေယျန္တိ။>
    text <အထ ခေါ အာယသ္မာ အာနန္ဒော မဟာနာမံ သက္ကံ ဗာဟာယံ ဂဟေတွာ ဧကမန္တံ အပနေတွာ မဟာနာမံ သက္ကံ ဧတဒဝေါစ သေခမ္ပိ ခေါ၊ မဟာနာမ၊ သီလံ ဝုတ္တံ ဘဂဝတာ၊ အသေခမ္ပိ သီလံ ဝုတ္တံ ဘဂဝတာ၊ သေခေါပိ သမာဓိ ဝုတ္တော ဘဂဝတာ၊ အသေခေါပိ သမာဓိ ဝုတ္တော ဘဂဝတာ၊ သေခါပိ ပညာ ဝုတ္တာ ဘဂဝတာ၊ အသေခါပိ ပညာ ဝုတ္တာ ဘဂဝတာ။ ကတမဉ္စ၊ မဟာနာမ၊ သေခံ သီလံ။ ဣဓ၊ မဟာနာမ၊ ဘိက္ခု သီလဝါ ဟောတိ ပါတိမောက္ခသံဝရသံဝုတော ဝိဟရတိ။ပေ။ သမာဒာယ သိက္ခတိ သိက္ခါပဒေသု။ ဣဒံ ဝုစ္စတိ၊ မဟာနာမ၊ သေခံ သီလံ။>
    text <ကတမော စ၊ မဟာနာမ၊ သေခေါ သမာဓိ။ ဣဓ၊ မဟာနာမ၊ ဘိက္ခု ဝိဝိစ္စေဝ ကာမေဟိ။ပေ။ စတုတ္ထံ ဈာနံ ဥပသမ္ပဇ္ဇ ဝိဟရတိ။ အယံ ဝုစ္စတိ၊ မဟာနာမ၊ သေခေါ သမာဓိ။>
    text <ကတမာ စ၊ မဟာနာမ၊ သေခါ ပညာ။ ဣဓ၊ မဟာနာမ၊ ဘိက္ခု ဣဒံ ဒုက္ခန္တိ ယထာဘူတံ ပဇာနာတိ။ပေ။ အယံ ဒုက္ခနိရောဓဂါမိနီ ပဋိပဒာတိ ယထာဘူတံ ပဇာနာတိ။ အယံ ဝုစ္စတိ၊ မဟာနာမ၊ သေခါ ပညာ။>
    text <သ ခေါ သော၊ မဟာနာမ၊ အရိယသာဝကော ဧဝံ သီလသမ္ပန္နော ဧဝံ သမာဓိသမ္ပန္နော ဧဝံ ပညာသမ္ပန္နော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ ဧဝံ ခေါ၊ မဟာနာမ၊ သေခမ္ပိ သီလံ ဝုတ္တံ ဘဂဝတာ၊ အသေခမ္ပိ သီလံ ဝုတ္တံ ဘဂဝတာ၊ သေခေါပိ သမာဓိ ဝုတ္တော ဘဂဝတာ၊ အသေခေါပိ သမာဓိ ဝုတ္တော ဘဂဝတာ၊ သေခါပိ ပညာ ဝုတ္တာ ဘဂဝတာ၊ အသေခါပိ ပညာ ဝုတ္တာ ဘဂဝတာတိ။ တတိယံ။>
  text <၄။ နိဂဏ္ဌသုတ္တံ>
    text <၇၅>, <ဧကံ သမယံ အာယသ္မာ အာနန္ဒော ဝေသာလိယံ ဝိဟရတိ မဟာဝနေ ကူဋာဂါရသာလာယံ။ အထ ခေါ အဘယော စ လိစ္ဆဝိ ပဏ္ဍိတကုမာရကော စ လိစ္ဆဝိ ယေနာယသ္မာ အာနန္ဒော တေနုပသင်္ကမိံသု၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နော ခေါ အဘယော လိစ္ဆဝိ အာယသ္မန္တံ အာနန္ဒံ ဧတဒဝေါစ နိဂဏ္ဌော၊ ဘန္တေ၊ နာဋပုတ္တော သဗ္ဗညူ သဗ္ဗဒဿာဝီ အပရိသေသံ ဉာဏဒဿနံ ပဋိဇာနာတိ စရတော စ မေ တိဋ္ဌတော စ သုတ္တဿ စ ဇာဂရဿ စ သတတံ သမိတံ ဉာဏဒဿနံ ပစ္စုပဋ္ဌိတန္တိ။ သော ပုရာဏာနံ ကမ္မာနံ တပသာ ဗျန္တီဘာဝံ ပညပေတိ နဝါနံ ကမ္မာနံ အကရဏာ သေတုဃာတံ။ ဣတိ ကမ္မက္ခယာ ဒုက္ခက္ခယော၊ ဒုက္ခက္ခယာ ဝေဒနာက္ခယော၊ ဝေဒနာက္ခယာ သဗ္ဗံ ဒုက္ခံ နိဇ္ဇိဏ္ဏံ ဘဝိဿတိ ဧဝမေတိဿာ သန္ဒိဋ္ဌိကာယ နိဇ္ဇရာယ ဝိသုဒ္ဓိယာ သမတိက္ကမော ဟောတိ။ ဣဓ၊ ဘန္တေ၊ ဘဂဝါ ကိမာဟာတိ။>
    text <တိဿော ခေါ ဣမာ၊ အဘယ၊ နိဇ္ဇရာ ဝိသုဒ္ဓိယော တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန သမ္မဒက္ခါတာ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒောမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ။ ကတမာ တိဿော။ ဣဓ၊ အဘယ၊ ဘိက္ခု သီလဝါ ဟောတိ။ပေ။ သမာဒာယ သိက္ခတိ သိက္ခါပဒေသု။ သော နဝဉ္စ ကမ္မံ န ကရောတိ၊ ပုရာဏဉ္စ ကမ္မံ ဖုဿ ဖုဿ ဗျန္တီကရောတိ။ သန္ဒိဋ္ဌိကာ နိဇ္ဇရာ အကာလိကာ ဧဟိပဿိကာ ဩပနေယျိကာ ပစ္စတ္တံ ဝေဒိတဗ္ဗာ ဝိညူဟီတိ။>
    text <သ ခေါ သော၊ အဘယ၊ ဘိက္ခု ဧဝံ သီလသမ္ပန္နော ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရတိ။ ပီတိယာ စ ဝိရာဂါ ဥပေက္ခကော စ ဝိဟရတိ သတော စ သမ္ပဇာနော၊ သုခဉ္စ ကာယေန ပဋိသံဝေဒေတိ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရတိ။ သုခဿ စ ပဟာနာ ဒုက္ခဿ စ ပဟာနာ၊ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ သော နဝဉ္စ ကမ္မံ န ကရောတိ၊ ပုရာဏဉ္စ ကမ္မံ ဖုဿ ဖုဿ ဗျန္တီကရောတိ။ သန္ဒိဋ္ဌိကာ နိဇ္ဇရာ အကာလိကာ ဧဟိပဿိကာ ဩပနေယျိကာ ပစ္စတ္တံ ဝေဒိတဗ္ဗာ ဝိညူဟီတိ။>
    text <သ ခေါ သော၊ အဘယ၊ ဘိက္ခု ဧဝံ သမာဓိသမ္ပန္နော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ သော နဝဉ္စ ကမ္မံ န ကရောတိ၊ ပုရာဏဉ္စ ကမ္မံ ဖုဿ ဖုဿ ဗျန္တီကရောတိ။ သန္ဒိဋ္ဌိကာ နိဇ္ဇရာ အကာလိကာ ဧဟိပဿိကာ ဩပနေယျိကာ ပစ္စတ္တံ ဝေဒိတဗ္ဗာ ဝိညူဟီတိ။ ဣမာ ခေါ၊ အဘယ၊ တိဿော နိဇ္ဇရာ ဝိသုဒ္ဓိယော တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန သမ္မဒက္ခါတာ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒောမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယာတိ။>
    text <ဧဝံ ဝုတ္တေ ပဏ္ဍိတကုမာရကော လိစ္ဆဝိ အဘယံ လိစ္ဆဝိံ ဧတဒဝေါစ ကိံ ပန တွံ၊ သမ္မ အဘယ၊ အာယသ္မတော အာနန္ဒဿ သုဘာသိတံ သုဘာသိတတော နာဗ္ဘနုမောဒသီတိ။ ကျာဟံ၊ သမ္မ ပဏ္ဍိတကုမာရက၊ အာယသ္မတော အာနန္ဒဿ သုဘာသိတံ သုဘာသိတတော နာဗ္ဘနုမောဒိဿာမိ။ မုဒ္ဓါပိ တဿ ဝိပတေယျ ယော အာယသ္မတော အာနန္ဒဿ သုဘာသိတံ သုဘာသိတတော နာဗ္ဘနုမောဒေယျာတိ။ စတုတ္ထံ။>
  text <၅။ နိဝေသကသုတ္တံ>
    text <၇၆>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ အာနန္ဒံ ဘဂဝါ ဧတဒဝေါစ>
    text <ယေ၊ အာနန္ဒ၊ အနုကမ္ပေယျာထ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ ဝေါ၊ အာနန္ဒ၊ တီသု ဌာနေသု သမာဒပေတဗ္ဗာ နိဝေသေတဗ္ဗာ ပတိဋ္ဌာပေတဗ္ဗာ။ ကတမေသု တီသု။ ဗုဒ္ဓေ အဝေစ္စပ္ပသာဒေ သမာဒပေတဗ္ဗာ နိဝေသေတဗ္ဗာ ပတိဋ္ဌာပေတဗ္ဗာ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ၊ သတ္ထာ ဒေဝမနုဿာနံ၊ ဗုဒ္ဓေါ ဘဂဝါတိ၊ ဓမ္မေ အဝေစ္စပ္ပသာဒေ သမာဒပေတဗ္ဗာ နိဝေသေတဗ္ဗာ ပတိဋ္ဌာပေတဗ္ဗာ သွာက္ခါတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီတိ၊ သင်္ဃေ အဝေစ္စပ္ပသာဒေ သမာဒပေတဗ္ဗာ နိဝေသေတဗ္ဗာ ပတိဋ္ဌာပေတဗ္ဗာ သုပ္ပဋိပန္နော ဘဂဝတော သာဝကသင်္ဃော ဥဇုပ္ပဋိပန္နော ဘဂဝတော သာဝကသင်္ဃော ဉာယပ္ပဋိပန္နော ဘဂဝတော သာဝကသင်္ဃော သာမီစိပ္ပဋိပန္နော ဘဂဝတော သာဝကသင်္ဃော၊ ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသင်္ဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာတိ။>
    text <သိယာ၊ အာနန္ဒ၊ စတုန္နံ မဟာဘူတာနံ အညထတ္တံ ပထဝီဓာတုယာ အာပေါဓာတုယာ တေဇောဓာတုယာ ဝါယောဓာတုယာ၊ န တွေဝ ဗုဒ္ဓေ အဝေစ္စပ္ပသာဒေန သမန္နာဂတဿ အရိယသာဝကဿ သိယာ အညထတ္တံ တတြိဒံ အညထတ္တံ။ သော ဝတာနန္ဒ၊ ဗုဒ္ဓေ အဝေစ္စပ္ပသာဒေန သမန္နာဂတော အရိယသာဝကော နိရယံ ဝါ တိရစ္ဆာနယောနိံ ဝါ ပေတ္တိဝိသယံ ဝါ ဥပပဇ္ဇိဿတီတိ နေတံ ဌာနံ ဝိဇ္ဇတိ။>
    text <သိယာ၊ အာနန္ဒ၊ စတုန္နံ မဟာဘူတာနံ အညထတ္တံ ပထဝီဓာတုယာ အာပေါဓာတုယာ တေဇောဓာတုယာ ဝါယောဓာတုယာ၊ န တွေဝ ဓမ္မေ။ပေ။ န တွေဝ သင်္ဃေ အဝေစ္စပ္ပသာဒေန သမန္နာဂတဿ အရိယသာဝကဿ သိယာ အညထတ္တံ တတြိဒံ အညထတ္တံ။ သော ဝတာနန္ဒ၊ သင်္ဃေ အဝေစ္စပ္ပသာဒေန သမန္နာဂတော အရိယသာဝကော နိရယံ ဝါ တိရစ္ဆာနယောနိံ ဝါ ပေတ္တိဝိသယံ ဝါ ဥပပဇ္ဇိဿတီတိ နေတံ ဌာနံ ဝိဇ္ဇတိ။>
    text <ယေ၊ အာနန္ဒ၊ အနုကမ္ပေယျာထ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ ဝေါ၊ အာနန္ဒ၊ ဣမေသု တီသု ဌာနေသု သမာဒပေတဗ္ဗာ နိဝေသေတဗ္ဗာ ပတိဋ္ဌာပေတဗ္ဗာတိ။ ပဉ္စမံ။>
  text <၆။ ပဌမဘဝသုတ္တံ>
    text <၇၇>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ ဘဝေါ၊ ဘဝေါတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ဘဝေါ ဟောတီတိ။>
    text <ကာမဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ ကာမဘဝေါ ပညာယေထာတိ။ နော ဟေတံ၊ ဘန္တေ။ ဣတိ ခေါ၊ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ ဟီနာယ ဓာတုယာ ဝိညာဏံ ပတိဋ္ဌိတံ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။>
    text <ရူပဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ ရူပဘဝေါ ပညာယေထာတိ။ နော ဟေတံ၊ ဘန္တေ။ ဣတိ ခေါ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ မဇ္ဈိမာယ ဓာတုယာ ဝိညာဏံ ပတိဋ္ဌိတံ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။>
    text <အရူပဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ အရူပဘဝေါ ပညာယေထာတိ။ နော ဟေတံ၊ ဘန္တေ။ ဣတိ ခေါ၊ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ ပဏီတာယ ဓာတုယာ ဝိညာဏံ ပတိဋ္ဌိတံ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။ ဧဝံ ခေါ၊ အာနန္ဒ၊ ဘဝေါ ဟောတီတိ။ ဆဋ္ဌံ။>
  text <၇။ ဒုတိယဘဝသုတ္တံ>
    text <၇၈>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ။ပေ။ အာယသ္မာ အာနန္ဒော ဘဂဝန္တံ ဧတဒဝေါစ ဘဝေါ၊ ဘဝေါတိ၊ ဘန္တေ၊ ဝုစ္စတိ။ ကိတ္တာဝတာ နု ခေါ၊ ဘန္တေ၊ ဘဝေါ ဟောတီတိ။>
    text <ကာမဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ ကာမဘဝေါ ပညာယေထာတိ။ နော ဟေတံ ဘန္တေ။ ဣတိ ခေါ၊ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ ဟီနာယ ဓာတုယာ စေတနာ ပတိဋ္ဌိတာ ပတ္ထနာ ပတိဋ္ဌိတာ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။>
    text <ရူပဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ ရူပဘဝေါ ပညာယေထာတိ။ နော ဟေတံ၊ ဘန္တေ။ ဣတိ ခေါ၊ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ မဇ္ဈိမာယ ဓာတုယာ စေတနာ ပတိဋ္ဌိတာ ပတ္ထနာ ပတိဋ္ဌိတာ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။>
    text <အရူပဓာတုဝေပက္ကဉ္စ၊ အာနန္ဒ၊ ကမ္မံ နာဘဝိဿ၊ အပိ နု ခေါ အရူပဘဝေါ ပညာယေထာတိ။ နော ဟေတံ၊ ဘန္တေ။ ဣတိ ခေါ၊ အာနန္ဒ၊ ကမ္မံ ခေတ္တံ၊ ဝိညာဏံ ဗီဇံ၊ တဏှာ သ္နေဟော။ အဝိဇ္ဇာနီဝရဏာနံ သတ္တာနံ တဏှာသံယောဇနာနံ ပဏီတာယ ဓာတုယာ စေတနာ ပတိဋ္ဌိတာ ပတ္ထနာ ပတိဋ္ဌိတာ ဧဝံ အာယတိံ ပုနဗ္ဘဝါဘိနိဗ္ဗတ္တိ ဟောတိ။ ဧဝံ ခေါ၊ အာနန္ဒ၊ ဘဝေါ ဟောတီတိ။ သတ္တမံ။>
  text <၈။ သီလဗ္ဗတသုတ္တံ>
    text <၇၉>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ အာနန္ဒံ ဘဂဝါ ဧတဒဝေါစ သဗ္ဗံ နု ခေါ၊ အာနန္ဒ၊ သီလဗ္ဗတံ ဇီဝိတံ ဗြဟ္မစရိယံ ဥပဋ္ဌာနသာရံ သဖလန္တိ။ န ခွေတ္ထ၊ ဘန္တေ၊ ဧကံသေနာတိ။ တေန ဟာနန္ဒ၊ ဝိဘဇဿူတိ။>
    text <ယဉှိဿ၊ ဘန္တေ၊ သီလဗ္ဗတံ ဇီဝိတံ ဗြဟ္မစရိယံ ဥပဋ္ဌာနသာရံ သေဝတော အကုသလာ ဓမ္မာ အဘိဝဍ္ဎန္တိ ကုသလာ ဓမ္မာ ပရိဟာယန္တိ၊ ဧဝရူပံ သီလဗ္ဗတံ ဇီဝိတံ ဗြဟ္မစရိယံ ဥပဋ္ဌာနသာရံ အဖလံ။ ယဉ္စ ခွာဿ၊ ဘန္တေ၊ သီလဗ္ဗတံ ဇီဝိတံ ဗြဟ္မစရိယံ ဥပဋ္ဌာနသာရံ သေဝတော အကုသလာ ဓမ္မာ ပရိဟာယန္တိ၊ ကုသလာ ဓမ္မာ အဘိဝဍ္ဎန္တိ၊ ဧဝရူပံ သီလဗ္ဗတံ ဇီဝိတံ ဗြဟ္မစရိယံ ဥပဋ္ဌာနသာရံ သဖလန္တိ။ ဣဒမဝေါစ အာယသ္မာ အာနန္ဒော၊ သမနုညော သတ္ထာ အဟောသိ။>
    text <အထ ခေါ အာယသ္မာ အာနန္ဒော သမနုညော မေ သတ္ထာတိ၊ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ။ အထ ခေါ ဘဂဝါ အစိရပက္ကန္တေ အာယသ္မန္တေ အာနန္ဒေ ဘိက္ခူ အာမန္တေသိ သေခေါ၊ ဘိက္ခဝေ၊ အာနန္ဒော၊ န စ ပနဿ သုလဘရူပေါ သမသမော ပညာယာတိ။ အဋ္ဌမံ။>
  text <၉။ ဂန္ဓဇာတသုတ္တံ>
    text <၈၀>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ>
    text <တီဏိမာနိ၊ ဘန္တေ၊ ဂန္ဓဇာတာနိ၊ ယေသံ အနုဝါတံယေဝ ဂန္ဓော ဂစ္ဆတိ၊ နော ပဋိဝါတံ။ ကတမာနိ တီဏိ။ မူလဂန္ဓော၊ သာရဂန္ဓော၊ ပုပ္ဖဂန္ဓော ဣမာနိ ခေါ၊ ဘန္တေ၊ တီဏိ ဂန္ဓဇာတာနိ၊ ယေသံ အနုဝါတံယေဝ ဂန္ဓော ဂစ္ဆတိ၊ နော ပဋိဝါတံ။ အတ္ထိ နု ခေါ၊ ဘန္တေ၊ ကိဉ္စိ ဂန္ဓဇာတံ ယဿ အနုဝါတမ္ပိ ဂန္ဓော ဂစ္ဆတိ၊ ပဋိဝါတမ္ပိ ဂန္ဓော ဂစ္ဆတိ၊ အနုဝါတပဋိဝါတမ္ပိ ဂန္ဓော ဂစ္ဆတီတိ။>
    text <အတ္ထာနန္ဒ၊ ကိဉ္စိ ဂန္ဓဇာတံ ယဿ အနုဝါတမ္ပိ ဂန္ဓော ဂစ္ဆတိ၊ ပဋိဝါတမ္ပိ ဂန္ဓော ဂစ္ဆတိ၊ အနုဝါတပဋိဝါတမ္ပိ ဂန္ဓော ဂစ္ဆတီတိ။ ကတမဉ္စ ပန၊ ဘန္တေ၊ ဂန္ဓဇာတံ ယဿ အနုဝါတမ္ပိ ဂန္ဓော ဂစ္ဆတိ၊ ပဋိဝါတမ္ပိ ဂန္ဓော ဂစ္ဆတိ၊ အနုဝါတပဋိဝါတမ္ပိ ဂန္ဓော ဂစ္ဆတီတိ။>
    text <ဣဓာနန္ဒ၊ ယသ္မိံ ဂါမေ ဝါ နိဂမေ ဝါ ဣတ္ထီ ဝါ ပုရိသော ဝါ ဗုဒ္ဓံ သရဏံ ဂတော ဟောတိ၊ ဓမ္မံ သရဏံ ဂတော ဟောတိ၊ သင်္ဃံ သရဏံ ဂတော ဟောတိ၊ ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ၊ သီလဝါ ဟောတိ ကလျာဏဓမ္မော၊ ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတော။>
    text <တဿ ဒိသာသု သမဏဗြာဟ္မဏာ ဝဏ္ဏံ ဘာသန္တိ အမုကသ္မိံ နာမ ဂါမေ ဝါ နိဂမေ ဝါ ဣတ္ထီ ဝါ ပုရိသော ဝါ ဗုဒ္ဓံ သရဏံ ဂတော ဟောတိ၊ ဓမ္မံ သရဏံ ဂတော ဟောတိ၊ သင်္ဃံ သရဏံ ဂတော ဟောတိ၊ ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ၊ သီလဝါ ဟောတိ ကလျာဏဓမ္မော၊ ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတောတိ။>
    text <ဒေဝတာပိဿ ဝဏ္ဏံ ဘာသန္တိ အမုကသ္မိံ နာမ ဂါမေ ဝါ နိဂမေ ဝါ ဣတ္ထီ ဝါ ပုရိသော ဝါ ဗုဒ္ဓံ သရဏံ ဂတော ဟောတိ၊ ဓမ္မံ သရဏံ ဂတော ဟောတိ၊ သင်္ဃံ သရဏံ ဂတော ဟောတိ၊ ပါဏာတိပါတာ ပဋိဝိရတော ဟောတိ။ပေ။ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ၊ သီလဝါ ဟောတိ ကလျာဏဓမ္မော၊ ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတောတိ။ ဣဒံ ခေါ တံ၊ အာနန္ဒ၊ ဂန္ဓဇာတံ ယဿ အနုဝါတမ္ပိ ဂန္ဓော ဂစ္ဆတိ၊ ပဋိဝါတမ္ပိ ဂန္ဓော ဂစ္ဆတိ၊ အနုဝါတပဋိဝါတမ္ပိ ဂန္ဓော ဂစ္ဆတီတိ။>
    block
      text <န ပုပ္ဖဂန္ဓော ပဋိဝါတမေတိ၊>
      text <န စန္ဒနံ တဂရမလ္လိကာ ဝါ။>
      text <သတဉ္စ ဂန္ဓော ပဋိဝါတမေတိ၊>
      text <သဗ္ဗာ ဒိသာ သပ္ပုရိသော ပဝါယတီတိ။ နဝမံ။>
      text <ဆန္နော အာဇီဝကော သက္ကော၊ နိဂဏ္ဌော စ နိဝေသကော။>
      text <ဒုဝေ ဘဝါ သီလဗ္ဗတံ၊ ဂန္ဓဇာတဉ္စ စူဠနီတိ။>
  text <၁၀။ စူဠနိကာသုတ္တံ>
    text <၈၁>, <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ သမ္မုခါမေတံ၊ ဘန္တေ၊ ဘဂဝတော သုတံ သမ္မုခါ ပဋိဂ္ဂဟိတံ ဘဂဝတော၊ အာနန္ဒ၊ သိခိဿ အဘိဘူ နာမ သာဝကော ဗြဟ္မလောကေ ဌိတော သဟဿိလောကဓာတုံ သရေန ဝိညာပေသီတိ။ ဘဂဝါ ပန၊ ဘန္တေ၊ အရဟံ သမ္မာသမ္ဗုဒ္ဓေါ ကီဝတကံ ပဟောတိ သရေန ဝိညာပေတုန္တိ။ သာဝကော သော၊ အာနန္ဒ၊ အပ္ပမေယျာ တထာဂတာတိ။>
    text <ဒုတိယမ္ပိ ခေါ အာယသ္မာ အာနန္ဒော ဘဂဝန္တံ ဧတဒဝေါစ သမ္မုခါ မေတံ၊ ဘန္တေ၊ ဘဂဝတော သုတံ သမ္မုခါ ပဋိဂ္ဂဟိတံ ဘဂဝတော၊ အာနန္ဒ၊ သိခိဿ အဘိဘူ နာမ သာဝကော ဗြဟ္မလောကေ ဌိတော သဟဿိလောကဓာတုံ သရေန ဝိညာပေသီတိ။ ဘဂဝါ ပန၊ ဘန္တေ၊ အရဟံ သမ္မာသမ္ဗုဒ္ဓေါ ကီဝတကံ ပဟောတိ သရေန ဝိညာပေတုန္တိ။ သာဝကော သော၊ အာနန္ဒ၊ အပ္ပမေယျာ တထာဂတာတိ။>
    text <တတိယမ္ပိ ခေါ အာယသ္မာ အာနန္ဒော ဘဂဝန္တံ ဧတဒဝေါစ သမ္မုခါမေတံ၊ ဘန္တေ၊ ဘဂဝတော သုတံ သမ္မုခါ ပဋိဂ္ဂဟိတံ ဘဂဝတော၊ အာနန္ဒ၊ သိခိဿ အဘိဘူ နာမ သာဝကော ဗြဟ္မလောကေ ဌိတော သဟဿိလောကဓာတုံ သရေန ဝိညာပေသီတိ။ ဘဂဝါ ပန၊ ဘန္တေ၊ အရဟံ သမ္မာသမ္ဗုဒ္ဓေါ ကီဝတကံ ပဟောတိ သရေန ဝိညာပေတုန္တိ။ သုတာ တေ၊ အာနန္ဒ၊ သဟဿီ စူဠနိကာ လောကဓာတူတိ။ ဧတဿ၊ ဘဂဝါ၊ ကာလော၊ ဧတဿ၊ သုဂတ၊ ကာလော။ ယံ ဘဂဝါ ဘာသေယျ။ ဘဂဝတော သုတွာ ဘိက္ခူ ဓာရေဿန္တီတိ။ တေနဟာနန္ဒ၊ သုဏာဟိ သာဓုကံ မနသိ ကရောဟိ၊ ဘာသိဿာမီတိ။ ဧဝံ၊ ဘန္တေတိ ခေါ အာယသ္မာ အာနန္ဒော ဘဂဝတော ပစ္စဿောသိ။ ဘဂဝါ ဧတဒဝေါစ>
    text <ယာဝတာ၊ အာနန္ဒ၊ စန္ဒိမသူရိယာ ပရိဟရန္တိ၊ ဒိသာ ဘန္တိ ဝိရောစနာ၊ တာဝ သဟဿဓာ လောကော။ တသ္မိံ သဟဿဓာ လောကေ သဟဿံ စန္ဒာနံ၊ သဟဿံ သူရိယာနံ၊ သဟဿံ သိနေရုပဗ္ဗတရာဇာနံ၊ သဟဿံ ဇမ္ဗုဒီပါနံ၊ သဟဿံ အပရဂေါယာနာနံ၊ သဟဿံ ဥတ္တရကုရူနံ၊ သဟဿံ ပုဗ္ဗဝိဒေဟာနံ၊ စတ္တာရိ မဟာသမုဒ္ဒသဟဿာနိ၊ စတ္တာရိ မဟာရာဇသဟဿာနိ၊ သဟဿံ စာတုမဟာရာဇိကာနံ၊ သဟဿံ တာဝတိံသာနံ၊ သဟဿံ ယာမာနံ၊ သဟဿံ တုသိတာနံ၊ သဟဿံ နိမ္မာနရတီနံ၊ သဟဿံ ပရနိမ္မိတဝသဝတ္တီနံ၊ သဟဿံ ဗြဟ္မလောကာနံ အယံ ဝုစ္စတာနန္ဒ၊ သဟဿီ စူဠနိကာ လောကဓာတု။>
    text <ယာဝတာနန္ဒ၊ သဟဿီ စူဠနိကာ လောကဓာတု တာဝ သဟဿဓာ လောကော။ အယံ ဝုစ္စတာနန္ဒ၊ ဒွိသဟဿီ မဇ္ဈိမိကာ လောကဓာတု။>
    text <ယာဝတာနန္ဒ၊ ဒွိသဟဿီ မဇ္ဈိမိကာ လောကဓာတု တာဝ သဟဿဓာ လောကော။ အယံ ဝုစ္စတာနန္ဒ၊ တိသဟဿီ မဟာသဟဿီ လောကဓာတု။>
    text <အာကင်္ခမာနော၊ အာနန္ဒ၊ တထာဂတော တိသဟဿိမဟာသဟဿိလောကဓာတုံ သရေန ဝိညာပေယျ၊ ယာဝတာ ပန အာကင်္ခေယျာတိ။>
    text <ယထာ ကထံ ပန၊ ဘန္တေ၊ ဘဂဝါ တိသဟဿိမဟာသဟဿိလောကဓာတုံ သရေန ဝိညာပေယျ၊ ယာဝတာ ပန အာကင်္ခေယျာတိ။ ဣဓာနန္ဒ၊ တထာဂတော တိသဟဿိမဟာသဟဿိလောကဓာတုံ ဩဘာသေန ဖရေယျ။ ယဒာ တေ သတ္တာ တံ အာလောကံ သဉ္ဇာနေယျုံ၊ အထ တထာဂတော ဃောသံ ကရေယျ သဒ္ဒမနုဿာဝေယျ။ ဧဝံ ခေါ၊ အာနန္ဒ၊ တထာဂတော တိသဟဿိမဟာသဟဿိလောကဓာတုံ သရေန ဝိညာပေယျ၊ ယာဝတာ ပန အာကင်္ခေယျာတိ။>
    text <ဧဝံ ဝုတ္တေ အာယသ္မာ အာနန္ဒော အာယသ္မန္တံ ဥဒာယိံ ဧတဒဝေါစ လာဘာ ဝတ မေ၊ သုလဒ္ဓံ ဝတ မေ၊ ယဿ မေ သတ္ထာ ဧဝံမဟိဒ္ဓိကော ဧဝံမဟာနုဘာဝေါတိ။ ဧဝံ ဝုတ္တေ အာယသ္မာ ဥဒာယီ အာယသ္မန္တံ အာနန္ဒံ ဧတဒဝေါစ ကိံ တုယှေတ္ထ၊ အာဝုသော အာနန္ဒ၊ ယဒိ တေ သတ္ထာ ဧဝံမဟိဒ္ဓိကော ဧဝံမဟာနုဘာဝေါတိ။ ဧဝံ ဝုတ္တေ ဘဂဝါ အာယသ္မန္တံ ဥဒာယိံ ဧတဒဝေါစ မာ ဟေဝံ၊ ဥဒာယိ၊ မာ ဟေဝံ၊ ဥဒာယိ။ သစေ၊ ဥဒာယိ၊ အာနန္ဒော အဝီတရာဂေါ ကာလံ ကရေယျ၊ တေန စိတ္တပ္ပသာဒေန သတ္တက္ခတ္တုံ ဒေဝေသု ဒေဝရဇ္ဇံ ကာရေယျ၊ သတ္တက္ခတ္တုံ ဣမသ္မိံယေဝ ဇမ္ဗုဒီပေ မဟာရဇ္ဇံ ကာရေယျ။ အပိ စ၊ ဥဒာယိ၊ အာနန္ဒော ဒိဋ္ဌေဝ ဓမ္မေ ပရိနိဗ္ဗာယိဿတီတိ။ ဒသမံ။>
    stand <အာနန္ဒဝဂ္ဂေါ တတိယော။>
    text <တဿုဒ္ဒာနံ>
