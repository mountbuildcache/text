text <၂။ ဗလဝဂ္ဂေါ>
  text <၁။ အနနုဿုတသုတ္တံ>
    text <၁၁>, <ပုဗ္ဗာဟံ၊ ဘိက္ခဝေ၊ အနနုဿုတေသု ဓမ္မေသု အဘိညာဝေါသာနပါရမိပ္ပတ္တော ပဋိဇာနာမိ။ ပဉ္စိမာနိ၊ ဘိက္ခဝေ၊ တထာဂတဿ တထာဂတဗလာနိ၊ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတိ။ ကတမာနိ ပဉ္စ။ သဒ္ဓါဗလံ၊ ဟိရီဗလံ၊ ဩတ္တပ္ပဗလံ၊ ဝီရိယဗလံ၊ ပညာဗလံ ဣမာနိ ခေါ၊ ဘိက္ခဝေ၊ ပဉ္စ တထာဂတဿ တထာဂတဗလာနိ ယေဟိ ဗလေဟိ သမန္နာဂတော တထာဂတော အာသဘံ ဌာနံ ပဋိဇာနာတိ၊ ပရိသာသု သီဟနာဒံ နဒတိ၊ ဗြဟ္မစက္ကံ ပဝတ္တေတီတိ။ ပဌမံ။>
  text <၂။ ကူဋသုတ္တံ>
    text <၁၂>, <ပဉ္စိမာနိ၊ ဘိက္ခဝေ၊ သေခဗလာနိ။ ကတမာနိ ပဉ္စ။ သဒ္ဓါဗလံ၊ ဟိရီဗလံ၊ ဩတ္တပ္ပဗလံ၊ ဝီရိယဗလံ၊ ပညာဗလံ ဣမာနိ ခေါ၊ ဘိက္ခဝေ၊ ပဉ္စ သေခဗလာနိ။ ဣမေသံ ခေါ၊ ဘိက္ခဝေ၊ ပဉ္စန္နံ သေခဗလာနံ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ပညာဗလံ။>
    text <သေယျထာပိ၊ ဘိက္ခဝေ၊ ကူဋာဂါရဿ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ကူဋံ။ ဧဝမေဝံ ခေါ၊ ဘိက္ခဝေ၊ ဣမေသံ ပဉ္စန္နံ သေခဗလာနံ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ပညာဗလံ။>
    text <တသ္မာတိဟ၊ ဘိက္ခဝေ၊ ဧဝံ သိက္ခိတဗ္ဗံ သဒ္ဓါဗလေန သမန္နာဂတာ ဘဝိဿာမ သေခဗလေန၊ ဟိရီဗလေန။ ဩတ္တပ္ပဗလေန။ ဝီရိယဗလေန။ ပညာဗလေန သမန္နာဂတာ ဘဝိဿာမ သေခဗလေနာတိ။ ဧဝဉှိ ဝေါ၊ ဘိက္ခဝေ၊ သိက္ခိတဗ္ဗန္တိ။ ဒုတိယံ။>
  text <၃။ သံခိတ္တသုတ္တံ>
    text <၁၃>, <ပဉ္စိမာနိ၊ ဘိက္ခဝေ၊ ဗလာနိ။ ကတမာနိ ပဉ္စ။ သဒ္ဓါဗလံ၊ ဝီရိယဗလံ၊ သတိဗလံ၊ သမာဓိဗလံ၊ ပညာဗလံ ဣမာနိ ခေါ၊ ဘိက္ခဝေ၊ ပဉ္စ ဗလာနီတိ။ တတိယံ။>
  text <၄။ ဝိတ္ထတသုတ္တံ>
    text <၁၄>, <ပဉ္စိမာနိ၊ ဘိက္ခဝေ၊ ဗလာနိ။ ကတမာနိ ပဉ္စ။ သဒ္ဓါဗလံ၊ ဝီရိယဗလံ၊ သတိဗလံ၊ သမာဓိဗလံ၊ ပညာဗလံ။>
    text <ကတမဉ္စ၊ ဘိက္ခဝေ၊ သဒ္ဓါဗလံ။ ဣဓ၊ ဘိက္ခဝေ၊ အရိယသာဝကော သဒ္ဓေါ ဟောတိ၊ သဒ္ဒဟတိ တထာဂတဿ ဗောဓိံ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဣဒံ ဝုစ္စတိ၊ ဘိက္ခဝေ၊ သဒ္ဓါဗလံ။>
    text <ကတမဉ္စ၊ ဘိက္ခဝေ၊ ဝီရိယဗလံ။ ဣဓ၊ ဘိက္ခဝေ၊ အရိယသာဝကော အာရဒ္ဓဝီရိယော ဝိဟရတိ အကုသလာနံ ဓမ္မာနံ ပဟာနာယ၊ ကုသလာနံ ဓမ္မာနံ ဥပသမ္ပဒာယ ထာမဝါ ဒဠှပရက္ကမော အနိက္ခိတ္တဓုရော ကုသလေသု ဓမ္မေသု။ ဣဒံ ဝုစ္စတိ၊ ဘိက္ခဝေ၊ ဝီရိယဗလံ။>
    text <ကတမဉ္စ၊ ဘိက္ခဝေ၊ သတိဗလံ။ ဣဓ၊ ဘိက္ခဝေ၊ အရိယသာဝကော သတိမာ ဟောတိ ပရမေန သတိနေပက္ကေန သမန္နာဂတော၊ စိရကတမ္ပိ စိရဘာသိတမ္ပိ သရိတာ အနုဿရိတာ။ ဣဒံ ဝုစ္စတိ၊ ဘိက္ခဝေ၊ သတိဗလံ။>
    text <ကတမဉ္စ၊ ဘိက္ခဝေ၊ သမာဓိဗလံ။ ဣဓ၊ ဘိက္ခဝေ၊ အရိယသာဝကော ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ၊ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရတိ၊ ပီတိယာ စ ဝိရာဂါ ဥပေက္ခကော စ ဝိဟရတိ သတော စ သမ္ပဇာနော သုခဉ္စ ကာယေန ပဋိသံဝေဒေတိ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရတိ၊ သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ၊ ဘိက္ခဝေ၊ သမာဓိဗလံ။>
    text <ကတမဉ္စ၊ ဘိက္ခဝေ၊ ပညာဗလံ။ ဣဓ၊ ဘိက္ခဝေ၊ အရိယသာဝကော ပညဝါ ဟောတိ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ။ ဣဒံ ဝုစ္စတိ၊ ဘိက္ခဝေ၊ ပညာဗလံ။ ဣမာနိ ခေါ၊ ဘိက္ခဝေ၊ ပဉ္စ ဗလာနီတိ။ စတုတ္ထံ။>
  text <၅။ ဒဋ္ဌဗ္ဗသုတ္တံ>
    text <၁၅>, <ပဉ္စိမာနိ၊ ဘိက္ခဝေ၊ ဗလာနိ။ ကတမာနိ ပဉ္စ။ သဒ္ဓါဗလံ၊ ဝီရိယဗလံ၊ သတိဗလံ၊ သမာဓိဗလံ၊ ပညာဗလံ။ ကတ္ထ စ၊ ဘိက္ခဝေ၊ သဒ္ဓါဗလံ ဒဋ္ဌဗ္ဗံ။ စတူသု သောတာပတ္တိယင်္ဂေသု။ ဧတ္ထ သဒ္ဓါဗလံ ဒဋ္ဌဗ္ဗံ။ ကတ္ထ စ၊ ဘိက္ခဝေ၊ ဝီရိယဗလံ ဒဋ္ဌဗ္ဗံ။ စတူသု သမ္မပ္ပဓာနေသု။ ဧတ္ထ ဝီရိယဗလံ ဒဋ္ဌဗ္ဗံ။ ကတ္ထ စ၊ ဘိက္ခဝေ၊ သတိဗလံ ဒဋ္ဌဗ္ဗံ။ စတူသု သတိပဋ္ဌာနေသု။ ဧတ္ထ သတိဗလံ ဒဋ္ဌဗ္ဗံ။ ကတ္ထ စ၊ ဘိက္ခဝေ၊ သမာဓိဗလံ ဒဋ္ဌဗ္ဗံ။ စတူသု ဈာနေသု။ ဧတ္ထ သမာဓိဗလံ ဒဋ္ဌဗ္ဗံ။ ကတ္ထ စ၊ ဘိက္ခဝေ၊ ပညာဗလံ ဒဋ္ဌဗ္ဗံ။ စတူသု အရိယသစ္စေသု။ ဧတ္ထ ပညာဗလံ ဒဋ္ဌဗ္ဗံ။ ဣမာနိ ခေါ၊ ဘိက္ခဝေ၊ ပဉ္စ ဗလာနီတိ။ ပဉ္စမံ။>
  text <၆။ ပုနကူဋသုတ္တံ>
    text <၁၆>, <ပဉ္စိမာနိ၊ ဘိက္ခဝေ၊ ဗလာနိ။ ကတမာနိ ပဉ္စ။ သဒ္ဓါဗလံ၊ ဝီရိယဗလံ၊ သတိဗလံ၊ သမာဓိဗလံ၊ ပညာဗလံ ဣမာနိ ခေါ၊ ဘိက္ခဝေ၊ ပဉ္စ ဗလာနိ။ ဣမေသံ ခေါ၊ ဘိက္ခဝေ၊ ပဉ္စန္နံ ဗလာနံ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ပညာဗလံ။ သေယျထာပိ၊ ဘိက္ခဝေ၊ ကူဋာဂါရဿ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ကူဋံ။ ဧဝမေဝံ ခေါ၊ ဘိက္ခဝေ၊ ဣမေသံ ပဉ္စန္နံ ဗလာနံ ဧတံ အဂ္ဂံ ဧတံ သင်္ဂါဟိကံ ဧတံ သင်္ဃာတနိယံ၊ ယဒိဒံ ပညာဗလန္တိ။ ဆဋ္ဌံ။>
  text <၇။ ပဌမဟိတသုတ္တံ>
    text <၁၇>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အတ္တဟိတာယ ပဋိပန္နော ဟောတိ၊ နော ပရဟိတာယ။ ကတမေဟိ ပဉ္စဟိ။ ဣဓ၊ ဘိက္ခဝေ၊ ဘိက္ခု အတ္တနာ သီလသမ္ပန္နော ဟောတိ၊ နော ပရံ သီလသမ္ပဒာယ သမာဒပေတိ၊ အတ္တနာ သမာဓိသမ္ပန္နော ဟောတိ၊ နော ပရံ သမာဓိသမ္ပဒာယ သမာဒပေတိ၊ အတ္တနာ ပညာသမ္ပန္နော ဟောတိ၊ နော ပရံ ပညာသမ္ပဒာယ သမာဒပေတိ၊ အတ္တနာ ဝိမုတ္တိသမ္ပန္နော ဟောတိ၊ နော ပရံ ဝိမုတ္တိသမ္ပဒာယ သမာဒပေတိ၊ အတ္တနာ ဝိမုတ္တိဉာဏဒဿနသမ္ပန္နော ဟောတိ၊ နော ပရံ ဝိမုတ္တိဉာဏဒဿနသမ္ပဒာယ သမာဒပေတိ။ ဣမေဟိ ခေါ၊ ဘိက္ခဝေ၊ ပဉ္စဟိ အင်္ဂေဟိ သမန္နာဂတော ဘိက္ခု အတ္တဟိတာယ ပဋိပန္နော ဟောတိ၊ နော ပရဟိတာယာတိ။ သတ္တမံ။>
  text <၈။ ဒုတိယဟိတသုတ္တံ>
    text <၁၈>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု ပရဟိတာယ ပဋိပန္နော ဟောတိ၊ နော အတ္တဟိတာယ။ ကတမေဟိ ပဉ္စဟိ။ ဣဓ၊ ဘိက္ခဝေ၊ ဘိက္ခု အတ္တနာ န သီလသမ္ပန္နော ဟောတိ၊ ပရံ သီလသမ္ပဒာယ သမာဒပေတိ၊ အတ္တနာ န သမာဓိသမ္ပန္နော ဟောတိ၊ ပရံ သမာဓိသမ္ပဒာယ သမာဒပေတိ၊ အတ္တနာ န ပညာသမ္ပန္နော ဟောတိ၊ ပရံ ပညာသမ္ပဒာယ သမာဒပေတိ၊ အတ္တနာ န ဝိမုတ္တိသမ္ပန္နော ဟောတိ၊ ပရံ ဝိမုတ္တိသမ္ပဒာယ သမာဒပေတိ၊ အတ္တနာ န ဝိမုတ္တိဉာဏဒဿနသမ္ပန္နော ဟောတိ၊ ပရံ ဝိမုတ္တိဉာဏဒဿနသမ္ပဒာယ သမာဒပေတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဘိက္ခု ပရဟိတာယ ပဋိပန္နော ဟောတိ၊ နော အတ္တဟိတာယာတိ။ အဋ္ဌမံ။>
  text <၉။ တတိယဟိတသုတ္တံ>
    text <၁၉>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု နေဝ အတ္တဟိတာယ ပဋိပန္နော ဟောတိ၊ နော ပရဟိတာယ။ ကတမေဟိ ပဉ္စဟိ။ ဣဓ၊ ဘိက္ခဝေ၊ ဘိက္ခု အတ္တနာ န သီလသမ္ပန္နော ဟောတိ၊ နော ပရံ သီလသမ္ပဒာယ သမာဒပေတိ၊ အတ္တနာ န သမာဓိသမ္ပန္နော ဟောတိ၊ နော ပရံ သမာဓိသမ္ပဒာယ သမာဒပေတိ၊ အတ္တနာ န ပညာသမ္ပန္နော ဟောတိ၊ နော ပရံ ပညာသမ္ပဒာယ သမာဒပေတိ၊ အတ္တနာ န ဝိမုတ္တိသမ္ပန္နော ဟောတိ၊ နော ပရံ ဝိမုတ္တိသမ္ပဒာယ သမာဒပေတိ၊ အတ္တနာ န ဝိမုတ္တိဉာဏဒဿနသမ္ပန္နော ဟောတိ၊ နော ပရံ ဝိမုတ္တိဉာဏဒဿနသမ္ပဒာယ သမာဒပေတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဘိက္ခု နေဝ အတ္တဟိတာယ ပဋိပန္နော ဟောတိ၊ နော ပရဟိတာယာတိ။ နဝမံ။>
  text <၁၀။ စတုတ္ထဟိတသုတ္တံ>
    text <၂၀>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဘိက္ခု အတ္တဟိတာယ စ ပဋိပန္နော ဟောတိ ပရဟိတာယ စ။ ကတမေဟိ ပဉ္စဟိ။ ဣဓ၊ ဘိက္ခဝေ၊ ဘိက္ခု အတ္တနာ စ သီလသမ္ပန္နော ဟောတိ၊ ပရဉ္စ သီလသမ္ပဒာယ သမာဒပေတိ၊ အတ္တနာ စ သမာဓိသမ္ပန္နော ဟောတိ၊ ပရဉ္စ သမာဓိသမ္ပဒာယ သမာဒပေတိ၊ အတ္တနာ စ ပညာသမ္ပန္နော ဟောတိ၊ ပရဉ္စ ပညာသမ္ပဒာယ သမာဒပေတိ၊ အတ္တနာ စ ဝိမုတ္တိသမ္ပန္နော ဟောတိ၊ ပရဉ္စ ဝိမုတ္တိသမ္ပဒာယ သမာဒပေတိ၊ အတ္တနာ စ ဝိမုတ္တိဉာဏဒဿနသမ္ပန္နော ဟောတိ၊ ပရဉ္စ ဝိမုတ္တိဉာဏဒဿနသမ္ပဒာယ သမာဒပေတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဘိက္ခု အတ္တဟိတာယ စ ပဋိပန္နော ဟောတိ ပရဟိတာယ စာတိ။ ဒသမံ။>
    stand <ဗလဝဂ္ဂေါ ဒုတိယော။>
    text <တဿုဒ္ဒာနံ>
    block
      text <အနနုဿုတကူဋဉ္စ၊ သံခိတ္တံ ဝိတ္ထတေန စ။>
      text <ဒဋ္ဌဗ္ဗဉ္စ ပုန ကူဋံ၊ စတ္တာရောပိ ဟိတေန စာတိ။>
