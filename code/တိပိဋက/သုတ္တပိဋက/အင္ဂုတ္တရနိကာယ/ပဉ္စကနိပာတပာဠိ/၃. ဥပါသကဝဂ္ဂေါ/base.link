text <၁၈ ၃။ ဥပါသကဝဂ္ဂေါ>
  text <၁။ သာရဇ္ဇသုတ္တံ>
    text <၁၇၁>, <ဧဝံ မေ သုတံ ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တတြ ခေါ ဘဂဝါ ဘိက္ခူ အာမန္တေသိ ဘိက္ခဝေါတိ။ ဘဒန္တေတိ တေ ဘိက္ခူ ဘဂဝတော ပစ္စဿောသုံ။ ဘဂဝါ ဧတဒဝေါစ>
    text <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော သာရဇ္ဇံ ဩက္ကန္တော ဟောတိ။ ကတမေဟိ ပဉ္စဟိ။ ပါဏာတိပါတီ ဟောတိ၊ အဒိန္နာဒာယီ ဟောတိ၊ ကာမေသုမိစ္ဆာစာရီ ဟောတိ၊ မုသာဝါဒီ ဟောတိ၊ သုရာမေရယမဇ္ဇပမာဒဋ္ဌာယီ ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော သာရဇ္ဇံ ဩက္ကန္တော ဟောတိ။>
    text <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ဝိသာရဒော ဟောတိ။ ကတမေဟိ ပဉ္စဟိ။ ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ဝိသာရဒော ဟောတီတိ။ ပဌမံ။>
  text <၂။ ဝိသာရဒသုတ္တံ>
    text <၁၇၂>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော အဝိသာရဒော အဂါရံ အဇ္ဈာဝသတိ။ ကတမေဟိ ပဉ္စဟိ။ ပါဏာတိပါတီ ဟောတိ။ပေ။ သုရာမေရယမဇ္ဇပမာဒဋ္ဌာယီ ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော အဝိသာရဒော အဂါရံ အဇ္ဈာဝသတိ။>
    text <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ဝိသာရဒော အဂါရံ အဇ္ဈာဝသတိ။ ကတမေဟိ ပဉ္စဟိ။ ပါဏာတိပါတာ ပဋိဝိရတော ဟောတိ။ပေ။ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ဝိသာရဒော အဂါရံ အဇ္ဈာဝသတီတိ။ ဒုတိယံ။>
  text <၃။ နိရယသုတ္တံ>
    text <၁၇၃>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ယထာဘတံ နိက္ခိတ္တော ဧဝံ နိရယေ။ ကတမေဟိ ပဉ္စဟိ။ ပါဏာတိပါတီ ဟောတိ။ပေ။ သုရာမေရယမဇ္ဇပမာဒဋ္ဌာယီ ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ယထာဘတံ နိက္ခိတ္တော ဧဝံ နိရယေ။>
    text <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ယထာဘတံ နိက္ခိတ္တော ဧဝံ သဂ္ဂေ။ ကတမေဟိ ပဉ္စဟိ။ ပါဏာတိပါတာ ပဋိဝိရတော ဟောတိ။ပေ။ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ယထာဘတံ နိက္ခိတ္တော ဧဝံ သဂ္ဂေတိ။ တတိယံ။>
  text <၄။ ဝေရသုတ္တံ>
    text <၁၇၄>, <အထ ခေါ အနာထပိဏ္ဍိကော ဂဟပတိ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ>
    text <ပဉ္စ၊ ဂဟပတိ၊ ဘယာနိ ဝေရာနိ အပ္ပဟာယ ဒုဿီလော ဣတိ ဝုစ္စတိ၊ နိရယဉ္စ ဥပပဇ္ဇတိ။ ကတမာနိ ပဉ္စ။ ပါဏာတိပါတံ၊ အဒိန္နာဒာနံ၊ ကာမေသုမိစ္ဆာစာရံ၊ မုသာဝါဒံ၊ သုရာမေရယမဇ္ဇပမာဒဋ္ဌာနံ ဣမာနိ ခေါ၊ ဂဟပတိ၊ ပဉ္စ ဘယာနိ ဝေရာနိ အပ္ပဟာယ ဒုဿီလော ဣတိ ဝုစ္စတိ၊ နိရယဉ္စ ဥပပဇ္ဇတိ။>
    text <ပဉ္စ၊ ဂဟပတိ၊ ဘယာနိ ဝေရာနိ ပဟာယ သီလဝါ ဣတိ ဝုစ္စတိ၊ သုဂတိဉ္စ ဥပပဇ္ဇတိ။ ကတမာနိ ပဉ္စ။ ပါဏာတိပါတံ၊ အဒိန္နာဒာနံ၊ ကာမေသုမိစ္ဆာစာရံ၊ မုသာဝါဒံ၊ သုရာမေရယမဇ္ဇပမာဒဋ္ဌာနံ ဣမာနိ ခေါ၊ ဂဟပတိ၊ ပဉ္စ ဘယာနိ ဝေရာနိ ပဟာယ သီလဝါ ဣတိ ဝုစ္စတိ၊ သုဂတိဉ္စ ဥပပဇ္ဇတိ။>
    text <ယံ၊ ဂဟပတိ၊ ပါဏာတိပါတီ ပါဏာတိပါတပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ၊ သမ္ပရာယိကမ္ပိ ဘယံ ဝေရံ ပသဝတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒေတိ၊ ပါဏာတိပါတာ ပဋိဝိရတော နေဝ ဒိဋ္ဌဓမ္မိကံ ဘယံ ဝေရံ ပသဝတိ၊ န သမ္ပရာယိကံ ဘယံ ဝေရံ ပသဝတိ၊ န စေတသိကံ ဒုက္ခံ ဒောမနဿံ ပဋိသံဝေဒေတိ။ ပါဏာတိပါတာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတိ။>
    text <ယံ၊ ဂဟပတိ၊ အဒိန္နာဒာယီ။ပေ။>
    text <ယံ၊ ဂဟပတိ၊ ကာမေသုမိစ္ဆာစာရီ။ပေ။>
    text <ယံ၊ ဂဟပတိ၊ မုသာဝါဒီ။ပေ။>
    text <ယံ၊ ဂဟပတိ၊ သုရာမေရယမဇ္ဇပမာဒဋ္ဌာယီ သုရာမေရယမဇ္ဇပမာဒဋ္ဌာနပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ၊ သမ္ပရာယိကမ္ပိ ဘယံ ဝေရံ ပသဝတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒေတိ၊ သုရာမေရယမဇ္ဇပမာဒဋ္ဌာနာ ပဋိဝိရတော နေဝ ဒိဋ္ဌဓမ္မိကံ ဘယံ ဝေရံ ပသဝတိ၊ န သမ္ပရာယိကံ ဘယံ ဝေရံ ပသဝတိ၊ န စေတသိကံ ဒုက္ခံ ဒောမနဿံ ပဋိသံဝေဒေတိ။ သုရာမေရယမဇ္ဇပမာဒဋ္ဌာနာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတီတိ။>
    block
      text <ယော ပါဏမတိပါတေတိ၊ မုသာဝါဒဉ္စ ဘာသတိ။>
      text <လောကေ အဒိန္နံ အာဒိယတိ၊ ပရဒာရဉ္စ ဂစ္ဆတိ။>
      text <သုရာမေရယပါနဉ္စ၊ ယော နရော အနုယုဉ္ဇတိ။>
      text <အပ္ပဟာယ ပဉ္စ ဝေရာနိ၊ ဒုဿီလော ဣတိ ဝုစ္စတိ။>
      text <ကာယဿ ဘေဒာ ဒုပ္ပညော၊ နိရယံ သောပပဇ္ဇတိ။>
      text <ယော ပါဏံ နာတိပါတေတိ၊ မုသာဝါဒံ န ဘာသတိ။>
      text <လောကေ အဒိန္နံ နာဒိယတိ၊ ပရဒာရံ န ဂစ္ဆတိ။>
      text <သုရာမေရယပါနဉ္စ၊ ယော နရော နာနုယုဉ္ဇတိ။>
      text <ပဟာယ ပဉ္စ ဝေရာနိ၊ သီလဝါ ဣတိ ဝုစ္စတိ။>
      text <ကာယဿ ဘေဒာ သပ္ပညော၊ သုဂတိံ သောပပဇ္ဇတီတိ။ စတုတ္ထံ။>
      text <နိရယေသု ဘယံ ဒိသွာ၊ ပါပါနိ ပရိဝဇ္ဇယေ။>
      text <အရိယဓမ္မံ သမာဒာယ၊ ပဏ္ဍိတော ပရိဝဇ္ဇယေ။>
      text <န ဟိံသေ ပါဏဘူတာနိ၊ ဝိဇ္ဇမာနေ ပရက္ကမေ။>
      text <မုသာ စ န ဘဏေ ဇာနံ၊ အဒိန္နံ န ပရာမသေ။>
      text <သေဟိ ဒာရေဟိ သန္တုဋ္ဌော၊ ပရဒာရဉ္စ အာရမေ။>
      text <မေရယံ ဝါရုဏိံ ဇန္တု၊ န ပိဝေ စိတ္တမောဟနိံ။>
      text <အနုဿရေယျ သမ္ဗုဒ္ဓံ၊ ဓမ္မဉ္စာနုဝိတက္ကယေ။>
      text <အဗျာပဇ္ဇံ ဟိတံ စိတ္တံ၊ ဒေဝလောကာယ ဘာဝယေ။>
      text <ဥပဋ္ဌိတေ ဒေယျဓမ္မေ၊ ပုညတ္ထဿ ဇိဂီသတော။>
      text <သန္တေသု ပဌမံ ဒိန္နာ၊ ဝိပုလာ ဟောတိ ဒက္ခိဏာ။>
      text <သန္တော ဟဝေ ပဝက္ခါမိ၊ သာရိပုတ္တ သုဏောဟိ မေ။>
      text <ဣတိ ကဏှာသု သေတာသု၊ ရောဟိဏီသု ဟရီသု ဝါ။>
      text <ကမ္မာသာသု သရူပါသု၊ ဂေါသု ပါရေဝတာသု ဝါ။>
      text <ယာသု ကာသုစိ ဧတာသု၊ ဒန္တော ဇာယတိ ပုင်္ဂဝေါ။>
      text <ဓောရယှော ဗလသမ္ပန္နော၊ ကလျာဏဇဝနိက္ကမော။>
      text <တမေဝ ဘာရေ ယုဉ္ဇန္တိ၊ နာဿ ဝဏ္ဏံ ပရိက္ခရေ။>
      text <ဧဝမေဝံ မနုဿေသု၊ ယသ္မိံ ကိသ္မိဉ္စိ ဇာတိယေ။>
      text <ခတ္တိယေ ဗြာဟ္မဏေ ဝေဿေ၊ သုဒ္ဒေ စဏ္ဍာလပုက္ကုသေ။>
      text <ယာသု ကာသုစိ ဧတာသု၊ ဒန္တော ဇာယတိ သုဗ္ဗတော။>
      text <ဓမ္မဋ္ဌော သီလသမ္ပန္နော၊ သစ္စဝါဒီ ဟိရီမနော။>
      text <ပဟီနဇာတိမရဏော၊ ဗြဟ္မစရိယဿ ကေဝလီ။>
      text <ပန္နဘာရော ဝိသံယုတ္တော၊ ကတကိစ္စော အနာသဝေါ။>
      text <ပါရဂူ သဗ္ဗဓမ္မာနံ၊ အနုပါဒာယ နိဗ္ဗုတော။>
      text <တသ္မိဉ္စ ဝိရဇေ ခေတ္တေ၊ ဝိပုလာ ဟောတိ ဒက္ခိဏာ။>
      text <ဗာလာ စ အဝိဇာနန္တာ၊ ဒုမ္မေဓာ အဿုတာဝိနော။>
      text <ဗဟိဒ္ဓါ ဒဒန္တိ ဒာနာနိ၊ န ဟိ သန္တေ ဥပါသရေ။>
      text <ယေ စ သန္တေ ဥပါသန္တိ၊ သပ္ပညေ ဓီရသမ္မတေ။>
      text <သဒ္ဓါ စ နေသံ သုဂတေ၊ မူလဇာတာ ပတိဋ္ဌိတာ။>
      text <ဒေဝလောကဉ္စ တေ ယန္တိ၊ ကုလေ ဝါ ဣဓ ဇာယရေ။>
      text <အနုပုဗ္ဗေန နိဗ္ဗာနံ၊ အဓိဂစ္ဆန္တိ ပဏ္ဍိတာတိ။ နဝမံ။>
      text <သာရဇ္ဇံ ဝိသာရဒော နိရယံ၊ ဝေရံ စဏ္ဍာလပဉ္စမံ။>
      text <ပီတိ ဝဏိဇ္ဇာ ရာဇာနော၊ ဂိဟီ စေဝ ဂဝေသိနာတိ။>
  text <၅။ စဏ္ဍာလသုတ္တံ>
    text <၁၇၅>, <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ဥပါသကစဏ္ဍာလော စ ဟောတိ ဥပါသကမလဉ္စ ဥပါသကပတိကုဋ္ဌော စ။ ကတမေဟိ ပဉ္စဟိ။ အဿဒ္ဓေါ ဟောတိ၊ ဒုဿီလော ဟောတိ၊ ကောတူဟလမင်္ဂလိကော ဟောတိ၊ မင်္ဂလံ ပစ္စေတိ နော ကမ္မံ၊ ဣတော စ ဗဟိဒ္ဓါ ဒက္ခိဏေယျံ ဂဝေသတိ၊ တတ္ထ စ ပုဗ္ဗကာရံ ကရောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ဥပါသကစဏ္ဍာလော စ ဟောတိ ဥပါသကမလဉ္စ ဥပါသကပတိကုဋ္ဌော စ။>
    text <ပဉ္စဟိ၊ ဘိက္ခဝေ၊ ဓမ္မေဟိ သမန္နာဂတော ဥပါသကော ဥပါသကရတနဉ္စ ဟောတိ ဥပါသကပဒုမဉ္စ ဥပါသကပုဏ္ဍရီကဉ္စ။ ကတမေဟိ ပဉ္စဟိ။ သဒ္ဓေါ ဟောတိ၊ သီလဝါ ဟောတိ၊ အကောတူဟလမင်္ဂလိကော ဟောတိ၊ ကမ္မံ ပစ္စေတိ နော မင်္ဂလံ၊ န ဣတော ဗဟိဒ္ဓါ ဒက္ခိဏေယျံ ဂဝေသတိ၊ ဣဓ စ ပုဗ္ဗကာရံ ကရောတိ။ ဣမေဟိ ခေါ၊ ဘိက္ခဝေ၊ ပဉ္စဟိ ဓမ္မေဟိ သမန္နာဂတော ဥပါသကော ဥပါသကရတနဉ္စ ဟောတိ ဥပါသကပဒုမဉ္စ ဥပါသကပုဏ္ဍရီကဉ္စာတိ။ ပဉ္စမံ။>
  text <၆။ ပီတိသုတ္တံ>
    text <၁၇၆>, <အထ ခေါ အနာထပိဏ္ဍိကော ဂဟပတိ ပဉ္စမတ္တေဟိ ဥပါသကသတေဟိ ပရိဝုတော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ>
    text <တုမှေ ခေါ၊ ဂဟပတိ၊ ဘိက္ခုသင်္ဃံ ပစ္စုပဋ္ဌိတာ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရေန။ န ခေါ၊ ဂဟပတိ၊ တာဝတကေနေဝ တုဋ္ဌိ ကရဏီယာ မယံ ဘိက္ခုသင်္ဃံ ပစ္စုပဋ္ဌိတာ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရေနာတိ။ တသ္မာတိဟ၊ ဂဟပတိ၊ ဧဝံ သိက္ခိတဗ္ဗံ ကိန္တိ မယံ ကာလေန ကာလံ ပဝိဝေကံ ပီတိံ ဥပသမ္ပဇ္ဇ ဝိဟရေယျာမာတိ။ ဧဝဉှိ ဝေါ၊ ဂဟပတိ၊ သိက္ခိတဗ္ဗန္တိ။>
    text <ဧဝံ ဝုတ္တေ အာယသ္မာ သာရိပုတ္တော ဘဂဝန္တံ ဧတဒဝေါစ အစ္ဆရိယံ၊ ဘန္တေ၊ အဗ္ဘုတံ၊ ဘန္တေ။ ယာဝ သုဘာသိတံ စိဒံ၊ ဘန္တေ၊ ဘဂဝတာ တုမှေ ခေါ၊ ဂဟပတိ၊ ဘိက္ခုသင်္ဃံ ပစ္စုပဋ္ဌိတာ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရေန။ န ခေါ၊ ဂဟပတိ၊ တာဝတကေနေဝ တုဋ္ဌိ ကရဏီယာ မယံ ဘိက္ခုသင်္ဃံ ပစ္စုပဋ္ဌိတာ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခါရေနာတိ။ တသ္မာတိဟ၊ ဂဟပတိ၊ ဧဝံ သိက္ခိတဗ္ဗံ ကိန္တိ မယံ ကာလေန ကာလံ ပဝိဝေကံ ပီတိံ ဥပသမ္ပဇ္ဇ ဝိဟရေယျာမာတိ။ ဧဝဉှိ ဝေါ၊ ဂဟပတိ၊ သိက္ခိတဗ္ဗန္တိ။ ယသ္မိံ၊ ဘန္တေ၊ သမယေ အရိယသာဝကော ပဝိဝေကံ ပီတိံ ဥပသမ္ပဇ္ဇ ဝိဟရတိ၊ ပဉ္စဿ ဌာနာနိ တသ္မိံ သမယေ န ဟောန္တိ။ ယမ္ပိဿ ကာမူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ ကာမူပသံဟိတံ သုခံ သောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ အကုသလူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ အကုသလူပသံဟိတံ သုခံ သောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ ကုသလူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယသ္မိံ၊ ဘန္တေ၊ သမယေ အရိယသာဝကော ပဝိဝေကံ ပီတိံ ဥပသမ္ပဇ္ဇ ဝိဟရတိ၊ ဣမာနိဿ ပဉ္စ ဌာနာနိ တသ္မိံ သမယေ န ဟောန္တီတိ။>
    text <သာဓု သာဓု၊ သာရိပုတ္တ။ ယသ္မိံ၊ သာရိပုတ္တ၊ သမယေ အရိယသာဝကော ပဝိဝေကံ ပီတိံ ဥပသမ္ပဇ္ဇ ဝိဟရတိ၊ ပဉ္စဿ ဌာနာနိ တသ္မိံ သမယေ န ဟောန္တိ။ ယမ္ပိဿ ကာမူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ ကာမူပသံဟိတံ သုခံ သောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ အကုသလူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ အကုသလူပသံဟိတံ သုခံ သောမနဿံ၊ တမ္ပိဿ တသ္မိံ သမယေ န ဟောတိ။ ယမ္ပိဿ ကုသလူပသံဟိတံ ဒုက္ခံ ဒောမနဿံ၊ တမ္ပိဿ တသ္မိံ သမယေ န ဟောတိ။ ယသ္မိံ၊ သာရိပုတ္တ၊ သမယေ အရိယသာဝကော ပဝိဝေကံ ပီတိံ ဥပသမ္ပဇ္ဇ ဝိဟရတိ၊ ဣမာနိဿ ပဉ္စ ဌာနာနိ တသ္မိံ သမယေ န ဟောန္တီတိ။ ဆဋ္ဌံ။>
  text <၇။ ဝဏိဇ္ဇာသုတ္တံ>
    text <၁၇၇>, <ပဉ္စိမာ၊ ဘိက္ခဝေ၊ ဝဏိဇ္ဇာ ဥပါသကေန အကရဏီယာ။ ကတမာ ပဉ္စ။ သတ္ထဝဏိဇ္ဇာ၊ သတ္တဝဏိဇ္ဇာ၊ မံသဝဏိဇ္ဇာ၊ မဇ္ဇဝဏိဇ္ဇာ၊ ဝိသဝဏိဇ္ဇာ ဣမာ ခေါ၊ ဘိက္ခဝေ၊ ပဉ္စ ဝဏိဇ္ဇာ ဥပါသကေန အကရဏီယာတိ။ သတ္တမံ။>
  text <၈။ ရာဇာသုတ္တံ>
    text <၁၇၈>, <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ အယံ ပုရိသော ပါဏာတိပါတံ ပဟာယ ပါဏာတိပါတာ ပဋိဝိရတောတိ။ တမေနံ ရာဇာနော ဂဟေတွာ ပါဏာတိပါတာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ အယံ ပုရိသော ပါဏာတိပါတံ ပဟာယ ပါဏာတိပါတာ ပဋိဝိရတောတိ။ တမေနံ ရာဇာနော ဂဟေတွာ ပါဏာတိပါတာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ အပိ စ၊ ခွဿ တထေဝ ပါပကမ္မံ ပဝေဒေန္တိ အယံ ပုရိသော ဣတ္ထိံ ဝါ ပုရိသံ ဝါ ဇီဝိတာ ဝေါရောပေသီတိ။ တမေနံ ရာဇာနော ဂဟေတွာ ပါဏာတိပါတဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တိ။ အပိ နု တုမှေဟိ ဧဝရူပံ ဒိဋ္ဌံ ဝါ သုတံ ဝါတိ။ ဒိဋ္ဌဉ္စ နော၊ ဘန္တေ၊ သုတဉ္စ သုယျိဿတိ စာတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ အယံ ပုရိသော အဒိန္နာဒာနံ ပဟာယ အဒိန္နာဒာနာ ပဋိဝိရတောတိ။ တမေနံ ရာဇာနော ဂဟေတွာ အဒိန္နာဒာနာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ နော ဟေတံ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ အယံ ပုရိသော အဒိန္နာဒာနံ ပဟာယ အဒိန္နာဒာနာ ပဋိဝိရတောတိ။ တမေနံ ရာဇာနော ဂဟေတွာ အဒိန္နာဒာနာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ အပိ စ ခွဿ တထေဝ ပါပကမ္မံ ပဝေဒေန္တိ အယံ ပုရိသော ဂါမာ ဝါ အရညာ ဝါ အဒိန္နံ ထေယျသင်္ခါတံ အာဒိယီတိ။ တမေနံ ရာဇာနော ဂဟေတွာ အဒိန္နာဒာနဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တိ။ အပိ နု တုမှေဟိ ဧဝရူပံ ဒိဋ္ဌံ ဝါ သုတံ ဝါတိ။ ဒိဋ္ဌဉ္စ နော၊ ဘန္တေ၊ သုတဉ္စ သုယျိဿတိ စာတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ အယံ ပုရိသော ကာမေသုမိစ္ဆာစာရံ ပဟာယ ကာမေသုမိစ္ဆာစာရာ ပဋိဝိရတောတိ။ တမေနံ ရာဇာနော ဂဟေတွာ ကာမေသုမိစ္ဆာစာရာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ အယံ ပုရိသော ကာမေသုမိစ္ဆာစာရံ ပဟာယ ကာမေသုမိစ္ဆာစာရာ ပဋိဝိရတောတိ။ တမေနံ ရာဇာနော ဂဟေတွာ ကာမေသုမိစ္ဆာစာရာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ အပိ စ ခွဿ တထေဝ ပါပကမ္မံ ပဝေဒေန္တိ အယံ ပုရိသော ပရိတ္ထီသု ပရကုမာရီသု စာရိတ္တံ အာပဇ္ဇီတိ။ တမေနံ ရာဇာနော ဂဟေတွာ ကာမေသုမိစ္ဆာစာရဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တိ။ အပိ နု တုမှေဟိ ဧဝရူပံ ဒိဋ္ဌံ ဝါ သုတံ ဝါတိ။ ဒိဋ္ဌဉ္စ နော၊ ဘန္တေ၊ သုတဉ္စ သုယျိဿတိ စာတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ အယံ ပုရိသော မုသာဝါဒံ ပဟာယ မုသာဝါဒာ ပဋိဝိရတောတိ။ တမေနံ ရာဇာနော ဂဟေတွာ မုသာဝါဒာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ အယံ ပုရိသော မုသာဝါဒံ ပဟာယ မုသာဝါဒာ ပဋိဝိရတောတိ။ တမေနံ ရာဇာနော ဂဟေတွာ မုသာဝါဒာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ အပိ စ ခွဿ တထေဝ ပါပကမ္မံ ပဝေဒေန္တိ အယံ ပုရိသော ဂဟပတိဿ ဝါ ဂဟပတိပုတ္တဿ ဝါ မုသာဝါဒေန အတ္ထံ ပဘဉ္ဇီတိ။ တမေနံ ရာဇာနော ဂဟေတွာ မုသာဝါဒဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တိ။ အပိ နု တုမှေဟိ ဧဝရူပံ ဒိဋ္ဌံ ဝါ သုတံ ဝါတိ။ ဒိဋ္ဌဉ္စ နော၊ ဘန္တေ၊ သုတဉ္စ သုယျိဿတိ စာတိ။>
    text <တံ ကိံ မညထ၊ ဘိက္ခဝေ၊ အပိ နု တုမှေဟိ ဒိဋ္ဌံ ဝါ သုတံ ဝါ အယံ ပုရိသော သုရာမေရယမဇ္ဇပမာဒဋ္ဌာနံ ပဟာယ သုရာမေရယမဇ္ဇပမာဒဋ္ဌာနာ ပဋိဝိရတောတိ။ တမေနံ ရာဇာနော ဂဟေတွာ သုရာမေရယမဇ္ဇပမာဒဋ္ဌာနာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ နော ဟေတံ၊ ဘန္တေ။ သာဓု၊ ဘိက္ခဝေ။ မယာပိ ခေါ ဧတံ၊ ဘိက္ခဝေ၊ နေဝ ဒိဋ္ဌံ န သုတံ အယံ ပုရိသော သုရာမေရယမဇ္ဇပမာဒဋ္ဌာနံ ပဟာယ သုရာမေရယမဇ္ဇပမာဒဋ္ဌာနာ ပဋိဝိရတောတိ။ တမေနံ ရာဇာနော ဂဟေတွာ သုရာမေရယမဇ္ဇပမာဒဋ္ဌာနာ ဝေရမဏိဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တီတိ။ အပိ စ ခွဿ တထေဝ ပါပကမ္မံ ပဝေဒေန္တိ အယံ ပုရိသော သုရာမေရယမဇ္ဇပမာဒဋ္ဌာနံ အနုယုတ္တော ဣတ္ထိံ ဝါ ပုရိသံ ဝါ ဇီဝိတာ ဝေါရောပေသိ၊ အယံ ပုရိသော သုရာမေရယမဇ္ဇပမာဒဋ္ဌာနံ အနုယုတ္တော ဂါမာ ဝါ အရညာ ဝါ အဒိန္နံ ထေယျသင်္ခါတံ အာဒိယိ၊ အယံ ပုရိသော သုရာမေရယမဇ္ဇပမာဒဋ္ဌာနံ အနုယုတ္တော ပရိတ္ထီသု ပရကုမာရီသု စာရိတ္တံ အာပဇ္ဇိ၊ အယံ ပုရိသော သုရာမေရယမဇ္ဇပမာဒဋ္ဌာနံ အနုယုတ္တော ဂဟပတိဿ ဝါ ဂဟပတိပုတ္တဿ ဝါ မုသာဝါဒေန အတ္ထံ ပဘဉ္ဇီတိ။ တမေနံ ရာဇာနော ဂဟေတွာ သုရာမေရယမဇ္ဇပမာဒဋ္ဌာနဟေတု ဟနန္တိ ဝါ ဗန္ဓန္တိ ဝါ ပဗ္ဗာဇေန္တိ ဝါ ယထာပစ္စယံ ဝါ ကရောန္တိ။ အပိ နု တုမှေဟိ ဧဝရူပံ ဒိဋ္ဌံ ဝါ သုတံ ဝါတိ။ ဒိဋ္ဌဉ္စ နော၊ ဘန္တေ၊ သုတဉ္စ သုယျိဿတိ စာတိ။ အဋ္ဌမံ။>
  text <၉။ ဂိဟိသုတ္တံ>
    text <၁၇၉>, <အထ ခေါ အနာထပိဏ္ဍိကော ဂဟပတိ ပဉ္စမတ္တေဟိ ဥပါသကသတေဟိ ပရိဝုတော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ အထ ခေါ ဘဂဝါ အာယသ္မန္တံ သာရိပုတ္တံ အာမန္တေသိ ယံ ကဉ္စိ၊ သာရိပုတ္တ၊ ဇာနေယျာထ ဂိဟိံ ဩဒာတဝသနံ ပဉ္စသု သိက္ခါပဒေသု သံဝုတကမ္မန္တံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘိံ အကိစ္ဆလာဘိံ အကသိရလာဘိံ၊ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။>
    text <ကတမေသု ပဉ္စသု သိက္ခါပဒေသု သံဝုတကမ္မန္တော ဟောတိ။ ဣဓ၊ သာရိပုတ္တ၊ အရိယသာဝကော ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ။ ဣမေသု ပဉ္စသု သိက္ခါပဒေသု သံဝုတကမ္မန္တော ဟောတိ။>
    text <ကတမေသံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ ဟောတိ အကိစ္ဆလာဘီ အကသိရလာဘီ။ ဣဓ၊ သာရိပုတ္တ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ၊ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယမဿ ပဌမော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒာတဿ စိတ္တဿ ပရိယောဒပနာယ။>
    text <ပုန စပရံ၊ သာရိပုတ္တ၊ အရိယသာဝကော ဓမ္မေ အဝေစ္စပ္ပသာဒေန သမန္နာဂတော ဟောတိ သွာက္ခါတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီတိ။ အယမဿ ဒုတိယော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒာတဿ စိတ္တဿ ပရိယောဒပနာယ။>
    text <ပုန စပရံ၊ သာရိပုတ္တ၊ အရိယသာဝကော သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော ဥဇုပ္ပဋိပန္နော ဘဂဝတော သာဝကသင်္ဃော ဉာယပ္ပဋိပန္နော ဘဂဝတော သာဝကသင်္ဃော သာမီစိပ္ပဋိပန္နော ဘဂဝတော သာဝကသင်္ဃော၊ ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသင်္ဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာတိ။ အယမဿ တတိယော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒာတဿ စိတ္တဿ ပရိယောဒပနာယ။>
    text <ပုန စပရံ၊ သာရိပုတ္တ၊ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသတ္ထေဟိ အပရာမဋ္ဌေဟိ သမာဓိသံဝတ္တနိကေဟိ။ အယမဿ စတုတ္ထော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒာတဿ စိတ္တဿ ပရိယောဒပနာယ။ ဣမေသံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ ဟောတိ အကိစ္ဆလာဘီ အကသိရလာဘီ။>
    text <ယံ ကဉ္စိ၊ သာရိပုတ္တ၊ ဇာနေယျာထ ဂိဟိံ ဩဒာတဝသနံ ဣမေသု ပဉ္စသု သိက္ခါပဒေသု သံဝုတကမ္မန္တံ၊ ဣမေသဉ္စ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘိံ အကိစ္ဆလာဘိံ အကသိရလာဘိံ၊ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။>
  text <၁၀။ ဂဝေသီသုတ္တံ>
    text <၁၈၀>, <ဧကံ သမယံ ဘဂဝါ ကောသလေသု စာရိကံ စရတိ မဟတာ ဘိက္ခုသင်္ဃေန သဒ္ဓိံ။ အဒ္ဒသာ ခေါ ဘဂဝါ အဒ္ဓါနမဂ္ဂပ္ပဋိပန္နော အညတရသ္မိံ ပဒေသေ မဟန္တံ သာလဝနံ၊ ဒိသွာန မဂ္ဂါ ဩက္ကမ္မ ယေန တံ သာလဝနံ တေနုပသင်္ကမိ၊ ဥပသင်္ကမိတွာ တံ သာလဝနံ အဇ္ဈောဂါဟေတွာ အညတရသ္မိံ ပဒေသေ သိတံ ပါတွာကာသိ။>
    text <အထ ခေါ အာယသ္မတော အာနန္ဒဿ ဧတဒဟောသိ ကော နု ခေါ ဟေတု ကော ပစ္စယော ဘဂဝတော သိတဿ ပါတုကမ္မာယ။ န အကာရဏေန တထာဂတာ သိတံ ပါတုကရောန္တီတိ။ အထ ခေါ အာယသ္မာ အာနန္ဒော ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု ကော ပစ္စယော ဘဂဝတော သိတဿ ပါတုကမ္မာယ။ န အကာရဏေန တထာဂတာ သိတံ ပါတုကရောန္တီတိ။>
    text <ဘူတပုဗ္ဗံ၊ အာနန္ဒ၊ ဣမသ္မိံ ပဒေသေ နဂရံ အဟောသိ ဣဒ္ဓဉ္စေဝ ဖီတဉ္စ ဗဟုဇနံ အာကိဏ္ဏမနုဿံ။ တံ ခေါ ပနာနန္ဒ၊ နဂရံ ကဿပေါ ဘဂဝါ အရဟံ သမ္မာသမ္ဗုဒ္ဓေါ ဥပနိဿာယ ဝိဟာသိ။ ကဿပဿ ခေါ ပနာနန္ဒ၊ ဘဂဝတော အရဟတော သမ္မာသမ္ဗုဒ္ဓဿ ဂဝေသီ နာမ ဥပါသကော အဟောသိ သီလေသု အပရိပူရကာရီ။ ဂဝေသိနာ ခေါ၊ အာနန္ဒ၊ ဥပါသကေန ပဉ္စမတ္တာနိ ဥပါသကသတာနိ ပဋိဒေသိတာနိ သမာဒပိတာနိ အဟေသုံ သီလေသု အပရိပူရကာရိနော။ အထ ခေါ၊ အာနန္ဒ၊ ဂဝေသိဿ ဥပါသကဿ ဧတဒဟောသိ အဟံ ခေါ ဣမေသံ ပဉ္စန္နံ ဥပါသကသတာနံ ဗဟူပကာရော ပုဗ္ဗင်္ဂမော သမာဒပေတာ၊ အဟဉ္စမှိ သီလေသု အပရိပူရကာရီ၊ ဣမာနိ စ ပဉ္စ ဥပါသကသတာနိ သီလေသု အပရိပူရကာရိနော။ ဣစ္စေတံ သမသမံ၊ နတ္ထိ ကိဉ္စိ အတိရေကံ၊ ဟန္ဒာဟံ အတိရေကာယာတိ။>
    text <အထ ခေါ၊ အာနန္ဒ၊ ဂဝေသီ ဥပါသကော ယေန တာနိ ပဉ္စ ဥပါသကသတာနိ တေနုပသင်္ကမိ၊ ဥပသင်္ကမိတွာ တာနိ ပဉ္စ ဥပါသကသတာနိ ဧတဒဝေါစ အဇ္ဇတဂ္ဂေ မံ အာယသ္မန္တော သီလေသု ပရိပူရကာရိံ ဓာရေထာတိ။ အထ ခေါ၊ အာနန္ဒ၊ တေသံ ပဉ္စန္နံ ဥပါသကသတာနံ ဧတဒဟောသိ အယျော ခေါ ဂဝေသီ အမှာကံ ဗဟူပကာရော ပုဗ္ဗင်္ဂမော သမာဒပေတာ။ အယျော ဟိ နာမ ဂဝေသီ သီလေသု ပရိပူရကာရီ ဘဝိဿတိ။ ကိမင်္ဂံ ပန မယန္တိ။ အထ ခေါ၊ အာနန္ဒ၊ တာနိ ပဉ္စ ဥပါသကသတာနိ ယေန ဂဝေသီ ဥပါသကော တေနုပသင်္ကမိံသု၊ ဥပသင်္ကမိတွာ ဂဝေသိံ ဥပါသကံ ဧတဒဝေါစုံ အဇ္ဇတဂ္ဂေ အယျော ဂဝေသီ ဣမာနိပိ ပဉ္စ ဥပါသကသတာနိ သီလေသု ပရိပူရကာရိနော ဓာရေတူတိ။ အထ ခေါ၊ အာနန္ဒ၊ ဂဝေသိဿ ဥပါသကဿ ဧတဒဟောသိ အဟံ ခေါ ဣမေသံ ပဉ္စန္နံ ဥပါသကသတာနံ ဗဟူပကာရော ပုဗ္ဗင်္ဂမော သမာဒပေတာ၊ အဟဉ္စမှိ သီလေသု ပရိပူရကာရီ၊ ဣမာနိပိ ပဉ္စ ဥပါသကသတာနိ သီလေသု ပရိပူရကာရိနော။ ဣစ္စေတံ သမသမံ၊ နတ္ထိ ကိဉ္စိ အတိရေကံ၊ ဟန္ဒာဟံ အတိရေကာယာတိ။>
    text <အထ ခေါ၊ အာနန္ဒ၊ ဂဝေသီ ဥပါသကော ယေန တာနိ ပဉ္စ ဥပါသကသတာနိ တေနုပသင်္ကမိ၊ ဥပသင်္ကမိတွာ တာနိ ပဉ္စ ဥပါသကသတာနိ ဧတဒဝေါစ အဇ္ဇတဂ္ဂေ မံ အာယသ္မန္တော ဗြဟ္မစာရိံ ဓာရေထ အာရာစာရိ ဝိရတံ မေထုနာ ဂါမဓမ္မာတိ။ အထ ခေါ၊ အာနန္ဒ၊ တေသံ ပဉ္စန္နံ ဥပါသကသတာနံ ဧတဒဟောသိ အယျော ခေါ ဂဝေသီ အမှာကံ ဗဟူပကာရော ပုဗ္ဗင်္ဂမော သမာဒပေတာ။ အယျော ဟိ နာမ ဂဝေသီ ဗြဟ္မစာရီ ဘဝိဿတိ အာရာစာရီ ဝိရတော မေထုနာ ဂါမဓမ္မာ။ ကိမင်္ဂံ ပန မယန္တိ။ အထ ခေါ၊ အာနန္ဒ၊ တာနိ ပဉ္စ ဥပါသကသတာနိ ယေန ဂဝေသီ ဥပါသကော တေနုပသင်္ကမိံသု၊ ဥပသင်္ကမိတွာ ဂဝေသိံ ဥပါသကံ ဧတဒဝေါစုံ အဇ္ဇတဂ္ဂေ အယျော ဂဝေသီ ဣမာနိပိ ပဉ္စ ဥပါသကသတာနိ ဗြဟ္မစာရိနော ဓာရေတု အာရာစာရိနော ဝိရတာ မေထုနာ ဂါမဓမ္မာတိ။ အထ ခေါ၊ အာနန္ဒ၊ ဂဝေသိဿ ဥပါသကဿ ဧတဒဟောသိ အဟံ ခေါ ဣမေသံ ပဉ္စန္နံ ဥပါသကသတာနံ ဗဟူပကာရော ပုဗ္ဗင်္ဂမော သမာဒပေတာ။ အဟဉ္စမှိ သီလေသု ပရိပူရကာရီ။ ဣမာနိပိ ပဉ္စ ဥပါသကသတာနိ သီလေသု ပရိပူရကာရိနော။ အဟဉ္စမှိ ဗြဟ္မစာရီ အာရာစာရီ ဝိရတော မေထုနာ ဂါမဓမ္မာ။ ဣမာနိပိ ပဉ္စ ဥပါသကသတာနိ ဗြဟ္မစာရိနော အာရာစာရိနော ဝိရတာ မေထုနာ ဂါမဓမ္မာ။ ဣစ္စေတံ သမသမံ၊ နတ္ထိ ကိဉ္စိ အတိရေကံ၊ ဟန္ဒာဟံ အတိရေကာယာတိ။>
    text <အထ ခေါ၊ အာနန္ဒ၊ ဂဝေသီ ဥပါသကော ယေန တာနိ ပဉ္စ ဥပါသကသတာနိ တေနုပသင်္ကမိ၊ ဥပသင်္ကမိတွာ တာနိ ပဉ္စ ဥပါသကသတာနိ ဧတဒဝေါစ အဇ္ဇတဂ္ဂေ မံ အာယသ္မန္တော ဧကဘတ္တိကံ ဓာရေထ ရတ္တူပရတံ ဝိရတံ ဝိကာလဘောဇနာတိ။ အထ ခေါ၊ အာနန္ဒ၊ တေသံ ပဉ္စန္နံ ဥပါသကသတာနံ ဧတဒဟောသိ အယျော ခေါ ဂဝေသီ ဗဟူပကာရော ပုဗ္ဗင်္ဂမော သမာဒပေတာ။ အယျော ဟိ နာမ ဂဝေသီ ဧကဘတ္တိကော ဘဝိဿတိ ရတ္တူပရတော ဝိရတော ဝိကာလဘောဇနာ။ ကိမင်္ဂံ ပန မယန္တိ။ အထ ခေါ၊ အာနန္ဒ၊ တာနိ ပဉ္စ ဥပါသကသတာနိ ယေန ဂဝေသီ ဥပါသကော တေနုပသင်္ကမိံသု၊ ဥပသင်္ကမိတွာ ဂဝေသိံ ဥပါသကံ ဧတဒဝေါစုံ အဇ္ဇတဂ္ဂေ အယျော ဂဝေသီ ဣမာနိပိ ပဉ္စ ဥပါသကသတာနိ ဧကဘတ္တိကေ ဓာရေတု ရတ္တူပရတေ ဝိရတေ ဝိကာလဘောဇနာတိ။ အထ ခေါ၊ အာနန္ဒ၊ ဂဝေသိဿ ဥပါသကဿ ဧတဒဟောသိ အဟံ ခေါ ဣမေသံ ပဉ္စန္နံ ဥပါသကသတာနံ ဗဟူပကာရော ပုဗ္ဗင်္ဂမော သမာဒပေတာ။ အဟဉ္စမှိ သီလေသု ပရိပူရကာရီ။ ဣမာနိပိ ပဉ္စ ဥပါသကသတာနိ သီလေသု ပရိပူရကာရိနော။ အဟဉ္စမှိ ဗြဟ္မစာရီ အာရာစာရီ ဝိရတော မေထုနာ ဂါမဓမ္မာ။ ဣမာနိပိ ပဉ္စ ဥပါသကသတာနိ ဗြဟ္မစာရိနော အာရာစာရိနော ဝိရတာ မေထုနာ ဂါမဓမ္မာ။ အဟဉ္စမှိ ဧကဘတ္တိကော ရတ္တူပရတော ဝိရတော ဝိကာလဘောဇနာ။ ဣမာနိပိ ပဉ္စ ဥပါသကသတာနိ ဧကဘတ္တိကာ ရတ္တူပရတာ ဝိရတာ ဝိကာလဘောဇနာ။ ဣစ္စေတံ သမသမံ၊ နတ္ထိ ကိဉ္စိ အတိရေကံ၊ ဟန္ဒာဟံ အတိရေကာယာတိ။>
    text <အထ ခေါ၊ အာနန္ဒ၊ ဂဝေသီ ဥပါသကော ယေန ကဿပေါ ဘဂဝါ အရဟံ သမ္မာသမ္ဗုဒ္ဓေါ တေနုပသင်္ကမိ၊ ဥပသင်္ကမိတွာ ကဿပံ ဘဂဝန္တံ အရဟန္တံ သမ္မာသမ္ဗုဒ္ဓံ ဧတဒဝေါစ လဘေယျာဟံ၊ ဘန္တေ၊ ဘဂဝတော သန္တိကေ ပဗ္ဗဇ္ဇံ လဘေယျံ ဥပသမ္ပဒန္တိ။ အလတ္ထ ခေါ၊ အာနန္ဒ၊ ဂဝေသီ ဥပါသကော ကဿပဿ ဘဂဝတော အရဟတော သမ္မာသမ္ဗုဒ္ဓဿ သန္တိကေ ပဗ္ဗဇ္ဇံ၊ အလတ္ထ ဥပသမ္ပဒံ။ အစိရူပသမ္ပန္နော ခေါ ပနာနန္ဒ၊ ဂဝေသီ ဘိက္ခု ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ၊ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ အဗ္ဘညာသိ။ အညတရော စ ပနာနန္ဒ၊ ဂဝေသီ ဘိက္ခု အရဟတံ အဟောသိ။>
    text <အထ ခေါ၊ အာနန္ဒ၊ တေသ ပဉ္စန္နံ ဥပါသကသတာနံ ဧတဒဟောသိ အယျော ခေါ ဂဝေသီ အမှာကံ ဗဟူပကာရော ပုဗ္ဗင်္ဂမော သမာဒပေတာ။ အယျော ဟိ နာမ ဂဝေသီ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိဿတိ။ ကိမင်္ဂံ ပန မယန္တိ။ အထ ခေါ၊ အာနန္ဒ၊ တာနိ ပဉ္စ ဥပါသကသတာနိ ယေန ကဿပေါ ဘဂဝါ အရဟံ သမ္မာသမ္ဗုဒ္ဓေါ တေနုပသင်္ကမိံသု၊ ဥပသင်္ကမိတွာ ကဿပံ ဘဂဝန္တံ အရဟန္တံ သမ္မာသမ္ဗုဒ္ဓံ ဧတဒဝေါစုံ လဘေယျာမ မယံ၊ ဘန္တေ၊ ဘဂဝတော သန္တိကေ ပဗ္ဗဇ္ဇံ၊ လဘေယျာမ ဥပသမ္ပဒန္တိ။ အလဘိံသု ခေါ၊ အာနန္ဒ၊ တာနိ ပဉ္စ ဥပါသကသတာနိ ကဿပဿ ဘဂဝတော အရဟတော သမ္မာသမ္ဗုဒ္ဓဿ သန္တိကေ ပဗ္ဗဇ္ဇံ၊ အလဘိံသု ဥပသမ္ပဒံ။>
    text <အထ ခေါ၊ အာနန္ဒ၊ ဂဝေသိဿ ဘိက္ခုနော ဧတဒဟောသိ အဟံ ခေါ ဣမဿ အနုတ္တရဿ ဝိမုတ္တိသုခဿ နိကာမလာဘီ ဟောမိ အကိစ္ဆလာဘီ အကသိရလာဘီ။ အဟော ဝတိမာနိပိ ပဉ္စ ဘိက္ခုသတာနိ ဣမဿ အနုတ္တရဿ ဝိမုတ္တိသုခဿ နိကာမလာဘိနော အဿု အကိစ္ဆလာဘိနော အကသိရလာဘိနောတိ။ အထ ခေါ၊ အာနန္ဒ၊ တာနိ ပဉ္စ ဘိက္ခုသတာနိ ဝူပကဋ္ဌာ အပ္ပမတ္တာ အာတာပိနော ပဟိတတ္တာ ဝိဟရန္တာ နစိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ၊ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရိံသု။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ အဗ္ဘညိံသု။>
    text <ဣတိ ခေါ၊ အာနန္ဒ၊ တာနိ ပဉ္စ ဘိက္ခုသတာနိ ဂဝေသီပမုခါနိ ဥတ္တရုတ္တရိ ပဏီတပဏီတံ ဝါယမမာနာ အနုတ္တရံ ဝိမုတ္တိံ သစ္ဆာကံသု။ တသ္မာတိဟ၊ အာနန္ဒ၊ ဧဝံ သိက္ခိတဗ္ဗံ ဥတ္တရုတ္တရိ ပဏီတပဏီတံ ဝါယမမာနာ အနုတ္တရံ ဝိမုတ္တိံ သစ္ဆိကရိဿာမာတိ။ ဧဝဉှိ ဝေါ၊ အာနန္ဒ၊ သိက္ခိတဗ္ဗန္တိ။ ဒသမံ။>
    stand <ဥပါသကဝဂ္ဂေါ တတိယော။>
    text <တဿုဒ္ဒာနံ>
