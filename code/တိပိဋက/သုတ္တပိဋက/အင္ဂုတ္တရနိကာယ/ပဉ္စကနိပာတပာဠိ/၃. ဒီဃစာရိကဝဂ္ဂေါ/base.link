text <၂၃ ၃။ ဒီဃစာရိကဝဂ္ဂေါ>
  text <၁။ ပဌမဒီဃစာရိကသုတ္တံ>
    text <၂၂၁>, <ပဉ္စိမေ၊ ဘိက္ခဝေ၊ အာဒီနဝါ ဒီဃစာရိကံ အနဝတ္ထစာရိကံ အနုယုတ္တဿ ဝိဟရတော။ ကတမေ ပဉ္စ။ အဿုတံ န သုဏာတိ၊ သုတံ န ပရိယောဒာပေတိ၊ သုတေနေကစ္စေန အဝိသာရဒော ဟောတိ၊ ဂါဠှံ ရောဂါတင်္ကံ ဖုသတိ၊ န စ မိတ္တဝါ ဟောတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ဒီဃစာရိကံ အနဝတ္ထစာရိကံ အနုယုတ္တဿ ဝိဟရတော။>
    text <ပဉ္စိမေ၊ ဘိက္ခဝေ၊ အာနိသံသာ သမဝတ္ထစာရေ။ ကတမေ ပဉ္စ။ အဿုတံ သုဏာတိ၊ သုတံ ပရိယောဒာပေတိ၊ သုတေနေကစ္စေန ဝိသာရဒော ဟောတိ၊ န ဂါဠှံ ရောဂါတင်္ကံ ဖုသတိ၊ မိတ္တဝါ စ ဟောတိ။ ဣမေ ခေါ၊ ဘိက္ခဝေ၊ ပဉ္စ အာနိသံသာ သမဝတ္ထစာရေတိ။ ပဌမံ။>
  text <၂။ ဒုတိယဒီဃစာရိကသုတ္တံ>
    text <၂၂၂>, <ပဉ္စိမေ၊ ဘိက္ခဝေ၊ အာဒီနဝါ ဒီဃစာရိကံ အနဝတ္ထစာရိကံ အနုယုတ္တဿ ဝိဟရတော။ ကတမေ ပဉ္စ။ အနဓိဂတံ နာဓိဂစ္ဆတိ၊ အဓိဂတာ ပရိဟာယတိ၊ အဓိဂတေနေကစ္စေန အဝိသာရဒော ဟောတိ၊ ဂါဠှံ ရောဂါတင်္ကံ ဖုသတိ၊ န စ မိတ္တဝါ ဟောတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ဒီဃစာရိကံ အနဝတ္ထစာရိကံ အနုယုတ္တဿ ဝိဟရတော။>
    text <ပဉ္စိမေ၊ ဘိက္ခဝေ၊ အာနိသံသာ သမဝတ္ထစာရေ။ ကတမေ ပဉ္စ။ အနဓိဂတံ အဓိဂစ္ဆတိ၊ အဓိဂတာ န ပရိဟာယတိ၊ အဓိဂတေနေကစ္စေန ဝိသာရဒော ဟောတိ၊ န ဂါဠှံ ရောဂါတင်္ကံ ဖုသတိ၊ မိတ္တဝါ စ ဟောတိ။ ဣမေ ခေါ၊ ဘိက္ခဝေ၊ ပဉ္စ အာနိသံသာ သမဝတ္ထစာရေတိ။ ဒုတိယံ။>
  text <၃။ အတိနိဝါသသုတ္တံ>
    text <၂၂၃>, <ပဉ္စိမေ၊ ဘိက္ခဝေ၊ အာဒီနဝါ အတိနိဝါသေ။ ကတမေ ပဉ္စ။ ဗဟုဘဏ္ဍော ဟောတိ ဗဟုဘဏ္ဍသန္နိစယော၊ ဗဟုဘေသဇ္ဇော ဟောတိ ဗဟုဘေသဇ္ဇသန္နိစယော၊ ဗဟုကိစ္စော ဟောတိ ဗဟုကရဏီယော ဗျတ္တော ကိံကရဏီယေသု၊ သံသဋ္ဌော ဝိဟရတိ ဂဟဋ္ဌပဗ္ဗဇိတေဟိ အနနုလောမိကေန ဂိဟိသံသဂ္ဂေန၊ တမှာ စ အာဝါသာ ပက္ကမန္တော သာပေက္ခေါ ပက္ကမတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ အတိနိဝါသေ။>
    text <ပဉ္စိမေ၊ ဘိက္ခဝေ၊ အာနိသံသာ သမဝတ္ထဝါသေ။ ကတမေ ပဉ္စ။ န ဗဟုဘဏ္ဍော ဟောတိ န ဗဟုဘဏ္ဍသန္နိစယော၊ န ဗဟုဘေသဇ္ဇော ဟောတိ န ဗဟုဘေသဇ္ဇသန္နိစယော၊ န ဗဟုကိစ္စော ဟောတိ န ဗဟုကရဏီယော န ဗျတ္တော ကိံကရဏီယေသု၊ အသံသဋ္ဌော ဝိဟရတိ ဂဟဋ္ဌပဗ္ဗဇိတေဟိ အနနုလောမိကေန ဂိဟိသံသဂ္ဂေန၊ တမှာ စ အာဝါသာ ပက္ကမန္တော အနပေက္ခေါ ပက္ကမတိ။ ဣမေ ခေါ၊ ဘိက္ခဝေ၊ ပဉ္စ အာနိသံသာ သမဝတ္ထဝါသေတိ။ တတိယံ။>
  text <၄။ မစ္ဆရီသုတ္တံ>
    text <၂၂၄>, <ပဉ္စိမေ၊ ဘိက္ခဝေ၊ အာဒီနဝါ အတိနိဝါသေ။ ကတမေ ပဉ္စ။ အာဝါသမစ္ဆရီ ဟောတိ၊ ကုလမစ္ဆရီ ဟောတိ၊ လာဘမစ္ဆရီ ဟောတိ၊ ဝဏ္ဏမစ္ဆရီ ဟောတိ၊ ဓမ္မမစ္ဆရီ ဟောတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ အတိနိဝါသေ။>
    text <ပဉ္စိမေ၊ ဘိက္ခဝေ၊ အာနိသံသာ သမဝတ္ထဝါသေ။ ကတမေ ပဉ္စ။ န အာဝါသမစ္ဆရီ ဟောတိ၊ န ကုလမစ္ဆရီ ဟောတိ၊ န လာဘမစ္ဆရီ ဟောတိ၊ န ဝဏ္ဏမစ္ဆရီ ဟောတိ၊ န ဓမ္မမစ္ဆရီ ဟောတိ။ ဣမေ ခေါ၊ ဘိက္ခဝေ၊ ပဉ္စ အာနိသံသာ သမဝတ္ထဝါသေတိ။ စတုတ္ထံ။>
  text <၅။ ပဌမကုလူပကသုတ္တံ>
    text <၂၂၅>, <ပဉ္စိမေ၊ ဘိက္ခဝေ၊ အာဒီနဝါ ကုလူပကေ။ ကတမေ ပဉ္စ။ အနာမန္တစာရေ အာပဇ္ဇတိ၊ ရဟော နိသဇ္ဇာယ အာပဇ္ဇတိ၊ ပဋိစ္ဆန္နေ အာသနေ အာပဇ္ဇတိ၊ မာတုဂါမဿ ဥတ္တရိ ဆပ္ပဉ္စဝါစာဟိ ဓမ္မံ ဒေသေန္တော အာပဇ္ဇတိ၊ ကာမသင်္ကပ္ပဗဟုလော ဝိဟရတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ကုလူပကေတိ။ ပဉ္စမံ။>
  text <၆။ ဒုတိယကုလူပကသုတ္တံ>
    text <၂၂၆>, <ပဉ္စိမေ၊ ဘိက္ခဝေ၊ အာဒီနဝါ ကုလူပကဿ ဘိက္ခုနော အတိဝေလံ ကုလေသု သံသဋ္ဌဿ ဝိဟရတော။ ကတမေ ပဉ္စ။ မာတုဂါမဿ အဘိဏှဒဿနံ၊ ဒဿနေ သတိ သံသဂ္ဂေါ၊ သံသဂ္ဂေ သတိ ဝိဿာသော၊ ဝိဿာသေ သတိ ဩတာရော၊ ဩတိဏ္ဏစိတ္တဿေတံ ပါဋိကင်္ခံ အနဘိရတော ဝါ ဗြဟ္မစရိယံ စရိဿတိ အညတရံ ဝါ သံကိလိဋ္ဌံ အာပတ္တိံ အာပဇ္ဇိဿတိ သိက္ခံ ဝါ ပစ္စက္ခါယ ဟီနာယာဝတ္တိဿတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ကုလူပကဿ ဘိက္ခုနော အတိဝေလံ ကုလေသု သံသဋ္ဌဿ ဝိဟရတောတိ။ ဆဋ္ဌံ။>
  text <၇။ ဘောဂသုတ္တံ>
    text <၂၂၇>, <ပဉ္စိမေ၊ ဘိက္ခဝေ၊ အာဒီနဝါ ဘောဂေသု။ ကတမေ ပဉ္စ။ အဂ္ဂိသာဓာရဏာ ဘောဂါ၊ ဥဒကသာဓာရဏာ ဘောဂါ၊ ရာဇသာဓာရဏာ ဘောဂါ၊ စောရသာဓာရဏာ ဘောဂါ၊ အပ္ပိယေဟိ ဒာယာဒေဟိ သာဓာရဏာ ဘောဂါ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ဘောဂေသု။>
    text <ပဉ္စိမေ၊ ဘိက္ခဝေ၊ အာနိသံသာ ဘောဂေသု။ ကတမေ ပဉ္စ။ ဘောဂေ နိဿာယ အတ္တာနံ သုခေတိ ပီဏေတိ သမ္မာ သုခံ ပရိဟရတိ၊ မာတာပိတရော သုခေတိ ပီဏေတိ သမ္မာ သုခံ ပရိဟရတိ၊ ပုတ္တဒာရဒာသကမ္မကရပေါရိသေ သုခေတိ ပီဏေတိ သမ္မာ သုခံ ပရိဟရတိ၊ မိတ္တာမစ္စေ သုခေတိ ပီဏေတိ သမ္မာ သုခံ ပရိဟရတိ၊ သမဏဗြာဟ္မဏေသု ဥဒ္ဓဂ္ဂိကံ ဒက္ခိဏံ ပတိဋ္ဌာပေတိ သောဝဂ္ဂိကံ သုခဝိပါကံ သဂ္ဂသံဝတ္တနိကံ။ ဣမေ ခေါ၊ ဘိက္ခဝေ၊ ပဉ္စ အာနိသံသာ ဘောဂေသူတိ။ သတ္တမံ။>
  text <၈။ ဥဿူရဘတ္တသုတ္တံ>
    text <၂၂၈>, <ပဉ္စိမေ၊ ဘိက္ခဝေ၊ အာဒီနဝါ ဥဿူရဘတ္တေ ကုလေ။ ကတမေ ပဉ္စ။ ယေ တေ အတိထီ ပါဟုနာ၊ တေ န ကာလေန ပဋိပူဇေန္တိ၊ ယာ တာ ဗလိပဋိဂ္ဂါဟိကာ ဒေဝတာ၊ တာ န ကာလေန ပဋိပူဇေန္တိ၊ ယေ တေ သမဏဗြာဟ္မဏာ ဧကဘတ္တိကာ ရတ္တူပရတာ ဝိရတာ ဝိကာလဘောဇနာ၊ တေ န ကာလေန ပဋိပူဇေန္တိ၊ ဒာသကမ္မကရပေါရိသာ ဝိမုခါ ကမ္မံ ကရောန္တိ၊ တာဝတကံယေဝ အသမယေန ဘုတ္တံ အနောဇဝန္တံ ဟောတိ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ ဥဿူရဘတ္တေ ကုလေ။>
    text <ပဉ္စိမေ၊ ဘိက္ခဝေ၊ အာနိသံသာ သမယဘတ္တေ ကုလေ။ ကတမေ ပဉ္စ။ ယေ တေ အတိထီ ပါဟုနာ၊ တေ ကာလေန ပဋိပူဇေန္တိ၊ ယာ တာ ဗလိပဋိဂ္ဂါဟိကာ ဒေဝတာ၊ တာ ကာလေန ပဋိပူဇေန္တိ၊ ယေ တေ သမဏဗြာဟ္မဏာ ဧကဘတ္တိကာ ရတ္တူပရတာ ဝိရတာ ဝိကာလဘောဇနာ၊ တေ ကာလေန ပဋိပူဇေန္တိ၊ ဒာသကမ္မကရပေါရိသာ အဝိမုခါ ကမ္မံ ကရောန္တိ၊ တာဝတကံယေဝ သမယေန ဘုတ္တံ ဩဇဝန္တံ ဟောတိ။ ဣမေ ခေါ၊ ဘိက္ခဝေ၊ ပဉ္စ အာနိသံသာ သမယဘတ္တေ ကုလေတိ။ အဋ္ဌမံ။>
  text <၉။ ပဌမကဏှသပ္ပသုတ္တံ>
    text <၂၂၉>, <ပဉ္စိမေ၊ ဘိက္ခဝေ၊ အာဒီနဝါ ကဏှသပ္ပေ။ ကတမေ ပဉ္စ။ အသုစိ၊ ဒုဂ္ဂန္ဓော၊ သဘီရု၊ သပ္ပဋိဘယော၊ မိတ္တဒုဗ္ဘီ ဣမေ ခေါ၊ ဘိက္ခဝေ၊ ပဉ္စ အာဒီနဝါ ကဏှသပ္ပေ။ ဧဝမေဝံ ခေါ၊ ဘိက္ခဝေ၊ ပဉ္စိမေ အာဒီနဝါ မာတုဂါမေ။ ကတမေ ပဉ္စ။ အသုစိ၊ ဒုဂ္ဂန္ဓော၊ သဘီရု၊ သပ္ပဋိဘယော၊ မိတ္တဒုဗ္ဘီ ဣမေ ခေါ၊ ဘိက္ခဝေ၊ ပဉ္စ အာဒီနဝါ မာတုဂါမေတိ။ နဝမံ။>
  text <၁၀။ ဒုတိယကဏှသပ္ပသုတ္တံ>
    text <၂၃၀>, <ပဉ္စိမေ၊ ဘိက္ခဝေ၊ အာဒီနဝါ ကဏှသပ္ပေ။ ကတမေ ပဉ္စ။ ကောဓနော၊ ဥပနာဟီ၊ ဃောရဝိသော၊ ဒုဇ္ဇိဝှော၊ မိတ္တဒုဗ္ဘီ ဣမေ ခေါ၊ ဘိက္ခဝေ၊ ပဉ္စ အာဒီနဝါ ကဏှသပ္ပေ။>
    text <ဧဝမေဝံ ခေါ၊ ဘိက္ခဝေ၊ ပဉ္စိမေ အာဒီနဝါ မာတုဂါမေ။ ကတမေ ပဉ္စ။ ကောဓနော၊ ဥပနာဟီ၊ ဃောရဝိသော၊ ဒုဇ္ဇိဝှော၊ မိတ္တဒုဗ္ဘီ။ တတြိဒံ၊ ဘိက္ခဝေ၊ မာတုဂါမဿ ဃောရဝိသတာ ယေဘုယျေန၊ ဘိက္ခဝေ၊ မာတုဂါမော တိဗ္ဗရာဂေါ။ တတြိဒံ၊ ဘိက္ခဝေ၊ မာတုဂါမဿ ဒုဇ္ဇိဝှတာ ယေဘုယျေန၊ ဘိက္ခဝေ၊ မာတုဂါမော ပိသုဏဝါစော။ တတြိဒံ၊ ဘိက္ခဝေ၊ မာတုဂါမဿ မိတ္တဒုဗ္ဘိတာ ယေဘုယျေန၊ ဘိက္ခဝေ၊ မာတုဂါမော အတိစာရိနီ။ ဣမေ ခေါ၊ ဘိက္ခဝေ၊ ပဉ္စ အာဒီနဝါ မာတုဂါမေတိ။ ဒသမံ။>
    stand <ဒီဃစာရိကဝဂ္ဂေါ တတိယော။>
    text <တဿုဒ္ဒာနံ>
    block
      text <ဒွေ ဒီဃစာရိကာ ဝုတ္တာ၊ အတိနိဝါသမစ္ဆရီ။>
      text <ဒွေ စ ကုလူပကာ ဘောဂါ၊ ဘတ္တံ သပ္ပါပရေ ဒုဝေတိ။>
