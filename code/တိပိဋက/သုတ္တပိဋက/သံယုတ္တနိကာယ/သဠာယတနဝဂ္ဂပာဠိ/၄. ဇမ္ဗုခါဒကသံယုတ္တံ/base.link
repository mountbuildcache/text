text <၄။ ဇမ္ဗုခါဒကသံယုတ္တံ>
  text <၁။ နိဗ္ဗာနပဉှာသုတ္တံ>
    text <၃၁၄>, <ဧကံ သမယံ အာယသ္မာ သာရိပုတ္တော မဂဓေသု ဝိဟရတိ နာလကဂါမကေ။ အထ ခေါ ဇမ္ဗုခါဒကော ပရိဗ္ဗာဇကော ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဇမ္ဗုခါဒကော ပရိဗ္ဗာဇကော အာယသ္မန္တံ သာရိပုတ္တံ ဧတဒဝေါစ>
    text <နိဗ္ဗာနံ၊ နိဗ္ဗာနန္တိ၊ အာဝုသော သာရိပုတ္တ၊ ဝုစ္စတိ။ ကတမံ နု ခေါ၊ အာဝုသော၊ နိဗ္ဗာနန္တိ။ ယော ခေါ၊ အာဝုသော၊ ရာဂက္ခယော ဒောသက္ခယော မောဟက္ခယော ဣဒံ ဝုစ္စတိ နိဗ္ဗာနန္တိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတဿ နိဗ္ဗာနဿ သစ္ဆိကိရိယာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ ဧတဿ နိဗ္ဗာနဿ သစ္ဆိကိရိယာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ ဧတဿ နိဗ္ဗာနဿ သစ္ဆိကိရိယာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတဿ နိဗ္ဗာနဿ သစ္ဆိကိရိယာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ ဧတဿ နိဗ္ဗာနဿ သစ္ဆိကိရိယာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ ဧတဿ နိဗ္ဗာနဿ သစ္ဆိကိရိယာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ပဌမံ။>
  text <၂။ အရဟတ္တပဉှာသုတ္တံ>
    text <၃၁၅>, <အရဟတ္တံ၊ အရဟတ္တန္တိ၊ အာဝုသော သာရိပုတ္တ၊ ဝုစ္စတိ။ ကတမံ နု ခေါ၊ အာဝုသော၊ အရဟတ္တန္တိ။ ယော ခေါ၊ အာဝုသော၊ ရာဂက္ခယော ဒောသက္ခယော မောဟက္ခယော ဣဒံ ဝုစ္စတိ အရဟတ္တန္တိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတဿ အရဟတ္တဿ သစ္ဆိကိရိယာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ ဧတဿ အရဟတ္တဿ သစ္ဆိကိရိယာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ ဧတဿ အရဟတ္တဿ သစ္ဆိကိရိယာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတဿ အရဟတ္တဿ သစ္ဆိကိရိယာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ အာဝုသော၊ မဂ္ဂေါ၊ အယံ ပဋိပဒာ ဧတဿ အရဟတ္တဿ သစ္ဆိကိရိယာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ ဧတဿ အရဟတ္တဿ သစ္ဆိကိရိယာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ဒုတိယံ။>
  text <၃။ ဓမ္မဝါဒီပဉှာသုတ္တံ>
    text <၃၁၆>, <ကေ နု ခေါ၊ အာဝုသော သာရိပုတ္တ၊ လောကေ ဓမ္မဝါဒိနော၊ ကေ လောကေ သုပ္ပဋိပန္နာ၊ ကေ လောကေ သုဂတာတိ။ ယေ ခေါ၊ အာဝုသော၊ ရာဂပ္ပဟာနာယ ဓမ္မံ ဒေသေန္တိ၊ ဒောသပ္ပဟာနာယ ဓမ္မံ ဒေသေန္တိ၊ မောဟပ္ပဟာနာယ ဓမ္မံ ဒေသေန္တိ၊ တေ လောကေ ဓမ္မဝါဒိနော။ ယေ ခေါ၊ အာဝုသော၊ ရာဂဿ ပဟာနာယ ပဋိပန္နာ၊ ဒောသဿ ပဟာနာယ ပဋိပန္နာ၊ မောဟဿ ပဟာနာယ ပဋိပန္နာ၊ တေ လောကေ သုပ္ပဋိပန္နာ။ ယေသံ ခေါ၊ အာဝုသော၊ ရာဂေါ ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ ဒောသော ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ မောဟော ပဟီနော ဥစ္ဆိန္နမူလော တာလာဝတ္ထုကတော အနဘာဝင်္ကတော အာယတိံ အနုပ္ပါဒဓမ္မော၊ တေ လောကေ သုဂတာတိ။>
    text <အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ ကတမော၊ ပနာဝုသော၊ မဂ္ဂေါ ကတမာ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတဿ ရာဂဿ ဒောသဿ မောဟဿ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ ဧတဿ ရာဂဿ ဒောသဿ မောဟဿ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတဿ ရာဂဿ ဒောသဿ မောဟဿ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ တတိယံ။>
  text <၄။ ကိမတ္ထိယသုတ္တံ>
    text <၃၁၇>, <ကိမတ္ထိယံ၊ အာဝုသော သာရိပုတ္တ၊ သမဏေ ဂေါတမေ ဗြဟ္မစရိယံ ဝုဿတီတိ။ ဒုက္ခဿ ခေါ၊ အာဝုသော၊ ပရိညတ္ထံ ဘဂဝတိ ဗြဟ္မစရိယံ ဝုဿတီတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတဿ ဒုက္ခဿ ပရိညာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတဿ ဒုက္ခဿ ပရိညာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတဿ ဒုက္ခဿ ပရိညာယာတိ။>
    text <အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတဿ ဒုက္ခဿ ပရိညာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ ဧတဿ ဒုက္ခဿ ပရိညာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတဿ ဒုက္ခဿ ပရိညာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ စတုတ္ထံ။>
  text <၅။ အဿာသပ္ပတ္တသုတ္တံ>
    text <၃၁၈>, <အဿာသပ္ပတ္တော၊ အဿာသပ္ပတ္တောတိ၊ အာဝုသော သာရိပုတ္တ၊ ဝုစ္စတိ။ ကိတ္တာဝတာ နု ခေါ၊ အာဝုသော၊ အဿာသပ္ပတ္တော ဟောတီတိ။ ယတော ခေါ၊ အာဝုသော၊ ဘိက္ခု ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနာတိ၊ ဧတ္တာဝတာ ခေါ၊ အာဝုသော၊ အဿာသပ္ပတ္တော ဟောတီတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတဿ အဿာသဿ သစ္ဆိကိရိယာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတဿ အဿာသဿ သစ္ဆိကိရိယာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတဿ အဿာသဿ သစ္ဆိကိရိယာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတဿ အဿာသဿ သစ္ဆိကိရိယာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတဿ အဿာသဿ သစ္ဆိကိရိယာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတဿ အဿာသဿ သစ္ဆိကိရိယာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ပဉ္စမံ။>
  text <၆။ ပရမဿာသပ္ပတ္တသုတ္တံ>
    text <၃၁၉>, <ပရမဿာသပ္ပတ္တော၊ ပရမဿာသပ္ပတ္တောတိ၊ အာဝုသော သာရိပုတ္တ၊ ဝုစ္စတိ။ ကိတ္တာဝတာ နု ခေါ၊ အာဝုသော၊ ပရမဿာသပ္ပတ္တော ဟောတီတိ။ ယတော ခေါ၊ အာဝုသော၊ ဘိက္ခု ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ဝိဒိတွာ အနုပါဒာဝိမုတ္တော ဟောတိ၊ ဧတ္တာဝတာ ခေါ၊ အာဝုသော၊ ပရမဿာသပ္ပတ္တော ဟောတီတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတဿ ပရမဿာသဿ သစ္ဆိကိရိယာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတဿ ပရမဿာသဿ သစ္ဆိကိရိယာယာတိ။ ကတမော ပန၊ အာဝုသော၊ မဂ္ဂေါ ကတမာ ပဋိပဒာ၊ ဧတဿ ပရမဿာသဿ သစ္ဆိကိရိယာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတဿ ပရမဿာသဿ သစ္ဆိကိရိယာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတဿ ပရမဿာသဿ သစ္ဆိကိရိယာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတဿ ပရမဿာသဿ သစ္ဆိကိရိယာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ဆဋ္ဌံ။>
  text <၇။ ဝေဒနာပဉှာသုတ္တံ>
    text <၃၂၀>, <ဝေဒနာ၊ ဝေဒနာတိ၊ အာဝုသော သာရိပုတ္တ၊ ဝုစ္စတိ။ ကတမာ နု ခေါ၊ အာဝုသော၊ ဝေဒနာတိ။ တိဿော ဣမာဝုသော၊ ဝေဒနာ။ ကတမာ တိဿော။ သုခါ ဝေဒနာ၊ ဒုက္ခါ ဝေဒနာ၊ အဒုက္ခမသုခါ ဝေဒနာ ဣမာ ခေါ၊ အာဝုသော၊ တိဿော ဝေဒနာတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတာသံ တိဿန္နံ ဝေဒနာနံ ပရိညာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတာသံ တိဿန္နံ ဝေဒနာနံ ပရိညာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတာသံ တိဿန္နံ ဝေဒနာနံ ပရိညာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတာသံ တိဿန္နံ ဝေဒနာနံ ပရိညာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတာသံ တိဿန္နံ ဝေဒနာနံ ပရိညာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတာသံ တိဿန္နံ ဝေဒနာနံ ပရိညာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ သတ္တမံ။>
  text <၈။ အာသဝပဉှာသုတ္တံ>
    text <၃၂၁>, <အာသဝေါ၊ အာသဝေါတိ၊ အာဝုသော သာရိပုတ္တ၊ ဝုစ္စတိ။ ကတမော နု ခေါ၊ အာဝုသော၊ အာသဝေါတိ။ တယော မေ၊ အာဝုသော၊ အာသဝါ။ ကာမာသဝေါ၊ ဘဝါသဝေါ၊ အဝိဇ္ဇာသဝေါ ဣမေ ခေါ၊ အာဝုသော၊ တယော အာသဝါတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ ဧတေသံ အာသဝါနံ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ ဧတေသံ အာသဝါနံ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ ဧတေသံ အာသဝါနံ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ ဧတေသံ အာသဝါနံ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတေသံ အာသဝါနံ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတေသံ အာသဝါနံ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ အဋ္ဌမံ။>
  text <၉။ အဝိဇ္ဇာပဉှာသုတ္တံ>
    text <၃၂၂>, <အဝိဇ္ဇာ၊ အဝိဇ္ဇာတိ၊ အာဝုသော သာရိပုတ္တ၊ ဝုစ္စတိ။ ကတမာ နု ခေါ၊ အာဝုသော၊ အဝိဇ္ဇာတိ။ ယံ ခေါ၊ အာဝုသော၊ ဒုက္ခေ အညာဏံ၊ ဒုက္ခသမုဒယေ အညာဏံ၊ ဒုက္ခနိရောဓေ အညာဏံ၊ ဒုက္ခနိရောဓဂါမိနိယာ ပဋိပဒာယ အညာဏံ အယံ ဝုစ္စတာဝုသော၊ အဝိဇ္ဇာတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတိဿာ အဝိဇ္ဇာယ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတိဿာ အဝိဇ္ဇာယ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတိဿာ အဝိဇ္ဇာယ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတိဿာ အဝိဇ္ဇာယ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတိဿာ အဝိဇ္ဇာယ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတိဿာ အဝိဇ္ဇာယ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ နဝမံ။>
  text <၁၀။ တဏှာပဉှာသုတ္တံ>
    text <၃၂၃>, <တဏှာ၊ တဏှာတိ၊ အာဝုသော သာရိပုတ္တ၊ ဝုစ္စတိ။ ကတမာ နု ခေါ၊ အာဝုသော၊ တဏှာတိ။ တိဿော ဣမာ၊ အာဝုသော၊ တဏှာ။ ကာမတဏှာ၊ ဘဝတဏှာ၊ ဝိဘဝတဏှာ ဣမာ ခေါ၊ အာဝုသော၊ တိဿော တဏှာတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတာသံ တဏှာနံ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတာသံ တဏှာနံ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတာသံ တဏှာနံ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတာသံ တဏှာနံ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတာသံ တဏှာနံ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတာသံ တဏှာနံ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ဒသမံ။>
  text <၁၁။ ဩဃပဉှာသုတ္တံ>
    text <၃၂၄>, <ဩဃော၊ ဩဃောတိ၊ အာဝုသော သာရိပုတ္တ၊ ဝုစ္စတိ။ ကတမော နု ခေါ၊ အာဝုသော၊ ဩဃောတိ။ စတ္တာရောမေ၊ အာဝုသော၊ ဩဃာ။ ကာမောဃော၊ ဘဝေါဃော၊ ဒိဋ္ဌောဃော၊ အဝိဇ္ဇောဃော ဣမေ ခေါ၊ အာဝုသော၊ စတ္တာရော ဩဃာတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဩဃာနံ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဩဃာနံ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတေသံ ဩဃာနံ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတေသံ ဩဃာနံ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတေသံ ဩဃာနံ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတေသံ ဩဃာနံ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ဧကာဒသမံ။>
  text <၁၂။ ဥပါဒာနပဉှာသုတ္တံ>
    text <၃၂၅>, <ဥပါဒာနံ၊ ဥပါဒာနန္တိ၊ အာဝုသော သာရိပုတ္တ၊ ဝုစ္စတိ။ ကတမံ နု ခေါ၊ အာဝုသော၊ ဥပါဒာနန္တိ။ စတ္တာရိမာနိ၊ အာဝုသော၊ ဥပါဒာနာနိ။ ကာမုပါဒာနံ၊ ဒိဋ္ဌုပါဒာနံ သီလဗ္ဗတုပါဒာနံ၊ အတ္တဝါဒုပါဒာနံ ဣမာနိ ခေါ၊ အာဝုသော၊ စတ္တာရိ ဥပါဒာနာနီတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဥပါဒာနာနံ ပဟာနာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဥပါဒာနာနံ ပဟာနာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတေသံ ဥပါဒာနာနံ ပဟာနာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတေသံ ဥပါဒာနာနံ ပဟာနာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတေသံ ဥပါဒာနာနံ ပဟာနာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတေသံ ဥပါဒာနာနံ ပဟာနာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ဒွာဒသမံ။>
  text <၁၃။ ဘဝပဉှာသုတ္တံ>
    text <၃၂၆>, <ဘဝေါ၊ ဘဝေါတိ၊ အာဝုသော သာရိပုတ္တ၊ ဝုစ္စတိ။ ကတမော နု ခေါ၊ အာဝုသော၊ ဘဝေါတိ။ တယော မေ၊ အာဝုသော၊ ဘဝါ။ ကာမဘဝေါ၊ ရူပဘဝေါ၊ အရူပဘဝေါ ဣမေ ခေါ၊ အာဝုသော၊ တယော ဘဝါတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဘဝါနံ ပရိညာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတေသံ ဘဝါနံ ပရိညာယာတိ။ ကတမော၊ ပနာဝုသော၊ မဂ္ဂေါ ကတမာ ပဋိပဒာ၊ ဧတေသံ ဘဝါနံ ပရိညာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတေသံ ဘဝါနံ ပရိညာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတေသံ ဘဝါနံ ပရိညာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတေသံ ဘဝါနံ ပရိညာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ တေရသမံ။>
  text <၁၄။ ဒုက္ခပဉှာသုတ္တံ>
    text <၃၂၇>, <ဒုက္ခံ၊ ဒုက္ခန္တိ၊ အာဝုသော သာရိပုတ္တ၊ ဝုစ္စတိ။ ကတမံ နု ခေါ၊ အာဝုသော၊ ဒုက္ခန္တိ။ တိဿော ဣမာ၊ အာဝုသော၊ ဒုက္ခတာ။ ဒုက္ခဒုက္ခတာ၊ သင်္ခါရဒုက္ခတာ၊ ဝိပရိဏာမဒုက္ခတာ ဣမာ ခေါ၊ အာဝုသော၊ တိဿော ဒုက္ခတာတိ။ အတ္ထိ ပနာဝုသော မဂ္ဂေါ အတ္ထိ ပဋိပဒာ၊ ဧတာသံ ဒုက္ခတာနံ ပရိညာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတာသံ ဒုက္ခတာနံ ပရိညာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတာသံ ဒုက္ခတာနံ ပရိညာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတာသံ ဒုက္ခတာနံ ပရိညာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတာသံ ဒုက္ခတာနံ ပရိညာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတာသံ ဒုက္ခတာနံ ပရိညာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ စုဒ္ဒသမံ။>
  text <၁၅။ သက္ကာယပဉှာသုတ္တံ>
    text <၃၂၈>, <သက္ကာယော၊ သက္ကာယောတိ၊ အာဝုသော သာရိပုတ္တ၊ ဝုစ္စတိ။ ကတမော နု ခေါ၊ အာဝုသော၊ သက္ကာယောတိ။ ပဉ္စိမေ၊ အာဝုသော၊ ဥပါဒာနက္ခန္ဓာ သက္ကာယော ဝုတ္တော ဘဂဝတာ၊ သေယျထိဒံ ရူပုပါဒာနက္ခန္ဓော၊ ဝေဒနုပါဒာနက္ခန္ဓော၊ သညုပါဒာနက္ခန္ဓော၊ သင်္ခါရုပါဒာနက္ခန္ဓော၊ ဝိညာဏုပါဒာနက္ခန္ဓော။ ဣမေ ခေါ၊ အာဝုသော၊ ပဉ္စုပါဒာနက္ခန္ဓာ သက္ကာယော ဝုတ္တော ဘဂဝတာတိ။ အတ္ထိ ပနာဝုသော၊ မဂ္ဂေါ အတ္ထိ ပဋိပဒာ၊ ဧတဿ သက္ကာယဿ ပရိညာယာတိ။ အတ္ထိ ခေါ၊ အာဝုသော၊ မဂ္ဂေါ အတ္ထိ ပဋိပဒာ၊ ဧတဿ သက္ကာယဿ ပရိညာယာတိ။ ကတမော ပနာဝုသော၊ မဂ္ဂေါ ကတမာ ပဋိပဒာ၊ ဧတဿ သက္ကာယဿ ပရိညာယာတိ။ အယမေဝ ခေါ၊ အာဝုသော၊ အရိယော အဋ္ဌင်္ဂိကော မဂ္ဂေါ၊ ဧတဿ သက္ကာယဿ ပရိညာယ၊ သေယျထိဒံ သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ။ အယံ ခေါ၊ အာဝုသော၊ မဂ္ဂေါ အယံ ပဋိပဒာ၊ ဧတဿ သက္ကာယဿ ပရိညာယာတိ။ ဘဒ္ဒကော၊ အာဝုသော၊ မဂ္ဂေါ ဘဒ္ဒိကာ ပဋိပဒာ၊ ဧတဿ သက္ကာယဿ ပရိညာယ။ အလဉ္စ ပနာဝုသော သာရိပုတ္တ၊ အပ္ပမာဒာယာတိ။ ပန္နရသမံ။>
  text <၁၆။ ဒုက္ကရပဉှာသုတ္တံ>
    text <၃၂၉>, <ကိံ နု ခေါ၊ အာဝုသော သာရိပုတ္တ၊ ဣမသ္မိံ ဓမ္မဝိနယေ ဒုက္ကရန္တိ။ ပဗ္ဗဇ္ဇာ ခေါ၊ အာဝုသော၊ ဣမသ္မိံ ဓမ္မဝိနယေ ဒုက္ကရာတိ။ ပဗ္ဗဇိတေန ပနာဝုသော၊ ကိံ ဒုက္ကရန္တိ။ ပဗ္ဗဇိတေန ခေါ၊ အာဝုသော၊ အဘိရတိ ဒုက္ကရာတိ။ အဘိရတေန ပနာဝုသော၊ ကိံ ဒုက္ကရန္တိ။ အဘိရတေန ခေါ၊ အာဝုသော၊ ဓမ္မာနုဓမ္မပ္ပဋိပတ္တိ ဒုက္ကရာတိ။ ကီဝစိရံ ပနာဝုသော၊ ဓမ္မာနုဓမ္မပ္ပဋိပန္နော ဘိက္ခု အရဟံ အဿာတိ။ နစိရံ၊ အာဝုသောတိ။ သောဠသမံ။>
    stand <ဇမ္ဗုခါဒကသံယုတ္တံ သမတ္တံ။>
    text <တဿုဒ္ဒာနံ>
    block
      text <နိဗ္ဗာနံ အရဟတ္တဉ္စ၊ ဓမ္မဝါဒီ ကိမတ္ထိယံ။>
      text <အဿာသော ပရမဿာသော၊ ဝေဒနာ အာသဝါဝိဇ္ဇာ။>
      text <တဏှာ ဩဃာ ဥပါဒာနံ၊ ဘဝေါ ဒုက္ခဉ္စ သက္ကာယော။>
      text <ဣမသ္မိံ ဓမ္မဝိနယေ ဒုက္ကရန္တိ။>
