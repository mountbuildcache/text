text <၆။ မောဂ္ဂလ္လာနသံယုတ္တံ>
  text <၁။ ပဌမဈာနပဉှာသုတ္တံ>
    text <၃၃၂>, <ဧကံ သမယံ အာယသ္မာ မဟာမောဂ္ဂလ္လာနော သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တတြ ခေါ အာယသ္မာ မဟာမောဂ္ဂလ္လာနော ဘိက္ခူ အာမန္တေသိ အာဝုသော၊ ဘိက္ခဝေတိ။ အာဝုသောတိ ခေါ တေ ဘိက္ခူ အာယသ္မတော မဟာမောဂ္ဂလ္လာနဿ ပစ္စဿောသုံ။ အာယသ္မာ မဟာမောဂ္ဂလ္လာနော ဧတဒဝေါစ>
    text <ဣဓ မယှံ၊ အာဝုသော၊ ရဟောဂတဿ ပဋိသလ္လီနဿ ဧဝံ စေတသော ပရိဝိတက္ကော ဥဒပါဒိ ပဌမံ ဈာနံ၊ ပဌမံ ဈာနန္တိ ဝုစ္စတိ။ ကတမံ နု ခေါ ပဌမံ ဈာနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ ပဌမံ ဈာနန္တိ။ သော ခွာဟံ၊ အာဝုသော၊ ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော ကာမသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ ပဌမံ ဈာနံ ပမာဒော၊ ပဌမေ ဈာနေ စိတ္တံ သဏ္ဌပေဟိ၊ ပဌမေ ဈာနေ စိတ္တံ ဧကောဒိံ ကရောဟိ၊ ပဌမေ ဈာနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ၊ မမံ တံ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ။ ပဌမံ။>
  text <၂။ ဒုတိယဈာနပဉှာသုတ္တံ>
    text <၃၃၃>, <ဒုတိယံ ဈာနံ၊ ဒုတိယံ ဈာနန္တိ ဝုစ္စတိ။ ကတမံ နု ခေါ ဒုတိယံ ဈာနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ ဒုတိယံ ဈာနန္တိ။ သော ခွာဟံ၊ အာဝုသော၊ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော ဝိတက္ကသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ ဒုတိယံ ဈာနံ ပမာဒော၊ ဒုတိယေ ဈာနေ စိတ္တံ သဏ္ဌပေဟိ၊ ဒုတိယေ ဈာနေ စိတ္တံ ဧကောဒိံ ကရောဟိ၊ ဒုတိယေ ဈာနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ၊ မမံ တံ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ။ ဒုတိယံ။>
  text <၃။ တတိယဈာနပဉှာသုတ္တံ>
    text <၃၃၄>, <တတိယံ ဈာနံ၊ တတိယံ ဈာနန္တိ ဝုစ္စတိ။ ကတမံ နု ခေါ တတိယံ ဈာနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု ပီတိယာ စ ဝိရာဂါ ဥပေက္ခကော စ ဝိဟရတိ သတော စ သမ္ပဇာနော သုခဉ္စ ကာယေန ပဋိသံဝေဒေတိ၊ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ တတိယံ ဈာနန္တိ။ သော ခွာဟံ၊ အာဝုသော၊ ပီတိယာ စ ဝိရာဂါ ဥပေက္ခကော စ ဝိဟရာမိ သတော စ သမ္ပဇာနော သုခဉ္စ ကာယေန ပဋိသံဝေဒေမိ။ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော ပီတိသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ တတိယံ ဈာနံ ပမာဒော၊ တတိယေ ဈာနေ စိတ္တံ သဏ္ဌပေဟိ၊ တတိယေ ဈာနေ စိတ္တံ ဧကောဒိံ ကရောဟိ၊ တတိယေ ဈာနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန ပီတိယာ စ ဝိရာဂါ ဥပေက္ခကော စ ဝိဟရာမိ သတော စ သမ္ပဇာနော သုခဉ္စ ကာယေန ပဋိသံဝေဒေမိ၊ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟာသိံ။ ယဉှိ တံ အာဝုသော သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ တတိယံ။>
  text <၄။ စတုတ္ထဈာနပဉှာသုတ္တံ>
    text <၃၃၅>, <စတုတ္ထံ ဈာနံ၊ စတုတ္ထံ ဈာနန္တိ ဝုစ္စတိ။ ကတမံ နု ခေါ စတုတ္ထံ ဈာနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ စတုတ္ထံ ဈာနန္တိ။ သော ခွာဟံ၊ အာဝုသော၊ သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော သုခသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ စတုတ္ထံ ဈာနံ ပမာဒော၊ စတုတ္ထေ ဈာနေ စိတ္တံ သဏ္ဌပေဟိ၊ စတုတ္ထေ ဈာနေ စိတ္တံ ဧကောဒိံ ကရောဟိ၊ စတုတ္ထေ ဈာနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ စတုတ္ထံ။>
  text <၅။ အာကာသာနဉ္စာယတနပဉှာသုတ္တံ>
    text <၃၃၆>, <အာကာသာနဉ္စာယတနံ၊ အာကာသာနဉ္စာယတနန္တိ ဝုစ္စတိ။ ကတမံ နု ခေါ အာကာသာနဉ္စာယတနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ အာကာသာနဉ္စာယတနန္တိ။ သော ခွာဟံ၊ အာဝုသော၊ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော ရူပသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ အာကာသာနဉ္စာယတနံ ပမာဒော၊ အာကာသာနဉ္စာယတနေ စိတ္တံ သဏ္ဌပေဟိ၊ အာကာသာနဉ္စာယတနေ စိတ္တံ ဧကောဒိံ ကရောဟိ၊ အာကာသာနဉ္စာယတနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ ပဉ္စမံ။>
  text <၆။ ဝိညာဏဉ္စာယတနပဉှာသုတ္တံ>
    text <၃၃၇>, <ဝိညာဏဉ္စာယတနံ၊ ဝိညာဏဉ္စာယတနန္တိ ဝုစ္စတိ။ ကတမံ နု ခေါ ဝိညာဏဉ္စာယတနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ ဝိညာဏဉ္စာယတနန္တိ။ သော ခွာဟံ၊ အာဝုသော၊ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော အာကာသာနဉ္စာယတနသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ ဝိညာဏဉ္စာယတနံ ပမာဒော၊ ဝိညာဏဉ္စာယတနေ စိတ္တံ သဏ္ဌပေဟိ၊ ဝိညာဏဉ္စာယတနေ စိတ္တံ ဧကောဒိံ ကရောဟိ၊ ဝိညာဏဉ္စာယတနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ ဆဋ္ဌံ။>
  text <၇။ အာကိဉ္စညာယတနပဉှာသုတ္တံ>
    text <၃၃၈>, <အာကိဉ္စညာယတနံ၊ အာကိဉ္စညာယတနန္တိ ဝုစ္စတိ။ ကတမံ နု ခေါ အာကိဉ္စညာယတနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ အာကိဉ္စညာယတနန္တိ။ သော ခွာဟံ၊ အာဝုသော၊ သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော ဝိညာဏဉ္စာယတနသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ အာကိဉ္စညာယတနံ ပမာဒော၊ အာကိဉ္စညာယတနေ စိတ္တံ သဏ္ဌပေဟိ၊ အာကိဉ္စညာယတနေ စိတ္တံ ဧကောဒိံ ကရောဟိ၊ အာကိဉ္စညာယတနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သဗ္ဗသော ဝိညာဏဉ္စာယတနံ သမတိက္ကမ္မ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ သတ္တမံ။>
  text <၈။ နေဝသညာနာသညာယတနပဉှာသုတ္တံ>
    text <၃၃၉>, <နေဝသညာနာသညာယတနံ၊ နေဝသညာနာသညာယတနန္တိ ဝုစ္စတိ။ ကတမံ နု ခေါ နေဝသညာနာသညာယတနန္တိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ။ ဣဒံ ဝုစ္စတိ နေဝသညာနာသညာယတနန္တိ။ သော ခွာဟံ၊ အာဝုသော၊ သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော အာကိဉ္စညာယတနသဟဂတာ သညာမနသိကာရာ သမုဒာစရန္တိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ နေဝသညာနာသညာယတနံ ပမာဒော၊ နေဝသညာနာသညာယတနေ စိတ္တံ သဏ္ဌပေဟိ၊ နေဝသညာနာသညာယတနေ စိတ္တံ ဧကောဒိံ ကရောဟိ၊ နေဝသညာနာသညာယတနေ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ။ပေ။ မဟာဘိညတံ ပတ္တောတိ။ အဋ္ဌမံ။>
  text <၉။ အနိမိတ္တပဉှာသုတ္တံ>
    text <၃၄၀>, <အနိမိတ္တော စေတောသမာဓိ၊ အနိမိတ္တော စေတောသမာဓီတိ ဝုစ္စတိ။ ကတမော နု ခေါ အနိမိတ္တော စေတောသမာဓီတိ။ တဿ မယှံ၊ အာဝုသော၊ ဧတဒဟောသိ ဣဓ ဘိက္ခု သဗ္ဗနိမိတ္တာနံ အမနသိကာရာ အနိမိတ္တံ စေတောသမာဓိံ ဥပသမ္ပဇ္ဇ ဝိဟရတိ။ အယံ ဝုစ္စတိ အနိမိတ္တော စေတောသမာဓီတိ။ သော ခွာဟံ၊ အာဝုသော၊ သဗ္ဗနိမိတ္တာနံ အမနသိကာရာ အနိမိတ္တံ စေတောသမာဓိံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ ဣမိနာ ဝိဟာရေန ဝိဟရတော နိမိတ္တာနုသာရိ ဝိညာဏံ ဟောတိ။>
    text <အထ ခေါ မံ၊ အာဝုသော၊ ဘဂဝါ ဣဒ္ဓိယာ ဥပသင်္ကမိတွာ ဧတဒဝေါစ မောဂ္ဂလ္လာန၊ မောဂ္ဂလ္လာန။ မာ၊ ဗြာဟ္မဏ၊ အနိမိတ္တံ စေတောသမာဓိံ ပမာဒော၊ အနိမိတ္တေ စေတောသမာဓိသ္မိံ စိတ္တံ သဏ္ဌပေဟိ၊ အနိမိတ္တေ စေတောသမာဓိသ္မိံ စိတ္တံ ဧကောဒိံ ကရောဟိ၊ အနိမိတ္တေ စေတောသမာဓိသ္မိံ စိတ္တံ သမာဒဟာတိ။ သော ခွာဟံ၊ အာဝုသော၊ အပရေန သမယေန သဗ္ဗနိမိတ္တာနံ အမနသိကာရာ အနိမိတ္တံ စေတောသမာဓိံ ဥပသမ္ပဇ္ဇ ဝိဟာသိံ။ ယဉှိ တံ၊ အာဝုသော၊ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ၊ မမံ တံ သမ္မာ ဝဒမာနော ဝဒေယျ သတ္ထာရာနုဂ္ဂဟိတော သာဝကော မဟာဘိညတံ ပတ္တောတိ။ နဝမံ။>
  text <၁၀။ သက္ကသုတ္တံ>
    text <၃၄၁>, <အထ ခေါ အာယသ္မာ မဟာမောဂ္ဂလ္လာနော သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝ ဇေတဝနေ အန္တရဟိတော ဒေဝေသု တာဝတိံသေသု ပါတုရဟောသိ။ အထ ခေါ သက္ကော ဒေဝါနမိန္ဒော ပဉ္စဟိ ဒေဝတာသတေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ ဒေဝါနမိန္ဒ၊ ဓမ္မသရဏဂမနံ ဟောတိ။ ဓမ္မသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ ဒေဝါနမိန္ဒ၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ မာရိသ မောဂ္ဂလ္လာန၊ ဓမ္မသရဏဂမနံ ဟောတိ။ ဓမ္မသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ မာရိသ မောဂ္ဂလ္လာန၊ သင်္ဃ။ပေ။ သုဂတိံ သဂ္ဂံ လောကံ ဥပပဇ္ဇန္တီတိ။>
    text <အထ ခေါ သက္ကော ဒေဝါနမိန္ဒော ဆဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော သတ္တဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အဋ္ဌဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အသီတိယာ ဒေဝတာသဟဿေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ ဒေဝါနမိန္ဒ၊ ဓမ္မသရဏဂမနံ ဟောတိ။ ဓမ္မသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ ဒေဝါနမိန္ဒ၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ မာရိသ မောဂ္ဂလ္လာန၊ ဓမ္မသရဏဂမနံ ဟောတိ။ပေ။ သာဓု ခေါ၊ မာရိသ မောဂ္ဂလ္လာန၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <အထ ခေါ သက္ကော ဒေဝါနမိန္ဒော ပဉ္စဟိ ဒေဝတာသတေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော၊ ဥဇုပ္ပဋိပန္နော ဘဂဝတော သာဝကသင်္ဃော၊ ဉာယပ္ပဋိပန္နော ဘဂဝတော သာဝကသင်္ဃော၊ သာမီစိပ္ပဋိပန္နော ဘဂဝတော သာဝကသင်္ဃော၊ ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသင်္ဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသတ္ထေဟိ အပရာမဋ္ဌေဟိ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <အထ ခေါ သက္ကော ဒေဝါနမိန္ဒော ဆဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော သတ္တဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အဋ္ဌဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အသီတိယာ ဒေဝတာသဟဿေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ ဒေဝါနမိန္ဒ၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။>
    text <သာဓု ခေါ၊ မာရိသ မောဂ္ဂလ္လာန၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
    text <အထ ခေါ သက္ကော ဒေဝါနမိန္ဒော ပဉ္စဟိ ဒေဝတာသတေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ။ပေ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ ဓမ္မသရဏဂမနံ ဟောတိ။ ဓမ္မသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ ဓမ္မသရဏဂမနံ ဟောတိ။ပေ။>
    text <သာဓု ခေါ၊ မာရိသ မောဂ္ဂလ္လာန၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။>
    text <အထ ခေါ သက္ကော ဒေဝါနမိန္ဒော ဆဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော သတ္တဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အဋ္ဌဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အသီတိယာ ဒေဝတာသဟဿေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓသရဏဂမနံ ဟောတိ။ ဗုဒ္ဓသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ ဓမ္မသရဏဂမနံ ဟောတိ။ပေ။>
    text <သာဓု ခေါ၊ ဒေဝါနမိန္ဒ၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓသရဏဂမနံ ဟောတိ။ပေ။ သာဓု ခေါ၊ မာရိသ မောဂ္ဂလ္လာန၊ ဓမ္မသရဏဂမနံ ဟောတိ။ပေ။ သာဓု ခေါ မာရိသ မောဂ္ဂလ္လာန၊ သင်္ဃသရဏဂမနံ ဟောတိ။ သင်္ဃသရဏဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။>
    text <အထ ခေါ သက္ကော ဒေဝါနမိန္ဒော ပဉ္စဟိ ဒေဝတာသတေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ပေ။>
    text <သာဓု ခေါ၊ ဒေဝါနမိန္ဒ၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ပေ။>
    text <သာဓု ခေါ၊ ဒေဝါနမိန္ဒ၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ပေ။>
    text <သာဓု ခေါ၊ မာရိသ မောဂ္ဂလ္လာန၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟီတိ။>
    text <အထ ခေါ သက္ကော ဒေဝါနမိန္ဒော ဆဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော သတ္တဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အဋ္ဌဟိ ဒေဝတာသတေဟိ သဒ္ဓိံ။ပေ။ အထ ခေါ သက္ကော ဒေဝါနမိန္ဒော အသီတိယာ ဒေဝတာသဟဿေဟိ သဒ္ဓိံ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတံ ခေါ သက္ကံ ဒေဝါနမိန္ဒံ အာယသ္မာ မဟာမောဂ္ဂလ္လာနော ဧတဒဝေါစ>
    text <သာဓု ခေါ၊ ဒေဝါနမိန္ဒ၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော၊ ဥဇုပ္ပဋိပန္နော ဘဂဝတော သာဝကသင်္ဃော၊ ဉာယပ္ပဋိပန္နော ဘဂဝတော သာဝကသင်္ဃော၊ သာမီစိပ္ပဋိပန္နော ဘဂဝတော သာဝကသင်္ဃော၊ ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသင်္ဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ ဒေဝါနမိန္ဒ၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသတ္ထေဟိ အပရာမဋ္ဌေဟိ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ ဒေဝါနမိန္ဒ၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။>
    text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ ဓမ္မေ အဝေစ္စပ္ပသာဒေန သမန္နာဂမနံ ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ ဓမ္မေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ သင်္ဃေ အဝေစ္စပ္ပသာဒေန သမန္နာဂမနံ ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ သင်္ဃေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ။ပေ။ ဒိဗ္ဗေဟိ ဖောဋ္ဌဗ္ဗေဟိ။>
    text <သာဓု ခေါ၊ မာရိသ မောဂ္ဂလ္လာန၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ တေ အညေ ဒေဝေ ဒသဟိ ဌာနေဟိ အဓိဂဏှန္တိ ဒိဗ္ဗေန အာယုနာ၊ ဒိဗ္ဗေန ဝဏ္ဏေန၊ ဒိဗ္ဗေန သုခေန၊ ဒိဗ္ဗေန ယသေန၊ ဒိဗ္ဗေန အာဓိပတေယျေန၊ ဒိဗ္ဗေဟိ ရူပေဟိ၊ ဒိဗ္ဗေဟိ သဒ္ဒေဟိ၊ ဒိဗ္ဗေဟိ ဂန္ဓေဟိ၊ ဒိဗ္ဗေဟိ ရသေဟိ၊ ဒိဗ္ဗေဟိ ဖောဋ္ဌဗ္ဗေဟီတိ။ ဒသမံ။>
  text <၁၁။ စန္ဒနသုတ္တံ>
    text <၃၄၂>, <အထ ခေါ စန္ဒနော ဒေဝပုတ္တော။ပေ။>
    text <အထ ခေါ သုယာမော ဒေဝပုတ္တော။ပေ။။>
    text <အထ ခေါ သန္တုသိတော ဒေဝပုတ္တော။ပေ။>
    text <အထ ခေါ သုနိမ္မိတော ဒေဝပုတ္တော။ပေ။>
    text <အထ ခေါ ဝသဝတ္တိ ဒေဝပုတ္တော။ပေ။>
    text <ယထာ သက္ကသုတ္တံ တထာ ဣမေ ပဉ္စ ပေယျာလာ ဝိတ္ထာရေတဗ္ဗာ။ ဧကာဒသမံ။>
    stand <မောဂ္ဂလ္လာနသံယုတ္တံ သမတ္တံ။>
    text <တဿုဒ္ဒာနံ>
    block
      text <သဝိတက္ကာဝိတက္ကဉ္စ၊ သုခေန စ ဥပေက္ခကော။>
      text <အာကာသဉ္စေဝ ဝိညာဏံ၊ အာကိဉ္စံ နေဝသညိနာ။>
      text <အနိမိတ္တော စ သက္ကော စ၊ စန္ဒနေကာဒသေန စာတိ။>
