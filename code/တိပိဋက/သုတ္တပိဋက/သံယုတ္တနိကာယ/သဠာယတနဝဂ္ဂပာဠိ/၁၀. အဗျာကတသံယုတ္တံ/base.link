text <၁၀။ အဗျာကတသံယုတ္တံ>
  text <၁။ ခေမာသုတ္တံ>
    text <၄၁၀>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ခေမာ ဘိက္ခုနီ ကောသလေသု စာရိကံ စရမာနာ အန္တရာ စ သာဝတ္ထိံ အန္တရာ စ သာကေတံ တောရဏဝတ္ထုသ္မိံ ဝါသံ ဥပဂတာ ဟောတိ။ အထ ခေါ ရာဇာ ပသေနဒိ ကောသလော သာကေတာ သာဝတ္ထိံ ဂစ္ဆန္တော၊ အန္တရာ စ သာကေတံ အန္တရာ စ သာဝတ္ထိံ တောရဏဝတ္ထုသ္မိံ ဧကရတ္တိဝါသံ ဥပဂစ္ဆိ။ အထ ခေါ ရာဇာ ပသေနဒိ ကောသလော အညတရံ ပုရိသံ အာမန္တေသိ ဧဟိ တွံ၊ အမ္ဘော ပုရိသ၊ တောရဏဝတ္ထုသ္မိံ တထာရူပံ သမဏံ ဝါ ဗြာဟ္မဏံ ဝါ ဇာန ယမဟံ အဇ္ဇ ပယိရုပါသေယျန္တိ။>
    text <ဧဝံ၊ ဒေဝါတိ ခေါ သော ပုရိသော ရညော ပသေနဒိဿ ကောသလဿ ပဋိဿုတွာ ကေဝလကပ္ပံ တောရဏဝတ္ထုံ အာဟိဏ္ဍန္တော နာဒ္ဒသ တထာရူပံ သမဏံ ဝါ ဗြာဟ္မဏံ ဝါ ယံ ရာဇာ ပသေနဒိ ကောသလော ပယိရုပါသေယျ။ အဒ္ဒသာ ခေါ သော ပုရိသော ခေမံ ဘိက္ခုနိံ တောရဏဝတ္ထုသ္မိံ ဝါသံ ဥပဂတံ။ ဒိသွာန ယေန ရာဇာ ပသေနဒိ ကောသလော တေနုပသင်္ကမိ၊ ဥပသင်္ကမိတွာ ရာဇာနံ ပသေနဒိံ ကောသလံ ဧတဒဝေါစ>
    text <နတ္ထိ ခေါ၊ ဒေဝ၊ တောရဏဝတ္ထုသ္မိံ တထာရူပေါ သမဏော ဝါ ဗြာဟ္မဏော ဝါ ယံ ဒေဝေါ ပယိရုပါသေယျ။ အတ္ထိ စ ခေါ၊ ဒေဝ၊ ခေမာ နာမ ဘိက္ခုနီ၊ တဿ ဘဂဝတော သာဝိကာ အရဟတော သမ္မာသမ္ဗုဒ္ဓဿ။ တဿာ ခေါ ပန အယျာယ ဧဝံ ကလျာဏော ကိတ္တိသဒ္ဒော အဗ္ဘုဂ္ဂတော ပဏ္ဍိတာ၊ ဝိယတ္တာ မေဓာဝိနီ ဗဟုဿုတာ စိတ္တကထာ ကလျာဏပဋိဘာနာတိ။ တံ ဒေဝေါ ပယိရုပါသတူတိ။>
    text <အထ ခေါ ရာဇာ ပသေနဒိ ကောသလော ယေန ခေမာ ဘိက္ခုနီ တေနုပသင်္ကမိ၊ ဥပသင်္ကမိတွာ ခေမံ ဘိက္ခုနိံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ ရာဇာ ပသေနဒိ ကောသလော ခေမံ ဘိက္ခုနိံ ဧတဒဝေါစ ကိံ နု ခေါ၊ အယျေ၊ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ မဟာရာဇ၊ ဘဂဝတာ ဟောတိ တထာဂတော ပရံ မရဏာတိ။ ကိံ ပနယျေ၊ န ဟောတိ တထာဂတော ပရံ မရဏာတိ။ ဧတမ္ပိ ခေါ၊ မဟာရာဇ၊ အဗျာကတံ ဘဂဝတာ န ဟောတိ တထာဂတော ပရံ မရဏာတိ။ ကိံ နု ခေါ၊ အယျေ၊ ဟောတိ စ န စ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ မဟာရာဇ၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ။ ကိံ ပနယျေ၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ မဟာရာဇ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကိံ နု ခေါ၊ အယျေ၊ ဟောတိ တထာဂတော ပရံ မရဏာတိ၊ ဣတိ ပုဋ္ဌာ သမာနာ အဗျာကတံ ခေါ ဧတံ၊ မဟာရာဇ၊ ဘဂဝတာ ဟောတိ တထာဂတော ပရံ မရဏာတိ ဝဒေသိ။ ကိံ ပနယျေ၊ န ဟောတိ တထာဂတော ပရံ မရဏာတိ ဣတိ ပုဋ္ဌာ သမာနာ ဧတမ္ပိ ခေါ၊ မဟာရာဇ၊ အဗျာကတံ ဘဂဝတာ န ဟောတိ တထာဂတော ပရံ မရဏာတိ ဝဒေသိ။ ကိံ နု ခေါ၊ အယျေ၊ ဟောတိ စ န စ ဟောတိ တထာဂတော ပရံ မရဏာတိ ဣတိ ပုဋ္ဌာ သမာနာ အဗျာကတံ ခေါ ဧတံ၊ မဟာရာဇ၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ ဝဒေသိ။ ကိံ ပနယျေ၊ နေဝ ဟောတိ န န ဟောတိ တထာဂတော ပရံ မရဏာတိ ဣတိ ပုဋ္ဌာ သမာနာ ဧတမ္ပိ ခေါ၊ မဟာရာဇ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ ဝဒေသိ။ ကော နု ခေါ၊ အယျေ၊ ဟေတု၊ ကော ပစ္စယော ယေနေတံ အဗျာကတံ ဘဂဝတာတိ။>
    text <တေန ဟိ၊ မဟာရာဇ၊ တညေဝေတ္ထ ပဋိပုစ္ဆိဿာမိ။ ယထာ တေ ခမေယျ တထာ နံ ဗျာကရေယျာသိ။ တံ ကိံ မညသိ၊ မဟာရာဇ၊ အတ္ထိ တေ ကောစိ ဂဏကော ဝါ မုဒ္ဒိကော ဝါ သင်္ခါယကော ဝါ ယော ပဟောတိ ဂင်္ဂါယ ဝါလုကံ ဂဏေတုံ ဧတ္တကာ ဝါလုကာ ဣတိ ဝါ၊ ဧတ္တကာနိ ဝါလုကသတာနိ ဣတိ ဝါ၊ ဧတ္တကာနိ ဝါလုကသဟဿာနိ ဣတိ ဝါ၊ ဧတ္တကာနိ ဝါလုကသတသဟဿာနိ ဣတိ ဝါတိ။ နော ဟေတံ၊ အယျေ။ အတ္ထိ ပန တေ ကောစိ ဂဏကော ဝါ မုဒ္ဒိကော ဝါ သင်္ခါယကော ဝါ ယော ပဟောတိ မဟာသမုဒ္ဒေ ဥဒကံ ဂဏေတုံ ဧတ္တကာနိ ဥဒကာဠှကာနိ ဣတိ ဝါ၊ ဧတ္တကာနိ ဥဒကာဠှကသတာနိ ဣတိ ဝါ၊ ဧတ္တကာနိ ဥဒကာဠှကသဟဿာနိ ဣတိ ဝါ၊ ဧတ္တကာနိ ဥဒကာဠှကသတသဟဿာနိ ဣတိ ဝါတိ။ နော ဟေတံ၊ အယျေ။ တံ ကိဿ ဟေတု။ မဟာယျေ၊ သမုဒ္ဒော ဂမ္ဘီရော အပ္ပမေယျော ဒုပ္ပရိယောဂါဟောတိ။ ဧဝမေဝ ခေါ၊ မဟာရာဇ၊ ယေန ရူပေ တထာဂတံ ပညာပယမာနော ပညာပေယျ တံ ရူပံ တထာဂတဿ ပဟီနံ ဥစ္ဆိန္နမူလံ တာလာဝတ္ထုကတံ အနဘာဝင်္ကတံ အာယတိံ အနုပ္ပါဒဓမ္မံ။ ရူပသင်္ခါယဝိမုတ္တော ခေါ၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ၊ န ဟောတိ တထာဂတော ပရံ မရဏာတိပိ န ဥပေတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဥပေတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတိ။>
    text <ယာယ ဝေဒနာယ တထာဂတံ ပညာပယမာနော ပညာပေယျ၊ သာ ဝေဒနာ တထာဂတဿ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝင်္ကတာ အာယတိံ အနုပ္ပါဒဓမ္မာ။ ဝေဒနာသင်္ခါယဝိမုတ္တော၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ၊ န ဟောတိ တထာဂတော ပရံ မရဏာတိပိ န ဥပေတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဥပေတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတိ။>
    text <ယာယ သညာ တထာဂတံ။ပေ။ ယေဟိ သင်္ခါရေဟိ တထာဂတံ ပညာပယမာနော ပညာပေယျ၊ တေ သင်္ခါရာ တထာဂတဿ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝင်္ကတာ အာယတိံ အနုပ္ပါဒဓမ္မာ။ သင်္ခါရသင်္ခါယဝိမုတ္တော ခေါ၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ၊ န ဟောတိ တထာဂတော ပရံ မရဏာတိပိ န ဥပေတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဥပေတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတိ။>
    text <ယေန ဝိညာဏေ တထာဂတံ ပညာပယမာနော ပညာပေယျ တံ ဝိညာဏံ တထာဂတဿ ပဟီနံ ဥစ္ဆိန္နမူလံ တာလာဝတ္ထုကတံ အနဘာဝင်္ကတံ အာယတိံ အနုပ္ပါဒဓမ္မံ။ ဝိညာဏသင်္ခါယဝိမုတ္တော ခေါ၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ၊ န ဟောတိ တထာဂတော ပရံ မရဏာတိပိ န ဥပေတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဥပေတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတီတိ။ အထ ခေါ ရာဇာ ပသေနဒိ ကောသလော ခေမာယ ဘိက္ခုနိယာ ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ခေမံ ဘိက္ခုနိံ အဘိဝါဒေတွာ ပဒက္ခိဏံ ကတွာ ပက္ကာမိ။>
    text <အထ ခေါ ရာဇာ ပသေနဒိ ကောသလော အပရေန သမယေန ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ ရာဇာ ပသေနဒိ ကောသလော ဘဂဝန္တံ ဧတဒဝေါစ ကိံ နု ခေါ၊ ဘန္တေ၊ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ မဟာရာဇ၊ မယာ ဟောတိ တထာဂတော ပရံ မရဏာတိ။ ကိံ ပန၊ ဘန္တေ၊ န ဟောတိ တထာဂတော ပရံ မရဏာတိ။ ဧတမ္ပိ ခေါ၊ မဟာရာဇ၊ အဗျာကတံ မယာ န ဟောတိ တထာဂတော ပရံ မရဏာတိ။ ကိံ နု ခေါ၊ ဘန္တေ၊ ဟောတိ စ န စ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ မဟာရာဇ၊ မယာ ဟောတိ စ န စ ဟောတိ တထာဂတော ပရံ မရဏာတိ။ ကိံ ပန၊ ဘန္တေ၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ မဟာရာဇ၊ အဗျာကတံ မယာ နေဝ ဟောတိ န န ဟောတိ တထာဂတော ပရံ မရဏာတိ။ ကိံ နု ခေါ၊ ဘန္တေ၊ ဟောတိ တထာဂတော ပရံ မရဏာတိ ဣတိ ပုဋ္ဌော သမာနော အဗျာကတံ ခေါ ဧတံ၊ မဟာရာဇ၊ မယာ ဟောတိ တထာဂတော ပရံ မရဏာတိ ဝဒေသိ။ပေ။ ကိံ ပန၊ ဘန္တေ၊ နေဝ ဟောတိ န န ဟောတိ တထာဂတော ပရံ မရဏာတိ ဣတိ ပုဋ္ဌော သမာနော ဧတမ္ပိ ခေါ၊ မဟာရာဇ၊ အဗျာကတံ မယာ နေဝ ဟောတိ န န ဟောတိ တထာဂတော ပရံ မရဏာတိ ဝဒေသိ။ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေတံ အဗျာကတံ ဘဂဝတာတိ။>
    text <တေန ဟိ၊ မဟာရာဇ၊ တညေဝေတ္ထ ပဋိပုစ္ဆိဿာမိ။ ယထာ တေ ခမေယျ တထာ နံ ဗျာကရေယျာသိ။ တံ ကိံ မညသိ၊ မဟာရာဇ၊ အတ္ထိ တေ ကောစိ ဂဏကော ဝါ မုဒ္ဒိကော ဝါ သင်္ခါယကော ဝါ ယော ပဟောတိ ဂင်္ဂါယ ဝါလုကံ ဂဏေတုံ ဧတ္တကာ ဝါလုကာ ဣတိ ဝါ။ပေ။ ဧတ္တကာနိ ဝါလုကသတသဟဿာနိ ဣတိ ဝါတိ။ နော ဟေတံ၊ ဘန္တေ။ အတ္ထိ ပန တေ ကောစိ ဂဏကော ဝါ မုဒ္ဒိကော ဝါ သင်္ခါယကော ဝါ ယော ပဟောတိ မဟာသမုဒ္ဒေ ဥဒကံ ဂဏေတုံ ဧတ္တကာနိ ဥဒကာဠှကာနိ ဣတိ ဝါ။ပေ။ ဧတ္တကာနိ ဥဒကာဠှကသတသဟဿာနိ ဣတိ ဝါတိ။ နော ဟေတံ၊ ဘန္တေ။ တံ ကိဿ ဟေတု။ မဟာ၊ ဘန္တေ၊ သမုဒ္ဒော ဂမ္ဘီရော အပ္ပမေယျော ဒုပ္ပရိယောဂါဟော။ ဧဝမေဝ ခေါ၊ မဟာရာဇ၊ ယေန ရူပေန တထာဂတံ ပညာပယမာနော ပညာပေယျ၊ တံ ရူပံ တထာဂတဿ ပဟီနံ ဥစ္ဆိန္နမူလံ တာလာဝတ္ထုကတံ အနဘာဝင်္ကတံ အာယတိံ အနုပ္ပါဒဓမ္မံ။ ရူပသင်္ခါယဝိမုတ္တော ခေါ၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတိ။ ယာယ ဝေဒနာယ။ပေ။ ယာယ သညာယ။ပေ။ ယေဟိ သင်္ခါရေဟိ။ပေ။>
    text <ယေန ဝိညာဏေန တထာဂတံ ပညာပယမာနော ပညာပေယျ၊ တံ ဝိညာဏံ တထာဂတဿ ပဟီနံ ဥစ္ဆိန္နမူလံ တာလာဝတ္ထုကတံ အနဘာဝင်္ကတံ အာယတိံ အနုပ္ပါဒဓမ္မံ။ ဝိညာဏသင်္ခါယဝိမုတ္တော ခေါ၊ မဟာရာဇ၊ တထာဂတော ဂမ္ဘီရော အပ္ပမေယျော ဒုပ္ပရိယောဂါဟော သေယျထာပိ မဟာသမုဒ္ဒော။ ဟောတိ တထာဂတော ပရံ မရဏာတိပိ န ဥပေတိ၊ န ဟောတိ တထာဂတော ပရံ မရဏာတိပိ န ဥပေတိ၊ ဟောတိ စ န စ ဟောတိ တထာဂတော ပရံ မရဏာတိပိ န ဥပေတိ၊ နေဝ ဟောတိ န န ဟောတိ တထာဂတော ပရံ မရဏာတိပိ န ဥပေတီတိ။>
    text <အစ္ဆရိယံ၊ ဘန္တေ၊ အဗ္ဘုတံ၊ ဘန္တေ။ ယတြ ဟိ နာမ သတ္ထု စေဝ သာဝိကာယ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ၊ သမေဿတိ၊ န ဝိရောဓယိဿတိ ယဒိဒံ အဂ္ဂပဒသ္မိံ။ ဧကမိဒာဟံ၊ ဘန္တေ၊ သမယံ ခေမံ ဘိက္ခုနိံ ဥပသင်္ကမိတွာ ဧတမတ္ထံ အပုစ္ဆိံ။ သာပိ မေ အယျာ ဧတေဟိ ပဒေဟိ ဧတေဟိ ဗျဉ္ဇနေဟိ ဧတမတ္ထံ ဗျာကာသိ၊ သေယျထာပိ ဘဂဝါ။ အစ္ဆရိယံ၊ ဘန္တေ၊ အဗ္ဘုတံ၊ ဘန္တေ။ ယတြ ဟိ နာမ သတ္ထု စေဝ သာဝိကာယ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ၊ သမေဿတိ၊ န ဝိရောဓယိဿတိ ယဒိဒံ အဂ္ဂပဒသ္မိံ။ ဟန္ဒ ဒာနိ မယံ၊ ဘန္တေ၊ ဂစ္ဆာမ။ ဗဟုကိစ္စာ မယံ ဗဟုကရဏီယာတိ။ ယဿ ဒာနိ တွံ၊ မဟာရာဇ၊ ကာလံ မညသီတိ။ အထ ခေါ ရာဇာ ပသေနဒိ ကောသလော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမီတိ။ ပဌမံ။>
  text <၂။ အနုရာဓသုတ္တံ>
    text <၄၁၁>, <ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ။ တေန ခေါ ပန သမယေန အာယသ္မာ အနုရာဓော ဘဂဝတော အဝိဒူရေ အရညကုဋိကာယံ ဝိဟရတိ။ အထ ခေါ သမ္ဗဟုလာ အညတိတ္ထိယာ ပရိဗ္ဗာဇကာ ယေနာယသ္မာ အနုရာဓော တေနုပသင်္ကမိံသု၊ ဥပသင်္ကမိတွာ အာယသ္မတာ အနုရာဓေန သဒ္ဓိံ သမ္မောဒိံသု။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ အညတိတ္ထိယာ ပရိဗ္ဗာဇကာ အာယသ္မန္တံ အနုရာဓံ ဧတဒဝေါစုံ ယော သော၊ အာဝုသော အနုရာဓ၊ တထာဂတော ဥတ္တမပုရိသော ပရမပုရိသော ပရမပတ္တိပတ္တော၊ တံ တထာဂတော ဣမေသု စတူသု ဌာနေသု ပညာပယမာနော ပညာပေတိ ဟောတိ တထာဂတော ပရံ မရဏာတိ ဝါ၊ န ဟောတိ တထာဂတော ပရံ မရဏာတိ ဝါ၊ ဟောတိ စ န စ ဟောတိ တထာဂတော ပရံ မရဏာတိ ဝါ၊ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ ယော သော၊ အာဝုသော၊ တထာဂတော ဥတ္တမပုရိသော ပရမပုရိသော ပရမပတ္တိပတ္တော၊ တံ တထာဂတော အညတြ ဣမေဟိ စတူဟိ ဌာနေဟိ ပညာပယမာနော ပညာပေတိ ဟောတိ တထာဂတော ပရံ မရဏာတိ ဝါ၊ န ဟောတိ တထာဂတော ပရံ မရဏာတိ ဝါ၊ ဟောတိ စ န စ ဟောတိ တထာဂတော ပရံ မရဏာတိ ဝါ၊ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ ဧဝံ ဝုတ္တေ၊ တေ အညတိတ္ထိယာ ပရိဗ္ဗာဇကာ အာယသ္မန္တံ အနုရာဓံ ဧတဒဝေါစုံ သော စာယံ ဘိက္ခု နဝေါ ဘဝိဿတိ အစိရပဗ္ဗဇိတော၊ ထေရော ဝါ ပန ဗာလော အဗျတ္တောတိ။ အထ ခေါ တေ အညတိတ္ထိယာ ပရိဗ္ဗာဇကာ အာယသ္မန္တံ အနုရာဓံ နဝဝါဒေန စ ဗာလဝါဒေန စ အပသာဒေတွာ ဥဋ္ဌာယာသနာ ပက္ကမိံသု။>
    text <အထ ခေါ အာယသ္မတော အနုရာဓဿ အစိရပက္ကန္တေသု အညတိတ္ထိယေသု ပရိဗ္ဗာဇကေသု ဧတဒဟောသိ သစေ ခေါ မံ တေ အညတိတ္ထိယာ ပရိဗ္ဗာဇကာ ဥတ္တရိံ ပုစ္ဆေယျုံ၊ ကထံ ဗျာကရမာနော နု ခွာဟံ တေသံ အညတိတ္ထိယာနံ ပရိဗ္ဗာဇကာနံ ဝုတ္တဝါဒီ စေဝ ဘဂဝတော အဿံ၊ န စ ဘဂဝန္တံ အဘူတေန အဗ္ဘာစိက္ခေယျံ၊ ဓမ္မဿ စာနုဓမ္မံ ဗျာကရေယျံ၊ န စ ကောစိ သဟဓမ္မိကော ဝါဒာနုဝါဒော ဂါရယှံ ဌာနံ အာဂစ္ဆေယျာတိ။ အထ ခေါ အာယသ္မာ အနုရာဓော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အနုရာဓော ဘဂဝန္တံ ဧတဒဝေါစ ဣဓာဟံ၊ ဘန္တေ၊ ဘဂဝတော အဝိဒူရေ အရညကုဋိကာယံ ဝိဟရာမိ။ အထ ခေါ၊ ဘန္တေ၊ သမ္ဗဟုလာ အညတိတ္ထိယာ ပရိဗ္ဗာဇကာ ယေနာဟံ တေနုပသင်္ကမိံသု၊ ဥပသင်္ကမိတွာ မယာ သဒ္ဓိံ သမ္မောဒိံသု။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ၊ ဘန္တေ၊ တေ အညတိတ္ထိယာ ပရိဗ္ဗာဇကာ မံ ဧတဒဝေါစုံ ယော သော၊ အာဝုသော အနုရာဓ၊ တထာဂတော ဥတ္တမပုရိသော ပရမပုရိသော ပရမပတ္တိပတ္တော၊ တံ တထာဂတော ဣမေသု စတူသု ဌာနေသု ပညာပယမာနော ပညာပေတိ ဟောတိ တထာဂတော ပရံ မရဏာတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ ဧဝံ ဝုတ္တာဟံ၊ ဘန္တေ၊ တေ အညတိတ္ထိယေ ပရိဗ္ဗာဇကေ ဧတဒဝေါစံ ယော သော၊ အာဝုသော၊ တထာဂတော ဥတ္တမပုရိသော ပရမပုရိသော ပရမပတ္တိပတ္တော၊ တံ တထာဂတော အညတြ ဣမေဟိ စတူဟိ ဌာနေဟိ ပညာပယမာနော ပညာပေတိ ဟောတိ တထာဂတော ပရံ မရဏာတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ ဧဝံ ဝုတ္တေ၊ ဘန္တေ၊ တေ အညတိတ္ထိယာ ပရိဗ္ဗာဇကာ မံ ဧတဒဝေါစုံ သော စာယံ ဘိက္ခု နဝေါ ဘဝိဿတိ အစိရပဗ္ဗဇိတော ထေရော ဝါ ပန ဗာလော အဗျတ္တောတိ။ အထ ခေါ မံ၊ ဘန္တေ၊ တေ အညတိတ္ထိယာ ပရိဗ္ဗာဇကာ နဝဝါဒေန စ ဗာလဝါဒေန စ အပသာဒေတွာ ဥဋ္ဌာယာသနာ ပက္ကမိံသု။ တဿ မယှံ၊ ဘန္တေ၊ အစိရပက္ကန္တေသု တေသု အညတိတ္ထိယေသု ပရိဗ္ဗာဇကေသု ဧတဒဟောသိ သစေ ခေါ မံ တေ အညတိတ္ထိယာ ပရိဗ္ဗာဇကာ ဥတ္တရိံ ပုစ္ဆေယျုံ၊ ကထံ ဗျာကရမာနော နု ခွာဟံ တေသံ အညတိတ္ထိယာနံ ပရိဗ္ဗာဇကာနံ ဝုတ္တဝါဒီ စေဝ ဘဂဝတော အဿံ၊ န စ ဘဂဝန္တံ အဘူတေန အဗ္ဘာစိက္ခေယျံ၊ ဓမ္မဿ စာနုဓမ္မံ ဗျာကရေယျံ၊ န စ ကောစိ သဟဓမ္မိကော ဝါဒာနုဝါဒော ဂါရယှံ ဌာနံ အာဂစ္ဆေယျာတိ။>
    text <တံ ကိံ မညသိ၊ အနုရာဓ၊ ရူပံ နိစ္စံ ဝါ အနိစ္စံ ဝါတိ။>
    text <အနိစ္စံ၊ ဘန္တေ။>
    text <ယံ ပနာနိစ္စံ ဒုက္ခံ ဝါ တံ သုခံ ဝါတိ။>
    text <ဒုက္ခံ၊ ဘန္တေ။>
    text <ယံ ပနာနိစ္စံ ဒုက္ခံ ဝိပရိဏာမဓမ္မံ၊ ကလ္လံ နု တံ သမနုပဿိတုံ ဧတံ မမ၊ ဧသောဟမသ္မိ၊ ဧသော မေ အတ္တာတိ။>
    text <နော ဟေတံ၊ ဘန္တေ။>
    text <ဝေဒနာ နိစ္စာ ဝါ အနိစ္စာ ဝါတိ။ပေ။ သညာ။ပေ။ သင်္ခါရာ။ပေ။ ဝိညာဏံ နိစ္စံ ဝါ အနိစ္စံ ဝါတိ။>
    text <အနိစ္စံ၊ ဘန္တေ။>
    text <ယံ ပနာနိစ္စံ ဒုက္ခံ ဝါ တံ သုခံ ဝါတိ။>
    text <ဒုက္ခံ၊ ဘန္တေ။>
    text <ယံ ပနာနိစ္စံ ဒုက္ခံ ဝိပရိဏာမဓမ္မံ၊ ကလ္လံ နု တံ သမနုပဿိတုံ ဧတံ မမ၊ ဧသောဟမသ္မိ၊ ဧသော မေ အတ္တာတိ။>
    text <နော ဟေတံ၊ ဘန္တေ။>
    text <တသ္မာတိဟ၊ အနုရာဓ၊ ယံ ကိဉ္စိ ရူပံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ရူပံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ဒဋ္ဌဗ္ဗံ။ ယာ ကာစိ ဝေဒနာ အတီတာနာဂတပစ္စုပ္ပန္နာ။ပေ။ ယာ ကာစိ သညာ။ပေ။ ယေ ကေစိ သင်္ခါရာ။ပေ။ ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ၊ သဗ္ဗံ ဝိညာဏံ နေတံ မမ၊ နေသောဟမသ္မိ၊ န မေသော အတ္တာတိ ဧဝမေတံ ယထာဘူတံ သမ္မပ္ပညာယ ဒဋ္ဌဗ္ဗံ။ ဧဝံ ပဿံ၊ အနုရာဓ၊ သုတဝါ အရိယသာဝကော ရူပသ္မိမ္ပိ နိဗ္ဗိန္ဒတိ၊ ဝေဒနာယပိ နိဗ္ဗိန္ဒတိ၊ သညာယပိ နိဗ္ဗိန္ဒတိ၊ သင်္ခါရေသုပိ နိဗ္ဗိန္ဒတိ၊ ဝိညာဏသ္မိမ္ပိ နိဗ္ဗိန္ဒတိ။ နိဗ္ဗိန္ဒံ ဝိရဇ္ဇတိ၊ ဝိရာဂါ ဝိမုစ္စတိ၊ ဝိမုတ္တသ္မိံ ဝိမုတ္တမိတိ ဉာဏံ ဟောတိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ ပဇာနာတိ။>
    text <တံ ကိံ မညသိ၊ အနုရာဓ၊ ရူပံ တထာဂတောတိ သမနုပဿသီတိ။ နော ဟေတံ၊ ဘန္တေ။ ဝေဒနံ တထာဂတောတိ သမနုပဿသီတိ။ နော ဟေတံ၊ ဘန္တေ။ သညံ တထာဂတောတိ သမနုပဿသီတိ။ နော ဟေတံ၊ ဘန္တေ။ သင်္ခါရေ တထာဂတောတိ သမနုပဿသီတိ။ နော ဟေတံ၊ ဘန္တေ။ ဝိညာဏံ တထာဂတောတိ သမနုပဿသီတိ။ နော ဟေတံ၊ ဘန္တေ။ တံ ကိံ မညသိ၊ အနုရာဓ၊ ရူပသ္မိံ တထာဂတောတိ သမနုပဿသီတိ။ နော ဟေတံ၊ ဘန္တေ။ အညတြ ရူပါ တထာဂတောတိ သမနုပဿသီတိ။ နော ဟေတံ၊ ဘန္တေ။ ဝေဒနာယ။ပေ။ အညတြ ဝေဒနာယ။ပေ။ သညာယ။ပေ။ အညတြ သညာယ။ပေ။ သင်္ခါရေသု။ပေ။ အညတြ သင်္ခါရေဟိ။ပေ။ ဝိညာဏသ္မိံ တထာဂတောတိ သမနုပဿသီတိ။ နော ဟေတံ၊ ဘန္တေ။ အညတြ ဝိညာဏာ တထာဂတောတိ သမနုပဿသီတိ။ နော ဟေတံ၊ ဘန္တေ။>
    text <တံ ကိံ မညသိ၊ အနုရာဓ၊ ရူပံ၊ ဝေဒနံ၊ သညံ၊ သင်္ခါရေ၊ ဝိညာဏံ တထာဂတောတိ သမနုပဿသီတိ။ နော ဟေတံ၊ ဘန္တေ။ တံ ကိံ မညသိ၊ အနုရာဓ၊ အယံ သော အရူပီ အဝေဒနော အသညီ အသင်္ခါရော အဝိညာဏော တထာဂတောတိ သမနုပဿသီတိ။ နော ဟေတံ၊ ဘန္တေ။ ဧတ္ထ စ တေ၊ အနုရာဓ၊ ဒိဋ္ဌေဝ ဓမ္မေ သစ္စတော ထေတတော တထာဂတေ အနုပလဗ္ဘိယမာနေ ကလ္လံ နု တေ တံ ဝေယျာကရဏံ ယော သော၊ အာဝုသော၊ တထာဂတော ဥတ္တမပုရိသော ပရမပုရိသော ပရမပတ္တိပတ္တော၊ တံ တထာဂတော အညတြ ဣမေဟိ စတူဟိ ဌာနေဟိ ပညာပယမာနော ပညာပေတိ ဟောတိ တထာဂတော ပရံ မရဏာတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါတိ။ နော ဟေတံ၊ ဘန္တေ။ သာဓု သာဓု၊ အနုရာဓ။ ပုဗ္ဗေ စာဟံ၊ အနုရာဓ၊ ဧတရဟိ စ ဒုက္ခဉ္စေဝ ပညာပေမိ ဒုက္ခဿ စ နိရောဓန္တိ။ ဒုတိယံ။>
  text <၃။ ပဌမသာရိပုတ္တကောဋ္ဌိကသုတ္တံ>
    text <၄၁၂>, <ဧကံ သမယံ အာယသ္မာ စ သာရိပုတ္တော၊ အာယသ္မာ စ မဟာကောဋ္ဌိကော ဗာရာဏသိယံ ဝိဟရန္တိ ဣသိပတနေ မိဂဒာယေ။ အထ ခေါ အာယသ္မာ မဟာကောဋ္ဌိကော သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ မဟာကောဋ္ဌိကော အာယသ္မန္တံ သာရိပုတ္တံ ဧတဒဝေါစ>
    text <ကိံ နု ခေါ၊ အာဝုသော သာရိပုတ္တ၊ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ အာဝုသော၊ ဘဂဝတာ ဟောတိ တထာဂတော ပရံ မရဏာတိ။ ကိံ ပနာဝုသော၊ န ဟောတိ တထာဂတော ပရံ မရဏာတိ။ ဧတမ္ပိ ခေါ၊ အာဝုသော၊ အဗျာကတံ ဘဂဝတာ န ဟောတိ တထာဂတော ပရံ မရဏာတိ။ ကိံ နု ခေါ၊ အာဝုသော၊ ဟောတိ စ န စ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ အာဝုသော၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ။ ကိံ ပနာဝုသော၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ အာဝုသော၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကိံ နု ခေါ၊ အာဝုသော၊ ဟောတိ တထာဂတော ပရံ မရဏာတိ ဣတိ ပုဋ္ဌော သမာနော၊ အဗျာကတံ ခေါ ဧတံ၊ အာဝုသော၊ ဘဂဝတာ ဟောတိ တထာဂတော ပရံ မရဏာတိ ဝဒေသိ။ပေ။ ကိံ ပနာဝုသော၊ နေဝ ဟောတိ န န ဟောတိ တထာဂတော ပရံ မရဏာတိ ဣတိ ပုဋ္ဌော သမာနော ဧတမ္ပိ ခေါ၊ အာဝုသော၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ ဝဒေသိ။ ကော နု ခေါ၊ အာဝုသော၊ ဟေတု၊ ကော ပစ္စယော ယေနေတံ အဗျာကတံ ဘဂဝတာတိ။>
    text <ဟောတိ တထာဂတော ပရံ မရဏာတိ ခေါ၊ အာဝုသော၊ ရူပဂတမေတံ။ န ဟောတိ တထာဂတော ပရံ မရဏာတိ၊ ရူပဂတမေတံ။ ဟောတိ စ န စ ဟောတိ တထာဂတော ပရံ မရဏာတိ၊ ရူပဂတမေတံ။ နေဝ ဟောတိ န န ဟောတိ တထာဂတော ပရံ မရဏာတိ၊ ရူပဂတမေတံ။ ဟောတိ တထာဂတော ပရံ မရဏာတိ ခေါ၊ အာဝုသော၊ ဝေဒနာဂတမေတံ။ န ဟောတိ တထာဂတော ပရံ မရဏာတိ၊ ဝေဒနာဂတမေတံ။ ဟောတိ စ န စ ဟောတိ တထာဂတော ပရံ မရဏာတိ၊ ဝေဒနာဂတမေတံ။ နေဝ ဟောတိ န န ဟောတိ တထာဂတော ပရံ မရဏာတိ၊ ဝေဒနာဂတမေတံ။ ဟောတိ တထာဂတော ပရံ မရဏာတိ ခေါ၊ အာဝုသော၊ သညာဂတမေတံ။ န ဟောတိ တထာဂတော ပရံ မရဏာတိ၊ သညာဂတမေတံ။ ဟောတိ စ န စ ဟောတိ တထာဂတော ပရံ မရဏာတိ၊ သညာဂတမေတံ။ နေဝ ဟောတိ န န ဟောတိ တထာဂတော ပရံ မရဏာတိ၊ သညာဂတမေတံ။ ဟောတိ တထာဂတော ပရံ မရဏာတိ ခေါ၊ အာဝုသော၊ သင်္ခါရဂတမေတံ။ န ဟောတိ တထာဂတော ပရံ မရဏာတိ၊ သင်္ခါရဂတမေတံ။ ဟောတိ စ န စ ဟောတိ တထာဂတော ပရံ မရဏာတိ၊ သင်္ခါရဂတမေတံ။ နေဝ ဟောတိ န န ဟောတိ တထာဂတော ပရံ မရဏာတိ၊ သင်္ခါရဂတမေတံ။ ဟောတိ တထာဂတော ပရံ မရဏာတိ ခေါ၊ အာဝုသော၊ ဝိညာဏဂတမေတံ။ န ဟောတိ တထာဂတော ပရံ မရဏာတိ၊ ဝိညာဏဂတမေတံ။ ဟောတိ စ န စ ဟောတိ တထာဂတော ပရံ မရဏာတိ၊ ဝိညာဏဂတမေတံ။ နေဝ ဟောတိ န န ဟောတိ တထာဂတော ပရံ မရဏာတိ၊ ဝိညာဏဂတမေတံ။ အယံ ခေါ၊ အာဝုသော၊ ဟေတု အယံ ပစ္စယော၊ ယေနေတံ အဗျာကတံ ဘဂဝတာတိ။ တတိယံ။>
  text <၄။ ဒုတိယသာရိပုတ္တကောဋ္ဌိကသုတ္တံ>
    text <၄၁၃>, <ဧကံ သမယံ အာယသ္မာ စ သာရိပုတ္တော၊ အာယသ္မာ စ မဟာကောဋ္ဌိကော ဗာရာဏသိယံ ဝိဟရန္တိ ဣသိပတနေ မိဂဒာယေ။ပေ။ သာယေဝ ပုစ္ဆာ ကော နု ခေါ၊ အာဝုသော၊ ဟေတု၊ ကော ပစ္စယော၊ ယေနေတံ အဗျာကတံ ဘဂဝတာတိ။ ရူပံ ခေါ၊ အာဝုသော၊ အဇာနတော အပဿတော ယထာဘူတံ၊ ရူပသမုဒယံ အဇာနတော အပဿတော ယထာဘူတံ၊ ရူပနိရောဓံ အဇာနတော အပဿတော ယထာဘူတံ၊ ရူပနိရောဓဂါမိနိံ ပဋိပဒံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ၊ န ဟောတိ တထာဂတော ပရံ မရဏာတိပိဿ ဟောတိ၊ ဟောတိ စ န စ ဟောတိ တထာဂတော ပရံ မရဏာတိပိဿ ဟောတိ၊ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ ဝေဒနံ။ပေ။ သညံ။ပေ။ သင်္ခါရေ။ပေ။ ဝိညာဏံ အဇာနတော အပဿတော ယထာဘူတံ၊ ဝိညာဏသမုဒယံ အဇာနတော အပဿတော ယထာဘူတံ၊ ဝိညာဏနိရောဓံ အဇာနတော အပဿတော ယထာဘူတံ၊ ဝိညာဏနိရောဓဂါမိနိံ ပဋိပဒံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ၊ န ဟောတိ တထာဂတော ပရံ မရဏာတိပိဿ ဟောတိ၊ ဟောတိ စ န စ ဟောတိ တထာဂတော ပရံ မရဏာတိပိဿ ဟောတိ၊ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။>
    text <ရူပဉ္စ ခေါ၊ အာဝုသော၊ ဇာနတော ပဿတော ယထာဘူတံ၊ ရူပသမုဒယံ ဇာနတော ပဿတော ယထာဘူတံ၊ ရူပနိရောဓံ ဇာနတော ပဿတော ယထာဘူတံ၊ ရူပနိရောဓဂါမိနိံ ပဋိပဒံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ ဝေဒနံ။ပေ။ သညံ။ပေ။ သင်္ခါရေ။ပေ။ ဝိညာဏံ ဇာနတော ပဿတော ယထာဘူတံ၊ ဝိညာဏသမုဒယံ ဇာနတော ပဿတော ယထာဘူတံ၊ ဝိညာဏနိရောဓံ ဇာနတော ပဿတော ယထာဘူတံ၊ ဝိညာဏနိရောဓဂါမိနိံ ပဋိပဒံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ၊ န ဟောတိ တထာဂတော ပရံ မရဏာတိပိဿ န ဟောတိ၊ ဟောတိ စ န စ ဟောတိ တထာဂတော ပရံ မရဏာတိပိဿ န ဟောတိ၊ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယံ ခေါ၊ အာဝုသော၊ ဟေတု အယံ ပစ္စယော၊ ယေနေတံ အဗျာကတံ ဘဂဝတာတိ။ စတုတ္ထံ။>
  text <၅။ တတိယသာရိပုတ္တကောဋ္ဌိကသုတ္တံ>
    text <၄၁၄>, <ဧကံ သမယံ အာယသ္မာ စ သာရိပုတ္တော၊ အာယသ္မာ စ မဟာကောဋ္ဌိကော ဗာရာဏသိယံ ဝိဟရန္တိ ဣသိပတနေ မိဂဒာယေ။ပေ။ သာယေဝ ပုစ္ဆာ ကော နု ခေါ၊ အာဝုသော၊ ဟေတု ကော ပစ္စယော၊ ယေနေတံ အဗျာကတံ ဘဂဝတာတိ။ ရူပေ ခေါ၊ အာဝုသော၊ အဝိဂတရာဂဿ အဝိဂတစ္ဆန္ဒဿ အဝိဂတပေမဿ အဝိဂတပိပါသဿ အဝိဂတပရိဠာဟဿ အဝိဂတတဏှဿ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ ဝေဒနာယ။ပေ။ သညာယ။ပေ။ သင်္ခါရေသု။ပေ။ ဝိညာဏေ အဝိဂတရာဂဿ အဝိဂတစ္ဆန္ဒဿ အဝိဂတပေမဿ အဝိဂတပိပါသဿ အဝိဂတပရိဠာဟဿ အဝိဂတတဏှဿ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ ရူပေ စ ခေါ၊ အာဝုသော၊ ဝိဂတရာဂဿ။ပေ။ ဝေဒနာယ။ပေ။ သညာယ။ပေ။ သင်္ခါရေသု။ပေ။ ဝိညာဏေ ဝိဂတရာဂဿ ဝိဂတစ္ဆန္ဒဿ ဝိဂတပေမဿ ဝိဂတပိပါသဿ ဝိဂတပရိဠာဟဿ ဝိဂတတဏှဿ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယံ ခေါ၊ အာဝုသော၊ ဟေတု၊ အယံ ပစ္စယော၊ ယေနေတံ အဗျာကတံ ဘဂဝတာတိ။ ပဉ္စမံ။>
  text <၆။ စတုတ္ထသာရိပုတ္တကောဋ္ဌိကသုတ္တံ>
    text <၄၁၅>, <ဧကံ သမယံ အာယသ္မာ စ သာရိပုတ္တော၊ အာယသ္မာ စ မဟာကောဋ္ဌိကော ဗာရာဏသိယံ ဝိဟရန္တိ ဣသိပတနေ မိဂဒာယေ။ အထ ခေါ အာယသ္မာ သာရိပုတ္တော သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ မဟာကောဋ္ဌိကော တေနုပသင်္ကမိ၊ ဥပသင်္ကမိတွာ အာယသ္မတာ မဟာကောဋ္ဌိကေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ သာရိပုတ္တော အာယသ္မန္တံ မဟာကောဋ္ဌိကံ ဧတဒဝေါစ ကိံ နု ခေါ၊ အာဝုသော ကောဋ္ဌိက၊ ဟောတိ တထာဂတော ပရံ မရဏာတိ။ပေ။ ကိံ ပနာဝုသော၊ နေဝ ဟောတိ န န ဟောတိ တထာဂတော ပရံ မရဏာတိ ဣတိ ပုဋ္ဌော သမာနော ဧတမ္ပိ ခေါ၊ အာဝုသော၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ ဝဒေသိ။ ကော နု ခေါ၊ အာဝုသော၊ ဟေတု၊ ကော ပစ္စယော၊ ယေနေတံ အဗျာကတံ ဘဂဝတာတိ။>
    text <ရူပါရာမဿ ခေါ၊ အာဝုသော၊ ရူပရတဿ ရူပသမ္မုဒိတဿ ရူပနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ၊ န ဟောတိ တထာဂတော ပရံ မရဏာတိပိဿ ဟောတိ၊ ဟောတိ စ န စ ဟောတိ တထာဂတော ပရံ မရဏာတိပိဿ ဟောတိ၊ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ ဝေဒနာရာမဿ ခေါ၊ အာဝုသော၊ ဝေဒနာရတဿ ဝေဒနာသမ္မုဒိတဿ၊ ဝေဒနာနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ။ပေ။ သညာရာမဿ ခေါ၊ အာဝုသော။ပေ။ သင်္ခါရာရာမဿ ခေါ အာဝုသော။ပေ။ ဝိညာဏာရာမဿ ခေါ၊ အာဝုသော၊ ဝိညာဏရတဿ ဝိညာဏသမ္မုဒိတဿ ဝိညာဏနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။>
    text <န ရူပါရာမဿ ခေါ၊ အာဝုသော၊ န ရူပရတဿ န ရူပသမ္မုဒိတဿ၊ ရူပနိရောဓံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ န ဝေဒနာရာမဿ ခေါ၊ အာဝုသော။ပေ။ န သညာရာမဿ ခေါ၊ အာဝုသော။ပေ။ န သင်္ခါရာရာမဿ ခေါ၊ အာဝုသော။ပေ။ န ဝိညာဏာရာမဿ ခေါ၊ အာဝုသော၊ န ဝိညာဏရတဿ န ဝိညာဏသမ္မုဒိတဿ၊ ဝိညာဏနိရောဓံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယံ ခေါ၊ အာဝုသော၊ ဟေတု၊ အယံ ပစ္စယော၊ ယေနေတံ အဗျာကတံ ဘဂဝတာတိ။>
    text <သိယာ ပနာဝုသော၊ အညောပိ ပရိယာယော၊ ယေနေတံ အဗျာကတံ ဘဂဝတာတိ။ သိယာ၊ အာဝုသော။ ဘဝါရာမဿ ခေါ၊ အာဝုသော၊ ဘဝရတဿ ဘဝသမ္မုဒိတဿ၊ ဘဝနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ န ဘဝါရာမဿ ခေါ၊ အာဝုသော၊ န ဘဝရတဿ န ဘဝသမ္မုဒိတဿ၊ ဘဝနိရောဓံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယမ္ပိ ခေါ၊ အာဝုသော၊ ပရိယာယော၊ ယေနေတံ အဗျာကတံ ဘဂဝတာတိ။>
    text <သိယာ ပနာဝုသော၊ အညောပိ ပရိယာယော၊ ယေနေတံ အဗျာကတံ ဘဂဝတာတိ။ သိယာ၊ အာဝုသော။ ဥပါဒာနာရာမဿ ခေါ၊ အာဝုသော၊ ဥပါဒာနရတဿ ဥပါဒာနသမ္မုဒိတဿ၊ ဥပါဒာနနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ န ဥပါဒာနာရာမဿ ခေါ၊ အာဝုသော၊ န ဥပါဒာနရတဿ န ဥပါဒာနသမ္မုဒိတဿ၊ ဥပါဒာနနိရောဓံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။ နေဝ၊ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယမ္ပိ ခေါ အာဝုသော၊ ပရိယာယော၊ ယေနေတံ အဗျာကတံ ဘဂဝတာတိ။>
    text <သိယာ ပနာဝုသော၊ အညောပိ ပရိယာယော၊ ယေနေတံ အဗျာကတံ ဘဂဝတာတိ။ သိယာ၊ အာဝုသော။ တဏှာရာမဿ ခေါ၊ အာဝုသော၊ တဏှာရတဿ တဏှာသမ္မုဒိတဿ၊ တဏှာနိရောဓံ အဇာနတော အပဿတော ယထာဘူတံ၊ ဟောတိ တထာဂတော ပရံ မရဏာတိပိဿ ဟောတိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပိဿ ဟောတိ။ န တဏှာရာမဿ ခေါ၊ အာဝုသော၊ န တဏှာရတဿ န တဏှာသမ္မုဒိတဿ၊ တဏှာနိရောဓံ ဇာနတော ပဿတော ယထာဘူတံ၊ ဟောတိ တထာဂတော ပရံ မရဏာတိပိဿ န ဟောတိ။ပေ။။ နေဝ ဟောတိ န န ဟောတိ တထာဂတော ပရံ မရဏာတိပိဿ န ဟောတိ။ အယမ္ပိ ခေါ၊ အာဝုသော၊ ပရိယာယော၊ ယေနေတံ အဗျာကတံ ဘဂဝတာတိ။>
    text <သိယာ ပနာဝုသော၊ အညောပိ ပရိယာယော၊ ယေနေတံ အဗျာကတံ ဘဂဝတာတိ။ ဧတ္ထ ဒာနိ၊ အာဝုသော သာရိပုတ္တ၊ ဣတော ဥတ္တရိ ကိံ ဣစ္ဆသိ။ တဏှာသင်္ခယဝိမုတ္တဿ၊ အာဝုသော သာရိပုတ္တ၊ ဘိက္ခုနော ဝဋ္ဋံ နတ္ထိ ပညာပနာယာတိ။ ဆဋ္ဌံ။>
  text <၇။ မောဂ္ဂလ္လာနသုတ္တံ>
    text <၄၁၆>, <အထ ခေါ ဝစ္ဆဂေါတ္တော ပရိဗ္ဗာဇကော ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မတာ မဟာမောဂ္ဂလ္လာနေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော အာယသ္မန္တံ မဟာမောဂ္ဂလ္လာနံ ဧတဒဝေါစ>
    text <ကိံ နု ခေါ၊ ဘော မောဂ္ဂလ္လာန၊ သဿတော လောကောတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ သဿတော လောကောတိ။ ကိံ ပန၊ ဘော မောဂ္ဂလ္လာန၊ အသဿတော လောကောတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ အသဿတော လောကောတိ။ ကိံ နု ခေါ၊ ဘော မောဂ္ဂလ္လာန၊ အန္တဝါ လောကောတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ အန္တဝါ လောကောတိ။ ကိံ ပန၊ ဘော မောဂ္ဂလ္လာန၊ အနန္တဝါ လောကောတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ အနန္တဝါ လောကောတိ။ ကိံ နု ခေါ၊ ဘော မောဂ္ဂလ္လာန၊ တံ ဇီဝံ တံ သရီရန္တိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ တံ ဇီဝံ တံ သရီရန္တိ။ ကိံ ပန၊ ဘော မောဂ္ဂလ္လာန၊ အညံ ဇီဝံ အညံ သရီရန္တိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ အညံ ဇီဝံ အညံ သရီရန္တိ။ ကိံ နု ခေါ၊ ဘော မောဂ္ဂလ္လာန၊ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ တထာဂတော ပရံ မရဏာတိ။ ကိံ ပန၊ ဘော မောဂ္ဂလ္လာန၊ န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ န ဟောတိ တထာဂတော ပရံ မရဏာတိ။ ကိံ နု ခေါ၊ ဘော မောဂ္ဂလ္လာန၊ ဟောတိ စ န စ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ။ ကိံ ပန၊ ဘော မောဂ္ဂလ္လာန၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကော နု ခေါ၊ ဘော မောဂ္ဂလ္လာန၊ ဟေတု ကော ပစ္စယော၊ ယေန အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ၊ အသဿတော လောကောတိ ဝါ၊ အန္တဝါ လောကောတိ ဝါ၊ အနန္တဝါ လောကောတိ ဝါ၊ တံ ဇီဝံ တံ သရီရန္တိ ဝါ၊ အညံ ဇီဝံ အညံ သရီရန္တိ ဝါ၊ ဟောတိ တထာဂတော ပရံ မရဏာတိ ဝါ၊ န ဟောတိ တထာဂတော ပရံ မရဏာတိ ဝါ၊ ဟောတိ စ န စ ဟောတိ တထာဂတော ပရံ မရဏာတိ ဝါ၊ နေဝ ဟောတိ န န ဟောတိ တထာဂတော ပရံ မရဏာတိ ဝါ။ ကော ပန၊ ဘော မောဂ္ဂလ္လာန၊ ဟေတု ကော ပစ္စယော၊ ယေန သမဏဿ ဂေါတမဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ၊ အသဿတော လောကောတိပိ၊ အန္တဝါ လောကောတိပိ၊ အနန္တဝါ လောကောတိပိ၊ တံ ဇီဝံ တံ သရီရန္တိပိ၊ အညံ ဇီဝံ အညံ သရီရန္တိပိ၊ ဟောတိ တထာဂတော ပရံ မရဏာတိပိ၊ န ဟောတိ တထာဂတော ပရံ မရဏာတိပိ၊ ဟောတိ စ န စ ဟောတိ တထာဂတော ပရံ မရဏာတိပိ၊ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အညတိတ္ထိယာ ခေါ၊ ဝစ္ဆ၊ ပရိဗ္ဗာဇကာ စက္ခုံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ပေ။ ဇိဝှံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ပေ။ မနံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ တသ္မာ အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ တထာဂတော စ ခေါ၊ ဝစ္ဆ၊ အရဟံ သမ္မာသမ္ဗုဒ္ဓေါ စက္ခုံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ပေ။ ဇိဝှံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ပေ။ မနံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ တသ္မာ တထာဂတဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အထ ခေါ ဝစ္ဆဂေါတ္တော ပရိဗ္ဗာဇကော ဥဋ္ဌာယာသနာ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော ဘဂဝန္တံ ဧတဒဝေါစ ကိံ နု ခေါ၊ ဘော ဂေါတမ၊ သဿတော လောကောတိ။ အဗျာကတံ ခေါ ဧတံ၊ ဝစ္ဆ၊ မယာ သဿတော လောကောတိ။ပေ။ ကိံ ပန၊ ဘော ဂေါတမ၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ မယာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကော နု ခေါ၊ ဘော ဂေါတမ၊ ဟေတု ကော ပစ္စယော၊ ယေန အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ ကော ပန၊ ဘော ဂေါတမ၊ ဟေတု ကော ပစ္စယော၊ ယေန ဘောတော ဂေါတမဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အညတိတ္ထိယာ ခေါ၊ ဝစ္ဆ၊ ပရိဗ္ဗာဇကာ စက္ခုံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ပေ။ ဇိဝှံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ပေ။ မနံ ဧတံ မမ၊ ဧသောဟမသ္မိ၊ ဧသော မေ အတ္တာတိ သမနုပဿန္တိ။ တသ္မာ အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ တထာဂတော စ ခေါ၊ ဝစ္ဆ၊ အရဟံ သမ္မာသမ္ဗုဒ္ဓေါ စက္ခုံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ပေ။ ဇိဝှံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ပေ။ မနံ နေတံ မမ၊ နေသောဟမသ္မိ၊ န မေသော အတ္တာတိ သမနုပဿတိ။ တသ္မာ တထာဂတဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ၊ အသဿတော လောကောတိပိ၊ အန္တဝါ လောကောတိပိ၊ အနန္တဝါ လောကောတိပိ၊ တံ ဇီဝံ တံ သရီရန္တိပိ၊ အညံ ဇီဝံ အညံ သရီရန္တိပိ၊ ဟောတိ တထာဂတော ပရံ မရဏာတိပိ၊ န ဟောတိ တထာဂတော ပရံ မရဏာတိပိ၊ ဟောတိ စ န စ ဟောတိ တထာဂတော ပရံ မရဏာတိပိ၊ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အစ္ဆရိယံ၊ ဘော ဂေါတမ၊ အဗ္ဘုတံ၊ ဘော ဂေါတမ။ ယတြ ဟိ နာမ သတ္ထု စ သာဝကဿ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ သမေဿတိ န ဝိရောဓယိဿတိ၊ ယဒိဒံ အဂ္ဂပဒသ္မိံ။ ဣဒာနာဟံ၊ ဘော ဂေါတမ၊ သမဏံ မဟာမောဂ္ဂလ္လာနံ ဥပသင်္ကမိတွာ ဧတမတ္ထံ အပုစ္ဆိံ။ သမဏောပိ မေ မောဂ္ဂလ္လာနော ဧတေဟိ ပဒေဟိ ဧတေဟိ ဗျဉ္ဇနေဟိ တမတ္ထံ ဗျာကာသိ၊ သေယျထာပိ ဘဝံ ဂေါတမော။ အစ္ဆရိယံ၊ ဘော ဂေါတမ၊ အဗ္ဘုတံ၊ ဘော ဂေါတမ။ ယတြ ဟိ နာမ သတ္ထု စ သာဝကဿ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ သမေဿတိ န ဝိရောဓယိဿတိ၊ ယဒိဒံ အဂ္ဂပဒသ္မိန္တိ။ သတ္တမံ။>
  text <၈။ ဝစ္ဆဂေါတ္တသုတ္တံ>
    text <၄၁၇>, <အထ ခေါ ဝစ္ဆဂေါတ္တော ပရိဗ္ဗာဇကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော ဘဂဝန္တံ ဧတဒဝေါစ ကိံ နု ခေါ၊ ဘော ဂေါတမ၊ သဿတော လောကောတိ။ အဗျာကတံ ခေါ ဧတံ၊ ဝစ္ဆ၊ မယာ သဿတော လောကောတိ။ပေ။ ကိံ ပန၊ ဘော ဂေါတမ၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ မယာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကော နု ခေါ၊ ဘော ဂေါတမ၊ ဟေတု၊ ကော ပစ္စယော၊ ယေန အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ ကော ပန၊ ဘော ဂေါတမ၊ ဟေတု၊ ကော ပစ္စယော၊ ယေန ဘောတော ဂေါတမဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အညတိတ္ထိယာ ခေါ၊ ဝစ္ဆ၊ ပရိဗ္ဗာဇကာ ရူပံ အတ္တတော သမနုပဿန္တိ၊ ရူပဝန္တံ ဝါ အတ္တာနံ၊ အတ္တနိ ဝါ ရူပံ၊ ရူပသ္မိံ ဝါ အတ္တာနံ။ ဝေဒနံ အတ္တတော သမနုပဿန္တိ။ပေ။ သညံ။ပေ။ သင်္ခါရေ။ပေ။ ဝိညာဏံ အတ္တတော သမနုပဿန္တိ၊ ဝိညာဏဝန္တံ ဝါ အတ္တာနံ၊ အတ္တနိ ဝါ ဝိညာဏံ၊ ဝိညာဏသ္မိံ ဝါ အတ္တာနံ။ တသ္မာ အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ တထာဂတော စ ခေါ၊ ဝစ္ဆ၊ အရဟံ သမ္မာသမ္ဗုဒ္ဓေါ န ရူပံ အတ္တတော သမနုပဿတိ၊ န ရူပဝန္တံ ဝါ အတ္တာနံ၊ န အတ္တနိ ဝါ ရူပံ၊ န ရူပသ္မိံ ဝါ အတ္တာနံ။ န ဝေဒနံ အတ္တတော သမနုပဿတိ။ပေ။ န သညံ။ပေ။ န သင်္ခါရေ။ပေ။ န ဝိညာဏံ အတ္တတော သမနုပဿတိ၊ န ဝိညာဏဝန္တံ ဝါ အတ္တာနံ၊ န အတ္တနိ ဝါ ဝိညာဏံ၊ န ဝိညာဏသ္မိံ ဝါ အတ္တာနံ။ တသ္မာ တထာဂတဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အထ ခေါ ဝစ္ဆဂေါတ္တော ပရိဗ္ဗာဇကော ဥဋ္ဌာယာသနာ ယေနာယသ္မာ မဟာမောဂ္ဂလ္လာနော တေနုပသင်္ကမိ၊ ဥပသင်္ကမိတွာ အာယသ္မတာ မဟာမောဂ္ဂလ္လာနေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော အာယသ္မန္တံ မဟာမောဂ္ဂလ္လာနံ ဧတဒဝေါစ ကိံ နု ခေါ၊ ဘော မောဂ္ဂလ္လာန၊ သဿတော လောကောတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ သဿတော လောကောတိ။ပေ။ ကိံ ပန၊ ဘော မောဂ္ဂလ္လာန၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကော နု ခေါ၊ ဘော မောဂ္ဂလ္လာန၊ ဟေတု၊ ကော ပစ္စယော၊ ယေန အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ ကော ပန၊ ဘော မောဂ္ဂလ္လာန၊ ဟေတု၊ ကော ပစ္စယော ယေန သမဏဿ ဂေါတမဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ။ပေ။ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အညတိတ္ထိယာ ခေါ၊ ဝစ္ဆ၊ ပရိဗ္ဗာဇကာ ရူပံ အတ္တတော သမနုပဿန္တိ၊ ရူပဝန္တံ ဝါ အတ္တာနံ၊ အတ္တနိ ဝါ ရူပံ၊ ရူပသ္မိံ ဝါ အတ္တာနံ။ ဝေဒနံ အတ္တတော သမနုပဿန္တိ။ပေ။ သညံ။ပေ။ သင်္ခါရေ။ပေ။ ဝိညာဏံ အတ္တတော သမနုပဿန္တိ၊ ဝိညာဏဝန္တံ ဝါ အတ္တာနံ၊ အတ္တနိ ဝါ ဝိညာဏံ၊ ဝိညာဏသ္မိံ ဝါ အတ္တာနံ။ တသ္မာ အညတိတ္ထိယာနံ ပရိဗ္ဗာဇကာနံ ဧဝံ ပုဋ္ဌာနံ ဧဝံ ဝေယျာကရဏံ ဟောတိ သဿတော လောကောတိ ဝါ။ပေ။ နေဝ ဟောတိ န န ဟောတိ တထာဂတော ပရံ မရဏာတိ ဝါ။ တထာဂတော စ ခေါ၊ ဝစ္ဆ၊ အရဟံ သမ္မာသမ္ဗုဒ္ဓေါ န ရူပံ အတ္တတော သမနုပဿတိ၊ န ရူပဝန္တံ ဝါ အတ္တာနံ၊ န အတ္တနိ ဝါ ရူပံ၊ န ရူပသ္မိံ ဝါ အတ္တာနံ။ န ဝေဒနံ အတ္တတော သမနုပဿတိ။ပေ။ န သညံ။ပေ။ န သင်္ခါရေ။ပေ။ န ဝိညာဏံ အတ္တတော သမနုပဿတိ၊ န ဝိညာဏဝန္တံ ဝါ အတ္တာနံ၊ န အတ္တနိ ဝါ ဝိညာဏံ၊ န ဝိညာဏသ္မိံ ဝါ အတ္တာနံ။ တသ္မာ တထာဂတဿ ဧဝံ ပုဋ္ဌဿ န ဧဝံ ဝေယျာကရဏံ ဟောတိ သဿတော လောကောတိပိ၊ အသဿတော လောကောတိပိ၊ အန္တဝါ လောကောတိပိ၊ အနန္တဝါ လောကောတိပိ၊ တံ ဇီဝံ တံ သရီရန္တိပိ၊ အညံ ဇီဝံ အညံ သရီရန္တိပိ၊ ဟောတိ တထာဂတော ပရံ မရဏာတိပိ၊ န ဟောတိ တထာဂတော ပရံ မရဏာတိပိ၊ ဟောတိ စ န စ ဟောတိ တထာဂတော ပရံ မရဏာတိပိ၊ နေဝ ဟောတိ န န ဟောတိ တထာဂတော ပရံ မရဏာတိပီတိ။>
    text <အစ္ဆရိယံ၊ ဘော မောဂ္ဂလ္လာန၊ အဗ္ဘုတံ၊ ဘော မောဂ္ဂလ္လာန။ ယတြ ဟိ နာမ သတ္ထု စ သာဝကဿ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ၊ သမေဿတိ၊ န ဝိရောဓယိဿတိ၊ ယဒိဒံ အဂ္ဂပဒသ္မိံ။ ဣဒာနာဟံ၊ ဘော မောဂ္ဂလ္လာန၊ သမဏံ ဂေါတမံ ဥပသင်္ကမိတွာ ဧတမတ္ထံ အပုစ္ဆိံ။ သမဏောပိ မေ ဂေါတမော ဧတေဟိ ပဒေဟိ ဧတေဟိ ဗျဉ္ဇနေဟိ ဧတမတ္ထံ ဗျာကာသိ၊ သေယျထာပိ ဘဝံ မောဂ္ဂလ္လာနော။ အစ္ဆရိယံ၊ ဘော မောဂ္ဂလ္လာန၊ အဗ္ဘုတံ၊ ဘော မောဂ္ဂလ္လာန။ ယတြ ဟိ နာမ သတ္ထု စ သာဝကဿ စ အတ္ထေန အတ္ထော ဗျဉ္ဇနေန ဗျဉ္ဇနံ သံသန္ဒိဿတိ သမေဿတိ န ဝိရောဓယိဿတိ၊ ယဒိဒံ အဂ္ဂပဒသ္မိန္တိ။ အဋ္ဌမံ။>
  text <၉။ ကုတူဟလသာလာသုတ္တံ>
    text <၄၁၈>, <အထ ခေါ ဝစ္ဆဂေါတ္တော ပရိဗ္ဗာဇကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော ဘဂဝန္တံ ဧတဒဝေါစ>
    text <ပုရိမာနိ၊ ဘော ဂေါတမ၊ ဒိဝသာနိ ပုရိမတရာနိ သမ္ဗဟုလာနံ နာနာတိတ္ထိယာနံ သမဏဗြာဟ္မဏာနံ ပရိဗ္ဗာဇကာနံ ကုတူဟလသာလာယံ သန္နိသိန္နာနံ သန္နိပတိတာနံ အယမန္တရာကထာ ဥဒပါဒိ အယံ ခေါ ပူရဏော ကဿပေါ သင်္ဃီ စေဝ ဂဏီ စ ဂဏာစရိယော စ ဉာတော ယသဿီ တိတ္ထကရော သာဓုသမ္မတော ဗဟုဇနဿ။ သောပိ သာဝကံ အဗ္ဘတီတံ ကာလင်္ကတံ ဥပပတ္တီသု ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။ ယောပိဿ သာဝကော ဥတ္တမပုရိသော ပရမပုရိသော ပရမပတ္တိပတ္တော တမ္ပိ သာဝကံ အဗ္ဘတီတံ ကာလင်္ကတံ ဥပပတ္တီသု ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။>
    text <အယမ္ပိ ခေါ မက္ခလိ ဂေါသာလော။ပေ။ အယမ္ပိ ခေါ နိဂဏ္ဌော နာဋပုတ္တော။ပေ။ အယမ္ပိ ခေါ သဉ္စယော ဗေလဋ္ဌပုတ္တော။ပေ။ အယမ္ပိ ခေါ ပကုဓော ကစ္စာနော။ပေ။ အယမ္ပိ ခေါ အဇိတော ကေသကမ္ဗလော သင်္ဃီ စေဝ ဂဏီ စ ဂဏာစရိယော စ ဉာတော ယသဿီ တိတ္ထကရော သာဓုသမ္မတော ဗဟုဇနဿ။ သောပိ သာဝကံ အဗ္ဘတီတံ ကာလင်္ကတံ ဥပပတ္တီသု ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။ ယောပိဿ သာဝကော ဥတ္တမပုရိသော ပရမပုရိသော ပရမပတ္တိပတ္တော တမ္ပိ သာဝကံ အဗ္ဘတီတံ ကာလင်္ကတံ ဥပပတ္တီသု ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။>
    text <အယမ္ပိ ခေါ သမဏော ဂေါတမော သင်္ဃီ စေဝ ဂဏီ စ ဂဏာစရိယော စ ဉာတော ယသဿီ တိတ္ထကရော သာဓုသမ္မတော ဗဟုဇနဿ။ သောပိ သာဝကံ အဗ္ဘတီတံ ကာလင်္ကတံ ဥပပတ္တီသု ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။ ယောပိဿ သာဝကော ဥတ္တမပုရိသော ပရမပုရိသော ပရမပတ္တိပတ္တော တဉ္စ သာဝကံ အဗ္ဘတီတံ ကာလင်္ကတံ ဥပပတ္တီသု န ဗျာကရောတိ အသု အမုတြ ဥပပန္နော၊ အသု အမုတြ ဥပပန္နောတိ။ အပိ စ ခေါ နံ ဧဝံ ဗျာကရောတိ အစ္ဆေစ္ဆိ တဏှံ၊ ဝိဝတ္တယိ သံယောဇနံ၊ သမ္မာ မာနာဘိသမယာ အန္တမကာသိ ဒုက္ခဿာတိ။ တဿ မယှံ၊ ဘော ဂေါတမ၊ အဟု ဒေဝ ကင်္ခါ၊ အဟု ဝိစိကိစ္ဆာ ကထံ နာမ သမဏဿ ဂေါတမဿ ဓမ္မော အဘိညေယျောတိ။>
    text <အလဉှိ တေ၊ ဝစ္ဆ၊ ကင်္ခိတုံ၊ အလံ ဝိစိကိစ္ဆိတုံ။ ကင်္ခနီယေ စ ပန တေ ဌာနေ ဝိစိကိစ္ဆာ ဥပ္ပန္နာ။ သဥပါဒာနဿ ခွာဟံ၊ ဝစ္ဆ၊ ဥပပတ္တိံ ပညာပေမိ နော အနုပါဒာနဿ။ သေယျထာပိ၊ ဝစ္ဆ၊ အဂ္ဂိ သဥပါဒာနော ဇလတိ၊ နော အနုပါဒာနော၊ ဧဝမေဝ ခွာဟံ၊ ဝစ္ဆ၊ သဥပါဒာနဿ ဥပပတ္တိံ ပညာပေမိ၊ နော အနုပါဒာနဿာတိ။>
    text <ယသ္မိံ၊ ဘော ဂေါတမ၊ သမယေ အစ္စိ ဝါတေန ခိတ္တာ ဒူရမ္ပိ ဂစ္ဆတိ၊ ဣမဿ ပန ဘဝံ ဂေါတမော ကိံ ဥပါဒာနသ္မိံ ပညာပေတီတိ။ ယသ္မိံ ခေါ၊ ဝစ္ဆ၊ သမယေ အစ္စိ ဝါတေန ခိတ္တာ ဒူရမ္ပိ ဂစ္ဆတိ၊ တမဟံ ဝါတူပါဒာနံ ပညာပေမိ။ ဝါတော ဟိဿ၊ ဝစ္ဆ၊ တသ္မိံ သမယေ ဥပါဒာနံ ဟောတီတိ။ ယသ္မိဉ္စ ပန၊ ဘော ဂေါတမ၊ သမယေ ဣမဉ္စ ကာယံ နိက္ခိပတိ၊ သတ္တော စ အညတရံ ကာယံ အနုပပန္နော ဟောတိ၊ ဣမဿ ပန ဘဝံ ဂေါတမော ကိံ ဥပါဒာနသ္မိံ ပညာပေတီတိ။ ယသ္မိံ ခေါ၊ ဝစ္ဆ၊ သမယေ ဣမဉ္စ ကာယံ နိက္ခိပတိ၊ သတ္တော စ အညတရံ ကာယံ အနုပပန္နော ဟောတိ၊ တမဟံ တဏှူပါဒာနံ ဝဒာမိ။ တဏှာ ဟိဿ၊ ဝစ္ဆ၊ တသ္မိံ သမယေ ဥပါဒာနံ ဟောတီတိ။ နဝမံ။>
  text <၁၀။ အာနန္ဒသုတ္တံ>
    text <၄၁၉>, <အထ ခေါ ဝစ္ဆဂေါတ္တော ပရိဗ္ဗာဇကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတာ သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော ဘဂဝန္တံ ဧတဒဝေါစ ကိံ နု ခေါ၊ ဘော ဂေါတမ၊ အတ္ထတ္တာတိ။ ဧဝံ ဝုတ္တေ၊ ဘဂဝါ တုဏှီ အဟောသိ။ ကိံ ပန၊ ဘော ဂေါတမ၊ နတ္ထတ္တာတိ။ ဒုတိယမ္ပိ ခေါ ဘဂဝါ တုဏှီ အဟောသိ။ အထ ခေါ ဝစ္ဆဂေါတ္တော ပရိဗ္ဗာဇကော ဥဋ္ဌာယာသနာ ပက္ကာမိ။>
    text <အထ ခေါ အာယသ္မာ အာနန္ဒော အစိရပက္ကန္တေ ဝစ္ဆဂေါတ္တေ ပရိဗ္ဗာဇကေ ဘဂဝန္တံ ဧတဒဝေါစ ကိံ နု ခေါ၊ ဘန္တေ၊ ဘဂဝါ ဝစ္ဆဂေါတ္တဿ ပရိဗ္ဗာဇကဿ ပဉှံ ပုဋ္ဌော န ဗျာကာသီတိ။ အဟဉ္စာနန္ဒ၊ ဝစ္ဆဂေါတ္တဿ ပရိဗ္ဗာဇကဿ အတ္ထတ္တာတိ ပုဋ္ဌော သမာနော အတ္ထတ္တာတိ ဗျာကရေယျံ၊ ယေ တေ၊ အာနန္ဒ၊ သမဏဗြာဟ္မဏာ သဿတဝါဒာ တေသမေတံ သဒ္ဓိံ အဘဝိဿ။ အဟဉ္စာနန္ဒ၊ ဝစ္ဆဂေါတ္တဿ ပရိဗ္ဗာဇကဿ နတ္ထတ္တာတိ ပုဋ္ဌော သမာနော နတ္ထတ္တာတိ ဗျာကရေယျံ၊ ယေ တေ၊ အာနန္ဒ၊ သမဏဗြာဟ္မဏာ ဥစ္ဆေဒဝါဒာ တေသမေတံ သဒ္ဓိံ အဘဝိဿ။ အဟဉ္စာနန္ဒ၊ ဝစ္ဆဂေါတ္တဿ ပရိဗ္ဗာဇကဿ အတ္ထတ္တာတိ ပုဋ္ဌော သမာနော အတ္ထတ္တာတိ ဗျာကရေယျံ၊ အပိ နု မေ တံ၊ အာနန္ဒ၊ အနုလောမံ အဘဝိဿ ဉာဏဿ ဥပ္ပါဒာယ သဗ္ဗေ ဓမ္မာ အနတ္တာတိ။ နော ဟေတံ၊ ဘန္တေ။ အဟဉ္စာနန္ဒ၊ ဝစ္ဆဂေါတ္တဿ ပရိဗ္ဗာဇကဿ နတ္ထတ္တာတိ ပုဋ္ဌော သမာနော နတ္ထတ္တာတိ ဗျာကရေယျံ၊ သမ္မူဠှဿ၊ အာနန္ဒ၊ ဝစ္ဆဂေါတ္တဿ ပရိဗ္ဗာဇကဿ ဘိယျော သမ္မောဟာယ အဘဝိဿ အဟုဝါ မေ နူန ပုဗ္ဗေ အတ္တာ၊ သော ဧတရဟိ နတ္ထီတိ။ ဒသမံ။>
  text <၁၁။ သဘိယကစ္စာနသုတ္တံ>
    text <၄၂၀>, <ဧကံ သမယံ အာယသ္မာ သဘိယော ကစ္စာနော ဉာတိကေ ဝိဟရတိ ဂိဉ္ဇကာဝသထေ။ အထ ခေါ ဝစ္ဆဂေါတ္တော ပရိဗ္ဗာဇကော ယေနာယသ္မာ သဘိယော ကစ္စာနော တေနုပသင်္ကမိ၊ ဥပသင်္ကမိတွာ အာယသ္မတာ သဘိယေန ကစ္စာနေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော အာယသ္မန္တံ သဘိယံ ကစ္စာနံ ဧတဒဝေါစ ကိံ နု ခေါ ဘော၊ ကစ္စာန၊ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ တထာဂတော ပရံ မရဏာတိ။ ကိံ ပန၊ ဘော ကစ္စာန၊ န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ န ဟောတိ တထာဂတော ပရံ မရဏာတိ။>
    text <ကိံ နု ခေါ၊ ဘော ကစ္စာန၊ ဟောတိ စ န စ ဟောတိ တထာဂတော ပရံ မရဏာတိ။ အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ။ ကိံ ပန၊ ဘော ကစ္စာန၊ နေဝ ဟောတိ န န ဟောတိ တထာဂတော ပရံ မရဏာတိ။ ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ။>
    text <ကိံ နု ခေါ၊ ဘော ကစ္စာန၊ ဟောတိ တထာဂတော ပရံ မရဏာတိ၊ ဣတိ ပုဋ္ဌော သမာနော အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ တထာဂတော ပရံ မရဏာတိ ဝဒေသိ။ ကိံ ပန၊ ဘော ကစ္စာန၊ န ဟောတိ တထာဂတော ပရံ မရဏာတိ၊ ဣတိ ပုဋ္ဌော သမာနော အဗျာကတံ ခေါ ဧတံ၊ ဝစ္ဆ၊ ဘဂဝတာ န ဟောတိ တထာဂတော ပရံ မရဏာတိ ဝဒေသိ။ ကိံ နု ခေါ၊ ဘော ကစ္စာန၊ ဟောတိ စ န စ ဟောတိ တထာဂတော ပရံ မရဏာတိ၊ ဣတိ ပုဋ္ဌော သမာနော အဗျာကတံ ခေါ ဧတံ၊ ဝစ္ဆ၊ ဘဂဝတာ ဟောတိ စ န စ ဟောတိ တထာဂတော ပရံ မရဏာတိ ဝဒေသိ။ ကိံ ပန၊ ဘော ကစ္စာန၊ နေဝ ဟောတိ န န ဟောတိ တထာဂတော ပရံ မရဏာတိ၊ ဣတိ ပုဋ္ဌော သမာနော ဧတမ္ပိ ခေါ၊ ဝစ္ဆ၊ အဗျာကတံ ဘဂဝတာ နေဝ ဟောတိ န န ဟောတိ တထာဂတော ပရံ မရဏာတိ ဝဒေသိ။ ကော နု ခေါ၊ ဘော ကစ္စာန၊ ဟေတု၊ ကော ပစ္စယော၊ ယေနေတံ အဗျာကတံ သမဏေန ဂေါတမေနာတိ။ ယော စ၊ ဝစ္ဆ၊ ဟေတု၊ ယော စ ပစ္စယော ပညာပနာယ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါ၊ သော စ ဟေတု၊ သော စ ပစ္စယော သဗ္ဗေန သဗ္ဗံ သဗ္ဗထာ သဗ္ဗံ အပရိသေသံ နိရုဇ္ဈေယျ။ ကေန နံ ပညာပယမာနော ပညာပေယျ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါတိ။ ကီဝစိရံ ပဗ္ဗဇိတောသိ၊ ဘော ကစ္စာနာတိ။ နစိရံ၊ အာဝုသော၊ တီဏိ ဝဿာနီတိ။ ယဿပဿ၊ အာဝုသော၊ ဧတမေတ္တကေန ဧတ္တကမေဝ တံပဿ ဗဟု၊ ကော ပန ဝါဒော ဧဝံ အဘိက္ကန္တေတိ။ ဧကာဒသမံ။>
    stand <အဗျာကတသံယုတ္တံ သမတ္တံ။>
    text <တဿုဒ္ဒာနံ>
    block
      text <ခေမာထေရီ အနုရာဓော၊ သာရိပုတ္တောတိ ကောဋ္ဌိကော။>
      text <မောဂ္ဂလ္လာနော စ ဝစ္ဆော စ၊ ကုတူဟလသာလာနန္ဒော။>
      text <သဘိယော ဧကာဒသမန္တိ။>
      text <သဠာယတနဝေဒနာ၊ မာတုဂါမော ဇမ္ဗုခါဒကော။>
      text <သာမဏ္ဍကော မောဂ္ဂလ္လာနော၊ စိတ္တော ဂါမဏိ သင်္ခတံ။>
      text <အဗျာကတန္တိ ဒသဓာတိ။>
    stand <သဠာယတနဝဂ္ဂေါ စတုတ္ထော။>
    text <တဿုဒ္ဒာနံ>
    stand <သဠာယတနဝဂ္ဂသံယုတ္တပါဠိ နိဋ္ဌိတာ။>
