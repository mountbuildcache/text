text <၁၁။ သောတာပတ္တိသံယုတ္တံ>
  text <၁။ ဝေဠုဒွာရဝဂ္ဂေါ>
    text <၁။ စက္ကဝတ္တိရာဇသုတ္တံ>
      text <၉၉၇>, <သာဝတ္ထိနိဒာနံ။ တတြ ခေါ ဘဂဝါ။ပေ။ ဧတဒဝေါစ ကိဉ္စာပိ၊ ဘိက္ခဝေ၊ ရာဇာ စက္ကဝတ္တီ စတုန္နံ ဒီပါနံ ဣဿရိယာဓိပစ္စံ ရဇ္ဇံ ကာရေတွာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ ဒေဝါနံ တာဝတိံသာနံ သဟဗျတံ၊ သော တတ္ထ နန္ဒနေ ဝနေ အစ္ဆရာသင်္ဃပရိဝုတော ဒိဗ္ဗေဟိ စ ပဉ္စဟိ ကာမဂုဏေဟိ သမပ္ပိတော သမင်္ဂီဘူတော ပရိစာရေတိ၊ သော စတူဟိ ဓမ္မေဟိ အသမန္နာဂတော၊ အထ ခေါ သော အပရိမုတ္တောဝ နိရယာ အပရိမုတ္တော တိရစ္ဆာနယောနိယာ အပရိမုတ္တော ပေတ္တိဝိသယာ အပရိမုတ္တော အပါယဒုဂ္ဂတိဝိနိပါတာ။ ကိဉ္စာပိ၊ ဘိက္ခဝေ၊ အရိယသာဝကော ပိဏ္ဍိယာလောပေန ယာပေတိ၊ နန္တကာနိ စ ဓာရေတိ၊ သော စတူဟိ ဓမ္မေဟိ သမန္နာဂတော၊ အထ ခေါ သော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ အဝေစ္စပ္ပသာဒေန သမန္နာဂတော ဟောတိ သွာက္ခါတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီတိ။ သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော၊ ဥဇုပ္ပဋိပန္နော ဘဂဝတော သာဝကသင်္ဃော၊ ဉာယပ္ပဋိပန္နော ဘဂဝတော သာဝကသင်္ဃော၊ သာမီစိပ္ပဋိပန္နော ဘဂဝတော သာဝကသင်္ဃော၊ ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ၊ ဧသ ဘဂဝတော သာဝကသင်္ဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာတိ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသတ္ထေဟိ အပရာမဋ္ဌေဟိ သမာဓိသံဝတ္တနိကေဟိ။ ဣမေဟိ စတူဟိ ဓမ္မေဟိ သမန္နာဂတော ဟောတိ။ ယော စ၊ ဘိက္ခဝေ၊ စတုန္နံ ဒီပါနံ ပဋိလာဘော၊ ယော စတုန္နံ ဓမ္မာနံ ပဋိလာဘော စတုန္နံ ဒီပါနံ ပဋိလာဘော စတုန္နံ ဓမ္မာနံ ပဋိလာဘဿ ကလံ နာဂ္ဃတိ သောဠသိန္တိ။ ပဌမံ။>
    text <၂။ ဗြဟ္မစရိယောဂဓသုတ္တံ>
      text <၉၉၈>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။>
      text <ဣဒမဝေါစ ဘဂဝါ။ ဣဒံ ဝတွာန သုဂတော အထာပရံ ဧတဒဝေါစ သတ္ထာ>
      block
        text <ယေသံ သဒ္ဓါ စ သီလဉ္စ၊ ပသာဒော ဓမ္မဒဿနံ။>
        text <တေ ဝေ ကာလေန ပစ္စေန္တိ၊ ဗြဟ္မစရိယောဂဓံ သုခန္တိ။ ဒုတိယံ။>
        text <ရာဇာ ဩဂဓဒီဃာဝု၊ သာရိပုတ္တာပရေ ဒုဝေ။>
        text <ထပတီ ဝေဠုဒွာရေယျာ၊ ဂိဉ္ဇကာဝသထေ တယောတိ။>
        text <သဟဿဗြာဟ္မဏာနန္ဒ၊ ဒုဂ္ဂတိ အပရေ ဒုဝေ။>
        text <မိတ္တာမစ္စာ ဒုဝေ ဝုတ္တာ၊ တယော စ ဒေဝစာရိကာတိ။>
        text <ယဿ သဒ္ဓါ တထာဂတေ၊ အစလာ သုပ္ပတိဋ္ဌိတာ။>
        text <သီလဉ္စ ယဿ ကလျာဏံ၊ အရိယကန္တံ ပသံသိတံ။>
        text <သင်္ဃေ ပသာဒော ယဿတ္ထိ၊ ဥဇုဘူတဉ္စ ဒဿနံ။>
        text <အဒလိဒ္ဒောတိ တံ အာဟု၊ အမောဃံ တဿ ဇီဝိတံ။>
        text <တသ္မာ သဒ္ဓဉ္စ သီလဉ္စ၊ ပသာဒံ ဓမ္မဒဿနံ။>
        text <အနုယုဉ္ဇေထ မေဓာဝီ၊ သရံ ဗုဒ္ဓါနသာသနန္တိ။>
        text <မဟာနာမေန ဒွေ ဝုတ္တာ၊ ဂေါဓာ စ သရဏာ ဒုဝေ။>
        text <ဒုဝေ အနာထပိဏ္ဍိကာ၊ ဒုဝေ ဝေရဘယေန စ။>
        text <လိစ္ဆဝီ ဒသမော ဝုတ္တော၊ ဝဂ္ဂေါ တေန ပဝုစ္စတီတိ။>
        text <အဘိသန္ဒာ တယော ဝုတ္တာ၊ ဒုဝေ ဒေဝပဒာနိ စ။>
        text <သဘာဂတံ မဟာနာမော၊ ဝဿံ ကာဠီ စ နန္ဒိယာတိ။>
        text <မဟောဒဓိံ အပရိမိတံ မဟာသရံ၊>
        text <ဗဟုဘေရဝံ ရတနဂဏာနမာလယံ။>
        text <နဇ္ဇော ယထာ နရဂဏသင်္ဃသေဝိတာ၊>
        text <ပုထူ သဝန္တီ ဥပယန္တိ သာဂရံ။>
        text <ဧဝံ နရံ အန္နပါနဝတ္ထဒဒံ၊>
        text <သေယျာနိ ပစ္စတ္ထရဏဿ ဒာယကံ။>
        text <ပုညဿ ဓာရာ ဥပယန္တိ ပဏ္ဍိတံ၊>
        text <နဇ္ဇော ယထာ ဝါရိဝဟာဝ သာဂရန္တိ။ ပဌမံ။>
        text <မဟောဒဓိံ အပရိမိတံ မဟာသရံ၊>
        text <ဗဟုဘေရဝံ ရတနဂဏာနမာလယံ။>
        text <နဇ္ဇော ယထာ နရဂဏသင်္ဃသေဝိတာ၊>
        text <ပုထူ သဝန္တီ ဥပယန္တိ သာဂရံ။>
        text <ဧဝံ နရံ အန္နပါနဝတ္ထဒဒံ၊>
        text <သေယျာနိ ပစ္စတ္ထရဏဿ ဒာယကံ။>
        text <ပုညဿ ဓာရာ ဥပယန္တိ ပဏ္ဍိတံ၊>
        text <နဇ္ဇော ယထာ ဝါရိဝဟာဝ သာဂရန္တိ။ ဒုတိယံ။>
        text <ယော ပုညကာမော ကုသလေ ပတိဋ္ဌိတော၊>
        text <ဘာဝေတိ မဂ္ဂံ အမတဿ ပတ္တိယာ။>
        text <သော ဓမ္မသာရာဓိဂမော ခယေ ရတော၊>
        text <န ဝေဓတိ မစ္စုရာဇာဂမနသ္မိန္တိ။ တတိယံ။>
        text <အဘိသန္ဒာ တယော ဝုတ္တာ၊ ဒုဝေ မဟဒ္ဓနေန စ။>
        text <သုဒ္ဓံ နန္ဒိယံ ဘဒ္ဒိယံ၊ မဟာနာမင်္ဂေန တေ ဒသာတိ။>
        text <ယဿ သဒ္ဓါ တထာဂတေ၊ အစလာ သုပ္ပတိဋ္ဌိတာ။>
        text <သီလဉ္စ ယဿ ကလျာဏံ၊ အရိယကန္တံ ပသံသိတံ။>
        text <သင်္ဃေ ပသာဒော ယဿတ္ထိ၊ ဥဇုဘူတဉ္စ ဒဿနံ။>
        text <အဒလိဒ္ဒောတိ တံ အာဟု၊ အမောဃံ တဿ ဇီဝိတံ။>
        text <တသ္မာ သဒ္ဓဉ္စ သီလဉ္စ၊ ပသာဒံ ဓမ္မဒဿနံ။>
        text <အနုယုဉ္ဇေထ မေဓာဝီ၊ သရံ ဗုဒ္ဓါနသာသနန္တိ။ ပဌမံ။>
        text <သဂါထကံ ဝဿံဝုတ္ထံ၊ ဓမ္မဒိန္နဉ္စ ဂိလာနံ။>
        text <စတုရော ဖလာ ပဋိလာဘော၊ ဝုဒ္ဓိ ဝေပုလ္လတာယ စာတိ။>
        text <မဟာ ပုထု ဝိပုလ-ဂမ္ဘီရံ၊ အပ္ပမတ္တ-ဘူရိ-ဗာဟုလ္လံ။>
        text <သီဃ-လဟု-ဟာသ-ဇဝန၊ တိက္ခ-နိဗ္ဗေဓိကာယ စာတိ။>
    text <၃။ ဒီဃာဝုဥပါသကသုတ္တံ>
      text <၉၉၉>, <ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ။ တေန ခေါ ပန သမယေန ဒီဃာဝု ဥပါသကော အာဗာဓိကော ဟောတိ ဒုက္ခိတော ဗာဠှဂိလာနော။ အထ ခေါ ဒီဃာဝု ဥပါသကော ပိတရံ ဇောတိကံ ဂဟပတိံ အာမန္တေသိ ဧဟိ တွံ၊ ဂဟပတိ၊ ယေန ဘဂဝါ တေနုပသင်္ကမ၊ ဥပသင်္ကမိတွာ မမ ဝစနေန ဘဂဝတော ပါဒေ သိရသာ ဝန္ဒ ဒီဃာဝု၊ ဘန္တေ၊ ဥပါသကော အာဗာဓိကော ဟောတိ ဒုက္ခိတော ဗာဠှဂိလာနော။ သော ဘဂဝတော ပါဒေ သိရသာ ဝန္ဒတီတိ။ ဧဝဉ္စ ဝဒေဟိ သာဓု ကိရ၊ ဘန္တေ၊ ဘဂဝါ ယေန ဒီဃာဝုဿ ဥပါသကဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။ ဧဝံ၊ တာတာတိ ခေါ ဇောတိကော ဂဟပတိ ဒီဃာဝုဿ ဥပါသကဿ ပဋိဿုတွာ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဇောတိကော ဂဟပတိ ဘဂဝန္တံ ဧတဒဝေါစ ဒီဃာဝု၊ ဘန္တေ၊ ဥပါသကော အာဗာဓိကော ဟောတိ ဒုက္ခိတော ဗာဠှဂိလာနော။ သော ဘဂဝတော ပါဒေ သိရသာ ဝန္ဒတိ။ ဧဝဉ္စ ဝဒေတိ သာဓု ကိရ၊ ဘန္တေ၊ ဘဂဝါ ယေန ဒီဃာဝုဿ ဥပါသကဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။ အဓိဝါသေသိ ဘဂဝါ တုဏှီဘာဝေန။>
      text <အထ ခေါ ဘဂဝါ နိဝါသေတွာ ပတ္တစီဝရမာဒာယ ယေန ဒီဃာဝုဿ ဥပါသကဿ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ ဘဂဝါ ဒီဃာဝုံ ဥပါသကံ ဧတဒဝေါစ ကစ္စိ တေ၊ ဒီဃာဝု၊ ခမနီယံ၊ ကစ္စိ ယာပနီယံ။ ကစ္စိ ဒုက္ခါ ဝေဒနာ ပဋိက္ကမန္တိ၊ နော အဘိက္ကမန္တိ၊ ပဋိက္ကမောသာနံ ပညာယတိ၊ နော အဘိက္ကမောတိ။ န မေ၊ ဘန္တေ၊ ခမနီယံ၊ န ယာပနီယံ။ ဗာဠှာ မေ ဒုက္ခါ ဝေဒနာ အဘိက္ကမန္တိ၊ နော ပဋိက္ကမန္တိ၊ အဘိက္ကမောသာနံ ပညာယတိ၊ နော ပဋိက္ကမောတိ။ တသ္မာတိဟ တေ၊ ဒီဃာဝု၊ ဧဝံ သိက္ခိတဗ္ဗံ ဗုဒ္ဓေ အဝေစ္စပ္ပသာဒေန သမန္နာဂတော ဘဝိဿာမိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဘဝိဿာမိ အခဏ္ဍေဟိ။ပေ။ သမာဓိသံဝတ္တနိကေဟိ။ ဧဝဉှိ တေ၊ ဒီဃာဝု၊ သိက္ခိတဗ္ဗန္တိ။>
      text <ယာနိမာနိ၊ ဘန္တေ၊ ဘဂဝတာ စတ္တာရိ သောတာပတ္တိယင်္ဂါနိ ဒေသိတာနိ၊ သံဝိဇ္ဇန္တေ တေ ဓမ္မာ မယိ၊ အဟဉ္စ တေသု ဓမ္မေသု သန္ဒိဿာမိ။ အဟဉှိ၊ ဘန္တေ၊ ဗုဒ္ဓေ အဝေစ္စပ္ပသာဒေန သမန္နာဂတော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော အခဏ္ဍေဟိ။ပေ။ သမာဓိသံဝတ္တနိကေဟီတိ။ တသ္မာတိဟ တွံ၊ ဒီဃာဝု၊ ဣမေသု စတူသု သောတာပတ္တိယင်္ဂေသု ပတိဋ္ဌာယ ဆ ဝိဇ္ဇာဘာဂိယေ ဓမ္မေ ဥတ္တရိ ဘာဝေယျာသိ။ ဣဓ တွံ၊ ဒီဃာဝု၊ သဗ္ဗသင်္ခါရေသု အနိစ္စာနုပဿီ ဝိဟရာဟိ၊ အနိစ္စေ ဒုက္ခသညီ၊ ဒုက္ခေ အနတ္တသညီ ပဟာနသညီ ဝိရာဂသညီ နိရောဓသညီတိ။ ဧဝဉှိ တေ၊ ဒီဃာဝု၊ သိက္ခိတဗ္ဗန္တိ။>
      text <ယေမေ၊ ဘန္တေ၊ ဘဂဝတာ ဆ ဝိဇ္ဇာဘာဂိယာ ဓမ္မာ ဒေသိတာ၊ သံဝိဇ္ဇန္တေ တေ ဓမ္မာ မယိ၊ အဟဉ္စ တေသု ဓမ္မေသု သန္ဒိဿာမိ။ အဟဉှိ၊ ဘန္တေ၊ သဗ္ဗသင်္ခါရေသု အနိစ္စာနုပဿီ ဝိဟရာမိ၊ အနိစ္စေ ဒုက္ခသညီ၊ ဒုက္ခေ အနတ္တသညီ ပဟာနသညီ ဝိရာဂသညီ နိရောဓသညီ။ အပိ စ မေ၊ ဘန္တေ၊ ဧဝံ ဟောတိ မာ ဟေဝါယံ ဇောတိကော ဂဟပတိ မမစ္စယေန ဝိဃာတံ အာပဇ္ဇီတိ။ မာ တွံ၊ တာတ ဒီဃာဝု၊ ဧဝံ မနသာကာသိ။ ဣင်္ဃ တွံ၊ တာတ ဒီဃာဝု၊ ယဒေဝ တေ ဘဂဝါ အာဟ၊ တဒေဝ တွံ သာဓုကံ မနသိ ကရောဟီတိ။>
      text <အထ ခေါ ဘဂဝါ ဒီဃာဝုံ ဥပါသကံ ဣမိနာ ဩဝါဒေန ဩဝဒိတွာ ဥဋ္ဌာယာသနာ ပက္ကာမိ။ အထ ခေါ ဒီဃာဝု ဥပါသကော အစိရပက္ကန္တဿ ဘဂဝတော ကာလမကာသိ။ အထ ခေါ သမ္ဗဟုလာ ဘိက္ခူ ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ ဘိက္ခူ ဘဂဝန္တံ ဧတဒဝေါစုံ ယော သော၊ ဘန္တေ၊ ဒီဃာဝု နာမ ဥပါသကော ဘဂဝတာ သံခိတ္တေန ဩဝါဒေန ဩဝဒိတော သော ကာလင်္ကတော။ တဿ ကာ ဂတိ၊ ကော အဘိသမ္ပရာယောတိ။ ပဏ္ဍိတော၊ ဘိက္ခဝေ၊ ဒီဃာဝု ဥပါသကော၊ ပစ္စပါဒိ ဓမ္မဿာနုဓမ္မံ၊ န စ မံ ဓမ္မာဓိကရဏံ ဝိဟေသေသိ။ ဒီဃာဝု၊ ဘိက္ခဝေ၊ ဥပါသကော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာတိ။ တတိယံ။>
    text <၄။ ပဌမသာရိပုတ္တသုတ္တံ>
      text <၁၀၀၀>, <ဧကံ သမယံ အာယသ္မာ စ သာရိပုတ္တော အာယသ္မာ စ အာနန္ဒော သာဝတ္ထိယံ ဝိဟရန္တိ ဇေတဝနေ အနာထပိဏ္ဍိကဿ အာရာမေ။ အထ ခေါ အာယသ္မာ အာနန္ဒော သာယနှသမယံ ပဋိသလ္လာနာ ဝုဋ္ဌိတော။ပေ။ ဧကမန္တံ နိသိန္နော ခေါ အာယသ္မာ အာနန္ဒော အာယသ္မန္တံ သာရိပုတ္တံ ဧတဒဝေါစ ကတိနံ နု ခေါ၊ အာဝုသော သာရိပုတ္တ၊ ဓမ္မာနံ သမန္နာဂမနဟေတု ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ စတုန္နံ ခေါ၊ အာဝုသော၊ ဓမ္မာနံ သမန္နာဂမနဟေတု ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ။>
      text <ကတမေသံ စတုန္နံ။ ဣဓာဝုသော၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေသံ ခေါ၊ အာဝုသော၊ စတုန္နံ ဓမ္မာနံ သမန္နာဂမနဟေတု ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ စတုတ္ထံ။>
    text <၅။ ဒုတိယသာရိပုတ္တသုတ္တံ>
      text <၁၀၀၁>, <အထ ခေါ အာယသ္မာ သာရိပုတ္တော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ သာရိပုတ္တံ ဘဂဝါ ဧတဒဝေါစ သောတာပတ္တိယင်္ဂံ၊ သောတာပတ္တိယင်္ဂန္တိ ဟိဒံ၊ သာရိပုတ္တ၊ ဝုစ္စတိ။ ကတမံ နု ခေါ သာရိပုတ္တ၊ သောတာပတ္တိယင်္ဂန္တိ။ သပ္ပုရိသသံသေဝေါ ဟိ၊ ဘန္တေ၊ သောတာပတ္တိယင်္ဂံ၊ သဒ္ဓမ္မဿဝနံ သောတာပတ္တိယင်္ဂံ၊ ယောနိသောမနသိကာရော သောတာပတ္တိယင်္ဂံ၊ ဓမ္မာနုဓမ္မပ္ပဋိပတ္တိ သောတာပတ္တိယင်္ဂန္တိ။ သာဓု သာဓု၊ သာရိပုတ္တ။ သပ္ပုရိသသံသေဝေါ ဟိ၊ သာရိပုတ္တ၊ သောတာပတ္တိယင်္ဂံ၊ သဒ္ဓမ္မဿဝနံ သောတာပတ္တိယင်္ဂံ၊ ယောနိသောမနသိကာရော သောတာပတ္တိယင်္ဂံ၊ ဓမ္မာနုဓမ္မပ္ပဋိပတ္တိ သောတာပတ္တိယင်္ဂံ။>
      text <သောတော၊ သောတောတိ ဟိဒံ၊ သာရိပုတ္တ၊ ဝုစ္စတိ။ ကတမော နု ခေါ၊ သာရိပုတ္တ၊ သောတောတိ။ အယမေဝ ဟိ၊ ဘန္တေ၊ အရိယော အဋ္ဌင်္ဂိကော မဂ္ဂေါ သောတော၊ သေယျထိဒံ သမ္မာဒိဋ္ဌိ၊ သမ္မာသင်္ကပ္ပေါ၊ သမ္မာဝါစာ၊ သမ္မာကမ္မန္တော၊ သမ္မာအာဇီဝေါ၊ သမ္မာဝါယာမော၊ သမ္မာသတိ၊ သမ္မာသမာဓီတိ။ သာဓု သာဓု၊ သာရိပုတ္တ။ အယမေဝ ဟိ၊ သာရိပုတ္တ၊ အရိယော အဋ္ဌင်္ဂိကော မဂ္ဂေါ သောတော၊ သေယျထိဒံ သမ္မာဒိဋ္ဌိ။ပေ။ သမ္မာသမာဓိ။>
      text <သောတာပန္နော၊ သောတာပန္နောတိ ဟိဒံ၊ သာရိပုတ္တ၊ ဝုစ္စတိ။ ကတမော နု ခေါ၊ သာရိပုတ္တ၊ သောတာပန္နောတိ။ ယော ဟိ၊ ဘန္တေ၊ ဣမိနာ အရိယေန အဋ္ဌင်္ဂိကေန မဂ္ဂေန သမန္နာဂတော အယံ ဝုစ္စတိ သောတာပန္နော၊ သွာယံ အာယသ္မာ ဧဝံနာမော ဧဝံဂေါတ္တောတိ။ သာဓု သာဓု၊ သာရိပုတ္တ။ ယော ဟိ၊ သာရိပုတ္တ၊ ဣမိနာ အရိယေန အဋ္ဌင်္ဂိကေန မဂ္ဂေန သမန္နာဂတော အယံ ဝုစ္စတိ သောတာပန္နော၊ သွာယံ အာယသ္မာ ဧဝံနာမော ဧဝံဂေါတ္တောတိ။ ပဉ္စမံ။>
    text <၆။ ထပတိသုတ္တံ>
      text <၁၀၀၂>, <သာဝတ္ထိနိဒာနံ။ တေန ခေါ ပန သမယေန သမ္ဗဟုလာ ဘိက္ခူ ဘဂဝတော စီဝရကမ္မံ ကရောန္တိ နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီတိ။ တေန ခေါ ပန သမယေန ဣသိဒတ္တပုရာဏာ ထပတယော သာဓုကေ ပဋိဝသန္တိ ကေနစိဒေဝ ကရဏီယေန။ အဿောသုံ ခေါ ဣသိဒတ္တပုရာဏာ ထပတယော သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီတိ။>
      text <အထ ခေါ ဣသိဒတ္တပုရာဏာ ထပတယော မဂ္ဂေ ပုရိသံ ဌပေသုံ ယဒာ တွံ၊ အမ္ဘော ပုရိသ၊ ပဿေယျာသိ ဘဂဝန္တံ အာဂစ္ဆန္တံ အရဟန္တံ သမ္မာသမ္ဗုဒ္ဓံ၊ အထ အမှာကံ အာရောစေယျာသီတိ။ ဒွီဟတီဟံ ဌိတော ခေါ သော ပုရိသော အဒ္ဒသ ဘဂဝန္တံ ဒူရတောဝ အာဂစ္ဆန္တံ။ ဒိသွာန ယေန ဣသိဒတ္တပုရာဏာ ထပတယော တေနုပသင်္ကမိ၊ ဥပသင်္ကမိတွာ ဣသိဒတ္တပုရာဏေ ထပတယော ဧတဒဝေါစ အယံ သော၊ ဘန္တေ၊ ဘဂဝါ အာဂစ္ဆတိ အရဟံ သမ္မာသမ္ဗုဒ္ဓေါ။ ယဿ ဒာနိ ကာလံ မညထာတိ။>
      text <အထ ခေါ ဣသိဒတ္တပုရာဏာ ထပတယော ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဘဂဝန္တံ ပိဋ္ဌိတော ပိဋ္ဌိတော အနုဗန္ဓိံသု။ အထ ခေါ ဘဂဝါ မဂ္ဂါ ဩက္ကမ္မ ယေန အညတရံ ရုက္ခမူလံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ ဣသိဒတ္တပုရာဏာ ထပတယော ဘဂဝန္တံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ ဣသိဒတ္တပုရာဏာ ထပတယော ဘဂဝန္တံ ဧတဒဝေါစုံ>
      text <ယဒာ မယံ၊ ဘန္တေ၊ ဘဂဝန္တံ သုဏာမ သာဝတ္ထိယာ ကောသလေသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ သာဝတ္ထိယာ ကောသလေသု စာရိကံ ပက္ကန္တောတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ကောသလေဟိ မလ္လေသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ ကောသလေဟိ မလ္လေသု စာရိကံ ပက္ကန္တောတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ မလ္လေဟိ ဝဇ္ဇီသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ မလ္လေဟိ ဝဇ္ဇီသု စာရိကံ ပက္ကန္တောတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ဝဇ္ဇီဟိ ကာသီသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ ဘဂဝန္တံ သုဏာမ ဝဇ္ဇီဟိ ကာသီသု စာရိကံ ပက္ကန္တောတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ကာသီဟိ မာဂဓေ စာရိကံ ပက္ကမိဿတီတိ၊ ဟောတိ နော တသ္မိံ သမယေ အနတ္တမနတာ ဟောတိ ဒောမနဿံ ဒူရေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ ကာသီဟိ မာဂဓေ စာရိကံ ပက္ကန္တောတိ၊ ဟောတိ အနပ္ပကာ နော တသ္မိံ သမယေ အနတ္တမနတာ ဟောတိ အနပ္ပကံ ဒောမနဿံ ဒူရေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ မာဂဓေဟိ ကာသီသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ မာဂဓေဟိ ကာသီသု စာရိကံ ပက္ကန္တောတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ကာသီဟိ ဝဇ္ဇီသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ ကာသီဟိ ဝဇ္ဇီသု စာရိကံ ပက္ကန္တောတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ဝဇ္ဇီဟိ မလ္လေသု စာရိကံ ပက္ကမိဿတီတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ ဝဇ္ဇီဟိ မလ္လေသု စာရိကံ ပက္ကန္တောတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ မလ္လေဟိ ကောသလေ စာရိကံ ပက္ကမိဿတီတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ မလ္လေဟိ ကောသလေ စာရိကံ ပက္ကန္တောတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါတိ။>
      text <ယဒာ ပန မယံ၊ ဘန္တေ၊ ဘဂဝန္တံ သုဏာမ ကောသလေဟိ သာဝတ္ထိံ စာရိကံ ပက္ကမိဿတီတိ၊ ဟောတိ နော တသ္မိံ သမယေ အတ္တမနတာ ဟောတိ သောမနဿံ အာသန္နေ နော ဘဂဝါ ဘဝိဿတီတိ။ ယဒာ ပန မယံ၊ ဘန္တေ၊ ဘဂဝန္တံ သုဏာမ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေတိ၊ ဟောတိ အနပ္ပကာ နော တသ္မိံ သမယေ အတ္တမနတာ ဟောတိ အနပ္ပကံ သောမနဿံ အာသန္နေ နော ဘဂဝါတိ။>
      text <တသ္မာတိဟ၊ ထပတယော၊ သမ္ဗာဓော ဃရာဝါသော ရဇာပထော၊ အဗ္ဘောကာသော ပဗ္ဗဇ္ဇာ။ အလဉ္စ ပန ဝေါ၊ ထပတယော၊ အပ္ပမာဒာယာတိ။ အတ္ထိ ခေါ နော၊ ဘန္တေ၊ ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာတိ။ ကတမော ပန ဝေါ၊ ထပတယော၊ ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာတိ။>
      text <ဣဓ မယံ၊ ဘန္တေ၊ ယဒာ ရာဇာ ပသေနဒိ ကောသလော ဥယျာနဘူမိံ နိယျာတုကာမော ဟောတိ၊ ယေ တေ ရညော ပသေနဒိဿ ကောသလဿ နာဂါ ဩပဝယှာ တေ ကပ္ပေတွာ၊ ယာ တာ ရညော ပသေနဒိဿ ကောသလဿ ပဇာပတိယော ပိယာ မနာပါ တာ ဧကံ ပုရတော ဧကံ ပစ္ဆတော နိသီဒာပေမ။ တာသံ ခေါ ပန၊ ဘန္တေ၊ ဘဂိနီနံ ဧဝရူပေါ ဂန္ဓော ဟောတိ၊ သေယျထာပိ နာမ ဂန္ဓကရဏ္ဍကဿ တာဝဒေဝ ဝိဝရိယမာနဿ၊ ယထာ တံ ရာဇကညာနံ ဂန္ဓေန ဝိဘူသိတာနံ။ တာသံ ခေါ ပန၊ ဘန္တေ၊ ဘဂိနီနံ ဧဝရူပေါ ကာယသမ္ဖဿော ဟောတိ၊ သေယျထာပိ နာမ တူလပိစုနော ဝါ ကပ္ပါသပိစုနော ဝါ၊ ယထာ တံ ရာဇကညာနံ သုခေဓိတာနံ။ တသ္မိံ ခေါ ပန၊ ဘန္တေ၊ သမယေ နာဂေါပိ ရက္ခိတဗ္ဗော ဟောတိ၊ တာပိ ဘဂိနိယော ရက္ခိတဗ္ဗာ ဟောန္တိ၊ အတ္တာပိ ရက္ခိတဗ္ဗော ဟောတိ။ န ခေါ ပန မယံ၊ ဘန္တေ၊ အဘိဇာနာမ တာသု ဘဂိနီသု ပါပကံ စိတ္တံ ဥပ္ပါဒေတာ။ အယံ ခေါ နော၊ ဘန္တေ၊ ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာတိ။>
      text <တသ္မာတိဟ၊ ထပတယော၊ သမ္ဗာဓော ဃရာဝါသော ရဇာပထော၊ အဗ္ဘောကာသော ပဗ္ဗဇ္ဇာ။ အလဉ္စ ပန ဝေါ၊ ထပတယော၊ အပ္ပမာဒာယ။ စတူဟိ ခေါ၊ ထပတယော၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ ထပတယော၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဝိဂတမလမစ္ဆေရေန စေတသာ အဇ္ဈာဂါရံ ဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတော။ ဣမေဟိ ခေါ၊ ထပတယော၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <တုမှေ ခေါ၊ ထပတယော၊ ဗုဒ္ဓေ အဝေစ္စပ္ပသာဒေန သမန္နာဂတာ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ယံ ခေါ ပန ကိဉ္စိ ကုလေ ဒေယျဓမ္မံ သဗ္ဗံ တံ အပ္ပဋိဝိဘတ္တံ သီလဝန္တေဟိ ကလျာဏဓမ္မေဟိ။ တံ ကိံ မညထ၊ ထပတယော၊ ကတိဝိဓာ တေ ကောသလေသု မနုဿာ ယေ တုမှာကံ သမသမာ၊ ယဒိဒံ ဒာနသံဝိဘာဂေတိ။ လာဘာ နော၊ ဘန္တေ၊ သုလဒ္ဓံ နော၊ ဘန္တေ။ ယေသံ နော ဘဂဝါ ဧဝံ ပဇာနာတီတိ။ ဆဋ္ဌံ။>
    text <၇။ ဝေဠုဒွာရေယျသုတ္တံ>
      text <၁၀၀၃>, <ဧဝံ မေ သုတံ ဧကံ သမယံ ဘဂဝါ ကောသလေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ယေန ဝေဠုဒွာရံ နာမ ကောသလာနံ ဗြာဟ္မဏဂါမော တဒဝသရိ။ အဿောသုံ ခေါ တေ ဝေဠုဒွာရေယျကာ ဗြာဟ္မဏဂဟပတိကာ သမဏော ခလု၊ ဘော၊ ဂေါတမော သကျပုတ္တော သကျကုလာ ပဗ္ဗဇိတော ကောသလေသု စာရိကံ စရမာနော မဟတာ ဘိက္ခုသင်္ဃေန သဒ္ဓိံ ဝေဠုဒွာရံ အနုပ္ပတ္တော။ တံ ခေါ ပန ဘဝန္တံ ဂေါတမံ ဧဝံ ကလျာဏော ကိတ္တိသဒ္ဒော အဗ္ဘုဂ္ဂတော ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ။ သော ဣမံ လောကံ သဒေဝကံ သမာရကံ သဗြဟ္မကံ သဿမဏဗြာဟ္မဏိံ ပဇံ သဒေဝမနုဿံ သယံ အဘိညာ သစ္ဆိကတွာ ပဝေဒေတိ။ သော ဓမ္မံ ဒေသေတိ အာဒိကလျာဏံ မဇ္ဈေကလျာဏံ ပရိယောသာနကလျာဏံ သာတ္ထံ သဗျဉ္ဇနံ၊ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ ပကာသေတိ။ သာဓု ခေါ ပန တထာရူပါနံ အရဟတံ ဒဿနံ ဟောတီတိ။>
      text <အထ ခေါ တေ ဝေဠုဒွာရေယျကာ ဗြာဟ္မဏဂဟပတိကာ ယေန ဘဂဝါ တေနုပသင်္ကမိံသု၊ ဥပသင်္ကမိတွာ အပ္ပေကစ္စေ ဘဂဝန္တံ အဘိဝါဒေတွာ ဧကမန္တံ နိသီဒိံသု။ အပ္ပေကစ္စေ ဘဂဝတာ သဒ္ဓိံ သမ္မောဒိံသု၊ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု။ အပ္ပေကစ္စေ ယေန ဘဂဝါ တေနဉ္ဇလိံ ပဏာမေတွာ ဧကမန္တံ နိသီဒိံသု။ အပ္ပေကစ္စေ ဘဂဝတော သန္တိကေ နာမဂေါတ္တံ သာဝေတွာ ဧကမန္တံ နိသီဒိံသု။ အပ္ပေကစ္စေ တုဏှီဘူတာ ဧကမန္တံ နိသီဒိံသု။ ဧကမန္တံ နိသိန္နာ ခေါ တေ ဝေဠုဒွာရေယျကာ ဗြာဟ္မဏဂဟပတိကာ ဘဂဝန္တံ ဧတဒဝေါစုံ မယံ၊ ဘော ဂေါတမ၊ ဧဝံကာမာ ဧဝံဆန္ဒာ ဧဝံအဓိပ္ပါယာ ပုတ္တသမ္ဗာဓသယနံ အဇ္ဈာဝသေယျာမ၊ ကာသိကစန္ဒနံ ပစ္စနုဘဝေယျာမ၊ မာလာဂန္ဓဝိလေပနံ ဓာရေယျာမ၊ ဇာတရူပရဇတံ သာဒိယေယျာမ၊ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇေယျာမ။ တေသံ နော ဘဝံ ဂေါတမော အမှာကံ ဧဝံကာမာနံ ဧဝံဆန္ဒာနံ ဧဝံအဓိပ္ပါယာနံ တထာ ဓမ္မံ ဒေသေတု ယထာ မယံ ပုတ္တသမ္ဗာဓသယနံ အဇ္ဈာဝသေယျာမ။ပေ။ သုဂတိံ သဂ္ဂံ လောကံ ဥပပဇ္ဇေယျာမာတိ။>
      text <အတ္တူပနာယိကံ ဝေါ၊ ဂဟပတယော၊ ဓမ္မပရိယာယံ ဒေသေဿာမိ။ တံ သုဏာထ၊ သာဓုကံ မနသိ ကရောထ၊ ဘာသိဿာမီတိ။ ဧဝံ၊ ဘောတိ ခေါ တေ ဝေဠုဒွာရေယျကာ ဗြာဟ္မဏဂဟပတိကာ ဘဂဝတော ပစ္စဿောသုံ။ ဘဂဝါ ဧတဒဝေါစ>
      text <ကတမော စ၊ ဂဟပတယော၊ အတ္တုပနာယိကော ဓမ္မပရိယာယော။ ဣဓ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ အဟံ ခေါသ္မိ ဇီဝိတုကာမော အမရိတုကာမော သုခကာမော ဒုက္ခပ္ပဋိကူလော။ ယော ခေါ မံ ဇီဝိတုကာမံ အမရိတုကာမံ သုခကာမံ ဒုက္ခပ္ပဋိကူလံ ဇီဝိတာ ဝေါရောပေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရံ ဇီဝိတုကာမံ အမရိတုကာမံ သုခကာမံ ဒုက္ခပ္ပဋိကူလံ ဇီဝိတာ ဝေါရောပေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော အပ္ပိယော အမနာပေါ၊ ပရဿ ပေသော ဓမ္မော အပ္ပိယော အမနာပေါ။ ယော ခေါ မျာယံ ဓမ္မော အပ္ပိယော အမနာပေါ၊ ကထာဟံ ပရံ တေန သံယောဇေယျန္တိ။ သော ဣတိ ပဋိသင်္ခါယ အတ္တနာ စ ပါဏာတိပါတာ ပဋိဝိရတော ဟောတိ၊ ပရဉ္စ ပါဏာတိပါတာ ဝေရမဏိယာ သမာဒပေတိ၊ ပါဏာတိပါတာ ဝေရမဏိယာ စ ဝဏ္ဏံ ဘာသတိ။ ဧဝမဿာယံ ကာယသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မေ အဒိန္နံ ထေယျသင်္ခါတံ အာဒိယေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရဿ အဒိန္နံ ထေယျသင်္ခါတံ အာဒိယေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော အပ္ပိယော အမနာပေါ၊ ပရဿ ပေသော ဓမ္မော အပ္ပိယော အမနာပေါ။ ယော ခေါ မျာယံ ဓမ္မော အပ္ပိယော အမနာပေါ၊ ကထာဟံ ပရံ တေန သံယောဇေယျန္တိ။ သော ဣတိ ပဋိသင်္ခါယ အတ္တနာ စ အဒိန္နာဒာနာ ပဋိဝိရတော ဟောတိ၊ ပရဉ္စ အဒိန္နာဒာနာ ဝေရမဏိယာ သမာဒပေတိ၊ အဒိန္နာဒာနာ ဝေရမဏိယာ စ ဝဏ္ဏံ ဘာသတိ။ ဧဝမဿာယံ ကာယသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မေ ဒာရေသု စာရိတ္တံ အာပဇ္ဇေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရဿ ဒာရေသု စာရိတ္တံ အာပဇ္ဇေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော အပ္ပိယော အမနာပေါ၊ ပရဿ ပေသော ဓမ္မော အပ္ပိယော အမနာပေါ။ ယော ခေါ မျာယံ ဓမ္မော အပ္ပိယော အမနာပေါ၊ ကထာဟံ ပရံ တေန သံယောဇေယျန္တိ။ သော ဣတိ ပဋိသင်္ခါယ အတ္တနာ စ ကာမေသုမိစ္ဆာစာရာ ပဋိဝိရတော ဟောတိ၊ ပရဉ္စ ကာမေသုမိစ္ဆာစာရာ ဝေရမဏိယာ သမာဒပေတိ၊ ကာမေသုမိစ္ဆာစာရာ ဝေရမဏိယာ စ ဝဏ္ဏံ ဘာသတိ။ ဧဝမဿာယံ ကာယသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မေ မုသာဝါဒေန အတ္ထံ ဘဉ္ဇေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရဿ မုသာဝါဒေန အတ္ထံ ဘဉ္ဇေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော အပ္ပိယော အမနာပေါ၊ ပရဿ ပေသော ဓမ္မော အပ္ပိယော အမနာပေါ။ ယော ခေါ မျာယံ ဓမ္မော အပ္ပိယော အမနာပေါ၊ ကထာဟံ ပရံ တေန သံယောဇေယျန္တိ။ သော ဣတိ ပဋိသင်္ခါယ အတ္တနာ စ မုသာဝါဒာ ပဋိဝိရတော ဟောတိ၊ ပရဉ္စ မုသာဝါဒာ ဝေရမဏိယာ သမာဒပေတိ၊ မုသာဝါဒာ ဝေရမဏိယာ စ ဝဏ္ဏံ ဘာသတိ။ ဧဝမဿာယံ ဝစီသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မံ ပိသုဏာယ ဝါစာယ မိတ္တေ ဘိန္ဒေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရံ ပိသုဏာယ ဝါစာယ မိတ္တေ ဘိန္ဒေယျံ၊ ပရဿပိ တံ အဿ အပ္ပိယံ အမနာပံ။ပေ။ ဧဝမဿာယံ ဝစီသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မံ ဖရုသာယ ဝါစာယ သမုဒာစရေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရံ ဖရုသာယ ဝါစာယ သမုဒာစရေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော။ပေ။ ဧဝမဿာယံ ဝစီသမာစာရော တိကောဋိပရိသုဒ္ဓေါ ဟောတိ။>
      text <ပုန စပရံ၊ ဂဟပတယော၊ အရိယသာဝကော ဣတိ ပဋိသဉ္စိက္ခတိ ယော ခေါ မံ သမ္ဖဘာသေန သမ္ဖပ္ပလာပဘာသေန သမုဒာစရေယျ၊ န မေတံ အဿ ပိယံ မနာပံ။ အဟဉ္စေဝ ခေါ ပန ပရံ သမ္ဖဘာသေန သမ္ဖပ္ပလာပဘာသေန သမုဒာစရေယျံ၊ ပရဿပိ တံ အဿ အပ္ပိယံ အမနာပံ။ ယော ခေါ မျာယံ ဓမ္မော အပ္ပိယော အမနာပေါ၊ ပရဿ ပေသော ဓမ္မော အပ္ပိယော အမနာပေါ။ ယော ခေါ မျာယံ ဓမ္မော အပ္ပိယော အမနာပေါ၊ ကထာဟံ ပရံ တေန သံယောဇေယျန္တိ။ သော ဣတိ ပဋိသင်္ခါယ အတ္တနာ စ သမ္ဖပ္ပလာပါ ပဋိဝိရတော ဟောတိ၊ ပရဉ္စ သမ္ဖပ္ပလာပါ ဝေရမဏိယာ သမာဒပေတိ၊ သမ္ဖပ္ပလာပါ ဝေရမဏိယာ စ ဝဏ္ဏံ ဘာသတိ။ ဧဝမဿာယံ ဝစီသမာစာရော တိကောဋိပရိသုဒ္ဓေါ ဟောတိ။>
      text <သော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ၊ ဓမ္မေ။ပေ။ သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ယတော ခေါ၊ ဂဟပတယော၊ အရိယသာဝကော ဣမေဟိ သတ္တဟိ သဒ္ဓမ္မေဟိ သမန္နာဂတော ဟောတိ ဣမေဟိ စတူဟိ အာကင်္ခိယေဟိ ဌာနေဟိ၊ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။>
      text <ဧဝံ ဝုတ္တေ ဝေဠုဒွာရေယျကာ ဗြာဟ္မဏဂဟပတိကာ ဘဂဝန္တံ ဧတဒဝေါစုံ အဘိက္ကန္တံ၊ ဘော ဂေါတမ။ပေ။ ဧတေ မယံ ဘဝန္တံ ဂေါတမံ သရဏံ ဂစ္ဆာမ ဓမ္မဉ္စ ဘိက္ခုသင်္ဃဉ္စ။ ဥပါသကေ နော ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတေ သရဏံ ဂတေတိ။ သတ္တမံ။>
    text <၈။ ပဌမဂိဉ္ဇကာဝသထသုတ္တံ>
      text <၁၀၀၄>, <ဧဝံ မေ သုတံ ဧကံ သမယံ ဘဂဝါ ဉာတိကေ ဝိဟရတိ ဂိဉ္ဇကာဝသထေ။ အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ>
      text <သာဠှော နာမ၊ ဘန္တေ၊ ဘိက္ခု ကာလင်္ကတော၊ တဿ ကာ ဂတိ ကော အဘိသမ္ပရာယော။ နန္ဒာ နာမ၊ ဘန္တေ၊ ဘိက္ခုနီ ကာလင်္ကတာ၊ တဿာ ကာ ဂတိ ကော အဘိသမ္ပရာယော။ သုဒတ္တော နာမ၊ ဘန္တေ၊ ဥပါသကော ကာလင်္ကတော၊ တဿ ကာ ဂတိ ကော အဘိသမ္ပရာယော။ သုဇာတာ နာမ၊ ဘန္တေ၊ ဥပါသိကာ ကာလင်္ကတာ၊ တဿာ ကာ ဂတိ၊ ကော အဘိသမ္ပရာယောတိ။>
      text <သာဠှော၊ အာနန္ဒ၊ ဘိက္ခု ကာလင်္ကတော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ နန္ဒာ၊ အာနန္ဒ၊ ဘိက္ခုနီ ကာလင်္ကတာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနီ အနာဝတ္တိဓမ္မာ တသ္မာ လောကာ။ သုဒတ္တော၊ အာနန္ဒ၊ ဥပါသကော ကာလင်္ကတော တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမီ၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿတိ။ သုဇာတာ၊ အာနန္ဒ၊ ဥပါသိကာ ကာလင်္ကတာ တိဏ္ဏံ သံယောဇနာနံ ပရိက္ခယာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ။>
      text <အနစ္ဆရိယံ ခေါ ပနေတံ၊ အာနန္ဒ၊ ယံ မနုဿဘူတော ကာလံ ကရေယျ၊ တသ္မိံ တသ္မိံ စေ မံ ကာလင်္ကတေ ဥပသင်္ကမိတွာ ဧတမတ္ထံ ပဋိပုစ္ဆိဿထ။ ဝိဟေသာ ပေသာ၊ အာနန္ဒ၊ အဿ တထာဂတဿ။ တသ္မာတိဟာနန္ဒ၊ ဓမ္မာဒာသံ နာမ ဓမ္မပရိယာယံ ဒေသေဿာမိ၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမော စ သော၊ အာနန္ဒ၊ ဓမ္မာဒာသော ဓမ္မပရိယာယော၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော။>
      text <ဣဓ၊ အာနန္ဒ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အယံ ခေါ သော၊ အာနန္ဒ၊ ဓမ္မာဒာသော ဓမ္မပရိယာယော၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။ အဋ္ဌမံ။>
      text <တီဏိပိ သုတ္တန္တာနိ ဧကနိဒာနာနိ။>
    text <၉။ ဒုတိယဂိဉ္ဇကာဝသထသုတ္တံ>
      text <၁၀၀၅>, <ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ အသောကော နာမ၊ ဘန္တေ၊ ဘိက္ခု ကာလင်္ကတော၊ တဿ ကာ ဂတိ၊ ကော အဘိသမ္ပရာယော။ အသောကာ နာမ၊ ဘန္တေ၊ ဘိက္ခုနီ ကာလင်္ကတာ။ပေ။ အသောကော နာမ၊ ဘန္တေ၊ ဥပါသကော ကာလင်္ကတော။ပေ။ အသောကာ နာမ၊ ဘန္တေ၊ ဥပါသိကာ ကာလင်္ကတာ၊ တဿာ ကာ ဂတိ၊ ကော အဘိသမ္ပရာယောတိ။>
      text <အသောကော၊ အာနန္ဒ၊ ဘိက္ခု ကာလင်္ကတော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ပေ။ ပုရိမဝေယျာကရဏေန ဧကနိဒာနံ။>
      text <အယံ ခေါ သော၊ အာနန္ဒ၊ ဓမ္မာဒာသော ဓမ္မပရိယာယော၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။ နဝမံ။>
    text <၁၀။ တတိယဂိဉ္ဇကာဝသထသုတ္တံ>
      text <၁၀၀၆>, <ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ ကက္ကဋော နာမ၊ ဘန္တေ၊ ဉာတိကေ ဥပါသကော ကာလင်္ကတော၊ တဿ ကာ ဂတိ၊ ကော အဘိသမ္ပရာယော။ ကဠိဘော နာမ၊ ဘန္တေ၊ ဉာတိကေ ဥပါသကော။ပေ။ နိကတော နာမ၊ ဘန္တေ၊ ဉာတိကေ ဥပါသကော။ပေ။ ကဋိဿဟော နာမ၊ ဘန္တေ၊ ဉာတိကေ ဥပါသကော။ပေ။ တုဋ္ဌော နာမ၊ ဘန္တေ၊ ဉာတိကေ ဥပါသကော။ပေ။ သန္တုဋ္ဌော နာမ၊ ဘန္တေ၊ ဉာတိကေ ဥပါသကော။ပေ။ ဘဒ္ဒော နာမ၊ ဘန္တေ၊ ဉာတိကေ ဥပါသကော။ပေ။ သုဘဒ္ဒော နာမ၊ ဘန္တေ၊ ဉာတိကေ ဥပါသကော ကာလင်္ကတော၊ တဿ ကာ ဂတိ ကော အဘိသမ္ပရာယောတိ။>
      text <ကက္ကဋော၊ အာနန္ဒ၊ ဥပါသကော ကာလင်္ကတော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ ကဠိဘော၊ အာနန္ဒ။ပေ။ နိကတော၊ အာနန္ဒ။ပေ။ ကဋိဿဟော၊ အာနန္ဒ။ပေ။ တုဋ္ဌော၊ အာနန္ဒ။ပေ။ သန္တုဋ္ဌော၊ အာနန္ဒ။ပေ။ ဘဒ္ဒော၊ အာနန္ဒ။ပေ။ သုဘဒ္ဒော၊ အာနန္ဒ၊ ဥပါသကော ကာလင်္ကတော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ သဗ္ဗေ ဧကဂတိကာ ကာတဗ္ဗာ။>
      text <ပရောပညာသ၊ အာနန္ဒ၊ ဉာတိကေ ဥပါသကာ ကာလင်္ကတာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာ။ သာဓိကနဝုတိ၊ အာနန္ဒ၊ ဉာတိကေ ဥပါသကာ ကာလင်္ကတာ တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမိနော၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တိ။ ဆာတိရေကာနိ ခေါ၊ အာနန္ဒ၊ ပဉ္စသတာနိ ဉာတိကေ ဥပါသကာ ကာလင်္ကတာ တိဏ္ဏံ သံယောဇနာနံ ပရိက္ခယာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ။>
      text <အနစ္ဆရိယံ ခေါ ပနေတံ၊ အာနန္ဒ၊ ယံ မနုဿဘူတော ကာလံ ကရေယျ၊ တသ္မိံ တသ္မိံ စေ မံ ကာလင်္ကတေ ဥပသင်္ကမိတွာ ဧတမတ္ထံ ပဋိပုစ္ဆိဿထ။ ဝိဟေသာ ပေသာ၊ အာနန္ဒ၊ အဿ တထာဂတဿ။ တသ္မာတိဟာနန္ဒ၊ ဓမ္မာဒာသံ နာမ ဓမ္မပရိယာယံ ဒေသေဿာမိ၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမော စ သော၊ အာနန္ဒ၊ ဓမ္မာဒာသော ဓမ္မပရိယာယော၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော။>
      text <ဣဓာနန္ဒ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အယံ ခေါ သော၊ အာနန္ဒ၊ ဓမ္မာဒာသော ဓမ္မပရိယာယော၊ ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။ ဒသမံ။>
      stand <ဝေဠုဒွာရဝဂ္ဂေါ ပဌမော။>
      text <တဿုဒ္ဒာနံ>
  text <၂။ ရာဇကာရာမဝဂ္ဂေါ>
    text <၁။ သဟဿဘိက္ခုနိသင်္ဃသုတ္တံ>
      text <၁၀၀၇>, <ဧကံ သမယံ ဘဂဝါ သာဝတ္ထိယံ ဝိဟရတိ ရာဇကာရာမေ။ အထ ခေါ သဟဿဘိက္ခုနိသင်္ဃော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ တာ ဘိက္ခုနိယော ဘဂဝါ ဧတဒဝေါစ>
      text <စတူဟိ ခေါ၊ ဘိက္ခုနိယော၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။ ကတမေဟိ စတူဟိ။ ဣဓ၊ ဘိက္ခုနိယော၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ၊ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခုနိယော၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ ပဌမံ။>
    text <၂။ ဗြာဟ္မဏသုတ္တံ>
      text <၁၀၀၈>, <သာဝတ္ထိနိဒာနံ။ ဗြာဟ္မဏာ၊ ဘိက္ခဝေ၊ ဥဒယဂါမိနိံ နာမ ပဋိပဒံ ပညပေန္တိ။ တေ သာဝကံ ဧဝံ သမာဒပေန္တိ ဧဟိ တွံ၊ အမ္ဘော ပုရိသ၊ ကာလဿေဝ ဥဋ္ဌာယ ပါစီနမုခေါ ယာဟိ။ သော တွံ မာ သောဗ္ဘံ ပရိဝဇ္ဇေဟိ၊ မာ ပပါတံ၊ မာ ခါဏုံ၊ မာ ကဏ္ဍကဌာနံ၊ မာ စန္ဒနိယံ၊ မာ ဩဠိဂလ္လံ။ ယတ္ထ ပပတေယျာသိ တတ္ထေဝ မရဏံ အာဂမေယျာသိ။ ဧဝံ တွံ၊ အမ္ဘော ပုရိသ၊ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇိဿသီတိ။>
      text <တံ ခေါ ပနေတံ၊ ဘိက္ခဝေ၊ ဗြာဟ္မဏာနံ ဗာလဂမနမေတံ မူဠှဂမနမေတံ န နိဗ္ဗိဒာယ န ဝိရာဂါယ န နိရောဓာယ န ဥပသမာယ န အဘိညာယ န သမ္ဗောဓာယ န နိဗ္ဗာနာယ သံဝတ္တတိ။ အဟဉ္စ ခေါ၊ ဘိက္ခဝေ၊ အရိယဿ ဝိနယေ ဥဒယဂါမိနိံ ပဋိပဒံ ပညပေမိ၊ ယာ ဧကန္တနိဗ္ဗိဒာယ ဝိရာဂါယ နိရောဓာယ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ။>
      text <ကတမာ စ သာ၊ ဘိက္ခဝေ၊ ဥဒယဂါမိနီ ပဋိပဒာ၊ ယာ ဧကန္တနိဗ္ဗိဒာယ။ပေ။ နိဗ္ဗာနာယ သံဝတ္တတိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ အရဟံ သမ္မာသမ္ဗုဒ္ဓေါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အယံ ခေါ သာ၊ ဘိက္ခဝေ၊ ဥဒယဂါမိနီ ပဋိပဒာ ဧကန္တနိဗ္ဗိဒာယ။ပေ။ နိဗ္ဗာနာယ သံဝတ္တတီတိ။ ဒုတိယံ။>
    text <၃။ အာနန္ဒတ္ထေရသုတ္တံ>
      text <၁၀၀၉>, <ဧကံ သမယံ အာယသ္မာ စ အာနန္ဒော အာယသ္မာ စ သာရိပုတ္တော သာဝတ္ထိယံ ဝိဟရန္တိ ဇေတဝနေ အနာထပိဏ္ဍိကဿ အာရာမေ။ အထ ခေါ အာယသ္မာ သာရိပုတ္တော သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ သာရိပုတ္တော အာယသ္မန္တံ အာနန္ဒံ ဧတဒဝေါစ ကတိနံ ခေါ၊ အာဝုသော အာနန္ဒ၊ ဓမ္မာနံ ပဟာနာ၊ ကတိနံ ဓမ္မာနံ သမန္နာဂမနဟေတု၊ ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ စတုန္နံ ခေါ၊ အာဝုသော၊ ဓမ္မာနံ ပဟာနာ၊ စတုန္နံ ဓမ္မာနံ သမန္နာဂမနဟေတု၊ ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။>
      text <ကတမေသံ စတုန္နံ။ ယထာရူပေန ခေါ၊ အာဝုသော၊ ဗုဒ္ဓေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပဿ ဗုဒ္ဓေ အပ္ပသာဒော န ဟောတိ။ ယထာရူပေန စ ခေါ၊ အာဝုသော၊ ဗုဒ္ဓေ အဝေစ္စပ္ပသာဒေန သမန္နာဂတော သုတဝါ အရိယသာဝကော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ တထာရူပဿ ဗုဒ္ဓေ အဝေစ္စပ္ပသာဒော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။>
      text <ယထာရူပေန စ ခေါ၊ အာဝုသော၊ ဓမ္မေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပဿ ဓမ္မေ အပ္ပသာဒော န ဟောတိ။ ယထာရူပေန စ ခေါ၊ အာဝုသော၊ ဓမ္မေ အဝေစ္စပ္ပသာဒေန သမန္နာဂတော သုတဝါ အရိယသာဝကော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ တထာရူပဿ ဓမ္မေ အဝေစ္စပ္ပသာဒော ဟောတိ သွာက္ခါတော ဘဂဝတာ ဓမ္မော။ပေ။ ဝိညူဟီတိ။>
      text <ယထာရူပေန စ ခေါ၊ အာဝုသော၊ သင်္ဃေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပဿ သင်္ဃေ အပ္ပသာဒော န ဟောတိ။ ယထာရူပေန စ ခေါ၊ အာဝုသော၊ သင်္ဃေ အဝေစ္စပ္ပသာဒေန သမန္နာဂတော သုတဝါ အရိယသာဝကော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ တထာရူပဿ သင်္ဃေ အဝေစ္စပ္ပသာဒော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။>
      text <ယထာရူပေန စ ခေါ၊ အာဝုသော၊ ဒုဿီလျေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပဿ ဒုဿီလျံ န ဟောတိ။ ယထာရူပေဟိ စ ခေါ၊ အာဝုသော၊ အရိယကန္တေဟိ သီလေဟိ သမန္နာဂတော သုတဝါ အရိယသာဝကော ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ တထာရူပါနိ အရိယကန္တာနိ သီလာနိ ဟောန္တိ အခဏ္ဍာနိ။ပေ။ သမာဓိသံဝတ္တနိကာနိ။ ဣမေသံ ခေါ၊ အာဝုသော၊ စတုန္နံ ဓမ္မာနံ ပဟာနာ ဣမေသံ စတုန္နံ ဓမ္မာနံ သမန္နာဂမနဟေတု ဧဝမယံ ပဇာ ဘဂဝတာ ဗျာကတာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ တတိယံ။>
    text <၄။ ဒုဂ္ဂတိဘယသုတ္တံ>
      text <၁၀၁၀>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော သဗ္ဗဒုဂ္ဂတိဘယံ သမတိက္ကန္တော ဟောတိ။ ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော သဗ္ဗဒုဂ္ဂတိဘယံ သမတိက္ကန္တော ဟောတီတိ။ စတုတ္ထံ။>
    text <၅။ ဒုဂ္ဂတိဝိနိပါတဘယသုတ္တံ>
      text <၁၀၁၁>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော သဗ္ဗဒုဂ္ဂတိဝိနိပါတဘယံ သမတိက္ကန္တော ဟောတိ။ ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော သဗ္ဗဒုဂ္ဂတိဝိနိပါတဘယံ သမတိက္ကန္တော ဟောတီတိ။ ပဉ္စမံ။>
    text <၆။ ပဌမမိတ္တာမစ္စသုတ္တံ>
      text <၁၀၁၂>, <ယေ တေ၊ ဘိက္ခဝေ၊ အနုကမ္ပေယျာထ၊ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ၊ ဘိက္ခဝေ၊ စတူသု သောတာပတ္တိယင်္ဂေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ။ ကတမေသု စတူသု။ ဗုဒ္ဓေ အဝေစ္စပ္ပသာဒေ သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေသု သီလေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ အခဏ္ဍေသု။ပေ။ သမာဓိသံဝတ္တနိကေသု။ ယေ တေ၊ ဘိက္ခဝေ၊ အနုကမ္ပေယျာထ၊ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ၊ ဘိက္ခဝေ၊ ဣမေသု စတူသု သောတာပတ္တိယင်္ဂေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာတိ။ ဆဋ္ဌံ။>
    text <၇။ ဒုတိယမိတ္တာမစ္စသုတ္တံ>
      text <၁၀၁၃>, <ယေ တေ၊ ဘိက္ခဝေ၊ အနုကမ္ပေယျာထ၊ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ၊ ဘိက္ခဝေ၊ စတူသု သောတာပတ္တိယင်္ဂေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ။ ကတမေသု စတူသု။ ဗုဒ္ဓေ အဝေစ္စပ္ပသာဒေ သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။>
      text <သိယာ၊ ဘိက္ခဝေ၊ စတုန္နံ မဟာဘူတာနံ အညထတ္တံ ပထဝီဓာတုယာ၊ အာပေါဓာတုယာ၊ တေဇောဓာတုယာ၊ ဝါယောဓာတုယာ န တွေဝ ဗုဒ္ဓေ အဝေစ္စပ္ပသာဒေန သမန္နာဂတဿ အရိယသာဝကဿ သိယာ အညထတ္တံ။ တတြိဒံ အညထတ္တံ သော ဝတ ဗုဒ္ဓေ အဝေစ္စပ္ပသာဒေန သမန္နာဂတော အရိယသာဝကော နိရယံ ဝါ တိရစ္ဆာနယောနိံ ဝါ ပေတ္တိဝိသယံ ဝါ ဥပပဇ္ဇိဿတီတိ နေတံ ဌာနံ ဝိဇ္ဇတိ။ ဓမ္မေ။ပေ။ သင်္ဃေ။ပေ။ အရိယကန္တေသု သီလေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာ အခဏ္ဍေသု။ပေ။ သမာဓိသံဝတ္တနိကေသု။ သိယာ၊ ဘိက္ခဝေ၊ စတုန္နံ မဟာဘူတာနံ အညထတ္တံ ပထဝီဓာတုယာ၊ အာပေါဓာတုယာ၊ တေဇောဓာတုယာ၊ ဝါယောဓာတုယာ န တွေဝ အရိယကန္တေဟိ သီလေဟိ သမန္နာဂတဿ အရိယသာဝကဿ သိယာ အညထတ္တံ။ တတြိဒံ အညထတ္တံ သော ဝတ အရိယကန္တေဟိ သီလေဟိ သမန္နာဂတော အရိယသာဝကော နိရယံ ဝါ တိရစ္ဆာနယောနိံ ဝါ ပေတ္တိဝိသယံ ဝါ ဥပပဇ္ဇိဿတီတိ နေတံ ဌာနံ ဝိဇ္ဇတိ။ ယေ တေ၊ ဘိက္ခဝေ၊ အနုကမ္ပေယျာထ၊ ယေ စ သောတဗ္ဗံ မညေယျုံ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ တေ၊ ဘိက္ခဝေ၊ ဣမေသု စတူသု သောတာပတ္တိယင်္ဂေသု သမာဒပေတဗ္ဗာ၊ နိဝေသေတဗ္ဗာ၊ ပတိဋ္ဌာပေတဗ္ဗာတိ။ သတ္တမံ။>
    text <၈။ ပဌမဒေဝစာရိကသုတ္တံ>
      text <၁၀၁၄>, <သာဝတ္ထိနိဒာနံ။ အထ ခေါ အာယသ္မာ မဟာမောဂ္ဂလ္လာနော သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝ ဇေတဝနေ အန္တရဟိတော ဒေဝေသု တာဝတိံသေသု ပါတုရဟောသိ။ အထ ခေါ သမ္ဗဟုလာ တာဝတိံသကာယိကာ ဒေဝတာယော ယေနာယသ္မာ မဟာမောဂ္ဂလ္လာနော တေနုပသင်္ကမိံသု၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌံသု။ ဧကမန္တံ ဌိတာ ခေါ တာ ဒေဝတာယော အာယသ္မာ မဟာမောဂ္ဂလ္လာနော ဧတဒဝေါစ>
      text <သာဓု ခေါ၊ အာဝုသော၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ အာဝုသော၊ ဓမ္မေ။ပေ။ သင်္ဃေ။ပေ။ သာဓု ခေါ၊ အာဝုသော၊ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။>
      text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ။ သာဓု ခေါ၊ မာရိသ မောဂ္ဂလ္လာန၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီတိ။ အဋ္ဌမံ။>
    text <၉။ ဒုတိယဒေဝစာရိကသုတ္တံ>
      text <၁၀၁၅>, <သာဝတ္ထိနိဒာနံ။ အထ ခေါ အာယသ္မာ မဟာမောဂ္ဂလ္လာနော သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝ ဇေတဝနေ အန္တရဟိတော ဒေဝေသု တာဝတိံသေသု ပါတုရဟောသိ။ အထ ခေါ သမ္ဗဟုလာ တာဝတိံသကာယိကာ ဒေဝတာယော ယေနာယသ္မာ မဟာမောဂ္ဂလ္လာနော တေနုပသင်္ကမိံသု၊ ဥပသင်္ကမိတွာ အာယသ္မန္တံ မဟာမောဂ္ဂလ္လာနံ အဘိဝါဒေတွာ ဧကမန္တံ အဋ္ဌံသု။ ဧကမန္တံ ဌိတာ ခေါ တာ ဒေဝတာယော အာယသ္မာ မဟာမောဂ္ဂလ္လာနော ဧတဒဝေါစ>
      text <သာဓု ခေါ၊ အာဝုသော၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာ။ သာဓု ခေါ၊ အာဝုသော၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာတိ။>
      text <သာဓု ခေါ၊ မာရိသ မောဂ္ဂလ္လာန၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာ။ သာဓု ခေါ၊ မာရိသ မောဂ္ဂလ္လာန၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ မောဂ္ဂလ္လာန၊ ဧဝမိဓေကစ္စေ သတ္တာ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပန္နာတိ။ နဝမံ။>
    text <၁၀။ တတိယဒေဝစာရိကသုတ္တံ>
      text <၁၀၁၆>, <အထ ခေါ ဘဂဝါ သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ၊ ပသာရိတံ ဝါ ဗာဟံ သမိဉ္ဇေယျ၊ ဧဝမေဝ ဇေတဝနေ အန္တရဟိတော ဒေဝေသု တာဝတိံသေသု ပါတုရဟောသိ။ အထ ခေါ သမ္ဗဟုလာ တာဝတိံသကာယိကာ ဒေဝတာယော ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌံသု။ ဧကမန္တံ ဌိတာ ခေါ တာ ဒေဝတာယော ဘဂဝါ ဧတဒဝေါစ>
      text <သာဓု ခေါ၊ အာဝုသော၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ။ သာဓု ခေါ၊ အာဝုသော၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ အာဝုသော၊ ဧဝမိဓေကစ္စေ သတ္တာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။>
      text <သာဓု ခေါ၊ မာရိသ၊ ဗုဒ္ဓေ အဝေစ္စပ္ပသာဒေန သမန္နာဂမနံ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဗုဒ္ဓေ အဝေစ္စပ္ပသာဒေန သမန္နာဂမနဟေတု ခေါ၊ မာရိသ၊ ဧဝမယံ ပဇာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ။ သာဓု ခေါ၊ မာရိသ၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂမနံ ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အရိယကန္တေဟိ သီလေဟိ သမန္နာဂမနဟေတု ခေါ၊ မာရိသ၊ ဧဝမယံ ပဇာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ ဒသမံ။>
      stand <ရာဇကာရာမဝဂ္ဂေါ ဒုတိယော။>
      text <တဿုဒ္ဒာနံ>
  text <၃။ သရဏာနိဝဂ္ဂေါ>
    text <၁။ ပဌမမဟာနာမသုတ္တံ>
      text <၁၀၁၇>, <ဧဝံ မေ သုတံ ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ ဣဒံ၊ ဘန္တေ၊ ကပိလဝတ္ထု ဣဒ္ဓဉ္စေဝ ဖီတဉ္စ ဗာဟုဇညံ အာကိဏ္ဏမနုဿံ သမ္ဗာဓဗျူဟံ။ သော ခွာဟံ၊ ဘန္တေ၊ ဘဂဝန္တံ ဝါ ပယိရုပါသိတွာ မနောဘာဝနီယေ ဝါ ဘိက္ခူ သာယနှသမယံ ကပိလဝတ္ထုံ ပဝိသန္တော၊ ဘန္တေနပိ ဟတ္ထိနာ သမာဂစ္ဆာမိ၊ ဘန္တေနပိ အဿေန သမာဂစ္ဆာမိ၊ ဘန္တေနပိ ရထေန သမာဂစ္ဆာမိ၊ ဘန္တေနပိ သကဋေန သမာဂစ္ဆာမိ၊ ဘန္တေနပိ ပုရိသေန သမာဂစ္ဆာမိ။ တဿ မယှံ၊ ဘန္တေ၊ တသ္မိံ သမယေ မုဿတေဝ ဘဂဝန္တံ အာရဗ္ဘ သတိ၊ မုဿတိ ဓမ္မံ အာရဗ္ဘ သတိ၊ မုဿတိ သင်္ဃံ အာရဗ္ဘ သတိ။ တဿ မယှံ၊ ဘန္တေ၊ ဧဝံ ဟောတိ ဣမမှိ စာဟံ သမယေ ကာလံ ကရေယျံ၊ ကာ မယှံ ဂတိ၊ ကော အဘိသမ္ပရာယောတိ။>
      text <မာ ဘာယိ၊ မဟာနာမ၊ မာ ဘာယိ၊ မဟာနာမ။ အပါပကံ တေ မရဏံ ဘဝိဿတိ အပါပိကာ ကာလံကိရိယာ။ ယဿ ကဿစိ၊ မဟာနာမ၊ ဒီဃရတ္တံ သဒ္ဓါပရိဘာဝိတံ စိတ္တံ သီလပရိဘာဝိတံ စိတ္တံ သုတပရိဘာဝိတံ စိတ္တံ စာဂပရိဘာဝိတံ စိတ္တံ ပညာပရိဘာဝိတံ စိတ္တံ၊ တဿ ယော ဟိ ခွာယံ ကာယော ရူပီ စာတုမဟာဘူတိကော မာတာပေတ္တိကသမ္ဘဝေါ ဩဒနကုမ္မာသူပစယော အနိစ္စုစ္ဆာဒနပရိမဒ္ဒနဘေဒနဝိဒ္ဓံသနဓမ္မော။ တံ ဣဓေဝ ကာကာ ဝါ ခါဒန္တိ ဂိဇ္ဈာ ဝါ ခါဒန္တိ ကုလလာ ဝါ ခါဒန္တိ သုနခါ ဝါ ခါဒန္တိ သိင်္ဂါလာ ဝါ ခါဒန္တိ ဝိဝိဓာ ဝါ ပါဏကဇာတာ ခါဒန္တိ၊ ယဉ္စ ခွဿ စိတ္တံ ဒီဃရတ္တံ သဒ္ဓါပရိဘာဝိတံ။ပေ။ ပညာပရိဘာဝိတံ တံ ဥဒ္ဓဂါမိ ဟောတိ ဝိသေသဂါမိ။>
      text <သေယျထာပိ၊ မဟာနာမ၊ ပုရိသော သပ္ပိကုမ္ဘံ ဝါ တေလကုမ္ဘံ ဝါ ဂမ္ဘီရံ ဥဒကရဟဒံ ဩဂါဟိတွာ ဘိန္ဒေယျ။ တတြ ယာ အဿ သက္ခရာ ဝါ ကဌလာ ဝါ သာ အဓောဂါမီ အဿ၊ ယဉ္စ ခွဿ တတြ သပ္ပိ ဝါ တေလံ ဝါ တံ ဥဒ္ဓဂါမိ အဿ ဝိသေသဂါမိ။ ဧဝမေဝ ခေါ၊ မဟာနာမ၊ ယဿ ကဿစိ ဒီဃရတ္တံ သဒ္ဓါပရိဘာဝိတံ စိတ္တံ။ပေ။ ပညာပရိဘာဝိတံ စိတ္တံ တဿ ယော ဟိ ခွာယံ ကာယော ရူပီ စာတုမဟာဘူတိကော မာတာပေတ္တိကသမ္ဘဝေါ ဩဒနကုမ္မာသူပစယော အနိစ္စုစ္ဆာဒနပရိမဒ္ဒနဘေဒနဝိဒ္ဓံသနဓမ္မော တံ ဣဓေဝ ကာကာ ဝါ ခါဒန္တိ ဂိဇ္ဈာ ဝါ ခါဒန္တိ ကုလလာ ဝါ ခါဒန္တိ သုနခါ ဝါ ခါဒန္တိ သိင်္ဂါလာ ဝါ ခါဒန္တိ ဝိဝိဓာ ဝါ ပါဏကဇာတာ ခါဒန္တိ၊ ယဉ္စ ခွဿ စိတ္တံ ဒီဃရတ္တံ သဒ္ဓါပရိဘာဝိတံ။ပေ။ ပညာပရိဘာဝိတံ တံ ဥဒ္ဓဂါမိ ဟောတိ ဝိသေသဂါမိ။ တုယှံ ခေါ ပန၊ မဟာနာမ၊ ဒီဃရတ္တံ သဒ္ဓါပရိဘာဝိတံ စိတ္တံ။ပေ။ ပညာပရိဘာဝိတံ စိတ္တံ။ မာ ဘာယိ၊ မဟာနာမ၊ မာ ဘာယိ၊ မဟာနာမ။ အပါပကံ တေ မရဏံ ဘဝိဿတိ၊ အပါပိကာ ကာလံကိရိယာတိ။ ပဌမံ။>
    text <၂။ ဒုတိယမဟာနာမသုတ္တံ>
      text <၁၀၁၈>, <ဧဝံ မေ သုတံ ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ ဣဒံ၊ ဘန္တေ၊ ကပိလဝတ္ထု ဣဒ္ဓဉ္စေဝ ဖီတဉ္စ ဗာဟုဇညံ အာကိဏ္ဏမနုဿံ သမ္ဗာဓဗျူဟံ။ သော ခွာဟံ၊ ဘန္တေ၊ ဘဂဝန္တံ ဝါ ပယိရုပါသိတွာ မနောဘာဝနီယေ ဝါ ဘိက္ခူ သာယနှသမယံ ကပိလဝတ္ထုံ ပဝိသန္တော၊ ဘန္တေနပိ ဟတ္ထိနာ သမာဂစ္ဆာမိ၊ ဘန္တေနပိ အဿေန သမာဂစ္ဆာမိ၊ ဘန္တေနပိ ရထေန သမာဂစ္ဆာမိ၊ ဘန္တေ၊ နပိ သကဋေန သမာဂစ္ဆာမိ၊ ဘန္တေ၊ နပိ ပုရိသေန သမာဂစ္ဆာမိ။ တဿ မယှံ၊ ဘန္တေ၊ တသ္မိံ သမယေ မုဿတေဝ ဘဂဝန္တံ အာရဗ္ဘ သတိ၊ မုဿတိ ဓမ္မံ အာရဗ္ဘ သတိ၊ မုဿတိ သင်္ဃံ အာရဗ္ဘ သတိ။ တဿ မယှံ၊ ဘန္တေ၊ ဧဝံ ဟောတိ ဣမမှိ စာဟံ သမယေ ကာလံ ကရေယျံ၊ ကာ မယှံ ဂတိ၊ ကော အဘိသမ္ပရာယောတိ။>
      text <မာ ဘာယိ၊ မဟာနာမ၊ မာ ဘာယိ၊ မဟာနာမ။ အပါပကံ တေ မရဏံ ဘဝိဿတိ အပါပိကာ ကာလံကိရိယာ။ စတူဟိ ခေါ၊ မဟာနာမ၊ ဓမ္မေဟိ သမန္နာဂတော အရိယသာဝကော နိဗ္ဗာနနိန္နော ဟောတိ နိဗ္ဗာနပေါဏော နိဗ္ဗာနပဗ္ဘာရော။ ကတမေဟိ စတူဟိ။ ဣဓ၊ မဟာနာမ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။>
      text <သေယျထာပိ၊ မဟာနာမ၊ ရုက္ခေါ ပါစီနနိန္နော ပါစီနပေါဏော ပါစီနပဗ္ဘာရော၊ သော မူလစ္ဆိန္နော ကတမေန ပပတေယျာတိ။ ယေန၊ ဘန္တေ၊ နိန္နော ယေန ပေါဏော ယေန ပဗ္ဘာရောတိ။ ဧဝမေဝ ခေါ၊ မဟာနာမ၊ ဣမေဟိ စတူဟိ ဓမ္မေဟိ သမန္နာဂတော အရိယသာဝကော နိဗ္ဗာနနိန္နော ဟောတိ နိဗ္ဗာနပေါဏော နိဗ္ဗာနပဗ္ဘာရောတိ။ ဒုတိယံ။>
    text <၃။ ဂေါဓသက္ကသုတ္တံ>
      text <၁၀၁၉>, <ကပိလဝတ္ထုနိဒာနံ။ အထ ခေါ မဟာနာမော သက္ကော ယေန ဂေါဓာ သက္ကော တေနုပသင်္ကမိ၊ ဥပသင်္ကမိတွာ ဂေါဓံ သက္ကံ ဧတဒဝေါစ ကတိဟိ တွံ၊ ဂေါဓေ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာသိ အဝိနိပါတဓမ္မံ နိယတံ သမ္ဗောဓိပရာယဏန္တိ။>
      text <တီဟိ ခွာဟံ၊ မဟာနာမ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။ ကတမေဟိ တီဟိ။ ဣဓ၊ မဟာနာမ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ ဣမေဟိ ခွာဟံ၊ မဟာနာမ၊ တီဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။>
      text <တွံ ပန၊ မဟာနာမ၊ ကတိဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာသိ အဝိနိပါတဓမ္မံ နိယတံ သမ္ဗောဓိပရာယဏန္တိ။ စတူဟိ ခွာဟံ၊ ဂေါဓေ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။ ကတမေဟိ စတူဟိ။ ဣဓ၊ ဂေါဓေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခွာဟံ၊ ဂေါဓေ၊ စတူဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏန္တိ။>
      text <အာဂမေဟိ တွံ၊ မဟာနာမ၊ အာဂမေဟိ တွံ၊ မဟာနာမ။ ဘဂဝါဝ ဧတံ ဇာနေယျ ဧတေဟိ ဓမ္မေဟိ သမန္နာဂတံ ဝါ အသမန္နာဂတံ ဝါတိ။ အာယာမ၊ ဂေါဓေ၊ ယေန ဘဂဝါ တေနုပသင်္ကမေယျာမ၊ ဥပသင်္ကမိတွာ ဘဂဝတော ဧတမတ္ထံ အာရောစေဿာမာတိ။ အထ ခေါ မဟာနာမော သက္ကော ဂေါဓာ စ သက္ကော ယေန ဘဂဝါ တေနုပသင်္ကမိံသု၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ>
      text <ဣဓာဟံ၊ ဘန္တေ၊ ယေန ဂေါဓာ သက္ကော တေနုပသင်္ကမိံ၊ ဥပသင်္ကမိတွာ ဂေါဓံ သက္ကံ ဧတဒဝေါစံ ကတိဟိ တွံ၊ ဂေါဓေ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာသိ အဝိနိပါတဓမ္မံ နိယတံ သမ္ဗောဓိပရာယဏံ။ ဧဝံ ဝုတ္တေ၊ ဘန္တေ၊ ဂေါဓာ သက္ကော မံ ဧတဒဝေါစ>
      text <တီဟိ ခွာဟံ၊ မဟာနာမ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။ ကတမေဟိ တီဟိ။ ဣဓ၊ မဟာနာမ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ ဣမေဟိ ခွာဟံ၊ မဟာနာမ၊ တီဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။ တွံ ပန၊ မဟာနာမ၊ ကတမေဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာသိ အဝိနိပါတဓမ္မံ နိယတံ သမ္ဗောဓိပရာယဏန္တိ။>
      text <ဧဝံ ဝုတ္တာဟံ၊ ဘန္တေ၊ ဂေါဓံ သက္ကံ ဧတဒဝေါစံ စတူဟိ ခွာဟံ၊ ဂေါဓေ၊ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏံ။ ကတမေဟိ စတူဟိ။ ဣဓ၊ ဂေါဓေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခွာဟံ၊ ဂေါဓေ၊ စတူဟိ ဓမ္မေဟိ သမန္နာဂတံ သောတာပန္နပုဂ္ဂလံ အာဇာနာမိ အဝိနိပါတဓမ္မံ နိယတံ သမ္ဗောဓိပရာယဏန္တိ။>
      text <ဧဝံ ဝုတ္တေ၊ ဘန္တေ၊ ဂေါဓာ သက္ကော မံ ဧတဒဝေါစ အာဂမေဟိ တွံ၊ မဟာနာမ၊ အာဂမေဟိ တွံ၊ မဟာနာမ။ ဘဂဝါဝ ဧတံ ဇာနေယျ ဧတေဟိ ဓမ္မေဟိ သမန္နာဂတံ ဝါ အသမန္နာဂတံ ဝါတိ။ ဣဓ၊ ဘန္တေ၊ ကောစိဒေဝ ဓမ္မော သမုပ္ပါဒော ဥပ္ပဇ္ဇေယျ၊ ဧကတော အဿ ဘဂဝါ ဧကတော ဘိက္ခုသင်္ဃော စ။ ယေနေဝ ဘဂဝါ တေနေဝါဟံ အဿံ။ ဧဝံ ပသန္နံ မံ၊ ဘန္တေ၊ ဘဂဝါ ဓာရေတု။ ဣဓ၊ ဘန္တေ၊ ကောစိဒေဝ ဓမ္မော သမုပ္ပါဒော ဥပ္ပဇ္ဇေယျ၊ ဧကတော အဿ ဘဂဝါ ဧကတော ဘိက္ခုသင်္ဃော ဘိက္ခုနိသင်္ဃော စ။ ယေနေဝ ဘဂဝါ တေနေဝါဟံ အဿံ။ ဧဝံ ပသန္နံ မံ၊ ဘန္တေ၊ ဘဂဝါ ဓာရေတု။ ဣဓ၊ ဘန္တေ၊ ကောစိဒေဝ ဓမ္မော သမုပ္ပါဒော ဥပ္ပဇ္ဇေယျ၊ ဧကတော အဿ ဘဂဝါ ဧကတော ဘိက္ခုသင်္ဃော ဘိက္ခုနိသင်္ဃော စ ဥပါသကာ စ။ ယေနေဝ ဘဂဝါ တေနေဝါဟံ အဿံ။ ဧဝံ ပသန္နံ မံ၊ ဘန္တေ၊ ဘဂဝါ ဓာရေတု။ ဣဓ၊ ဘန္တေ၊ ကောစိဒေဝ ဓမ္မော သမုပ္ပါဒော ဥပ္ပဇ္ဇေယျ၊ ဧကတော အဿ ဘဂဝါ ဧကတော ဘိက္ခုသင်္ဃော ဘိက္ခုနိသင်္ဃော ဥပါသကာ ဥပါသိကာယော စ။ ယေနေဝ ဘဂဝါ တေနေဝါဟံ အဿံ။ ဧဝံ ပသန္နံ မံ၊ ဘန္တေ၊ ဘဂဝါ ဓာရေတု။ ဣဓ၊ ဘန္တေ၊ ကောစိဒေဝ ဓမ္မော သမုပ္ပါဒော ဥပ္ပဇ္ဇေယျ၊ ဧကတော အဿ ဘဂဝါ ဧကတော ဘိက္ခုသင်္ဃော ဘိက္ခုနိသင်္ဃော ဥပါသကာ ဥပါသိကာယော သဒေဝကော စ လောကော သမာရကော သဗြဟ္မကော သဿမဏဗြာဟ္မဏီ ပဇာ သဒေဝမနုဿာ။ ယေနေဝ ဘဂဝါ တေနေဝါဟံ အဿံ။ ဧဝံ ပသန္နံ မံ၊ ဘန္တေ၊ ဘဂဝါ ဓာရေတူတိ။ ဧဝံဝါဒီ တွံ၊ ဂေါဓေ၊ မဟာနာမံ သက္ကံ ကိံ ဝဒေသီတိ။ ဧဝံဝါဒာဟံ၊ ဘန္တေ၊ မဟာနာမံ သက္ကံ န ကိဉ္စိ ဝဒာမိ၊ အညတြ ကလျာဏာ အညတြ ကုသလာတိ။ တတိယံ။>
    text <၄။ ပဌမသရဏာနိသက္ကသုတ္တံ>
      text <၁၀၂၀>, <ကပိလဝတ္ထုနိဒာနံ။ တေန ခေါ ပန သမယေန သရဏာနိ သက္ကော ကာလင်္ကတော ဟောတိ။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ တတြ သုဒံ သမ္ဗဟုလာ သက္ကာ သင်္ဂမ္မ သမာဂမ္မ ဥဇ္ဈာယန္တိ ခီယန္တိ ဝိပါစေန္တိ အစ္ဆရိယံ ဝတ၊ ဘော၊ အဗ္ဘုတံ ဝတ၊ ဘော။ ဧတ္ထ ဒာနိ ကော န သောတာပန္နော ဘဝိဿတိ။ ယတြ ဟိ နာမ သရဏာနိ သက္ကော ကာလင်္ကတော၊ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ သရဏာနိ သက္ကော သိက္ခါဒုဗ္ဗလျမာပါဒိ၊ မဇ္ဇပါနံ အပါယီတိ။>
      text <အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ ဣဓ၊ ဘန္တေ၊ သရဏာနိ သက္ကော ကာလင်္ကတော။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ တတြ သုဒံ၊ ဘန္တေ၊ သမ္ဗဟုလာ သက္ကာ သင်္ဂမ္မ သမာဂမ္မ ဥဇ္ဈာယန္တိ ခီယန္တိ ဝိပါစေန္တိ အစ္ဆရိယံ ဝတ ဘော၊ အဗ္ဘုတံ ဝတ ဘော။ ဧတ္ထ ဒာနိ ကော န သောတပန္နော ဘဝိဿတိ။ ယတြ ဟိ နာမ သရဏာနိ သက္ကော ကာလင်္ကတော၊ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ သရဏာနိ သက္ကော သိက္ခါဒုဗ္ဗလျမာပါဒိ၊ မဇ္ဇပါနံ အပါယီတိ။>
      text <ယော သော၊ မဟာနာမ၊ ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတော၊ သော ကထံ ဝိနိပါတံ ဂစ္ဆေယျ။ ယဉှိ တံ၊ မဟာနာမ၊ သမ္မာ ဝဒမာနော ဝဒေယျ ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတောတိ၊ သရဏာနိ သက္ကံ သမ္မာ ဝဒမာနော ဝဒေယျ။ သရဏာနိ၊ မဟာနာမ၊ သက္ကော ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတော။ သော ကထံ ဝိနိပါတံ ဂစ္ဆေယျ။>
      text <ဣဓ၊ မဟာနာမ၊ ဧကစ္စော ပုဂ္ဂလော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဟာသပညော ဇဝနပညော ဝိမုတ္တိယာ စ သမန္နာဂတော။ သော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဟာသပညော ဇဝနပညော န စ ဝိမုတ္တိယာ သမန္နာဂတော။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော။ သော တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမီ ဟောတိ၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရောတိ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ၊ ဓမ္မေ။ပေ။ သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော။ သော တိဏ္ဏံ သံယောဇနာနံ ပရိက္ခယာ သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော န ဟေဝ ခေါ ဗုဒ္ဓေ အဝေစ္စပ္ပသာဒေန သမန္နာဂတော ဟောတိ။ န ဓမ္မေ။ပေ။ န သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော။ အပိ စဿ ဣမေ ဓမ္မာ ဟောန္တိ သဒ္ဓိန္ဒြိယံ၊ ဝီရိယိန္ဒြိယံ၊ သတိန္ဒြိယံ၊ သမာဓိန္ဒြိယံ၊ ပညိန္ဒြိယံ။ တထာဂတပ္ပဝေဒိတာ စဿ ဓမ္မာ ပညာယ မတ္တသော နိဇ္ဈာနံ ခမန္တိ။ အယမ္ပိ ခေါ၊ မဟာနာမ၊ ပုဂ္ဂလော အဂန္တာ နိရယံ အဂန္တာ တိရစ္ဆာနယောနိံ အဂန္တာ ပေတ္တိဝိသယံ အဂန္တာ အပါယံ ဒုဂ္ဂတိံ ဝိနိပါတံ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော န ဟေဝ ခေါ ဗုဒ္ဓေ အဝေစ္စပ္ပသာဒေန သမန္နာဂတော ဟောတိ။ န ဓမ္မေ။ပေ။ န သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော၊ အပိ စဿ ဣမေ ဓမ္မာ ဟောန္တိ သဒ္ဓိန္ဒြိယံ။ပေ။ ပညိန္ဒြိယံ။ တထာဂတေ စဿ သဒ္ဓါမတ္တံ ဟောတိ ပေမမတ္တံ။ အယမ္ပိ ခေါ၊ မဟာနာမ၊ ပုဂ္ဂလော အဂန္တာ နိရယံ အဂန္တာ တိရစ္ဆာနယောနိံ အဂန္တာ ပေတ္တိဝိသယံ အဂန္တာ အပါယံ ဒုဂ္ဂတိံ ဝိနိပါတံ။ ဣမေ စေပိ၊ မဟာနာမ၊ မဟာသာလာ သုဘာသိတံ ဒုဗ္ဘာသိတံ အာဇာနေယျုံ၊ ဣမေ စာဟံ မဟာသာလေ ဗျာကရေယျံ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ၊ ကိမင်္ဂံ ပန သရဏာနိံ သက္ကံ။ သရဏာနိ၊ မဟာနာမ၊ သက္ကော မရဏကာလေ သိက္ခံ သမာဒိယီတိ။ စတုတ္ထံ။>
    text <၅။ ဒုတိယသရဏာနိသက္ကသုတ္တံ>
      text <၁၀၂၁>, <ကပိလဝတ္ထုနိဒာနံ။ တေန ခေါ ပန သမယေန သရဏာနိ သက္ကော ကာလင်္ကတော ဟောတိ။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ တတြ သုဒံ သမ္ဗဟုလာ သက္ကာ သင်္ဂမ္မ သမာဂမ္မ ဥဇ္ဈာယန္တိ ခီယန္တိ ဝိပါစေန္တိ အစ္ဆရိယံ ဝတ၊ ဘော၊ အဗ္ဘုတံ ဝတ၊ ဘော။ ဧတ္ထ ဒာနိ ကော န သောတာပန္နော ဘဝိဿတိ။ ယတြ ဟိ နာမ သရဏာနိ သက္ကော ကာလင်္ကတော။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ သရဏာနိ သက္ကော သိက္ခါယ အပရိပူရကာရီ အဟောသီတိ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ>
      text <ဣဓ၊ ဘန္တေ၊ သရဏာနိ သက္ကော ကာလင်္ကတော။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ တတြ သုဒံ၊ ဘန္တေ၊ သမ္ဗဟုလာ သက္ကာ သင်္ဂမ္မ သမာဂမ္မ ဥဇ္ဈာယန္တိ ခီယန္တိ ဝိပါစေန္တိ အစ္ဆရိယံ ဝတ၊ ဘော၊ အဗ္ဘုတံ ဝတ၊ ဘော။ ဧတ္ထ ဒာနိ ကော န သောတာပန္နော ဘဝိဿတိ။ ယတြ ဟိ နာမ သရဏာနိ သက္ကော ကာလင်္ကတော။ သော ဘဂဝတာ ဗျာကတော သောတာပန္နော အဝိနိပါတဓမ္မော နိယတော သမ္ဗောဓိပရာယဏောတိ။ သရဏာနိ သက္ကော သိက္ခါယ အပရိပူရကာရီ အဟောသီတိ။>
      text <ယော သော၊ မဟာနာမ၊ ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတော၊ သော ကထံ ဝိနိပါတံ ဂစ္ဆေယျ။ ယဉှိ တံ၊ မဟာနာမ၊ သမ္မာ ဝဒမာနော ဝဒေယျ ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတော၊ သရဏာနိံ သက္ကံ သမ္မာ ဝဒမာနော ဝဒေယျ။ သရဏာနိ၊ မဟာနာမ၊ သက္ကော ဒီဃရတ္တံ ဥပါသကော ဗုဒ္ဓံ သရဏံ ဂတော ဓမ္မံ သရဏံ ဂတော သင်္ဃံ သရဏံ ဂတော၊ သော ကထံ ဝိနိပါတံ ဂစ္ဆေယျ။>
      text <ဣဓ၊ မဟာနာမ၊ ဧကစ္စော ပုဂ္ဂလော ဗုဒ္ဓေ ဧကန္တဂတော ဟောတိ အဘိပ္ပသန္နော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဟာသပညော ဇဝနပညော ဝိမုတ္တိယာ စ သမန္နာဂတော။ သော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ ဧကန္တဂတော ဟောတိ အဘိပ္ပသန္နော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဟာသပညော ဇဝနပညော န စ ဝိမုတ္တိယာ သမန္နာဂတော။ သော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ အန္တရာပရိနိဗ္ဗာယီ ဟောတိ၊ ဥပဟစ္စပရိနိဗ္ဗာယီ ဟောတိ၊ အသင်္ခါရပရိနိဗ္ဗာယီ ဟောတိ၊ သသင်္ခါရပရိနိဗ္ဗာယီ ဟောတိ၊ ဥဒ္ဓံသောတော ဟောတိ အကနိဋ္ဌဂါမီ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ ဧကန္တဂတော ဟောတိ အဘိပ္ပသန္နော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော။ သော တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမီ ဟောတိ၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရောတိ။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော ဗုဒ္ဓေ ဧကန္တဂတော ဟောတိ အဘိပ္ပသန္နော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော။ သော တိဏ္ဏံ သံယောဇနာနံ ပရိက္ခယာ သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။ အယမ္ပိ ခေါ၊ မဟာနာမ၊ ပုဂ္ဂလော ပရိမုတ္တော နိရယာ ပရိမုတ္တော တိရစ္ဆာနယောနိယာ ပရိမုတ္တော ပေတ္တိဝိသယာ ပရိမုတ္တော အပါယဒုဂ္ဂတိဝိနိပါတာ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော န ဟေဝ ခေါ ဗုဒ္ဓေ ဧကန္တဂတော ဟောတိ အဘိပ္ပသန္နော။ပေ။ န ဓမ္မေ။ပေ။ န သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော၊ အပိ စဿ ဣမေ ဓမ္မာ ဟောန္တိ သဒ္ဓိန္ဒြိယံ။ပေ။ ပညိန္ဒြိယံ။ တထာဂတပ္ပဝေဒိတာ စဿ ဓမ္မာ ပညာယ မတ္တသော နိဇ္ဈာနံ ခမန္တိ။ အယမ္ပိ ခေါ၊ မဟာနာမ၊ ပုဂ္ဂလော အဂန္တာ နိရယံ အဂန္တာ တိရစ္ဆာနယောနိံ အဂန္တာ ပေတ္တိဝိသယံ အဂန္တာ အပါယံ ဒုဂ္ဂတိံ ဝိနိပါတံ။>
      text <ဣဓ ပန၊ မဟာနာမ၊ ဧကစ္စော ပုဂ္ဂလော န ဟေဝ ခေါ ဗုဒ္ဓေ ဧကန္တဂတော ဟောတိ အဘိပ္ပသန္နော။ န ဓမ္မေ။ပေ။ န သင်္ဃေ။ပေ။ န ဟာသပညော န ဇဝနပညော န စ ဝိမုတ္တိယာ သမန္နာဂတော၊ အပိ စဿ ဣမေ ဓမ္မာ ဟောန္တိ သဒ္ဓိန္ဒြိယံ။ပေ။ ပညိန္ဒြိယံ။ တထာဂတေ စဿ သဒ္ဓါမတ္တံ ဟောတိ ပေမမတ္တံ။ အယမ္ပိ ခေါ၊ မဟာနာမ၊ ပုဂ္ဂလော အဂန္တာ နိရယံ အဂန္တာ တိရစ္ဆာနယောနိံ အဂန္တာ ပေတ္တိဝိသယံ အဂန္တာ အပါယံ ဒုဂ္ဂတိံ ဝိနိပါတံ။>
      text <သေယျထာပိ၊ မဟာနာမ၊ ဒုက္ခေတ္တံ ဒုဗ္ဘူမံ အဝိဟတခါဏုကံ၊ ဗီဇာနိ စဿု ခဏ္ဍာနိ ပူတီနိ ဝါတာတပဟတာနိ အသာရာဒာနိ အသုခသယိတာနိ၊ ဒေဝေါ စ န သမ္မာ ဓာရံ အနုပ္ပဝေစ္ဆေယျ။ အပိ နု တာနိ ဗီဇာနိ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျုန္တိ။ နော ဟေတံ၊ ဘန္တေ။ ဧဝမေဝ ခေါ၊ မဟာနာမ၊ ဣဓ ဓမ္မော ဒုရက္ခါတော ဟောတိ ဒုပ္ပဝေဒိတော အနိယျာနိကော အနုပသမသံဝတ္တနိကော အသမ္မာသမ္ဗုဒ္ဓပ္ပဝေဒိတော ဣဒမဟံ ဒုက္ခေတ္တသ္မိံ ဝဒာမိ။ တသ္မိဉ္စ ဓမ္မေ သာဝကော ဝိဟရတိ ဓမ္မာနုဓမ္မပ္ပဋိပန္နော သာမီစိပ္ပဋိပန္နော အနုဓမ္မစာရီ ဣဒမဟံ ဒုဗ္ဗီဇသ္မိံ ဝဒာမိ။>
      text <သေယျထာပိ၊ မဟာနာမ၊ သုခေတ္တံ သုဘူမံ သုဝိဟတခါဏုကံ၊ ဗီဇာနိ စဿု အခဏ္ဍာနိ အပူတီနိ အဝါတာတပဟတာနိ သာရာဒာနိ သုခသယိတာနိ၊ ဒေဝေါ စ သမ္မာ ဓာရံ အနုပ္ပဝေစ္ဆေယျ။ အပိ နု တာနိ ဗီဇာနိ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျုန္တိ။ ဧဝံ၊ ဘန္တေ။ ဧဝမေဝ ခေါ၊ မဟာနာမ၊ ဣဓ ဓမ္မော သွာက္ခါတော ဟောတိ သုပ္ပဝေဒိတော နိယျာနိကော ဥပသမသံဝတ္တနိကော သမ္မာသမ္ဗုဒ္ဓပ္ပဝေဒိတော ဣဒမဟံ သုခေတ္တသ္မိံ ဝဒာမိ။ တသ္မိဉ္စ ဓမ္မေ သာဝကော ဝိဟရတိ ဓမ္မာနုဓမ္မပ္ပဋိပန္နော သာမီစိပ္ပဋိပန္နော အနုဓမ္မစာရီ ဣဒမဟံ သုဗီဇသ္မိံ ဝဒာမိ။ ကိမင်္ဂံ ပန သရဏာနိံ သက္ကံ။ သရဏာနိ၊ မဟာနာမ၊ သက္ကော မရဏကာလေ သိက္ခါယ ပရိပူရကာရီ အဟောသီတိ။ ပဉ္စမံ။>
    text <၆။ ပဌမအနာထပိဏ္ဍိကသုတ္တံ>
      text <၁၀၂၂>, <သာဝတ္ထိနိဒာနံ။ တေန ခေါ ပန သမယေန အနာထပိဏ္ဍိကော ဂဟပတိ အာဗာဓိကော ဟောတိ ဒုက္ခိတော ဗာဠှဂိလာနော။ အထ ခေါ အနာထပိဏ္ဍိကော ဂဟပတိ အညတရံ ပုရိသံ အာမန္တေသိ ဧဟိ တွံ၊ အမ္ဘော ပုရိသ၊ ယေနာယသ္မာ သာရိပုတ္တော တေနုပသင်္ကမ၊ ဥပသင်္ကမိတွာ မမ ဝစနေန အာယသ္မတော သာရိပုတ္တဿ ပါဒေ သိရသာ ဝန္ဒ အနာထပိဏ္ဍိကော၊ ဘန္တေ၊ ဂဟပတိ အာဗာဓိကော ဒုက္ခိတော ဗာဠှဂိလာနော။ သော အာယသ္မတော သာရိပုတ္တဿ ပါဒေ သိရသာ ဝန္ဒတီတိ။ ဧဝဉ္စ ဝဒေဟိ သာဓု ကိရ၊ ဘန္တေ၊ အာယသ္မာ သာရိပုတ္တော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။>
      text <ဧဝံ၊ ဘန္တေတိ ခေါ သော ပုရိသော အနာထပိဏ္ဍိကဿ ဂဟပတိဿ ပဋိဿုတွာ ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မန္တံ သာရိပုတ္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော ပုရိသော အာယသ္မန္တံ သာရိပုတ္တံ ဧတဒဝေါစ>
      text <အနာထပိဏ္ဍိကော၊ ဘန္တေ၊ ဂဟပတိ အာဗာဓိကော ဒုက္ခိတော ဗာဠှဂိလာနော။ သော အာယသ္မတော သာရိပုတ္တဿ ပါဒေ သိရသာ ဝန္ဒတိ။ ဧဝဉ္စ ဝဒတိ သာဓု ကိရ၊ ဘန္တေ၊ အာယသ္မာ သာရိပုတ္တော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။ အဓိဝါသေသိ ခေါ အာယသ္မာ သာရိပုတ္တော တုဏှီဘာဝေန။>
      text <အထ ခေါ အာယသ္မာ သာရိပုတ္တော ပုဗ္ဗဏှသမယံ နိဝါသေတွာ ပတ္တစီဝရမာဒာယ အာယသ္မတာ အာနန္ဒေန ပစ္ဆာသမဏေန ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ အာယသ္မာ သာရိပုတ္တော အနာထပိဏ္ဍိကံ ဂဟပတိံ ဧတဒဝေါစ ကစ္စိ တေ၊ ဂဟပတိ၊ ခမနီယံ ကစ္စိ ယာပနီယံ။ ကစ္စိ ဒုက္ခါ ဝေဒနာ ပဋိက္ကမန္တိ၊ နော အဘိက္ကမန္တိ၊ ပဋိက္ကမောသာနံ ပညာယတိ၊ နော အဘိက္ကမောတိ။ န မေ၊ ဘန္တေ၊ ခမနီယံ၊ န ယာပနီယံ။ ဗာဠှာ မေ ဒုက္ခါ ဝေဒနာ အဘိက္ကမန္တိ၊ နော ပဋိက္ကမန္တိ၊ အဘိက္ကမောသာနံ ပညာယတိ၊ နော ပဋိက္ကမောတိ။>
      text <ယထာရူပေန ခေါ၊ ဂဟပတိ၊ ဗုဒ္ဓေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပေါ တေ ဗုဒ္ဓေ အပ္ပသာဒော နတ္ထိ။ အတ္ထိ စ ခေါ တေ၊ ဂဟပတိ၊ ဗုဒ္ဓေ အဝေစ္စပ္ပသာဒော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ တဉ္စ ပန တေ ဗုဒ္ဓေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ ဓမ္မေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ ဓမ္မေ အပ္ပသာဒော နတ္ထိ။ အတ္ထိ စ ခေါ တေ၊ ဂဟပတိ၊ ဓမ္မေ အဝေစ္စပ္ပသာဒော သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ တဉ္စ ပန တေ ဓမ္မေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ သင်္ဃေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ သင်္ဃေ အပ္ပသာဒော နတ္ထိ။ အတ္ထိ စ ခေါ တေ၊ ဂဟပတိ၊ သင်္ဃေ အဝေစ္စပ္ပသာဒော သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ တဉ္စ ပန တေ သင်္ဃေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ ဒုဿီလျေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပံ တေ ဒုဿီလျံ နတ္ထိ။ အတ္ထိ စ ခေါ တေ၊ ဂဟပတိ၊ အရိယကန္တာနိ သီလာနိ။ပေ။ သမာဓိသံဝတ္တနိကာနိ။ တာနိ စ ပန တေ အရိယကန္တာနိ သီလာနိ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပါယ ခေါ၊ ဂဟပတိ၊ မိစ္ဆာဒိဋ္ဌိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပါ တေ မိစ္ဆာဒိဋ္ဌိ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာဒိဋ္ဌိ။ တဉ္စ ပန တေ သမ္မာဒိဋ္ဌိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာသင်္ကပ္ပေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ မိစ္ဆာသင်္ကပ္ပေါ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာသင်္ကပ္ပေါ။ တဉ္စ ပန တေ သမ္မာသင်္ကပ္ပံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပါယ ခေါ၊ ဂဟပတိ၊ မိစ္ဆာဝါစာယ သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပါ တေ မိစ္ဆာဝါစာ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာဝါစာ။ တဉ္စ ပန တေ သမ္မာဝါစံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာကမ္မန္တေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ မိစ္ဆာကမ္မန္တော နတ္ထိ။ အတ္ထိ စ ခေါ တေ၊ ဂဟပတိ၊ သမ္မာကမ္မန္တော။ တဉ္စ ပန တေ သမ္မာကမ္မန္တံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာအာဇီဝေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ မိစ္ဆာအာဇီဝေါ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာအာဇီဝေါ။ တဉ္စ ပန တေ သမ္မာအာဇီဝံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာဝါယာမေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ မိစ္ဆာဝါယာမော နတ္ထိ။ အတ္ထိ စ ခေါ တေ၊ ဂဟပတိ၊ သမ္မာဝါယာမော။ တဉ္စ ပန တေ သမ္မာဝါယာမံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပါယ ခေါ၊ ဂဟပတိ၊ မိစ္ဆာသတိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပါ တေ မိစ္ဆာသတိ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာသတိ။ တဉ္စ ပန တေ သမ္မာသတိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာသမာဓိနာ သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပေါ တေ မိစ္ဆာသမာဓိ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာသမာဓိ။ တဉ္စ ပန တေ သမ္မာသမာဓိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပေန ခေါ၊ ဂဟပတိ၊ မိစ္ဆာဉာဏေန သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပံ တေ မိစ္ဆာဉာဏံ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာဉာဏံ။ တဉ္စ ပန တေ သမ္မာဉာဏံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ။>
      text <ယထာရူပါယ ခေါ၊ ဂဟပတိ၊ မိစ္ဆာဝိမုတ္တိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒာ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ၊ တထာရူပါ တေ မိစ္ဆာဝိမုတ္တိ နတ္ထိ။ အတ္ထိ စ ခေါ တေ၊ ဂဟပတိ၊ သမ္မာဝိမုတ္တိ။ တဉ္စ ပန တေ သမ္မာဝိမုတ္တိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျာတိ။>
      text <အထ ခေါ အနာထပိဏ္ဍိကဿ ဂဟပတိဿ ဌာနသော ဝေဒနာ ပဋိပ္ပဿမ္ဘိံသု။ အထ ခေါ အနာထပိဏ္ဍိကော ဂဟပတိ အာယသ္မန္တဉ္စ သာရိပုတ္တံ အာယသ္မန္တဉ္စ အာနန္ဒံ သကေနေဝ ထာလိပါကေန ပရိဝိသိ။ အထ ခေါ အနာထပိဏ္ဍိကော ဂဟပတိ အာယသ္မန္တံ သာရိပုတ္တံ ဘုတ္တာဝိံ ဩနီတပတ္တပါဏိံ အညတရံ နီစာသနံ ဂဟေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ အာယသ္မာ သာရိပုတ္တော ဣမာဟိ ဂါထာဟိ အနုမောဒိ>
      text <အထ ခေါ အာယသ္မာ သာရိပုတ္တော အနာထပိဏ္ဍိကံ ဂဟပတိံ ဣမာဟိ ဂါထာဟိ အနုမောဒိတွာ ဥဋ္ဌာယာသနာ ပက္ကာမိ။>
      text <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ အာနန္ဒံ ဘဂဝါ ဧတဒဝေါစ ဟန္ဒ။ ကုတော နု တွံ၊ အာနန္ဒ၊ အာဂစ္ဆသိ ဒိဝါဒိဝဿာတိ။ အာယသ္မတာ၊ ဘန္တေ၊ သာရိပုတ္တေန အနာထပိဏ္ဍိကော ဂဟပတိ ဣမိနာ စ ဣမိနာ စ ဩဝါဒေန ဩဝဒိတောတိ။ ပဏ္ဍိတော၊ အာနန္ဒ၊ သာရိပုတ္တော၊ မဟာပညော၊ အာနန္ဒ၊ သာရိပုတ္တော၊ ယတြ ဟိ နာမ စတ္တာရိ သောတာပတ္တိယင်္ဂါနိ ဒသဟာကာရေဟိ ဝိဘဇိဿတီတိ။ ဆဋ္ဌံ။>
    text <၇။ ဒုတိယအနာထပိဏ္ဍိကသုတ္တံ>
      text <၁၀၂၃>, <သာဝတ္ထိနိဒာနံ။ တေန ခေါ ပန သမယေန အနာထပိဏ္ဍိကော ဂဟပတိ အာဗာဓိကော ဟောတိ ဒုက္ခိတော ဗာဠှဂိလာနော။ အထ ခေါ အနာထပိဏ္ဍိကော ဂဟပတိ အညတရံ ပုရိသံ အာမန္တေသိ ဧဟိ တွံ၊ အမ္ဘော ပုရိသ၊ ယေနာယသ္မာ အာနန္ဒော တေနုပသင်္ကမ၊ ဥပသင်္ကမိတွာ မမ ဝစနေန အာယသ္မတော အာနန္ဒဿ ပါဒေ သိရသာ ဝန္ဒ အနာထပိဏ္ဍိကော၊ ဘန္တေ၊ ဂဟပတိ အာဗာဓိကော ဒုက္ခိတော ဗာဠှဂိလာနော။ သော အာယသ္မတော အာနန္ဒဿ ပါဒေ သိရသာ ဝန္ဒတီတိ။ ဧဝဉ္စ ဝဒေဟိ သာဓု ကိရ၊ ဘန္တေ၊ အာယသ္မာ အာနန္ဒော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။>
      text <ဧဝံ၊ ဘန္တေတိ ခေါ သော ပုရိသော အနာထပိဏ္ဍိကဿ ဂဟပတိဿ ပဋိဿုတွာ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော ပုရိသော အာယသ္မန္တံ အာနန္ဒံ ဧတဒဝေါစ အနာထပိဏ္ဍိကော၊ ဘန္တေ၊ ဂဟပတိ အာဗာဓိကော ဒုက္ခိတော ဗာဠှဂိလာနော။ သော အာယသ္မတော အာနန္ဒဿ ပါဒေ သိရသာ ဝန္ဒတိ။ ဧဝဉ္စ ဝဒတိ သာဓု ကိရ၊ ဘန္တေ၊ အာယသ္မာ အာနန္ဒော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒာယာတိ။ အဓိဝါသေသိ ခေါ အာယသ္မာ အာနန္ဒော တုဏှီဘာဝေန။>
      text <အထ ခေါ အာယသ္မာ အာနန္ဒော ပုဗ္ဗဏှသမယံ နိဝါသေတွာ ပတ္တစီဝရမာဒာယ ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ နိသဇ္ဇ ခေါ အာယသ္မာ အာနန္ဒော အနာထပိဏ္ဍိကံ ဂဟပတိံ ဧတဒဝေါစ ကစ္စိ တေ၊ ဂဟပတိ၊ ခမနီယံ၊ ကစ္စိ ယာပနီယံ။ ကစ္စိ ဒုက္ခါ ဝေဒနာ ပဋိက္ကမန္တိ၊ နော အဘိက္ကမန္တိ၊ ပဋိက္ကမောသာနံ ပညာယတိ၊ နော အဘိက္ကမောတိ။ န မေ၊ ဘန္တေ၊ ခမနီယံ န ယာပနီယံ။ ဗာဠှာ မေ ဒုက္ခါ ဝေဒနာ အဘိက္ကမန္တိ၊ နော ပဋိက္ကမန္တိ၊ အဘိက္ကမောသာနံ ပညာယတိ၊ နော ပဋိက္ကမောတိ။>
      text <စတူဟိ ခေါ၊ ဂဟပတိ၊ ဓမ္မေဟိ သမန္နာဂတဿ အဿုတဝတော ပုထုဇ္ဇနဿ ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။ ကတမေဟိ စတူဟိ။ ဣဓ၊ ဂဟပတိ၊ အဿုတဝါ ပုထုဇ္ဇနော ဗုဒ္ဓေ အပ္ပသာဒေန သမန္နာဂတော ဟောတိ။ တဉ္စ ပနဿ ဗုဒ္ဓေ အပ္ပသာဒံ အတ္တနိ သမနုပဿတော ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ အဿုတဝါ ပုထုဇ္ဇနော ဓမ္မေ အပ္ပသာဒေန သမန္နာဂတော ဟောတိ။ တဉ္စ ပနဿ ဓမ္မေ အပ္ပသာဒံ အတ္တနိ သမနုပဿတော ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ အဿုတဝါ ပုထုဇ္ဇနော သင်္ဃေ အပ္ပသာဒေန သမန္နာဂတော ဟောတိ။ တဉ္စ ပနဿ သင်္ဃေ အပ္ပသာဒံ အတ္တနိ သမနုပဿတော ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ အဿုတဝါ ပုထုဇ္ဇနော ဒုဿီလျေန သမန္နာဂတော ဟောတိ။ တဉ္စ ပနဿ ဒုဿီလျံ အတ္တနိ သမနုပဿတော ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။ ဣမေဟိ ခေါ၊ ဂဟပတိ၊ စတူဟိ ဓမ္မေဟိ သမန္နာဂတဿ အဿုတဝတော ပုထုဇ္ဇနဿ ဟောတိ ဥတ္တာသော၊ ဟောတိ ဆမ္ဘိတတ္တံ၊ ဟောတိ သမ္ပရာယိကံ မရဏဘယံ။>
      text <စတူဟိ ခေါ၊ ဂဟပတိ၊ ဓမ္မေဟိ သမန္နာဂတဿ သုတဝတော အရိယသာဝကဿ န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယံ။ ကတမေဟိ စတူဟိ။ ဣဓ၊ ဂဟပတိ၊ သုတဝါ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ တဉ္စ ပနဿ ဗုဒ္ဓေ အဝေစ္စပ္ပသာဒံ အတ္တနိ သမနုပဿတော န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ သုတဝါ အရိယသာဝကော ဓမ္မေ အဝေစ္စပ္ပသာဒေန သမန္နာဂတော ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ တဉ္စ ပနဿ ဓမ္မေ အဝေစ္စပ္ပသာဒံ အတ္တနိ သမနုပဿတော န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ သုတဝါ အရိယသာဝကော သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ တဉ္စ ပနဿ သင်္ဃေ အဝေစ္စပ္ပသာဒံ အတ္တနိ သမနုပဿတော န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယံ။>
      text <ပုန စပရံ၊ ဂဟပတိ၊ သုတဝါ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ တာနိ စ ပနဿ အရိယကန္တာနိ သီလာနိ အတ္တနိ သမနုပဿတော န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယံ။ ဣမေဟိ ခေါ၊ ဂဟပတိ၊ စတူဟိ ဓမ္မေဟိ သမန္နာဂတဿ သုတဝတော အရိယသာဝကဿ န ဟောတိ ဥတ္တာသော၊ န ဟောတိ ဆမ္ဘိတတ္တံ၊ န ဟောတိ သမ္ပရာယိကံ မရဏဘယန္တိ။>
      text <နာဟံ၊ ဘန္တေ အာနန္ဒ၊ ဘာယာမိ။ ကျာဟံ ဘာယိဿာမိ။ အဟဉှိ၊ ဘန္တေ၊ ဗုဒ္ဓေ အဝေစ္စပ္ပသာဒေန သမန္နာဂတော ဟောမိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ အဝေစ္စပ္ပသာဒေန သမန္နာဂတော ဟောမိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ ယာနိ စိမာနိ၊ ဘန္တေ၊ ဘဂဝတာ ဂိဟိသာမီစိကာနိ သိက္ခါပဒာနိ ဒေသိတာနိ၊ နာဟံ တေသံ ကိဉ္စိ အတ္တနိ ခဏ္ဍံ သမနုပဿာမီတိ။ လာဘာ တေ၊ ဂဟပတိ၊ သုလဒ္ဓံ တေ၊ ဂဟပတိ။ သောတာပတ္တိဖလံ တယာ၊ ဂဟပတိ၊ ဗျာကတန္တိ။ သတ္တမံ။>
    text <၈။ ပဌမဘယဝေရူပသန္တသုတ္တံ>
      text <၁၀၂၄>, <သာဝတ္ထိနိဒာနံ။ ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ ယတော ခေါ၊ ဂဟပတိ၊ အရိယသာဝကဿ ပဉ္စ ဘယာနိ ဝေရာနိ ဝူပသန္တာနိ စ ဟောန္တိ၊ စတူဟိ စ သောတာပတ္တိယင်္ဂေဟိ သမန္နာဂတော ဟောတိ၊ အရိယော စဿ ဉာယော ပညာယ သုဒိဋ္ဌော ဟောတိ သုပ္ပဋိဝိဒ္ဓေါ၊ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမာနိ ပဉ္စ ဘယာနိ ဝေရာနိ ဝူပသန္တာနိ ဟောန္တိ။ ယံ၊ ဂဟပတိ၊ ပါဏာတိပါတီ ပါဏာတိပါတပ္ပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ၊ သမ္ပရာယိကမ္ပိ ဘယံ ဝေရံ ပသဝတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒိယတိ။ ပါဏာတိပါတာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတိ။ ယံ၊ ဂဟပတိ၊ အဒိန္နာဒာယီ။ပေ။ ယံ၊ ဂဟပတိ၊ ကာမေသုမိစ္ဆာစာရီ။ပေ။ ယံ၊ ဂဟပတိ၊ မုသာဝါဒီ။ပေ။ ယံ၊ ဂဟပတိ၊ သုရာမေရယမဇ္ဇပ္ပမာဒဋ္ဌာယီ သုရာမေရယမဇ္ဇပ္ပမာဒဋ္ဌာနပ္ပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ၊ သမ္ပရာယိကမ္ပိ ဘယံ ဝေရံ ပသဝတိ၊ စေတသိကမ္ပိ ဒုက္ခံ ဒောမနဿံ ပဋိသံဝေဒိယတိ။ သုရာမေရယမဇ္ဇပ္ပမာဒဋ္ဌာနာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတိ။ ဣမာနိ ပဉ္စ ဘယာနိ ဝေရာနိ ဝူပသန္တာနိ ဟောန္တိ။>
      text <ကတမေဟိ စတူဟိ သောတာပတ္တိယင်္ဂေဟိ သမန္နာဂတော ဟောတိ။ ဣဓ၊ ဂဟပတိ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ စတူဟိ သောတာပတ္တိယင်္ဂေဟိ သမန္နာဂတော ဟောတိ။>
      text <ကတမော စဿ အရိယော ဉာယော ပညာယ သုဒိဋ္ဌော ဟောတိ သုပ္ပဋိဝိဒ္ဓေါ။ ဣဓ၊ ဂဟပတိ၊ အရိယသာဝကော ပဋိစ္စသမုပ္ပါဒညေဝ သာဓုကံ ယောနိသော မနသိ ကရောတိ ဣတိ ဣမသ္မိံ သတိ ဣဒံ ဟောတိ၊ ဣမဿုပ္ပါဒာ ဣဒံ ဥပ္ပဇ္ဇတိ၊ ဣတိ ဣမသ္မိံ အသတိ ဣဒံ န ဟောတိ၊ ဣမဿ နိရောဓာ ဣဒံ နိရုဇ္ဈတိ၊ ယဒိဒံ အဝိဇ္ဇာပစ္စယာ သင်္ခါရာ၊ သင်္ခါရပစ္စယာ ဝိညာဏံ။ပေ။ ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ။ အဝိဇ္ဇာယ တွေဝ အသေသဝိရာဂနိရောဓာ သင်္ခါရနိရောဓော။ပေ။ ဖဿနိရောဓာ ဝေဒနာနိရောဓော၊ ဝေဒနာနိရောဓာ တဏှာနိရောဓော။ ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတိ။ အယမဿ အရိယော ဉာယော ပညာယ သုဒိဋ္ဌော ဟောတိ သုပ္ပဋိဝိဒ္ဓေါ။>
      text <ယတော ခေါ၊ ဂဟပတိ၊ အရိယသာဝကဿ ဣမာနိ ပဉ္စ ဘယာနိ ဝေရာနိ ဝူပသန္တာနိ ဟောန္တိ၊ ဣမေဟိ စတူဟိ သောတာပတ္တိယင်္ဂေဟိ သမန္နာဂတော ဟောတိ၊ အယဉ္စဿ အရိယော ဉာယော ပညာယ သုဒိဋ္ဌော ဟောတိ သုပ္ပဋိဝိဒ္ဓေါ။ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။ အဋ္ဌမံ။>
    text <၉။ ဒုတိယဘယဝေရူပသန္တသုတ္တံ>
      text <၁၀၂၅>, <သာဝတ္ထိနိဒာနံ။ပေ။ ယတော ခေါ၊ ဘိက္ခဝေ၊ အရိယသာဝကဿ ဣမာနိ ပဉ္စ ဘယာနိ ဝေရာနိ ဝူပသန္တာနိ ဟောန္တိ၊ ဣမေဟိ စတူဟိ သောတာပတ္တိယင်္ဂေဟိ သမန္နာဂတော ဟောတိ၊ အယဉ္စဿ အရိယော ဉာယော ပညာယ သုဒိဋ္ဌော ဟောတိ သုပ္ပဋိဝိဒ္ဓေါ၊ သော အာကင်္ခမာနော အတ္တနာဝ အတ္တာနံ ဗျာကရေယျ ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော၊ သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏောတိ။ နဝမံ။>
    text <၁၀။ နန္ဒကလိစ္ဆဝိသုတ္တံ>
      text <၁၀၂၆>, <ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ။ အထ ခေါ နန္ဒကော လိစ္ဆဝိမဟာမတ္တော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ နန္ဒကံ လိစ္ဆဝိမဟာမတ္တံ ဘဂဝါ ဧတဒဝေါစ>
      text <စတူဟိ ခေါ၊ နန္ဒက၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။ ကတမေဟိ စတူဟိ။ ဣဓ၊ နန္ဒက၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ နန္ဒက၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ဣမေဟိ စ ပန၊ နန္ဒက၊ စတူဟိ ဓမ္မေဟိ သမန္နာဂတော အရိယသာဝကော အာယုနာ သံယုတ္တော ဟောတိ ဒိဗ္ဗေနပိ မာနုသေနပိ၊ ဝဏ္ဏေန သံယုတ္တော ဟောတိ ဒိဗ္ဗေနပိ မာနုသေနပိ၊ သုခေန သံယုတ္တော ဟောတိ ဒိဗ္ဗေနပိ မာနုသေနပိ၊ ယသေန သံယုတ္တော ဟောတိ ဒိဗ္ဗေနပိ မာနုသေနပိ၊ အာဓိပတေယျေန သံယုတ္တော ဟောတိ ဒိဗ္ဗေနပိ မာနုသေနပိ။ တံ ခေါ ပနာဟံ၊ နန္ဒက၊ နာညဿ သမဏဿ ဝါ ဗြာဟ္မဏဿ ဝါ သုတွာ ဝဒာမိ။ အပိ စ ယဒေဝ မယာ သာမံ ဉာတံ သာမံ ဒိဋ္ဌံ သာမံ ဝိဒိတံ၊ တဒေဝါဟံ ဝဒာမီတိ။>
      text <ဧဝံ ဝုတ္တေ အညတရော ပုရိသော နန္ဒကံ လိစ္ဆဝိမဟာမတ္တံ ဧတဒဝေါစ နဟာနကာလော၊ ဘန္တေတိ။ အလံ ဒာနိ၊ ဘဏေ၊ ဧတေန ဗာဟိရေန နဟာနေန။ အလမိဒံ အဇ္ဈတ္တံ နဟာနံ ဘဝိဿတိ၊ ယဒိဒံ ဘဂဝတိ ပသာဒောတိ။ ဒသမံ။>
      stand <သရဏာနိဝဂ္ဂေါ တတိယော။>
      text <တဿုဒ္ဒာနံ>
  text <၄။ ပုညာဘိသန္ဒဝဂ္ဂေါ>
    text <၁။ ပဌမပုညာဘိသန္ဒသုတ္တံ>
      text <၁၀၂၇>, <သာဝတ္ထိနိဒာနံ။ စတ္တာရောမေ၊ ဘိက္ခဝေ၊ ပုညာဘိသန္ဒာ ကုသလာဘိသန္ဒာ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ အဝေစ္စပ္ပသာဒေန သမန္နာဂတော ဟောတိ သွာက္ခါတော ဘဂဝတာ ဓမ္မော။ပေ။ ပစ္စတ္တံ ဝေဒိတဗ္ဗော ဝိညူဟီတိ။ အယံ ဒုတိယော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော သင်္ဃေ အဝေစ္စပ္ပသာဒေန သမန္နာဂတော ဟောတိ သုပ္ပဋိပန္နော ဘဂဝတော သာဝကသင်္ဃော။ပေ။ အနုတ္တရံ ပုညက္ခေတ္တံ လောကဿာတိ။ အယံ တတိယော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အယံ စတုတ္ထော ပုညာဘိသန္ဒော ကုသလာဘိသန္ဒော သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ ကုသလာဘိသန္ဒာ သုခဿာဟာရာတိ။ ပဌမံ။>
    text <၂။ ဒုတိယပုညာဘိသန္ဒသုတ္တံ>
      text <၁၀၂၈>, <စတ္တာရောမေ၊ ဘိက္ခဝေ၊ ပုညာဘိသန္ဒာ ကုသလာဘိသန္ဒာ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတော။ အယံ စတုတ္ထော ပုညာဘိသန္ဒော ကုသလာဘိသန္ဒော သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ ကုသလာဘိသန္ဒာ သုခဿာဟာရာတိ။ ဒုတိယံ။>
    text <၃။ တတိယပုညာဘိသန္ဒသုတ္တံ>
      text <၁၀၂၉>, <စတ္တာရောမေ၊ ဘိက္ခဝေ၊ ပုညာဘိသန္ဒာ ကုသလာဘိသန္ဒာ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော ပညဝါ ဟောတိ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ။ အယံ စတုတ္ထော ပုညာဘိသန္ဒော ကုသလာဘိသန္ဒော သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ ကုသလာဘိသန္ဒာ သုခဿာဟာရာတိ။ တတိယံ။>
    text <၄။ ပဌမဒေဝပဒသုတ္တံ>
      text <၁၀၃၀>, <သာဝတ္ထိနိဒာနံ။ စတ္တာရိမာနိ၊ ဘိက္ခဝေ၊ ဒေဝါနံ ဒေဝပဒာနိ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။>
      text <ကတမာနိ စတ္တာရိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဣဒံ ပဌမံ ဒေဝါနံ ဒေဝပဒံ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣဒံ စတုတ္ထံ ဒေဝါနံ ဒေဝပဒံ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။ ဣမာနိ ခေါ၊ ဘိက္ခဝေ၊ စတ္တာရိ ဒေဝါနံ ဒေဝပဒာနိ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယာတိ။ စတုတ္ထံ။>
    text <၅။ ဒုတိယဒေဝပဒသုတ္တံ>
      text <၁၀၃၁>, <စတ္တာရိမာနိ၊ ဘိက္ခဝေ၊ ဒေဝါနံ ဒေဝပဒာနိ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။>
      text <ကတမာနိ စတ္တာရိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ သော ဣတိ ပဋိသဉ္စိက္ခတိ ကိံ နု ခေါ ဒေဝါနံ ဒေဝပဒန္တိ။ သော ဧဝံ ပဇာနာတိ အဗျာဗဇ္ဈပရမေ ခွာဟံ ဧတရဟိ ဒေဝေ သုဏာမိ။ န စ ခေါ ပနာဟံ ကိဉ္စိ ဗျာဗာဓေမိ တသံ ဝါ ထာဝရံ ဝါ။ အဒ္ဓါဟံ ဒေဝပဒဓမ္မသမန္နာဂတော ဝိဟရာမီတိ။ ဣဒံ ပဌမံ ဒေဝါနံ ဒေဝပဒံ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ သော ဣတိ ပဋိသဉ္စိက္ခတိ ကိံ နု ခေါ ဒေဝါနံ ဒေဝပဒန္တိ။ သော ဧဝံ ပဇာနာတိ အဗျာဗဇ္ဈပရမေ ခွာဟံ ဧတရဟိ ဒေဝေ သုဏာမိ။ န ခေါ ပနာဟံ ကိဉ္စိ ဗျာဗာဓေမိ တသံ ဝါ ထာဝရံ ဝါ။ အဒ္ဓါဟံ ဒေဝပဒဓမ္မသမန္နာဂတော ဝိဟရာမီတိ။ ဣဒံ စတုတ္ထံ ဒေဝါနံ ဒေဝပဒံ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယ။ ဣမာနိ ခေါ၊ ဘိက္ခဝေ၊ စတ္တာရိ ဒေဝါနံ ဒေဝပဒာနိ အဝိသုဒ္ဓါနံ သတ္တာနံ ဝိသုဒ္ဓိယာ အပရိယောဒာတာနံ သတ္တာနံ ပရိယောဒပနာယာတိ။ ပဉ္စမံ။>
    text <၆။ ဒေဝသဘာဂသုတ္တံ>
      text <၁၀၃၂>, <စတူဟိ၊ ဘိက္ခဝေ၊ ဓမ္မေဟိ သမန္နာဂတံ အတ္တမနာ ဒေဝါ သဘာဂတံ ကထေန္တိ။ ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ယာ တာ ဒေဝတာ ဗုဒ္ဓေ အဝေစ္စပ္ပသာဒေန သမန္နာဂတာ ဣတော စုတာ တတြူပပန္နာ တာသံ ဧဝံ ဟောတိ ယထာရူပေန ခေါ မယံ ဗုဒ္ဓေ အဝေစ္စပ္ပသာဒေန သမန္နာဂတာ တတော စုတာ ဣဓူပပန္နာ၊ အရိယသာဝကောပိ တထာရူပေန ဗုဒ္ဓေ အဝေစ္စပ္ပသာဒေန သမန္နာဂတော ဧဟီတိ ဒေဝါနံ သန္တိကေတိ။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ယာ တာ ဒေဝတာ အရိယကန္တေဟိ သီလေဟိ သမန္နာဂတာ ဣတော စုတာ တတြူပပန္နာ တာသံ ဧဝံ ဟောတိ ယထာရူပေဟိ ခေါ မယံ အရိယကန္တေဟိ သီလေဟိ သမန္နာဂတာ တတော စုတာ ဣဓူပပန္နာ၊ အရိယသာဝကောပိ တထာရူပေဟိ အရိယကန္တေဟိ သီလေဟိ သမန္နာဂတော ဧဟီတိ ဒေဝါနံ သန္တိကေတိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတံ အတ္တမနာ ဒေဝါ သဘာဂတံ ကထေန္တီတိ။ ဆဋ္ဌံ။>
    text <၇။ မဟာနာမသုတ္တံ>
      text <၁၀၃၃>, <ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ>
      text <ကိတ္တာဝတာ နု ခေါ၊ ဘန္တေ၊ ဥပါသကော ဟောတီတိ။ ယတော ခေါ၊ မဟာနာမ၊ ဗုဒ္ဓံ သရဏံ ဂတော ဟောတိ၊ ဓမ္မံ သရဏံ ဂတော ဟောတိ၊ သင်္ဃံ သရဏံ ဂတော ဟောတိ ဧတ္တာဝတာ ခေါ၊ မဟာနာမ၊ ဥပါသကော ဟောတီတိ။>
      text <ကိတ္တာဝတာ ပန၊ ဘန္တေ၊ ဥပါသကော သီလသမ္ပန္နော ဟောတီတိ။ ယတော ခေါ၊ မဟာနာမ၊ ဥပါသကော ပါဏာတိပါတာ ပဋိဝိရတော ဟောတိ၊ အဒိန္နာဒာနာ ပဋိဝိရတော ဟောတိ၊ ကာမေသုမိစ္ဆာစာရာ ပဋိဝိရတော ဟောတိ၊ မုသာဝါဒာ ပဋိဝိရတော ဟောတိ၊ သုရာမေရယမဇ္ဇပ္ပမာဒဋ္ဌာနာ ပဋိဝိရတော ဟောတိ၊ ဧတ္တာဝတာ ခေါ၊ မဟာနာမ၊ ဥပါသကော သီလသမ္ပန္နော ဟောတီတိ။>
      text <ကိတ္တာဝတာ ပန၊ ဘန္တေ၊ ဥပါသကော သဒ္ဓါသမ္ပန္နော ဟောတီတိ။ ဣဓ၊ မဟာနာမ၊ ဥပါသကော သဒ္ဓေါ ဟောတိ၊ သဒ္ဒဟတိ တထာဂတဿ ဗောဓိံ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဧတ္တာဝတာ ခေါ၊ မဟာနာမ၊ ဥပါသကော သဒ္ဓါသမ္ပန္နော ဟောတီတိ။>
      text <ကိတ္တာဝတာ ပန၊ ဘန္တေ၊ ဥပါသကော စာဂသမ္ပန္နော ဟောတီတိ။ ဣဓ၊ မဟာနာမ၊ ဥပါသကော ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတော ဧတ္တာဝတာ ခေါ၊ မဟာနာမ၊ ဥပါသကော စာဂသမ္ပန္နော ဟောတီတိ။>
      text <ကိတ္တာဝတာ ပန၊ ဘန္တေ၊ ဥပါသကော ပညာသမ္ပန္နော ဟောတီတိ။ ဣဓ၊ မဟာနာမ၊ ဥပါသကော ပညဝါ ဟောတိ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ ဧတ္တာဝတာ ခေါ၊ မဟာနာမ၊ ဥပါသကော ပညာသမ္ပန္နော ဟောတီတိ။ သတ္တမံ။>
    text <၈။ ဝဿသုတ္တံ>
      text <၁၀၃၄>, <သေယျထာပိ၊ ဘိက္ခဝေ၊ ဥပရိပဗ္ဗတေ ထုလ္လဖုသိတကေ ဒေဝေ ဝဿန္တေ တံ ဥဒကံ ယထာနိန္နံ ပဝတ္တမာနံ ပဗ္ဗတကန္ဒရပဒရသာခါ ပရိပူရေတိ၊ ပဗ္ဗတကန္ဒရပဒရသာခါ ပရိပူရာ ကုသောဗ္ဘေ ပရိပူရေန္တိ၊ ကုသောဗ္ဘာ ပရိပူရာ မဟာသောဗ္ဘေ ပရိပူရေန္တိ၊ မဟာသောဗ္ဘာ ပရိပူရာ ကုန္နဒိယော ပရိပူရေန္တိ၊ ကုန္နဒိယော ပရိပူရာ မဟာနဒိယော ပရိပူရေန္တိ၊ မဟာနဒိယော ပရိပူရာ မဟာသမုဒ္ဒံ ပရိပူရေန္တိ၊ ဧဝမေဝ ခေါ၊ ဘိက္ခဝေ၊ အရိယသာဝကဿ ယော စ ဗုဒ္ဓေ အဝေစ္စပ္ပသာဒော၊ ယော စ ဓမ္မေ အဝေစ္စပ္ပသာဒော၊ ယော စ သင်္ဃေ အဝေစ္စပ္ပသာဒော၊ ယာနိ စ အရိယကန္တာနိ သီလာနိ ဣမေ ဓမ္မာ သန္ဒမာနာ ပါရံ ဂန္တွာ အာသဝါနံ ခယာယ သံဝတ္တန္တီတိ။ အဋ္ဌမံ။>
    text <၉။ ကာဠိဂေါဓသုတ္တံ>
      text <၁၀၃၅>, <ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ ယေန ကာဠိဂေါဓာယ သာကိယာနိယာ နိဝေသနံ တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ အထ ခေါ ကာဠိဂေါဓာ သာကိယာနီ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ ကာဠိဂေါဓံ သာကိယာနိံ ဘဂဝါ ဧတဒဝေါစ>
      text <စတူဟိ ခေါ၊ ဂေါဓေ၊ ဓမ္မေဟိ သမန္နာဂတာ အရိယသာဝိကာ သောတာပန္နာ ဟောတိ အဝိနိပါတဓမ္မာ နိယတာ သမ္ဗောဓိပရာယဏာ။ ကတမေဟိ စတူဟိ။ ဣဓ၊ ဂေါဓေ၊ အရိယသာဝိကာ ဗုဒ္ဓေ အဝေစ္စပ္ပသာဒေန သမန္နာဂတာ ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂါ ပယတပါဏိနီ ဝေါဿဂ္ဂရတာ ယာစယောဂါ ဒာနသံဝိဘာဂရတာ။ ဣမေဟိ ခေါ၊ ဂေါဓေ၊ စတူဟိ ဓမ္မေဟိ သမန္နာဂတာ အရိယသာဝိကာ သောတာပန္နာ ဟောတိ အဝိနိပါတဓမ္မာ နိယတာ သမ္ဗောဓိပရာယဏာတိ။>
      text <ယာနိမာနိ၊ ဘန္တေ၊ ဘဂဝတာ စတ္တာရိ သောတာပတ္တိယင်္ဂါနိ ဒေသိတာနိ၊ သံဝိဇ္ဇန္တေ တေ ဓမ္မာ မယိ၊ အဟဉ္စ တေသု ဓမ္မေသု သန္ဒိဿာမိ။ အဟဉှိ၊ ဘန္တေ၊ ဗုဒ္ဓေ အဝေစ္စပ္ပသာဒေန သမန္နာဂတာ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ ယံ ခေါ ပန ကိဉ္စိ ကုလေ ဒေယျဓမ္မံ သဗ္ဗံ တံ အပ္ပဋိဝိဘတ္တံ သီလဝန္တေဟိ ကလျာဏဓမ္မေဟီတိ။ လာဘာ တေ၊ ဂေါဓေ၊ သုလဒ္ဓံ တေ၊ ဂေါဓေ။ သောတာပတ္တိဖလံ တယာ၊ ဂေါဓေ၊ ဗျာကတန္တိ။ နဝမံ။>
    text <၁၀။ နန္ဒိယသက္ကသုတ္တံ>
      text <၁၀၃၆>, <ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ နန္ဒိယော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ နန္ဒိယော သက္ကော ဘဂဝန္တံ ဧတဒဝေါစ ယဿေဝ နု ခေါ၊ ဘန္တေ၊ အရိယသာဝကဿ စတ္တာရိ သောတာပတ္တိယင်္ဂါနိ သဗ္ဗေန သဗ္ဗံ သဗ္ဗထာ သဗ္ဗံ နတ္ထိ သွေဝ နု ခေါ၊ ဘန္တေ၊ အရိယသာဝကော ပမာဒဝိဟာရီတိ။>
      text <ယဿ ခေါ၊ နန္ဒိယ၊ စတ္တာရိ သောတာပတ္တိယင်္ဂါနိ သဗ္ဗေန သဗ္ဗံ သဗ္ဗထာ သဗ္ဗံ နတ္ထိ တမဟံ ဗာဟိရော ပုထုဇ္ဇနပက္ခေ ဌိတောတိ ဝဒာမိ။ အပိ စ၊ နန္ဒိယ၊ ယထာ အရိယသာဝကော ပမာဒဝိဟာရီ စေဝ ဟောတိ၊ အပ္ပမာဒဝိဟာရီ စ တံ သုဏာဟိ၊ သာဓုကံ မနသိ ကရောဟိ၊ ဘာသိဿာမီတိ။ ဧဝံ၊ ဘန္တေတိ ခေါ နန္ဒိယော သက္ကော ဘဂဝတော ပစ္စဿောသိ။ ဘဂဝါ ဧတဒဝေါစ>
      text <ကထဉ္စ၊ နန္ဒိယ၊ အရိယသာဝကော ပမာဒဝိဟာရီ ဟောတိ။ ဣဓ နန္ဒိယ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ သော တေန ဗုဒ္ဓေ အဝေစ္စပ္ပသာဒေန သန္တုဋ္ဌော န ဥတ္တရိ ဝါယမတိ ဒိဝါ ပဝိဝေကာယ၊ ရတ္တိံ ပဋိသလ္လာနာယ။ တဿ ဧဝံ ပမတ္တဿ ဝိဟရတော ပါမောဇ္ဇံ န ဟောတိ။ ပါမောဇ္ဇေ အသတိ၊ ပီတိ န ဟောတိ။ ပီတိယာ အသတိ၊ ပဿဒ္ဓိ န ဟောတိ။ ပဿဒ္ဓိယာ အသတိ၊ ဒုက္ခံ ဝိဟရတိ။ ဒုက္ခိနော စိတ္တံ န သမာဓိယတိ။ အသမာဟိတေ စိတ္တေ ဓမ္မာ န ပါတုဘဝန္တိ။ ဓမ္မာနံ အပါတုဘာဝါ ပမာဒဝိဟာရီ တွေဝ သင်္ချံ ဂစ္ဆတိ။>
      text <ပုန စပရံ၊ နန္ဒိယ၊ အရိယသာဝကော ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ သော တေဟိ အရိယကန္တေဟိ သီလေဟိ သန္တုဋ္ဌော န ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ။ တဿ ဧဝံ ပမတ္တဿ ဝိဟရတော ပါမောဇ္ဇံ န ဟောတိ။ ပါမောဇ္ဇေ အသတိ၊ ပီတိ န ဟောတိ။ ပီတိယာ အသတိ၊ ပဿဒ္ဓိ န ဟောတိ။ ပဿဒ္ဓိယာ အသတိ၊ ဒုက္ခံ ဝိဟရတိ။ ဒုက္ခိနော စိတ္တံ န သမာဓိယတိ။ အသမာဟိတေ စိတ္တေ ဓမ္မာ န ပါတုဘဝန္တိ။ ဓမ္မာနံ အပါတုဘာဝါ ပမာဒဝိဟာရီ တွေဝ သင်္ချံ ဂစ္ဆတိ။ ဧဝံ ခေါ၊ နန္ဒိယ၊ အရိယသာဝကော ပမာဒဝိဟာရီ ဟောတိ။>
      text <ကထဉ္စ၊ နန္ဒိယ၊ အရိယသာဝကော အပ္ပမာဒဝိဟာရီ ဟောတိ။ ဣဓ၊ နန္ဒိယ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ သော တေန ဗုဒ္ဓေ အဝေစ္စပ္ပသာဒေန အသန္တုဋ္ဌော ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ။ တဿ ဧဝံ အပ္ပမတ္တဿ ဝိဟရတော ပါမောဇ္ဇံ ဇာယတိ။ ပမုဒိတဿ ပီတိ ဇာယတိ။ ပီတိမနဿ ကာယော ပဿမ္ဘတိ။ ပဿဒ္ဓကာယော သုခံ ဝေဒိယတိ။ သုခိနော စိတ္တံ သမာဓိယတိ။ သမာဟိတေ စိတ္တေ ဓမ္မာ ပါတုဘဝန္တိ။ ဓမ္မာနံ ပါတုဘာဝါ အပ္ပမာဒဝိဟာရီ တွေဝ သင်္ချံ ဂစ္ဆတိ။>
      text <ပုန စပရံ၊ နန္ဒိယ၊ အရိယသာဝကော ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ သော တေဟိ အရိယကန္တေဟိ သီလေဟိ အသန္တုဋ္ဌော ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ။ တဿ ဧဝံ အပ္ပမတ္တဿ ဝိဟရတော ပါမောဇ္ဇံ ဇာယတိ။ ပမုဒိတဿ ပီတိ ဇာယတိ။ ပီတိမနဿ ကာယော ပဿမ္ဘတိ။ ပဿဒ္ဓကာယော သုခံ ဝေဒိယတိ။ သုခိနော စိတ္တံ သမာဓိယတိ။ သမာဟိတေ စိတ္တေ ဓမ္မာ ပါတုဘဝန္တိ။ ဓမ္မာနံ ပါတုဘာဝါ အပ္ပမာဒဝိဟာရီ တွေဝ သင်္ချံ ဂစ္ဆတိ။ ဧဝံ ခေါ၊ နန္ဒိယ၊ အရိယသာဝကော အပ္ပမာဒဝိဟာရီ ဟောတီတိ။ ဒသမံ။>
      stand <ပုညာဘိသန္ဒဝဂ္ဂေါ စတုတ္ထော။>
      text <တဿုဒ္ဒာနံ>
  text <၅။ သဂါထကပုညာဘိသန္ဒဝဂ္ဂေါ>
    text <၁။ ပဌမအဘိသန္ဒသုတ္တံ>
      text <၁၀၃၇>, <စတ္တာရောမေ၊ ဘိက္ခဝေ၊ ပုညာဘိသန္ဒာ၊ ကုသလာဘိသန္ဒာ၊ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော၊ ကုသလာဘိသန္ဒော၊ သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ အယံ စတုတ္ထော ပုညာဘိသန္ဒော၊ ကုသလာဘိသန္ဒော၊ သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ၊ ကုသလာဘိသန္ဒာ၊ သုခဿာဟာရာ။>
      text <ဣမေဟိ ခေါ၊ ဘိက္ခဝေ၊ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ ဧတ္တကော ပုညာဘိသန္ဒော၊ ကုသလာဘိသန္ဒော၊ သုခဿာဟာရောတိ။ အထ ခေါ အသင်္ချေယျော အပ္ပမေယျော မဟာပုညက္ခန္ဓော တွေဝ သင်္ချံ ဂစ္ဆတိ။>
      text <သေယျထာပိ၊ ဘိက္ခဝေ၊ မဟာသမုဒ္ဒေ န သုကရံ ဥဒကဿ ပမာဏံ ဂဏေတုံ ဧတ္တကာနိ ဥဒကာဠှကာနီတိ ဝါ ဧတ္တကာနိ ဥဒကာဠှကသတာနီတိ ဝါ ဧတ္တကာနိ ဥဒကာဠှကသဟဿာနီတိ ဝါ ဧတ္တကာနိ ဥဒကာဠှကသတသဟဿာနီတိ ဝါတိ။ အထ ခေါ အသင်္ချေယျော အပ္ပမေယျော မဟာဥဒကက္ခန္ဓော တွေဝ သင်္ချံ ဂစ္ဆတိ။ ဧဝမေဝ ခေါ၊ ဘိက္ခဝေ၊ ဣမေဟိ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ ဧတ္တကော ပုညာဘိသန္ဒော၊ ကုသလာဘိသန္ဒော၊ သုခဿာဟာရောတိ။ အထ ခေါ အသင်္ချေယျော အပ္ပမေယျော မဟာပုညက္ခန္ဓော တွေဝ သင်္ချံ ဂစ္ဆတီတိ။>
      text <ဣဒမဝေါစ ဘဂဝါ။ ဣဒံ ဝတွာန သုဂတော အထာပရံ ဧတဒဝေါစ သတ္ထာ>
    text <၂။ ဒုတိယအဘိသန္ဒသုတ္တံ>
      text <၁၀၃၈>, <စတ္တာရောမေ၊ ဘိက္ခဝေ၊ ပုညာဘိသန္ဒာ၊ ကုသလာဘိသန္ဒာ၊ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော ကုသလာဘိသန္ဒော သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော ဝိဂတမလမစ္ဆေရေန စေတသာ အဂါရံ အဇ္ဈာဝသတိ မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒာနသံဝိဘာဂရတော။ အယံ စတုတ္ထော ပုညာဘိသန္ဒော ကုသလာဘိသန္ဒော သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ၊ ကုသလာဘိသန္ဒာ၊ သုခဿာဟာရာ။>
      text <ဣမေဟိ ခေါ၊ ဘိက္ခဝေ၊ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ ဧတ္တကော ပုညာဘိသန္ဒော၊ ကုသလာဘိသန္ဒော၊ သုခဿာဟာရောတိ။ အထ ခေါ အသင်္ချေယျော အပ္ပမေယျော မဟာပုညက္ခန္ဓော တွေဝ သင်္ချံ ဂစ္ဆတိ။>
      text <သေယျထာပိ၊ ဘိက္ခဝေ၊ ယတ္ထိမာ မဟာနဒိယော သံသန္ဒန္တိ သမေန္တိ၊ သေယျထိဒံ ဂင်္ဂါ၊ ယမုနာ၊ အစိရဝတီ၊ သရဘူ၊ မဟီ၊ တတ္ထ န သုကရံ ဥဒကဿ ပမာဏံ ဂဏေတုံ ဧတ္တကာနိ ဥဒကာဠှကာနီတိ ဝါ ဧတ္တကာနိ ဥဒကာဠှကသတာနီတိ ဝါ ဧတ္တကာနိ ဥဒကာဠှကသဟဿာနီတိ ဝါ ဧတ္တကာနိ ဥဒကာဠှကသတသဟဿာနီတိ ဝါတိ။ အထ ခေါ အသင်္ချေယျော အပ္ပမေယျော မဟာဥဒကက္ခန္ဓော တွေဝ သင်္ချံ ဂစ္ဆတိ။ ဧဝမေဝ ခေါ၊ ဘိက္ခဝေ၊ ဣမေဟိ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ ဧတ္တကော ပုညာဘိသန္ဒော၊ ကုသလာဘိသန္ဒော၊ သုခဿာဟာရောတိ။ အထ ခေါ အသင်္ချေယျော အပ္ပမေယျော မဟာပုညက္ခန္ဓော တွေဝ သင်္ချံ ဂစ္ဆတီတိ။ ဣဒမဝေါစ ဘဂဝါ။ပေ။ သတ္ထာ>
    text <၃။ တတိယအဘိသန္ဒသုတ္တံ>
      text <၁၀၃၉>, <စတ္တာရောမေ၊ ဘိက္ခဝေ၊ ပုညာဘိသန္ဒာ၊ ကုသလာဘိသန္ဒာ၊ သုခဿာဟာရာ။ ကတမေ စတ္တာရော။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အယံ ပဌမော ပုညာဘိသန္ဒော၊ ကုသလာဘိသန္ဒော၊ သုခဿာဟာရော။>
      text <ပုန စပရံ၊ ဘိက္ခဝေ၊ အရိယသာဝကော ဓမ္မေ။ပေ။ သင်္ဃေ။ပေ။>
      text <ပုန စပရံ၊ ဘိက္ခဝေ၊ အရိယသာဝကော ပညဝါ ဟောတိ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ။ အယံ စတုတ္ထော ပုညာဘိသန္ဒော ကုသလာဘိသန္ဒော သုခဿာဟာရော။ ဣမေ ခေါ၊ ဘိက္ခဝေ၊ စတ္တာရော ပုညာဘိသန္ဒာ ကုသလာဘိသန္ဒာ သုခဿာဟာရာ။>
      text <ဣမေဟိ ခေါ၊ ဘိက္ခဝေ၊ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ ဧတ္တကော ပုညာဘိသန္ဒော၊ ကုသလာဘိသန္ဒော၊ သုခဿာဟာရောတိ။ အထ ခေါ အသင်္ချေယျော အပ္ပမေယျော မဟာပုညက္ခန္ဓော တွေဝ သင်္ချံ ဂစ္ဆတီတိ။ ဣဒမဝေါစ ဘဂဝါ။ပေ။ သတ္ထာ>
    text <၄။ ပဌမမဟဒ္ဓနသုတ္တံ>
      text <၁၀၄၀>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော အဍ္ဎော မဟဒ္ဓနော မဟာဘောဂေါတိ ဝုစ္စတိ။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ၊ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော အဍ္ဎော မဟဒ္ဓနော မဟာဘောဂေါတိ ဝုစ္စတီတိ။ စတုတ္ထံ။>
    text <၅။ ဒုတိယမဟဒ္ဓနသုတ္တံ>
      text <၁၀၄၁>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော အဍ္ဎော မဟဒ္ဓနော မဟာဘောဂေါ မဟာယသောတိ ဝုစ္စတိ။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော အဍ္ဎော မဟဒ္ဓနော မဟာဘောဂေါ မဟာယသောတိ ဝုစ္စတီတိ။ ပဉ္စမံ။>
    text <၆။ သုဒ္ဓကသုတ္တံ>
      text <၁၀၄၂>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ ဆဋ္ဌံ။>
    text <၇။ နန္ဒိယသုတ္တံ>
      text <၁၀၄၃>, <ကပိလဝတ္ထုနိဒာနံ။ ဧကမန္တံ နိသိန္နံ ခေါ နန္ဒိယံ သက္ကံ ဘဂဝါ ဧတဒဝေါစ စတူဟိ ခေါ၊ နန္ဒိယ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ နန္ဒိယ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ နန္ဒိယ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ သတ္တမံ။>
    text <၈။ ဘဒ္ဒိယသုတ္တံ>
      text <၁၀၄၄>, <ကပိလဝတ္ထုနိဒာနံ။ ဧကမန္တံ နိသိန္နံ ခေါ ဘဒ္ဒိယံ သက္ကံ ဘဂဝါ ဧတဒဝေါစ စတူဟိ ခေါ၊ ဘဒ္ဒိယ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ ဘဒ္ဒိယ၊ အရိယသာဝကော ဗုဒ္ဓေ။ပေ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘဒ္ဒိယ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ အဋ္ဌမံ။>
    text <၉။ မဟာနာမသုတ္တံ>
      text <၁၀၄၅>, <ကပိလဝတ္ထုနိဒာနံ။ ဧကမန္တံ နိသိန္နံ ခေါ မဟာနာမံ သက္ကံ ဘဂဝါ ဧတဒဝေါစ စတူဟိ ခေါ၊ မဟာနာမ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ။ပေ။ သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ မဟာနာမ၊ အရိယသာဝကော ဗုဒ္ဓေ။ပေ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ မဟာနာမ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ နဝမံ။>
    text <၁၀။ အင်္ဂသုတ္တံ>
      text <၁၀၄၆>, <စတ္တာရိမာနိ၊ ဘိက္ခဝေ၊ သောတာပတ္တိယင်္ဂါနိ။ ကတမာနိ စတ္တာရိ။ သပ္ပုရိသသံသေဝေါ၊ သဒ္ဓမ္မဿဝနံ၊ ယောနိသောမနသိကာရော၊ ဓမ္မာနုဓမ္မပ္ပဋိပတ္တိ ဣမာနိ ခေါ၊ ဘိက္ခဝေ၊ စတ္တာရိ သောတာပတ္တိယင်္ဂါနီတိ။ ဒသမံ။>
      stand <သဂါထကပုညာဘိသန္ဒဝဂ္ဂေါ ပဉ္စမော။>
      text <တဿုဒ္ဒာနံ>
  text <၆။ သပ္ပညဝဂ္ဂေါ>
    text <၁။ သဂါထကသုတ္တံ>
      text <၁၀၄၇>, <စတူဟိ၊ ဘိက္ခဝေ၊ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော။>
      text <ကတမေဟိ စတူဟိ။ ဣဓ၊ ဘိက္ခဝေ၊ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ။ပေ။ သမာဓိသံဝတ္တနိကေဟိ။ ဣမေဟိ ခေါ၊ ဘိက္ခဝေ၊ စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏောတိ။ ဣဒမဝေါစ ဘဂဝါ။ ဣဒံ ဝတွာန သုဂတော အထာပရံ ဧတဒဝေါစ သတ္ထာ>
    text <၂။ ဝဿံဝုတ္ထသုတ္တံ>
      text <၁၀၄၈>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန အညတရော ဘိက္ခု သာဝတ္ထိယံ ဝဿံဝုတ္ထော ကပိလဝတ္ထုံ အနုပ္ပတ္တော ဟောတိ ကေနစိဒေဝ ကရဏီယေန။ အဿောသုံ ခေါ ကာပိလဝတ္ထဝါ သကျာ အညတရော ကိရ ဘိက္ခု သာဝတ္ထိယံ ဝဿံဝုတ္ထော ကပိလဝတ္ထုံ အနုပ္ပတ္တောတိ။>
      text <အထ ခေါ ကာပိလဝတ္ထဝါ သကျာ ယေန သော ဘိက္ခု တေနုပသင်္ကမိံသု၊ ဥပသင်္ကမိတွာ တံ ဘိက္ခုံ အဘိဝါဒေတွာ ဧကမန္တံ နိသီဒိံသု။ ဧကမန္တံ နိသိန္နာ ခေါ ကာပိလဝတ္ထဝါ သကျာ တံ ဘိက္ခုံ ဧတဒဝေါစုံ ကစ္စိ၊ ဘန္တေ၊ ဘဂဝါ အရောဂေါ စေဝ ဗလဝါ စာတိ။ အရောဂေါ စာဝုသော၊ ဘဂဝါ ဗလဝါ စာတိ။ ကစ္စိ ပန၊ ဘန္တေ၊ သာရိပုတ္တမောဂ္ဂလ္လာနာ အရောဂါ စေဝ ဗလဝန္တော စာတိ။ သာရိပုတ္တမောဂ္ဂလ္လာနာပိ ခေါ၊ အာဝုသော၊ အရောဂါ စေဝ ဗလဝန္တော စာတိ။ ကစ္စိ ပန၊ ဘန္တေ၊ ဘိက္ခုသင်္ဃော အရောဂေါ စ ဗလဝါ စာတိ။ ဘိက္ခုသင်္ဃောပိ ခေါ၊ အာဝုသော၊ အရောဂေါ စ ဗလဝါ စာတိ။ အတ္ထိ ပန တေ၊ ဘန္တေ၊ ကိဉ္စိ ဣမိနာ အန္တရဝဿေန ဘဂဝတော သမ္မုခါ သုတံ သမ္မုခါ ပဋိဂ္ဂဟိတန္တိ။ သမ္မုခါ မေတံ၊ အာဝုသော၊ ဘဂဝတော သုတံ သမ္မုခါ ပဋိဂ္ဂဟိတံ အပ္ပကာ တေ၊ ဘိက္ခဝေ၊ ဘိက္ခူ ယေ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ။ အထ ခေါ ဧတေဝ ဗဟုတရာ ဘိက္ခူ ယေ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာတိ။>
      text <အပရမ္ပိ ခေါ မေ၊ အာဝုသော၊ ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ အပ္ပကာ တေ၊ ဘိက္ခဝေ၊ ဘိက္ခူ ယေ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာ။ အထ ခေါ ဧတေဝ ဗဟုတရာ ဘိက္ခူ ယေ တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမိနော၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တီတိ။>
      text <အပရမ္ပိ ခေါ မေ၊ အာဝုသော၊ ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ အပ္ပကာ တေ၊ ဘိက္ခဝေ၊ ဘိက္ခူ ယေ တိဏ္ဏံ သံယောဇနာနံ ပရိက္ခယာ ရာဂဒောသမောဟာနံ တနုတ္တာ သကဒာဂါမိနော၊ သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တိ။ အထ ခေါ ဧတေဝ ဗဟုတရာ ဘိက္ခူ ယေ တိဏ္ဏံ သံယောဇနာနံ ပရိက္ခယာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာတိ။ ဒုတိယံ။>
    text <၃။ ဓမ္မဒိန္နသုတ္တံ>
      text <၁၀၄၉>, <ဧကံ သမယံ ဘဂဝါ ဗာရာဏသိယံ ဝိဟရတိ ဣသိပတနေ မိဂဒာယေ။ အထ ခေါ ဓမ္မဒိန္နော ဥပါသကော ပဉ္စဟိ ဥပါသကသတေဟိ သဒ္ဓိံ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ ဓမ္မဒိန္နော ဥပါသကော ဘဂဝန္တံ ဧတဒဝေါစ ဩဝဒတု နော၊ ဘန္တေ၊ ဘဂဝါ၊ အနုသာသတု နော၊ ဘန္တေ၊ ဘဂဝါ ယံ အမှာကံ အဿ ဒီဃရတ္တံ ဟိတာယ သုခါယာတိ။>
      text <တသ္မာတိဟ ဝေါ၊ ဓမ္မဒိန္နံ၊ ဧဝံ သိက္ခိတဗ္ဗံ ယေ တေ သုတ္တန္တာ တထာဂတဘာသိတာ ဂမ္ဘီရာ ဂမ္ဘီရတ္ထာ လောကုတ္တရာ သုညတပဋိသံယုတ္တာ တေ ကာလေန ကာလံ ဥပသမ္ပဇ္ဇ ဝိဟရိဿာမာတိ။ ဧဝဉှိ ဝေါ၊ ဓမ္မဒိန္န၊ သိက္ခိတဗ္ဗန္တိ။ န ခေါ နေတံ၊ ဘန္တေ၊ သုကရံ အမှေဟိ ပုတ္တသမ္ဗာဓသယနံ အဇ္ဈာဝသန္တေဟိ ကာသိကစန္ဒနံ ပစ္စနုဘောန္တေဟိ မာလာဂန္ဓဝိလေပနံ ဓာရယန္တေဟိ ဇာတရူပရဇတံ သာဒိယန္တေဟိ ယေ တေ သုတ္တန္တာ တထာဂတဘာသိတာ ဂမ္ဘီရာ ဂမ္ဘီရတ္ထာ လောကုတ္တရာ သုညတပဋိသံယုတ္တာ တေ ကာလေန ကာလံ ဥပသမ္ပဇ္ဇ ဝိဟရိတုံ။ တေသံ နော၊ ဘန္တေ၊ ဘဂဝါ အမှာကံ ပဉ္စသု သိက္ခါပဒေသု ဌိတာနံ ဥတ္တရိဓမ္မံ ဒေသေတူတိ။>
      text <တသ္မာတိဟ ဝေါ၊ ဓမ္မဒိန္န၊ ဧဝံ သိက္ခိတဗ္ဗံ ဗုဒ္ဓေ အဝေစ္စပ္ပသာဒေန သမန္နာဂတာ ဘဝိဿာမ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတာ ဘဝိဿာမ အခဏ္ဍေဟိ။ပေ။ သမာဓိသံဝတ္တနိကေဟီတိ။ ဧဝဉှိ ဝေါ၊ ဓမ္မဒိန္န၊ သိက္ခိတဗ္ဗန္တိ။>
      text <ယာနိမာနိ၊ ဘန္တေ၊ ဘဂဝတာ စတ္တာရိ သောတာပတ္တိယင်္ဂါနိ ဒေသိတာနိ၊ သံဝိဇ္ဇန္တေ တေ ဓမ္မာ အမှေသု၊ မယဉ္စ တေသု ဓမ္မေသု သန္ဒိဿာမ။ မယဉှိ ဘန္တေ၊ ဗုဒ္ဓေ အဝေစ္စပ္ပသာဒေန သမန္နာဂတာ ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ ဓမ္မေ။ပေ။ သင်္ဃေ။ပေ။ အရိယကန္တေဟိ သီလေဟိ သမန္နာဂတာ အခဏ္ဍေဟိ။ပေ။ သမာဓိသံဝတ္တနိကေဟီတိ။ လာဘာ ဝေါ၊ ဓမ္မဒိန္န၊ သုလဒ္ဓံ ဝေါ၊ ဓမ္မဒိန္န။ သောတာပတ္တိဖလံ တုမှေဟိ ဗျာကတန္တိ။ တတိယံ။>
    text <၄။ ဂိလာနသုတ္တံ>
      text <၁၀၅၀>, <ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ တေန ခေါ ပန သမယေန သမ္ဗဟုလာ ဘိက္ခူ ဘဂဝတော စီဝရကမ္မံ ကရောန္တိ နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီတိ။ အဿောသိ ခေါ မဟာနာမော သက္ကော သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီတိ။ အထ ခေါ မဟာနာမော သက္ကော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ သုတမေတံ၊ ဘန္တေ သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီတိ။ န ခေါ နေတံ၊ ဘန္တေ၊ ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ သပ္ပညေန ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော ဩဝဒိတဗ္ဗောတိ။>
      text <သပ္ပညေန မဟာနာမ၊ ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော စတူဟိ အဿာသနီယေဟိ ဓမ္မေဟိ အဿာသေတဗ္ဗော အဿာသတာယသ္မာ အတ္ထာယသ္မတော ဗုဒ္ဓေ အဝေစ္စပ္ပသာဒော ဣတိပိ သော ဘဂဝါ။ပေ။ သတ္ထာ ဒေဝမနုဿာနံ ဗုဒ္ဓေါ ဘဂဝါတိ။ အဿာသတာယသ္မာ အတ္ထာယသ္မတော ဓမ္မေ။ပေ။ သင်္ဃေ။ပေ။ အရိယကန္တာနိ သီလာနိ အခဏ္ဍာနိ။ပေ။ သမာဓိသံဝတ္တနိကာနီတိ။>
      text <သပ္ပညေန၊ မဟာနာမ၊ ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော ဣမေဟိ စတူဟိ အဿာသနီယေဟိ ဓမ္မေဟိ အဿာသေတွာ ဧဝမဿ ဝစနီယော အတ္ထာယသ္မတော မာတာပိတူသု အပေက္ခါတိ။ သော စေ ဧဝံ ဝဒေယျ အတ္ထိ မေ မာတာပိတူသု အပေက္ခါတိ၊ သော ဧဝမဿ ဝစနီယော အာယသ္မာ ခေါ မာရိသော မရဏဓမ္မော။ သစေ ပါယသ္မာ မာတာပိတူသု အပေက္ခံ ကရိဿတိ၊ မရိဿတေဝ၊ နော စေ ပါယသ္မာ မာတာပိတူသု အပေက္ခံ ကရိဿတိ၊ မရိဿတေဝ။ သာဓာယသ္မာ၊ ယာ တေ မာတာပိတူသု အပေက္ခါ တံ ပဇဟာတိ။>
      text <သော စေ ဧဝံ ဝဒေယျ ယာ မေ မာတာပိတူသု အပေက္ခါ သာ ပဟီနာတိ၊ သော ဧဝမဿ ဝစနီယော အတ္ထိ ပနာယသ္မတော ပုတ္တဒာရေသု အပေက္ခါတိ။ သော စေ ဧဝံ ဝဒေယျ အတ္ထိ မေ ပုတ္တဒာရေသု အပေက္ခါတိ၊ သော ဧဝမဿ ဝစနီယော အာယသ္မာ ခေါ မာရိသော မရဏဓမ္မော။ သစေ ပါယသ္မာ ပုတ္တဒာရေသု အပေက္ခံ ကရိဿတိ၊ မရိဿတေဝ၊ နော စေ ပါယသ္မာ ပုတ္တဒာရေသု အပေက္ခံ ကရိဿတိ၊ မရိဿတေဝ။ သာဓာယသ္မာ၊ ယာ တေ ပုတ္တဒာရေသု အပေက္ခါ တံ ပဇဟာတိ။>
      text <သော စေ ဧဝံ ဝဒေယျ ယာ မေ ပုတ္တဒာရေသု အပေက္ခါ သာ ပဟီနာတိ၊ သော ဧဝမဿ ဝစနီယော အတ္ထိ ပနာယသ္မတော မာနုသကေသု ပဉ္စသု ကာမဂုဏေသု အပေက္ခါတိ။ သော စေ ဧဝံ ဝဒေယျ အတ္ထိ မေ မာနုသကေသု ပဉ္စသု ကာမဂုဏေသု အပေက္ခါတိ၊ သော ဧဝမဿ ဝစနီယော မာနုသကေဟိ ခေါ၊ အာဝုသော၊ ကာမေဟိ ဒိဗ္ဗာ ကာမာ အဘိက္ကန္တတရာ စ ပဏီတတရာ စ။ သာဓာယသ္မာ၊ မာနုသကေဟိ ကာမေဟိ စိတ္တံ ဝုဋ္ဌာပေတွာ စာတုမဟာရာဇိကေသု ဒေဝေသု စိတ္တံ အဓိမောစေဟီတိ။>
      text <သော စေ ဧဝံ ဝဒေယျ မာနုသကေဟိ မေ ကာမေဟိ စိတ္တံ ဝုဋ္ဌိတံ၊ စာတုမဟာရာဇိကေသု ဒေဝေသု စိတ္တံ အဓိမောစိတန္တိ၊ သော ဧဝမဿ ဝစနီယော စာတုမဟာရာဇိကေဟိ ခေါ၊ အာဝုသော၊ ဒေဝေဟိ တာဝတိံသာ ဒေဝါ အဘိက္ကန္တတရာ စ ပဏီတတရာ စ။ သာဓာယသ္မာ၊ စာတုမဟာရာဇိကေဟိ ဒေဝေဟိ စိတ္တံ ဝုဋ္ဌာပေတွာ တာဝတိံသေသု ဒေဝေသု စိတ္တံ အဓိမောစေဟီတိ။>
      text <သော စေ ဧဝံ ဝဒေယျ စာတုမဟာရာဇိကေဟိ မေ ဒေဝေဟိ စိတ္တံ ဝုဋ္ဌိတံ၊ တာဝတိံသေသု ဒေဝေသု စိတ္တံ အဓိမောစိတန္တိ၊ သော ဧဝမဿ ဝစနီယော တာဝတိံသေဟိ ခေါ၊ အာဝုသော၊ ဒေဝေဟိ ယာမာ ဒေဝါ။ပေ။ တုသိတာ ဒေဝါ။ပေ။ နိမ္မာနရတီ ဒေဝါ။ပေ။ ပရနိမ္မိတဝသဝတ္တီ ဒေဝါ။ပေ။ ပရနိမ္မိတဝသဝတ္တီဟိ ခေါ၊ အာဝုသော၊ ဒေဝေဟိ ဗြဟ္မလောကော အဘိက္ကန္တတရော စ ပဏီတတရော စ။ သာဓာယသ္မာ၊ ပရနိမ္မိတဝသဝတ္တီဟိ ဒေဝေဟိ စိတ္တံ ဝုဋ္ဌာပေတွာ ဗြဟ္မလောကေ စိတ္တံ အဓိမောစေဟီတိ။ သော စေ ဧဝံ ဝဒေယျ ပရနိမ္မိတဝသဝတ္တီဟိ မေ ဒေဝေဟိ စိတ္တံ ဝုဋ္ဌိတံ၊ ဗြဟ္မလောကေ စိတ္တံ အဓိမောစိတန္တိ၊ သော ဧဝမဿ ဝစနီယော ဗြဟ္မလောကောပိ ခေါ၊ အာဝုသော၊ အနိစ္စော အဒ္ဓုဝေါ သက္ကာယပရိယာပန္နော။ သာဓာယသ္မာ၊ ဗြဟ္မလောကာ စိတ္တံ ဝုဋ္ဌာပေတွာ သက္ကာယနိရောဓေ စိတ္တံ ဥပသံဟရာဟီတိ။>
      text <သော စေ ဧဝံ ဝဒေယျ ဗြဟ္မလောကာ မေ စိတ္တံ ဝုဋ္ဌိတံ၊ သက္ကာယနိရောဓေ စိတ္တံ ဥပသံဟရာမီတိ၊ ဧဝံ ဝိမုတ္တစိတ္တဿ ခေါ၊ မဟာနာမ၊ ဥပါသကဿ အာသဝါ ဝိမုတ္တစိတ္တေန ဘိက္ခုနာ န ကိဉ္စိ နာနာကရဏံ ဝဒာမိ၊ ယဒိဒံ ဝိမုတ္တိယာ ဝိမုတ္တန္တိ။ စတုတ္ထံ။>
    text <၅။ သောတာပတ္တိဖလသုတ္တံ>
      text <၁၀၅၁>, <စတ္တာရောမေ၊ ဘိက္ခဝေ၊ ဓမ္မာ ဘာဝိတာ ဗဟုလီကတာ သောတာပတ္တိဖလသစ္ဆိကိရိယာယ သံဝတ္တန္တိ။ ကတမေ စတ္တာရော။ သပ္ပုရိသသံသေဝေါ၊ သဒ္ဓမ္မဿဝနံ၊ ယောနိသောမနသိကာရော၊ ဓမ္မာနုဓမ္မပ္ပဋိပတ္တိ ဣမေ ခေါ၊ ဘိက္ခဝေ၊ စတ္တာရော ဓမ္မာ ဘာဝိတာ ဗဟုလီကတာ သောတာပတ္တိဖလသစ္ဆိကိရိယာယ သံဝတ္တန္တီတိ။ ပဉ္စမံ။>
    text <၆။ သကဒာဂါမိဖလသုတ္တံ>
      text <၁၀၅၂>, <စတ္တာရောမေ၊ ဘိက္ခဝေ၊ ဓမ္မာ ဘာဝိတာ ဗဟုလီကတာ သကဒာဂါမိဖလသစ္ဆိကိရိယာယ သံဝတ္တန္တိ။ ကတမေ စတ္တာရော။။ပေ။ သံဝတ္တန္တီတိ။ ဆဋ္ဌံ။>
    text <၇။ အနာဂါမိဖလသုတ္တံ>
      text <၁၀၅၃>, <။ပေ။ အနာဂါမိဖလသစ္ဆိကိရိယာယ။ပေ။ သံဝတ္တန္တီတိ။ သတ္တမံ။>
    text <၈။ အရဟတ္တဖလသုတ္တံ>
      text <၁၀၅၄>, <။ပေ။ အရဟတ္တဖလသစ္ဆိကိရိယာယ။ပေ။ သံဝတ္တန္တီတိ။ အဋ္ဌမံ။>
    text <၉။ ပညာပဋိလာဘသုတ္တံ>
      text <၁၀၅၅>, <။ပေ။ ပညာပဋိလာဘာယ။ပေ။ သံဝတ္တန္တီတိ။ နဝမံ။>
    text <၁၀။ ပညာဝုဒ္ဓိသုတ္တံ>
      text <၁၀၅၆>, <။ပေ။ ပညာဝုဒ္ဓိယာ။ပေ။ သံဝတ္တန္တီတိ။ ဒသမံ။>
    text <၁၁။ ပညာဝေပုလ္လသုတ္တံ>
      text <၁၀၅၇>, <။ပေ။ ပညာဝေပုလ္လာယ။ပေ။ သံဝတ္တန္တီတိ။ ဧကာဒသမံ။>
      stand <သပ္ပညဝဂ္ဂေါ ဆဋ္ဌော။>
      text <တဿုဒ္ဒာနံ>
  text <၇။ မဟာပညဝဂ္ဂေါ>
    text <၁။ မဟာပညာသုတ္တံ>
      text <၁၀၅၈>, <စတ္တာရောမေ၊ ဘိက္ခဝေ၊ ဓမ္မာ ဘာဝိတာ ဗဟုလီကတာ မဟာပညတာယ သံဝတ္တန္တိ။ ကတမေ စတ္တာရော။ သပ္ပုရိသသံသေဝေါ၊ သဒ္ဓမ္မဿဝနံ၊ ယောနိသောမနသိကာရော၊ ဓမ္မာနုဓမ္မပ္ပဋိပတ္တိ ဣမေ ခေါ၊ ဘိက္ခဝေ၊ စတ္တာရော ဓမ္မာ ဘာဝိတာ ဗဟုလီကတာ မဟာပညတာ သံဝတ္တန္တီတိ။ ပဌမံ။>
    text <၂။ ပုထုပညာသုတ္တံ>
      text <၁၀၅၉>, <။ ပုထုပညတာ သံဝတ္တန္တီတိ။ ဒုတိယံ။>
    text <၃။ ဝိပုလပညာသုတ္တံ>
      text <၁၀၆၀>, <။ ဝိပုလပညတာ သံဝတ္တန္တီတိ။ တတိယံ။>
    text <၄။ ဂမ္ဘီရပညာသုတ္တံ>
      text <၁၀၆၁>, <။ ဂမ္ဘီရပညတာ သံဝတ္တန္တီတိ။ စတုတ္ထံ။>
    text <၅။ အပ္ပမတ္တပညာသုတ္တံ>
      text <၁၀၆၂>, <။ အပ္ပမတ္တပညတာ သံဝတ္တန္တီတိ။ ပဉ္စမံ။>
    text <၆။ ဘူရိပညာသုတ္တံ>
      text <၁၀၆၃>, <။ ဘူရိပညတာ သံဝတ္တန္တီတိ။ ဆဋ္ဌံ။>
    text <၇။ ပညာဗာဟုလ္လသုတ္တံ>
      text <၁၀၆၄>, <။ ပညာဗာဟုလ္လာ သံဝတ္တန္တီတိ။ သတ္တမံ။>
    text <၈။ သီဃပညာသုတ္တံ>
      text <၁၀၆၅>, <။ သီဃပညတာ သံဝတ္တန္တီတိ။ အဋ္ဌမံ။>
    text <၉။ လဟုပညာသုတ္တံ>
      text <၁၀၆၆>, <။ လဟုပညတာ သံဝတ္တန္တီတိ။ နဝမံ။>
    text <၁၀။ ဟာသပညာသုတ္တံ>
      text <၁၀၆၇>, <။ ဟာသပညတာ သံဝတ္တန္တီတိ။ ဒသမံ။>
    text <၁၁။ ဇဝနပညာသုတ္တံ>
      text <၁၀၆၈>, <။ ဇဝနပညတာ သံဝတ္တန္တီတိ။ ဧကာဒသမံ။>
    text <၁၂။ တိက္ခပညာသုတ္တံ>
      text <၁၀၆၉>, <။ တိက္ခပညတာ သံဝတ္တန္တီတိ။ ဒွာဒသမံ။>
    text <၁၃။ နိဗ္ဗေဓိကပညာသုတ္တံ>
      text <၁၀၇၀>, <။ နိဗ္ဗေဓိကပညတာ သံဝတ္တန္တိ။ ကတမေ စတ္တာရော။ သပ္ပုရိသသံသေဝေါ၊ သဒ္ဓမ္မဿဝနံ၊ ယောနိသောမနသိကာရော၊ ဓမ္မာနုဓမ္မပ္ပဋိပတ္တိ ဣမေ ခေါ၊ ဘိက္ခဝေ၊ စတ္တာရော ဓမ္မာ ဘာဝိတာ ဗဟုလီကတာ နိဗ္ဗေဓိကပညတာယ သံဝတ္တန္တီတိ။ တေရသမံ။>
      stand <မဟာပညဝဂ္ဂေါ သတ္တမော။>
      text <တဿုဒ္ဒာနံ>
      stand <သောတာပတ္တိသံယုတ္တံ ဧကာဒသမံ။>
