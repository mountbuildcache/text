text <၇။ သာရိပုတ္တသံယုတ္တံ>
  text <၁။ ဝိဝေကဇသုတ္တံ>
    text <၃၃၂>, <ဧကံ သမယံ အာယသ္မာ သာရိပုတ္တော သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ အာယသ္မာ သာရိပုတ္တော ပုဗ္ဗဏှသမယံ နိဝါသေတွာ ပတ္တစီဝရမာဒာယ သာဝတ္ထိံ ပိဏ္ဍာယ ပါဝိသိ။ သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော ယေန အန္ဓဝနံ တေနုပသင်္ကမိ ဒိဝါဝိဟာရာယ။ အန္ဓဝနံ အဇ္ဈောဂါဟေတွာ အညတရသ္မိံ ရုက္ခမူလေ ဒိဝါဝိဟာရံ နိသီဒိ။>
    text <အထ ခေါ အာယသ္မာ သာရိပုတ္တော သာယနှသမယံ ပဋိသလ္လာနာ ဝုဋ္ဌိတော ယေန ဇေတဝနံ အနာထပိဏ္ဍိကဿ အာရာမော တေနုပသင်္ကမိ။ အဒ္ဒသာ ခေါ အာယသ္မာ အာနန္ဒော အာယသ္မန္တံ သာရိပုတ္တံ ဒူရတောဝ အာဂစ္ဆန္တံ။ ဒိသွာန အာယသ္မန္တံ သာရိပုတ္တံ ဧတဒဝေါစ ဝိပ္ပသန္နာနိ ခေါ တေ၊ အာဝုသော သာရိပုတ္တ၊ ဣန္ဒြိယာနိ၊ ပရိသုဒ္ဓေါ မုခဝဏ္ဏော ပရိယောဒာတော။ ကတမေနာယသ္မာ သာရိပုတ္တော အဇ္ဇ ဝိဟာရေန ဝိဟာသီတိ။>
    text <ဣဓာဟံ၊ အာဝုသော၊ ဝိဝိစ္စေဝ ကာမေဟိ ဝိဝိစ္စ အကုသလေဟိ ဓမ္မေဟိ သဝိတက္ကံ သဝိစာရံ ဝိဝေကဇံ ပီတိသုခံ ပဌမံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ န ဧဝံ ဟောတိ အဟံ ပဌမံ ဈာနံ သမာပဇ္ဇာမီတိ ဝါ အဟံ ပဌမံ ဈာနံ သမာပန္နောတိ ဝါ အဟံ ပဌမာ ဈာနာ ဝုဋ္ဌိတောတိ ဝါတိ။ တထာ ဟိ ပနာယသ္မတော သာရိပုတ္တဿ ဒီဃရတ္တံ အဟင်္ကာရမမင်္ကာရမာနာနုသယာ သုသမူဟတာ။ တသ္မာ အာယသ္မတော သာရိပုတ္တဿ န ဧဝံ ဟောတိ အဟံ ပဌမံ ဈာနံ သမာပဇ္ဇာမီတိ ဝါ အဟံ ပဌမံ ဈာနံ သမာပန္နောတိ ဝါ အဟံ ပဌမာ ဈာနာ ဝုဋ္ဌိတောတိ ဝါတိ။ ပဌမံ။>
  text <၂။ အဝိတက္ကသုတ္တံ>
    text <၃၃၃>, <သာဝတ္ထိနိဒာနံ။ အဒ္ဒသာ ခေါ အာယသ္မာ အာနန္ဒော။ပေ။ အာယသ္မန္တံ သာရိပုတ္တံ ဧတဒဝေါစ ဝိပ္ပသန္နာနိ ခေါ တေ၊ အာဝုသော သာရိပုတ္တ၊ ဣန္ဒြိယာနိ၊ ပရိသုဒ္ဓေါ မုခဝဏ္ဏော ပရိယောဒာတော။ ကတမေနာယသ္မာ သာရိပုတ္တော အဇ္ဇ ဝိဟာရေန ဝိဟာသီတိ။>
    text <ဣဓာဟံ၊ အာဝုသော၊ ဝိတက္ကဝိစာရာနံ ဝူပသမာ အဇ္ဈတ္တံ သမ္ပသာဒနံ စေတသော ဧကောဒိဘာဝံ အဝိတက္ကံ အဝိစာရံ သမာဓိဇံ ပီတိသုခံ ဒုတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ န ဧဝံ ဟောတိ အဟံ ဒုတိယံ ဈာနံ သမာပဇ္ဇာမီတိ ဝါ အဟံ ဒုတိယံ ဈာနံ သမာပန္နောတိ ဝါ အဟံ ဒုတိယာ ဈာနာ ဝုဋ္ဌိတောတိ ဝါတိ။ တထာ ဟိ ပနာယသ္မတော သာရိပုတ္တဿ ဒီဃရတ္တံ အဟင်္ကာရမမင်္ကာရမာနာနုသယာ သုသမူဟတာ။ တသ္မာ အာယသ္မတော သာရိပုတ္တဿ န ဧဝံ ဟောတိ အဟံ ဒုတိယံ ဈာနံ သမာပဇ္ဇာမီတိ ဝါ အဟံ ဒုတိယံ ဈာနံ သမာပန္နောတိ ဝါ အဟံ ဒုတိယာ ဈာနာ ဝုဋ္ဌိတောတိ ဝါတိ။ ဒုတိယံ။>
  text <၃။ ပီတိသုတ္တံ>
    text <၃၃၄>, <သာဝတ္ထိနိဒာနံ။ အဒ္ဒသာ ခေါ အာယသ္မာ အာနန္ဒော။ပေ။ ဝိပ္ပသန္နာနိ ခေါ တေ၊ အာဝုသော သာရိပုတ္တ၊ ဣန္ဒြိယာနိ၊ ပရိသုဒ္ဓေါ မုခဝဏ္ဏော ပရိယောဒာတော။ ကတမေနာယသ္မာ သာရိပုတ္တော အဇ္ဇ ဝိဟာရေန ဝိဟာသီတိ။>
    text <ဣဓာဟံ၊ အာဝုသော၊ ပီတိယာ စ ဝိရာဂါ ဥပေက္ခကော စ ဝိဟာသိံ သတော စ သမ္ပဇာနော သုခဉ္စ ကာယေန ပဋိသံဝေဒေမိ၊ ယံ တံ အရိယာ အာစိက္ခန္တိ ဥပေက္ခကော သတိမာ သုခဝိဟာရီတိ တတိယံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ န ဧဝံ ဟောတိ အဟံ တတိယံ ဈာနံ သမာပဇ္ဇာမီတိ ဝါ အဟံ တတိယံ ဈာနံ သမာပန္နောတိ ဝါ အဟံ တတိယာ ဈာနာ ဝုဋ္ဌိတောတိ ဝါတိ။ တထာ ဟိ ပနာယသ္မတော သာရိပုတ္တဿ ဒီဃရတ္တံ အဟင်္ကာရမမင်္ကာရမာနာနုသယာ သုသမူဟတာ။ တသ္မာ အာယသ္မတော သာရိပုတ္တဿ န ဧဝံ ဟောတိ အဟံ တတိယံ ဈာနံ သမာပဇ္ဇာမီတိ ဝါ အဟံ တတိယံ ဈာနံ သမာပန္နောတိ ဝါ အဟံ တတိယာ ဈာနာ ဝုဋ္ဌိတောတိ ဝါတိ။ တတိယံ။>
  text <၄။ ဥပေက္ခါသုတ္တံ>
    text <၃၃၅>, <သာဝတ္ထိနိဒာနံ။ အဒ္ဒသာ ခေါ အာယသ္မာ အာနန္ဒော။ပေ။ ဝိပ္ပသန္နာနိ ခေါ တေ၊ အာဝုသော သာရိပုတ္တ၊ ဣန္ဒြိယာနိ၊ ပရိသုဒ္ဓေါ မုခဝဏ္ဏော ပရိယောဒာတော။ ကတမေနာယသ္မာ သာရိပုတ္တော အဇ္ဇ ဝိဟာရေန ဝိဟာသီတိ။>
    text <ဣဓာဟံ၊ အာဝုသော၊ သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒောမနဿာနံ အတ္ထင်္ဂမာ အဒုက္ခမသုခံ ဥပေက္ခါသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ န ဧဝံ ဟောတိ အဟံ စတုတ္ထံ ဈာနံ သမာပဇ္ဇာမီတိ ဝါ အဟံ စတုတ္ထံ ဈာနံ သမာပန္နောတိ ဝါ အဟံ စတုတ္ထာ ဈာနာ ဝုဋ္ဌိတောတိ ဝါတိ။ တထာ ဟိ ပနာယသ္မတော သာရိပုတ္တဿ ဒီဃရတ္တံ အဟင်္ကာရမမင်္ကာရမာနာနုသယာ သုသမူဟတာ။ တသ္မာ အာယသ္မတော သာရိပုတ္တဿ န ဧဝံ ဟောတိ အဟံ စတုတ္ထံ ဈာနံ သမာပဇ္ဇာမီတိ ဝါ အဟံ စတုတ္ထံ ဈာနံ သမာပန္နောတိ ဝါ အဟံ စတုတ္ထာ ဈာနာ ဝုဋ္ဌိတောတိ ဝါတိ။ စတုတ္ထံ။>
  text <၅။ အာကာသာနဉ္စာယတနသုတ္တံ>
    text <၃၃၆>, <သာဝတ္ထိနိဒာနံ။ အဒ္ဒသာ ခေါ အာယသ္မာ အာနန္ဒော။ပေ။ ဣဓာဟံ၊ အာဝုသော၊ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ အနန္တော အာကာသောတိ အာကာသာနဉ္စာယတနံ ဥပသမ္ပဇ္ဇ ဝိဟရာမိ။ပေ။ ဝုဋ္ဌိတောတိ ဝါတိ။ ပဉ္စမံ။>
  text <၆။ ဝိညာဏဉ္စာယတနသုတ္တံ>
    text <၃၃၇>, <သာဝတ္ထိနိဒာနံ။ အဒ္ဒသာ ခေါ အာယသ္မာ အာနန္ဒော။ပေ။ ဣဓာဟံ၊ အာဝုသော၊ သဗ္ဗသော အာကာသာနဉ္စာယတနံ သမတိက္ကမ္မ အနန္တံ ဝိညာဏန္တိ ဝိညာဏဉ္စာယတနံ ဥပသမ္ပဇ္ဇ ဝိဟရာမိ။ပေ။ ဝုဋ္ဌိတောတိ ဝါတိ။ ဆဋ္ဌံ။>
  text <၇။ အာကိဉ္စညာယတနသုတ္တံ>
    text <၃၃၈>, <သာဝတ္ထိနိဒာနံ။ အထ ခေါ အာယသ္မာ သာရိပုတ္တော။ပေ။ ဣဓာဟံ၊ အာဝုသော၊ သဗ္ဗသော ဝိညာဏဉ္စာယတနံ သမတိက္ကမ္မ၊ နတ္ထိ ကိဉ္စီတိ အာကိဉ္စညာယတနံ ဥပသမ္ပဇ္ဇ ဝိဟရာမိ။ပေ။ ဝုဋ္ဌိတောတိ ဝါတိ။ သတ္တမံ။>
  text <၈။ နေဝသညာနာသညာယတနသုတ္တံ>
    text <၃၃၉>, <သာဝတ္ထိနိဒာနံ။ အထ ခေါ အာယသ္မာ သာရိပုတ္တော။ပေ။ ဣဓာဟံ၊ အာဝုသော၊ အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရာမိ။ပေ။ ဝုဋ္ဌိတောတိ ဝါတိ။ အဋ္ဌမံ။>
  text <၉။ နိရောဓသမာပတ္တိသုတ္တံ>
    text <၃၄၀>, <သာဝတ္ထိနိဒာနံ။ အထ ခေါ အာယသ္မာ သာရိပုတ္တော။ပေ။။ ဣဓာဟံ၊ အာဝုသော၊ သဗ္ဗသော နေဝသညာနာသညာယတနံ သမတိက္ကမ္မ သညာဝေဒယိတနိရောဓံ ဥပသမ္ပဇ္ဇ ဝိဟရာမိ။ တဿ မယှံ၊ အာဝုသော၊ န ဧဝံ ဟောတိ အဟံ သညာဝေဒယိတနိရောဓံ သမာပဇ္ဇာမီတိ ဝါ အဟံ သညာဝေဒယိတနိရောဓံ သမာပန္နောတိ ဝါ အဟံ သညာဝေဒယိတနိရောဓာ ဝုဋ္ဌိတောတိ ဝါတိ။ တထာ ဟိ ပနာယသ္မတော သာရိပုတ္တဿ ဒီဃရတ္တံ အဟင်္ကာရမမင်္ကာရမာနာနုသယာ သုသမူဟတာ။ တသ္မာ အာယသ္မတော သာရိပုတ္တဿ န ဧဝံ ဟောတိ အဟံ သညာဝေဒယိတနိရောဓံ သမာပဇ္ဇာမီတိ ဝါ အဟံ သညာဝေဒယိတနိရောဓံ သမာပန္နောတိ ဝါ အဟံ သညာဝေဒယိတနိရောဓာ ဝုဋ္ဌိတောတိ ဝါတိ။ နဝမံ။>
  text <၁၀။ သူစိမုခီသုတ္တံ>
    text <၃၄၁>, <ဧကံ သမယံ အာယသ္မာ သာရိပုတ္တော ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ။ အထ ခေါ အာယသ္မာ သာရိပုတ္တော ပုဗ္ဗဏှသမယံ နိဝါသေတွာ ပတ္တစီဝရမာဒာယ ရာဇဂဟေ ပိဏ္ဍာယ ပါဝိသိ။ ရာဇဂဟေ သပဒာနံ ပိဏ္ဍာယ စရိတွာ တံ ပိဏ္ဍပါတံ အညတရံ ကုဋ္ဋမူလံ နိဿာယ ပရိဘုဉ္ဇတိ။ အထ ခေါ သူစိမုခီ ပရိဗ္ဗာဇိကာ ယေနာယသ္မာ သာရိပုတ္တော တေနုပသင်္ကမိ၊ ဥပသင်္ကမိတွာ အာယသ္မန္တံ သာရိပုတ္တံ ဧတဒဝေါစ>
    text <ကိံ နု ခေါ၊ သမဏ၊ အဓောမုခေါ ဘုဉ္ဇသီတိ။ န ခွာဟံ၊ ဘဂိနိ၊ အဓောမုခေါ ဘုဉ္ဇာမီတိ။ တေန ဟိ၊ သမဏ၊ ဥဗ္ဘမုခေါ ဘုဉ္ဇသီတိ။ န ခွာဟံ၊ ဘဂိနိ၊ ဥဗ္ဘမုခေါ ဘုဉ္ဇာမီတိ။ တေန ဟိ၊ သမဏ၊ ဒိသာမုခေါ ဘုဉ္ဇသီတိ။ န ခွာဟံ၊ ဘဂိနိ၊ ဒိသာမုခေါ ဘုဉ္ဇာမီတိ။ တေန ဟိ၊ သမဏ၊ ဝိဒိသာမုခေါ ဘုဉ္ဇသီတိ။ န ခွာဟံ၊ ဘဂိနိ၊ ဝိဒိသာမုခေါ ဘုဉ္ဇာမီတိ။>
    text <ကိံ နု၊ သမဏ၊ အဓောမုခေါ ဘုဉ္ဇသီတိ ဣတိ ပုဋ္ဌော သမာနော န ခွာဟံ၊ ဘဂိနိ၊ အဓောမုခေါ ဘုဉ္ဇာမီတိ ဝဒေသိ။ တေန ဟိ၊ သမဏ၊ ဥဗ္ဘမုခေါ ဘုဉ္ဇသီတိ ဣတိ ပုဋ္ဌော သမာနော န ခွာဟံ၊ ဘဂိနိ၊ ဥဗ္ဘမုခေါ ဘုဉ္ဇာမီတိ ဝဒေသိ။ တေန ဟိ၊ သမဏ၊ ဒိသာမုခေါ ဘုဉ္ဇသီတိ ဣတိ ပုဋ္ဌော သမာနော န ခွာဟံ၊ ဘဂိနိ၊ ဒိသာမုခေါ ဘုဉ္ဇာမီတိ ဝဒေသိ။ တေန ဟိ၊ သမဏ၊ ဝိဒိသာမုခေါ ဘုဉ္ဇသီတိ ဣတိ ပုဋ္ဌော သမာနော န ခွာဟံ၊ ဘဂိနိ၊ ဝိဒိသာမုခေါ ဘုဉ္ဇာမီတိ ဝဒေသိ။>
    text <ကထဉ္စရဟိ၊ သမဏ၊ ဘုဉ္ဇသီတိ။ ယေ ဟိ ကေစိ၊ ဘဂိနိ၊ သမဏဗြာဟ္မဏာ ဝတ္ထုဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေန္တိ၊ ဣမေ ဝုစ္စန္တိ၊ ဘဂိနိ၊ သမဏဗြာဟ္မဏာ အဓောမုခါ ဘုဉ္ဇန္တီတိ။ ယေ ဟိ ကေစိ၊ ဘဂိနိ၊ သမဏဗြာဟ္မဏာ နက္ခတ္တဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေန္တိ၊ ဣမေ ဝုစ္စန္တိ၊ ဘဂိနိ၊ သမဏဗြာဟ္မဏာ ဥဗ္ဘမုခါ ဘုဉ္ဇန္တီတိ။ ယေ ဟိ ကေစိ၊ ဘဂိနိ၊ သမဏဗြာဟ္မဏာ ဒူတေယျပဟိဏဂမနာနုယောဂါယ မိစ္ဆာဇီဝေန ဇီဝိကံ ကပ္ပေန္တိ၊ ဣမေ ဝုစ္စန္တိ၊ ဘဂိနိ၊ သမဏဗြာဟ္မဏာ ဒိသာမုခါ ဘုဉ္ဇန္တီတိ။ ယေ ဟိ ကေစိ၊ ဘဂိနိ၊ သမဏဗြာဟ္မဏာ အင်္ဂဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေန္တိ၊ ဣမေ ဝုစ္စန္တိ၊ ဘဂိနိ၊ သမဏဗြာဟ္မဏာ ဝိဒိသာမုခါ ဘုဉ္ဇန္တီတိ။>
    text <သော ခွာဟံ၊ ဘဂိနိ၊ န ဝတ္ထုဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေမိ၊ န နက္ခတ္တဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေမိ၊ န ဒူတေယျပဟိဏဂမနာနုယောဂါယ မိစ္ဆာဇီဝေန ဇီဝိကံ ကပ္ပေမိ၊ န အင်္ဂဝိဇ္ဇာတိရစ္ဆာနဝိဇ္ဇာယ မိစ္ဆာဇီဝေန ဇီဝိကံ ကပ္ပေမိ။ ဓမ္မေန ဘိက္ခံ ပရိယေသာမိ၊ ဓမ္မေန ဘိက္ခံ ပရိယေသိတွာ ဘုဉ္ဇာမီတိ။>
    text <အထ ခေါ သူစိမုခီ ပရိဗ္ဗာဇိကာ ရာဇဂဟေ ရထိယာယ ရထိယံ၊ သိင်္ဃာဋကေန သိင်္ဃာဋကံ ဥပသင်္ကမိတွာ ဧဝမာရောစေသိ ဓမ္မိကံ သမဏာ သကျပုတ္တိယာ အာဟာရံ အာဟာရေန္တိ၊ အနဝဇ္ဇံ သမဏာ သကျပုတ္တိယာ အာဟာရံ အာဟာရေန္တိ။ ဒေထ သမဏာနံ သကျပုတ္တိယာနံ ပိဏ္ဍန္တိ။ ဒသမံ။>
    stand <သာရိပုတ္တသံယုတ္တံ သမတ္တံ။>
    text <တဿုဒ္ဒာနံ>
    block
      text <ဝိဝေကဇံ အဝိတက္ကံ၊ ပီတိ ဥပေက္ခါ စတုတ္ထကံ။>
      text <အာကာသဉ္စေဝ ဝိညာဏံ၊ အာကိဉ္စံ နေဝသညိနာ။>
      text <နိရောဓော နဝမော ဝုတ္တော၊ ဒသမံ သူစိမုခီ စာတိ။>
