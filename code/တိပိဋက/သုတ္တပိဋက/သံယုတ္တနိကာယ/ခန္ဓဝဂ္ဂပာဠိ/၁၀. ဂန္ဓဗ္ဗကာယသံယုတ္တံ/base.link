text <၁၀။ ဂန္ဓဗ္ဗကာယသံယုတ္တံ>
  text <၁။ သုဒ္ဓိကသုတ္တံ>
    text <၄၃၈>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ပေ။ ဘဂဝါ ဧတဒဝေါစ ဂန္ဓဗ္ဗကာယိကေ ဝေါ၊ ဘိက္ခဝေ၊ ဒေဝေ ဒေသေဿာမိ။ တံ သုဏာထ။ ကတမာ စ၊ ဘိက္ခဝေ၊ ဂန္ဓဗ္ဗကာယိကာ ဒေဝါ။ သန္တိ၊ ဘိက္ခဝေ၊ မူလဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ သာရဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ဖေဂ္ဂုဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ တစဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ပပဋိကဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ပတ္တဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ပုပ္ဖဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ဖလဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ရသဂန္ဓေ အဓိဝတ္ထာ ဒေဝါ။ သန္တိ၊ ဘိက္ခဝေ၊ ဂန္ဓဂန္ဓေ အဓိဝတ္ထာ ဒေဝါ။ ဣမေ ဝုစ္စန္တိ၊ ဘိက္ခဝေ၊ ဂန္ဓဗ္ဗကာယိကာ ဒေဝါတိ။ ပဌမံ။>
  text <၂။ သုစရိတသုတ္တံ>
    text <၄၃၉>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဂန္ဓဗ္ဗကာယိကာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ ဂန္ဓဗ္ဗကာယိကာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဂန္ဓဗ္ဗကာယိကာနံ ဒေဝါနံ သဟဗျတံ ဥပပဇ္ဇေယျန္တိ။ သော ကာယဿ ဘေဒာ ပရံ မရဏာ ဂန္ဓဗ္ဗကာယိကာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဂန္ဓဗ္ဗကာယိကာနံ ဒေဝါနံ သဟဗျတံ ဥပပဇ္ဇတီတိ။ ဒုတိယံ။>
  text <၃။ မူလဂန္ဓဒာတာသုတ္တံ>
    text <၄၄၀>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ မူလဂန္ဓေ အဓိဝတ္ထာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇေယျန္တိ။ သော ဒာတာ ဟောတိ မူလဂန္ဓာနံ။ သော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု။ပေ။ ယေန မိဓေကစ္စော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ တတိယံ။>
  text <၄-၁၂။ သာရဂန္ဓာဒိဒာတာသုတ္တနဝကံ>
    text <၄၄၁-၄၄၉>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သာရဂန္ဓေ အဓိဝတ္ထာနံ ဒေဝါနံ။ပေ။ ဖေဂ္ဂုဂန္ဓေ အဓိဝတ္ထာနံ ဒေဝါနံ။ တစဂန္ဓေ အဓိဝတ္ထာနံ ဒေဝါနံ။ ပပဋိကဂန္ဓေ အဓိဝတ္ထာနံ ဒေဝါနံ။ ပတ္တဂန္ဓေ အဓိဝတ္ထာနံ ဒေဝါနံ။ ပုပ္ဖဂန္ဓေ အဓိဝတ္ထာနံ ဒေဝါနံ။ ဖလဂန္ဓေ အဓိဝတ္ထာနံ ဒေဝါနံ။ ရသဂန္ဓေ အဓိဝတ္ထာနံ ဒေဝါနံ။ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ သာရဂန္ဓေ အဓိဝတ္ထာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ သာရဂန္ဓေ အဓိဝတ္ထာနံ ဒေဝါနံ။ပေ။ ဖေဂ္ဂုဂန္ဓေ အဓိဝတ္ထာနံ ဒေဝါနံ။ တစဂန္ဓေ အဓိဝတ္ထာနံ ဒေဝါနံ။ ပပဋိကဂန္ဓေ အဓိဝတ္ထာနံ ဒေဝါနံ။ ပတ္တဂန္ဓေ အဓိဝတ္ထာနံ ဒေဝါနံ။ ပုပ္ဖဂန္ဓေ အဓိဝတ္ထာနံ ဒေဝါနံ။ ဖလဂန္ဓေ အဓိဝတ္ထာနံ ဒေဝါနံ။ ရသဂန္ဓေ အဓိဝတ္ထာနံ ဒေဝါနံ။ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇေယျန္တိ။ သော ဒာတာ ဟောတိ သာရဂန္ဓာနံ။ပေ။ သော ဒာတာ ဟောတိ ဖေဂ္ဂုဂန္ဓာနံ။ သော ဒာတာ ဟောတိ တစဂန္ဓာနံ။ သော ဒာတာ ဟောတိ ပပဋိကဂန္ဓာနံ။ သော ဒာတာ ဟောတိ ပတ္တဂန္ဓာနံ။ သော ဒာတာ ဟောတိ ပုပ္ဖဂန္ဓာနံ။ သော ဒာတာ ဟောတိ ဖလဂန္ဓာနံ။ သော ဒာတာ ဟောတိ ရသဂန္ဓာနံ။ သော ဒာတာ ဟောတိ ဂန္ဓဂန္ဓာနံ။ သော ကာယဿ ဘေဒာ ပရံ မရဏာ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဒွာဒသမံ။>
  text <၁၃-၂၂။ မူလဂန္ဓဒာနူပကာရသုတ္တဒသကံ>
    text <၄၅၀-၄၅၉>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ မူလဂန္ဓေ အဓိဝတ္ထာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ပေ။ ပါနံ ဒေတိ။ ဝတ္ထံ ဒေတိ။ ယာနံ ဒေတိ။ မာလံ ဒေတိ။ ဂန္ဓံ ဒေတိ။ ဝိလေပနံ ဒေတိ။ သေယျံ ဒေတိ။ အာဝသထံ ဒေတိ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ မူလဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဗာဝီသတိမံ။>
  text <၂၃-၁၁၂။ သာရဂန္ဓာဒိဒာနူပကာရသုတ္တနဝုတိကံ>
    text <၄၆၀-၅၄၉>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သာရဂန္ဓေ အဓိဝတ္ထာနံ ဒေဝါနံ။ပေ။ ဖေဂ္ဂုဂန္ဓေ အဓိဝတ္ထာနံ ဒေဝါနံ။ တစဂန္ဓေ အဓိဝတ္ထာနံ ဒေဝါနံ။ ပပဋိကဂန္ဓေ အဓိဝတ္ထာနံ ဒေဝါနံ။ ပတ္တဂန္ဓေ အဓိဝတ္ထာနံ ဒေဝါနံ။ ပုပ္ဖဂန္ဓေ အဓိဝတ္ထာနံ ဒေဝါနံ။ ဖလဂန္ဓေ အဓိဝတ္ထာနံ ဒေဝါနံ။ ရသဂန္ဓေ အဓိဝတ္ထာနံ ဒေဝါနံ။ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ ဂန္ဓဂန္ဓေ အဓိဝတ္ထာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ပေ။ ပါနံ ဒေတိ။ ဝတ္ထံ ဒေတိ။ ယာနံ ဒေတိ။ မာလံ ဒေတိ။ ဂန္ဓံ ဒေတိ။ ဝိလေပနံ ဒေတိ။ သေယျံ ဒေတိ။ အာဝသထံ ဒေတိ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဂန္ဓဂန္ဓေ အဓိဝတ္ထာနံ ဒေဝါနံ သဟဗျတံ ဥပပဇ္ဇတီတိ။ ဒွာဒသသတိမံ။>
    text <ဧဝံ ပိဏ္ဍကေန ဧကသတဉ္စ ဒွာဒသ စ သုတ္တန္တာ ဟောန္တိ။>
    stand <ဂန္ဓဗ္ဗကာယသံယုတ္တံ သမတ္တံ။>
    text <တဿုဒ္ဒာနံ>
    block
      text <သုဒ္ဓိကဉ္စ သုစရိတံ၊ ဒာတာ ဟိ အပရေ ဒသ။>
      text <ဒာနူပကာရာ သတဓာ၊ ဂန္ဓဗ္ဗေ သုပ္ပကာသိတာတိ။>
