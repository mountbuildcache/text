text <၁၁။ ဝလာဟကသံယုတ္တံ>
  text <၁။ သုဒ္ဓိကသုတ္တံ>
    text <၅၅၀>, <သာဝတ္ထိနိဒာနံ။ ဝလာဟကကာယိကေ ဝေါ၊ ဘိက္ခဝေ၊ ဒေဝေ ဒေသေဿာမိ။ တံ သုဏာထ။ ကတမေ စ၊ ဘိက္ခဝေ၊ ဝလာဟကကာယိကာ ဒေဝါ။ သန္တိ၊ ဘိက္ခဝေ၊ သီတဝလာဟကာ ဒေဝါ၊ သန္တိ ဥဏှဝလာဟကာ ဒေဝါ၊ သန္တိ အဗ္ဘဝလာဟကာ ဒေဝါ၊ သန္တိ ဝါတဝလာဟကာ ဒေဝါ၊ သန္တိ ဝဿဝလာဟကာ ဒေဝါ ဣမေ ဝုစ္စန္တိ၊ ဘိက္ခဝေ၊ ဝလာဟကကာယိကာ ဒေဝါတိ။ ပဌမံ။>
  text <၂။ သုစရိတသုတ္တံ>
    text <၅၅၁>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဝလာဟကကာယိကာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ ဝလာဟကကာယိကာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဝလာဟကကာယိကာနံ ဒေဝါနံ သဟဗျတံ ဥပပဇ္ဇေယျန္တိ။ သော ကာယဿ ဘေဒာ ပရံ မရဏာ ဝလာဟကကာယိကာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဝလာဟကကာယိကာနံ ဒေဝါနံ သဟဗျတံ ဥပပဇ္ဇတီတိ။ ဒုတိယံ။>
  text <၃-၁၂။ သီတဝလာဟကဒာနူပကာရသုတ္တဒသကံ>
    text <၅၅၂-၅၆၁>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သီတဝလာဟကာနံ ဒေဝါနံ သဟဗျတံ ဥပပဇ္ဇတီတိ။ ဣဓ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ သီတဝလာဟကာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ သီတဝလာဟကာနံ ဒေဝါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ပေ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ သီတဝလာဟကာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သီတဝလာဟကာနံ ဒေဝါနံ သဟဗျတံ ဥပပဇ္ဇတီတိ။ ဒွာဒသမံ။>
  text <၁၃-၅၂။ ဥဏှဝလာဟကဒာနူပကာရသုတ္တစာလီသကံ>
    text <၅၆၂-၆၀၁>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဥဏှဝလာဟကာနံ ဒေဝါနံ။ပေ။ အဗ္ဘဝလာဟကာနံ ဒေဝါနံ။ပေ။ ဝါတဝလာဟကာနံ ဒေဝါနံ။ပေ။ ဝဿဝလာဟကာနံ ဒေဝါနံ သဟဗျတံ ဥပပဇ္ဇတီတိ။ ဣဓ၊ ဘိက္ခု၊ ဧကစ္စော ကာယေန သုစရိတံ စရတိ၊ ဝါစာယ သုစရိတံ စရတိ၊ မနသာ သုစရိတံ စရတိ။ တဿ သုတံ ဟောတိ ဝဿဝလာဟကာ ဒေဝါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဝဿဝလာဟကာနံ ဒေဝါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ပေ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ ဝဿဝလာဟကာနံ ဒေဝါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဝဿဝလာဟကာနံ ဒေဝါနံ သဟဗျတံ ဥပပဇ္ဇတီတိ။ ဒွေပညာသမံ။>
  text <၅၃။ သီတဝလာဟကသုတ္တံ>
    text <၆၀၂>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေကဒာ သီတံ ဟောတီတိ။ သန္တိ၊ ဘိက္ခု၊ သီတဝလာဟကာ နာမ ဒေဝါ။ တေသံ ယဒာ ဧဝံ ဟောတိ ယံနူန မယံ သကာယ ရတိယာ ဝသေယျာမာတိ၊ တေသံ တံ စေတောပဏိဓိမနွာယ သီတံ ဟောတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေနေကဒာ သီတံ ဟောတီတိ။ တေပညာသမံ။>
  text <၅၄။ ဥဏှဝလာဟကသုတ္တံ>
    text <၆၀၃>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေကဒာ ဥဏှံ ဟောတီတိ။ သန္တိ၊ ဘိက္ခု၊ ဥဏှဝလာဟကာ နာမ ဒေဝါ။ တေသံ ယဒာ ဧဝံ ဟောတိ ယံနူန မယံ သကာယ ရတိယာ ဝသေယျာမာတိ၊ တေသံ တံ စေတောပဏိဓိမနွာယ ဥဏှံ ဟောတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေနေကဒာ ဥဏှံ ဟောတီတိ။ စတုပညာသမံ။>
  text <၅၅။ အဗ္ဘဝလာဟကသုတ္တံ>
    text <၆၀၄>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေကဒာ အဗ္ဘံ ဟောတီတိ။ သန္တိ၊ ဘိက္ခု၊ အဗ္ဘဝလာဟကာ နာမ ဒေဝါ။ တေသံ ယဒာ ဧဝံ ဟောတိ ယံနူန မယံ သကာယ ရတိယာ ဝသေယျာမာတိ၊ တေသံ တံ စေတောပဏိဓိမနွာယ အဗ္ဘံ ဟောတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေနေကဒာ အဗ္ဘံ ဟောတီတိ။ ပဉ္စပညာသမံ။>
  text <၅၆။ ဝါတဝလာဟကသုတ္တံ>
    text <၆၀၅>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေကဒာ ဝါတော ဟောတီတိ။ သန္တိ၊ ဘိက္ခု၊ ဝါတဝလာဟကာ နာမ ဒေဝါ။ တေသံ ယဒာ ဧဝံ ဟောတိ ယံနူန မယံ သကာယ ရတိယာ ဝသေယျာမာတိ၊ တေသံ တံ စေတောပဏိဓိမနွာယ ဝါတော ဟောတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေနေကဒာ ဝါတော ဟောတီတိ။ ဆပ္ပညာသမံ။>
  text <၅၇။ ဝဿဝလာဟကသုတ္တံ>
    text <၆၀၆>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေနေကဒာ ဒေဝေါ ဝဿတီတိ။ သန္တိ၊ ဘိက္ခု၊ ဝဿဝလာဟကာ နာမ ဒေဝါ။ တေသံ ယဒာ ဧဝံ ဟောတိ ယံနူန မယံ သကာယ ရတိယာ ဝသေယျာမာတိ၊ တေသံ တံ စေတောပဏိဓိမနွာယ ဒေဝေါ ဝဿတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေနေကဒာ ဒေဝေါ ဝဿတီတိ။ သတ္တပညာသမံ။>
    stand <သတ္တပညာသသုတ္တန္တံ နိဋ္ဌိတံ။>
    stand <ဝလာဟကသံယုတ္တံ သမတ္တံ။>
    text <တဿုဒ္ဒာနံ>
    block
      text <သုဒ္ဓိကံ သုစရိတဉ္စ ဒာနူပကာရပညာသံ။>
      text <သီတံ ဥဏှဉ္စ အဗ္ဘဉ္စ ဝါတဝဿဝလာဟကာတိ။>
