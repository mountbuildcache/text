text <၈။ နာဂသံယုတ္တံ>
  text <၁။ သုဒ္ဓိကသုတ္တံ>
    text <၃၄၂>, <သာဝတ္ထိနိဒာနံ။ စတဿော ဣမာ၊ ဘိက္ခဝေ၊ နာဂယောနိယော။ ကတမာ စတဿော။ အဏ္ဍဇာ နာဂါ၊ ဇလာဗုဇာ နာဂါ၊ သံသေဒဇာ နာဂါ၊ ဩပပါတိကာ နာဂါ ဣမာ ခေါ၊ ဘိက္ခဝေ၊ စတဿော နာဂယောနိယောတိ။ ပဌမံ။>
  text <၂။ ပဏီတတရသုတ္တံ>
    text <၃၄၃>, <သာဝတ္ထိနိဒာနံ။ စတဿော ဣမာ၊ ဘိက္ခဝေ၊ နာဂယောနိယော။ ကတမာ စတဿော။ အဏ္ဍဇာ နာဂါ၊ ဇလာဗုဇာ နာဂါ၊ သံသေဒဇာ နာဂါ၊ ဩပပါတိကာ နာဂါ။ တတြ၊ ဘိက္ခဝေ၊ အဏ္ဍဇေဟိ နာဂေဟိ ဇလာဗုဇာ စ သံသေဒဇာ စ ဩပပါတိကာ စ နာဂါ ပဏီတတရာ။ တတြ၊ ဘိက္ခဝေ၊ အဏ္ဍဇေဟိ စ ဇလာဗုဇေဟိ စ နာဂေဟိ သံသေဒဇာ စ ဩပပါတိကာ စ နာဂါ ပဏီတတရာ။ တတြ၊ ဘိက္ခဝေ၊ အဏ္ဍဇေဟိ စ ဇလာဗုဇေဟိ စ သံသေဒဇေဟိ စ နာဂေဟိ ဩပပါတိကာ နာဂါ ပဏီတတရာ။ ဣမာ ခေါ၊ ဘိက္ခဝေ၊ စတဿော နာဂယောနိယောတိ။ ဒုတိယံ။>
  text <၃။ ဥပေါသထသုတ္တံ>
    text <၃၄၄>, <ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ အညတရော ဘိက္ခု ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စေ အဏ္ဍဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။>
    text <ဣဓ၊ ဘိက္ခု၊ ဧကစ္စာနံ အဏ္ဍဇာနံ နာဂါနံ ဧဝံ ဟောတိ မယံ ခေါ ပုဗ္ဗေ ကာယေန ဒွယကာရိနော အဟုမှ၊ ဝါစာယ ဒွယကာရိနော၊ မနသာ ဒွယကာရိနော။ တေ မယံ ကာယေန ဒွယကာရိနော၊ ဝါစာယ ဒွယကာရိနော၊ မနသာ ဒွယကာရိနော၊ ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပန္နာ။ သစဇ္ဇ မယံ ကာယေန သုစရိတံ စရေယျာမ၊ ဝါစာယ သုစရိတံ စရေယျာမ၊ မနသာ သုစရိတံ စရေယျာမ၊ ဧဝံ မယံ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇေယျာမ။ ဟန္ဒ၊ မယံ ဧတရဟိ ကာယေန သုစရိတံ စရာမ၊ ဝါစာယ သုစရိတံ စရာမ၊ မနသာ သုစရိတံ စရာမာတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စေ အဏ္ဍဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ တတိယံ။>
  text <၄။ ဒုတိယဥပေါသထသုတ္တံ>
    text <၃၄၅>, <သာဝတ္ထိနိဒာနံ။ အထ ခေါ အညတရော ဘိက္ခု ယေန ဘဂဝါ။ပေ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စေ ဇလာဗုဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ ဣဓ၊ ဘိက္ခု။ပေ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စေ ဇလာဗုဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ စတုတ္ထံ။>
  text <၅။ တတိယဥပေါသထသုတ္တံ>
    text <၃၄၆>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စေ သံသေဒဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ ဣဓ၊ ဘိက္ခု။ပေ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စေ သံသေဒဇာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ ပဉ္စမံ။>
  text <၆။ စတုတ္ထဥပေါသထသုတ္တံ>
    text <၃၄၇>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စေ ဩပပါတိကာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။>
    text <ဣဓ၊ ဘိက္ခု၊ ဧကစ္စာနံ ဩပပါတိကာနံ နာဂါနံ ဧဝံ ဟောတိ မယံ ခေါ ပုဗ္ဗေ ကာယေန ဒွယကာရိနော အဟုမှ၊ ဝါစာယ ဒွယကာရိနော၊ မနသာ ဒွယကာရိနော။ တေ မယံ ကာယေန ဒွယကာရိနော၊ ဝါစာယ ဒွယကာရိနော၊ မနသာ ဒွယကာရိနော၊ ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပန္နာ။ သစဇ္ဇ မယံ ကာယေန သုစရိတံ စရေယျာမ၊ ဝါစာယ။ မနသာ သုစရိတံ စရေယျာမ၊ ဧဝံ မယံ ကာယဿ ဘေဒာ ပရံ မရဏာ သုဂတိံ သဂ္ဂံ လောကံ ဥပပဇ္ဇေယျာမ။ ဟန္ဒ၊ မယံ ဧတရဟိ ကာယေန သုစရိတံ စရာမ၊ ဝါစာယ။ မနသာ သုစရိတံ စရာမာတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စေ ဩပပါတိကာ နာဂါ ဥပေါသထံ ဥပဝသန္တိ ဝေါဿဋ္ဌကာယာ စ ဘဝန္တီတိ။ ဆဋ္ဌံ။>
  text <၇။ သုတသုတ္တံ>
    text <၃၄၈>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတီတိ။>
    text <ဣဓ၊ ဘိက္ခု၊ ဧကစ္စော ကာယေန ဒွယကာရီ ဟောတိ၊ ဝါစာယ ဒွယကာရီ ဟောတိ၊ မနသာ ဒွယကာရီ ဟောတိ။ တဿ သုတံ ဟောတိ အဏ္ဍဇာ နာဂါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇေယျန္တိ။ သော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတီတိ။ သတ္တမံ။>
  text <၈။ ဒုတိယသုတသုတ္တံ>
    text <၃၄၉>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဇလာဗုဇာနံ နာဂါနံ သဟဗျတံ ဥပပဇ္ဇတီတိ။ပေ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဇလာဗုဇာနံ နာဂါနံ သဟဗျတံ ဥပပဇ္ဇတီတိ။ အဋ္ဌမံ။>
  text <၉။ တတိယသုတသုတ္တံ>
    text <၃၅၀>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သံသေဒဇာနံ နာဂါနံ သဟဗျတံ ဥပပဇ္ဇတီတိ။ပေ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ သံသေဒဇာနံ နာဂါနံ သဟဗျတံ ဥပပဇ္ဇတီတိ။ နဝမံ။>
  text <၁၀။ စတုတ္ထသုတသုတ္တံ>
    text <၃၅၁>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇတီတိ။>
    text <ဣဓ၊ ဘိက္ခု၊ ဧကစ္စော ကာယေန ဒွယကာရီ ဟောတိ၊ ဝါစာယ ဒွယကာရီ၊ မနသာ ဒွယကာရီ။ တဿ သုတံ ဟောတိ ဩပပါတိကာ နာဂါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇေယျန္တိ။ သော ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇတီတိ။ ဒသမံ။>
  text <၁၁-၂၀။ အဏ္ဍဇဒာနူပကာရသုတ္တဒသကံ>
    text <၃၅၂-၃၆၁>, <ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတီတိ။>
    text <ဣဓ၊ ဘိက္ခု၊ ဧကစ္စော ကာယေန ဒွယကာရီ ဟောတိ၊ ဝါစာယ ဒွယကာရီ၊ မနသာ ဒွယကာရီ။ တဿ သုတံ ဟောတိ အဏ္ဍဇာ နာဂါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ သော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု။ပေ။ ဥပပဇ္ဇတီတိ။ပေ။ သော ပါနံ ဒေတိ။ပေ။ ဝတ္ထံ ဒေတိ။ပေ။ ယာနံ ဒေတိ။ပေ။ မာလံ ဒေတိ။ပေ။ ဂန္ဓံ ဒေတိ။ပေ။ ဝိလေပနံ ဒေတိ။ပေ။ သေယျံ ဒေတိ။ပေ။ အာဝသထံ ဒေတိ။ပေ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ အဏ္ဍဇာနံ နာဂါနံ သဟဗျတံ ဥပပဇ္ဇတီတိ။ ဝီသတိမံ။>
  text <၂၁-၅၀။ ဇလာဗုဇာဒိဒာနူပကာရသုတ္တတ္တိံသကံ>
    text <၃၆၂-၃၉၁>, <သာဝတ္ထိနိဒာနံ။ ဧကမန္တံ နိသိန္နော ခေါ သော ဘိက္ခု ဘဂဝန္တံ ဧတဒဝေါစ ကော နု ခေါ၊ ဘန္တေ၊ ဟေတု၊ ကော ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဇလာဗုဇာနံ နာဂါနံ။ပေ။ သံသေဒဇာနံ နာဂါနံ။ပေ။ ဩပပါတိကာနံ နာဂါနံ သဟဗျတံ ဥပပဇ္ဇတီတိ။>
    text <ဣဓ၊ ဘိက္ခု၊ ဧကစ္စော ကာယေန ဒွယကာရီ ဟောတိ၊ ဝါစာယ ဒွယကာရီ၊ မနသာ ဒွယကာရီ။ တဿ သုတံ ဟောတိ ဩပပါတိကာ နာဂါ ဒီဃာယုကာ ဝဏ္ဏဝန္တော သုခဗဟုလာတိ။ တဿ ဧဝံ ဟောတိ အဟော ဝတာဟံ ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇေယျန္တိ။ သော အန္နံ ဒေတိ။ပေ။ ပါနံ ဒေတိ။ပေ။ ပဒီပေယျံ ဒေတိ။ သော ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇတိ။ အယံ ခေါ၊ ဘိက္ခု၊ ဟေတု၊ အယံ ပစ္စယော၊ ယေန မိဓေကစ္စော ကာယဿ ဘေဒာ ပရံ မရဏာ ဩပပါတိကာနံ နာဂါနံ သဟဗျတံ ဥပပဇ္ဇတီတိ။>
    text <ဣမိနာ ပေယျာလေန ဒသ ဒသ သုတ္တန္တာ ကာတဗ္ဗာ။ ဧဝံ စတူသု ယောနီသု စတ္တာလီသံ ဝေယျာကရဏာ ဟောန္တိ။ ပုရိမေဟိ ပန ဒသဟိ သုတ္တန္တေဟိ သဟ ဟောန္တိ ပဏ္ဏာသသုတ္တန္တာတိ။>
    stand <နာဂသံယုတ္တံ သမတ္တံ။>
    text <တဿုဒ္ဒာနံ>
    block
      text <သုဒ္ဓိကံ ပဏီတတရံ၊ စတုရော စ ဥပေါသထာ။>
      text <တဿ သုတံ စတုရော စ၊ ဒာနူပကာရာ စ တာလီသံ။>
      text <ပဏ္ဏာသ ပိဏ္ဍတော သုတ္တာ၊ နာဂမှိ သုပ္ပကာသိတာတိ။>
