text <စူဠသင်္ဂါမော>
  text <၁။ အနုဝိဇ္ဇကဿပဋိပတ္တိ>
    text <၃၆၅>, <သင်္ဂါမာဝစရေ ဘိက္ခုနာ သင်္ဃံ ဥပသင်္ကမန္တေန နီစစိတ္တေန သင်္ဃော ဥပသင်္ကမိတဗ္ဗော ရဇောဟရဏသမေန စိတ္တေန၊ အာသနကုသလေန ဘဝိတဗ္ဗံ နိသဇ္ဇကုသလေန၊ ထေရေ ဘိက္ခူ အနုပခဇ္ဇန္တေန၊ နဝေ ဘိက္ခူ အာသနေန အပ္ပဋိဗာဟန္တေန၊ ယထာပတိရူပေ အာသနေ နိသီဒိတဗ္ဗံ၊ အနာနာကထိကေန ဘဝိတဗ္ဗံ အတိရစ္ဆာနကထိကေန၊ သာမံ ဝါ ဓမ္မော ဘာသိတဗ္ဗော ပရော ဝါ အဇ္ဈေသိတဗ္ဗော အရိယော ဝါ တုဏှီဘာဝေါ နာတိမညိတဗ္ဗော။>
    text <သင်္ဃေန အနုမတေန ပုဂ္ဂလေန အနုဝိဇ္ဇကေန အနုဝိဇ္ဇိတုကာမေန န ဥပဇ္ဈာယော ပုစ္ဆိတဗ္ဗော၊ န အာစရိယော ပုစ္ဆိတဗ္ဗော၊ န သဒ္ဓိဝိဟာရိကော ပုစ္ဆိတဗ္ဗော၊ န အန္တေဝါသိကော ပုစ္ဆိတဗ္ဗော၊ န သမာနုပဇ္ဈာယကော ပုစ္ဆိတဗ္ဗော၊ န သမာနာစရိယကော ပုစ္ဆိတဗ္ဗော၊ န ဇာတိ ပုစ္ဆိတဗ္ဗာ၊ န နာမံ ပုစ္ဆိတဗ္ဗံ၊ န ဂေါတ္တံ ပုစ္ဆိတဗ္ဗံ၊ န အာဂမော ပုစ္ဆိတဗ္ဗော၊ န ကုလပဒေသော ပုစ္ဆိတဗ္ဗော၊ န ဇာတိဘူမိ ပုစ္ဆိတဗ္ဗာ။ တံ ကိံ ကာရဏာ။ အတြဿ ပေမံ ဝါ ဒောသော ဝါ။ ပေမေ ဝါ သတိ ဒောသေ ဝါ၊ ဆန္ဒာပိ ဂစ္ဆေယျ ဒောသာပိ ဂစ္ဆေယျ မောဟာပိ ဂစ္ဆေယျ ဘယာပိ ဂစ္ဆေယျ။>
    text <သင်္ဃေန အနုမတေန ပုဂ္ဂလေန အနုဝိဇ္ဇကေန အနုဝိဇ္ဇိတုကာမေန သင်္ဃဂရုကေန ဘဝိတဗ္ဗံ နော ပုဂ္ဂလဂရုကေန၊ သဒ္ဓမ္မဂရုကေန ဘဝိတဗ္ဗံ နော အာမိသဂရုကေန၊ အတ္ထဝသိကေန ဘဝိတဗ္ဗံ နော ပရိသကပ္ပိကေန၊ ကာလေန အနုဝိဇ္ဇိတဗ္ဗံ နော အကာလေန၊ ဘူတေန အနုဝိဇ္ဇိတဗ္ဗံ နော အဘူတေန၊ သဏှေန အနုဝိဇ္ဇိတဗ္ဗံ နော ဖရုသေန၊ အတ္ထသံဟိတေန အနုဝိဇ္ဇိတဗ္ဗံ နော အနတ္ထသံဟိတေန၊ မေတ္တာစိတ္တေန အနုဝိဇ္ဇိတဗ္ဗံ နော ဒောသန္တရေန၊ န ဥပကဏ္ဏကဇပ္ပိနာ ဘဝိတဗ္ဗံ၊ န ဇိမှံ ပေက္ခိတဗ္ဗံ၊ န အက္ခိ နိခဏိတဗ္ဗံ၊ န ဘမုကံ ဥက္ခိပိတဗ္ဗံ၊ န သီသံ ဥက္ခိပိတဗ္ဗံ၊ န ဟတ္ထဝိကာရော ကာတဗ္ဗော၊ န ဟတ္ထမုဒ္ဒာ ဒဿေတဗ္ဗာ။>
    text <အာသနကုသလေန ဘဝိတဗ္ဗံ နိသဇ္ဇကုသလေန၊ ယုဂမတ္တံ ပေက္ခန္တေန အတ္ထံ အနုဝိဓိယန္တေန သကေ အာသနေ နိသီဒိတဗ္ဗံ၊ န စ အာသနာ ဝုဋ္ဌာတဗ္ဗံ၊ န ဝီတိဟာတဗ္ဗံ၊ န ကုမ္မဂ္ဂေါ သေဝိတဗ္ဗော၊ န ဗာဟာဝိက္ခေပကံ ဘဏိတဗ္ဗံ၊ အတုရိတေန ဘဝိတဗ္ဗံ အသာဟသိကေန၊ အစဏ္ဍိကတေန ဘဝိတဗ္ဗံ ဝစနက္ခမေ၊ မေတ္တာစိတ္တေန ဘဝိတဗ္ဗံ ဟိတာနုကမ္ပိနာ၊ ကာရုဏိကေန ဘဝိတဗ္ဗံ ဟိတပရိသက္ကိနာ၊ အသမ္ဖပ္ပလာပိနာ ဘဝိတဗ္ဗံ ပရိယန္တဘာဏိနာ၊ အဝေရဝသိကေန ဘဝိတဗ္ဗံ အနသုရုတ္တေန၊ အတ္တာ ပရိဂ္ဂဟေတဗ္ဗော၊ ပရော ပရိဂ္ဂဟေတဗ္ဗော၊ စောဒကော ပရိဂ္ဂဟေတဗ္ဗော၊ စုဒိတကော ပရိဂ္ဂဟေတဗ္ဗော၊ အဓမ္မစောဒကော ပရိဂ္ဂဟေတဗ္ဗော၊ အဓမ္မစုဒိတကော ပရိဂ္ဂဟေတဗ္ဗော၊ ဓမ္မစောဒကော ပရိဂ္ဂဟေတဗ္ဗော၊ ဓမ္မစုဒိတကော ပရိဂ္ဂဟေတဗ္ဗော၊ ဝုတ္တံ အဟာပေန္တေန အဝုတ္တံ အပကာသေန္တေန ဩတိဏ္ဏာနိ ပဒဗျဉ္ဇနာနိ သာဓုကံ ပရိဂ္ဂဟေတွာ ပရော ပဋိပုစ္ဆိတွာ ယထာ ပဋိညာယ ကာရေတဗ္ဗော၊ မန္ဒော ဟာသေတဗ္ဗော၊ ဘီရူ အဿာသေတဗ္ဗော၊ စဏ္ဍော နိသေဓေတဗ္ဗော၊ အသုစိ ဝိဘာဝေတဗ္ဗော၊ ဥဇုမဒ္ဒဝေန န ဆန္ဒာဂတိံ ဂန္တဗ္ဗံ၊ န ဒောသာဂတိံ ဂန္တဗ္ဗံ၊ န မောဟာဂတိံ ဂန္တဗ္ဗံ၊ န ဘယာဂတိံ ဂန္တဗ္ဗံ၊ မဇ္ဈတ္တေန ဘဝိတဗ္ဗံ ဓမ္မေသု စ ပုဂ္ဂလေသု စ။ ဧဝဉ္စ ပန အနုဝိဇ္ဇကော အနုဝိဇ္ဇမာနော သတ္ထု စေဝ သာသနကရော ဟောတိ၊ ဝိညူနဉ္စ သဗြဟ္မစာရီနံ ပိယော စ ဟောတိ မနာပေါ စ ဂရု စ ဘာဝနီယော စ။>
    text <၃၆၆>, <သုတ္တံ သံသန္ဒနတ္ထာယ၊ ဩပမ္မံ နိဒဿနတ္ထာယ၊ အတ္ထော ဝိညာပနတ္ထာယ၊ ပဋိပုစ္ဆာ ဌပနတ္ထာယ၊ ဩကာသကမ္မံ စောဒနတ္ထာယ၊ စောဒနာ သာရဏတ္ထာယ၊ သာရဏာ သဝစနီယတ္ထာယ၊ သဝစနီယံ ပလိဗောဓတ္ထာယ၊ ပလိဗောဓော ဝိနိစ္ဆယတ္ထာယ၊ ဝိနိစ္ဆယော သန္တီရဏတ္ထာယ၊ သန္တီရဏံ ဌာနာဌာနဂမနတ္ထာယ၊ ဌာနာဌာနဂမနံ ဒုမ္မင်္ကူနံ ပုဂ္ဂလာနံ နိဂ္ဂဟတ္ထာယ၊ ပေသလာနံ ဘိက္ခူနံ သမ္ပဂ္ဂဟတ္ထာယ၊ သင်္ဃော သမ္ပရိဂ္ဂဟသမ္ပဋိစ္ဆနတ္ထာယ၊ သင်္ဃေန အနုမတာ ပုဂ္ဂလာ ပစ္စေကဋ္ဌာယိနော အဝိသံဝါဒကဋ္ဌာယိနော။>
    text <ဝိနယော သံဝရတ္ထာယ၊ သံဝရော အဝိပ္ပဋိသာရတ္ထာယ၊ အဝိပ္ပဋိသာရော ပါမုဇ္ဇတ္ထာယ၊ ပါမုဇ္ဇံ ပီတတ္ထာယ၊ ပီတိ ပဿဒ္ဓတ္ထာယ၊ ပဿဒ္ဓိ သုခတ္ထာယ၊ သုခံ သမာဓတ္ထာယ၊ သမာဓိ ယထာဘူတဉာဏဒဿနတ္ထာယ၊ ယထာဘူတဉာဏဒဿနံ နိဗ္ဗိဒတ္ထာယ၊ နိဗ္ဗိဒာ ဝိရာဂတ္ထာယ၊ ဝိရာဂေါ ဝိမုတ္တတ္ထာယ၊ ဝိမုတ္တိ ဝိမုတ္တိဉာဏဒဿနတ္ထာယ၊ ဝိမုတ္တိဉာဏဒဿနံ အနုပါဒာပရိနိဗ္ဗာနတ္ထာယ။ ဧတဒတ္ထာ ကထာ၊ ဧတဒတ္ထာ မန္တနာ၊ ဧတဒတ္ထာ ဥပနိသာ၊ ဧတဒတ္ထံ သောတာဝဓာနံ ယဒိဒံ အနုပါဒာစိတ္တဿ ဝိမောက္ခေါတိ။>
    text <၃၆၇>
      text <အနုယောဂဝတ္တံ နိသာမယ၊ ကုသလေန ဗုဒ္ဓိမတာ ကတံ။>
      text <သုဝုတ္တံ သိက္ခါပဒာနုလောမိကံ၊ ဂတိံ န နာသေန္တော သမ္ပရာယိကံ။>
      text <ဝတ္ထုံ ဝိပတ္တိံ အာပတ္တိံ၊ နိဒာနံ အာကာရအကောဝိဒော။>
      text <ပုဗ္ဗာပရံ န ဇာနာတိ၊ ကတာကတံ သမေန စ။>
      text <ကမ္မဉ္စ အဓိကရဏဉ္စ၊ သမထေ စာပိ အကောဝိဒော။>
      text <ရတ္တော ဒုဋ္ဌော စ မူဠှော စ၊ ဘယာ မောဟာ စ ဂစ္ဆတိ။>
      text <န စ သညတ္တိကုသလော၊ နိဇ္ဈတ္တိယာ စ အကောဝိဒော။>
      text <လဒ္ဓပက္ခေါ အဟိရိကော၊ ကဏှကမ္မော အနာဒရော။>
      text <သ ဝေ တာဒိသကော ဘိက္ခု၊ အပ္ပဋိက္ခေါတိ ဝုစ္စတိ။>
      text <ဝတ္ထုံ ဝိပတ္တိံ အာပတ္တိံ၊ နိဒာနံ အာကာရကောဝိဒော။>
      text <ပုဗ္ဗာပရဉ္စ ဇာနာတိ၊ ကတာကတံ သမေန စ။>
      text <ကမ္မဉ္စ အဓိကရဏဉ္စ၊ သမထေ စာပိ ကောဝိဒော။>
      text <အရတ္တော အဒုဋ္ဌော အမူဠှော၊ ဘယာ မောဟာ န ဂစ္ဆတိ။>
      text <သညတ္တိယာ စ ကုသလော၊ နိဇ္ဈတ္တိယာ စ ကောဝိဒော။>
      text <လဒ္ဓပက္ခေါ ဟိရိမနော၊ သုက္ကကမ္မော သဂါရဝေါ။>
      text <သ ဝေ တာဒိသကော ဘိက္ခု၊ သပ္ပဋိက္ခေါတိ ဝုစ္စတီတိ။>
      text <နီစစိတ္တေန ပုစ္ဆေယျ၊ ဂရု သင်္ဃေ န ပုဂ္ဂလေ။>
      text <သုတ္တံ သံသန္ဒနတ္ထာယ၊ ဝိနယာနုဂ္ဂဟေန စ။>
      text <ဥဒ္ဒာနံ စူဠသင်္ဂါမေ၊ ဧကုဒ္ဒေသော ဣဒံ ကတန္တိ။>
    stand <စူဠသင်္ဂါမော နိဋ္ဌိတော။>
    stand <တဿုဒ္ဒာနံ>
