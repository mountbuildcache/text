text <၁၁။ ပဉ္စသတိကက္ခန္ဓကံ>
  text <၁။ သင်္ဂီတိနိဒာနံ>
    text <၄၃၇>, <အထ ခေါ အာယသ္မာ မဟာကဿပေါ ဘိက္ခူ အာမန္တေသိ ဧကမိဒာဟံ၊ အာဝုသော၊ သမယံ ပါဝါယ ကုသိနာရံ အဒ္ဓါနမဂ္ဂပ္ပဋိပန္နော မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ။ အထ ခွာဟံ၊ အာဝုသော၊ မဂ္ဂါ ဩက္ကမ္မ အညတရသ္မိံ ရုက္ခမူလေ နိသီဒိံ။>
    text <တေန ခေါ ပန သမယေန အညတရော အာဇီဝကော ကုသိနာရာယ မန္ဒာရဝပုပ္ဖံ ဂဟေတွာ ပါဝံ အဒ္ဓါနမဂ္ဂပ္ပဋိပန္နော ဟောတိ။ အဒ္ဒသံ ခေါ အဟံ၊ အာဝုသော၊ တံ အာဇီဝကံ ဒူရတောဝ အာဂစ္ဆန္တံ။ ဒိသွာန တံ အာဇီဝကံ ဧတဒဝေါစံ အပါဝုသော၊ အမှာကံ သတ္ထာရံ ဇာနာသီတိ။ အာမာဝုသော၊ ဇာနာမိ။ အဇ္ဇ သတ္တာဟပရိနိဗ္ဗုတော သမဏော ဂေါတမော။ တတော မေ ဣဒံ မန္ဒာရဝပုပ္ဖံ ဂဟိတန္တိ။ တတြာဝုသော၊ ယေ တေ ဘိက္ခူ အဝီတရာဂါ အပ္ပေကစ္စေ ဗာဟာ ပဂ္ဂယှ ကန္ဒန္တိ၊ ဆိန္နပါတံ ပပတန္တိ၊ အာဝဋ္ဋန္တိ၊ ဝိဝဋ္ဋန္တိ အတိခိပ္ပံ ဘဂဝါ ပရိနိဗ္ဗုတော၊ အတိခိပ္ပံ သုဂတော ပရိနိဗ္ဗုတော၊ အတိခိပ္ပံ စက္ခုံ လောကေ အန္တရဟိတန္တိ။ ယေ ပန တေ ဘိက္ခူ ဝီတရာဂါ တေ သတာ သမ္ပဇာနာ အဓိဝါသေန္တိ အနိစ္စာ သင်္ခါရာ၊ တံ ကုတေတ္ထ လဗ္ဘာတိ။>
    text <အထ ခွာဟံ၊ အာဝုသော၊ တေ ဘိက္ခူ ဧတဒဝေါစံ အလံ၊ အာဝုသော၊ မာ သောစိတ္ထ၊ မာ ပရိဒေဝိတ္ထ။ နနွေတံ၊ အာဝုသော၊ ဘဂဝတာ ပဋိကစ္စေဝ အက္ခါတံ သဗ္ဗေဟေဝ ပိယေဟိ မနာပေဟိ နာနာဘာဝေါ ဝိနာဘာဝေါ အညထာဘာဝေါ။ တံ ကုတေတ္ထ အာဝုသော လဗ္ဘာ၊ ယံ တံ ဇာတံ ဘူတံ သင်္ခတံ ပလောကဓမ္မံ၊ တံ ဝတ မာ ပလုဇ္ဇီတိ နေတံ ဌာနံ ဝိဇ္ဇတီတိ။>
    text <တေန ခေါ ပနာဝုသော၊ သမယေန သုဘဒ္ဒော နာမ ဝုဍ္ဎပဗ္ဗဇိတော တဿံ ပရိသာယံ နိသိန္နော ဟောတိ။ အထ ခေါ၊ အာဝုသော၊ သုဘဒ္ဒော ဝုဍ္ဎပဗ္ဗဇိတော တေ ဘိက္ခူ ဧတဒဝေါစ အလံ၊ အာဝုသော၊ မာ သောစိတ္ထ၊ မာ ပရိဒေဝိတ္ထ။ သုမုတ္တာ မယံ တေန မဟာသမဏေန၊ ဥပဒ္ဒုတာ စ မယံ ဟောမ ဣဒံ ဝေါ ကပ္ပတိ၊ ဣဒံ ဝေါ န ကပ္ပတီတိ။ ဣဒာနိ ပန မယံ ယံ ဣစ္ဆိဿာမ တံ ကရိဿာမ၊ ယံ န ဣစ္ဆိဿာမ န တံ ကရိဿာမာတိ။ ဟန္ဒ မယံ၊ အာဝုသော၊ ဓမ္မဉ္စ ဝိနယဉ္စ သင်္ဂါယာမ။ ပုရေ အဓမ္မော ဒိပ္ပတိ၊ ဓမ္မော ပဋိဗာဟိယျတိ၊ ပုရေ အဝိနယော ဒိပ္ပတိ ဝိနယော ပဋိဗာဟိယျတိ၊ ပုရေ အဓမ္မဝါဒိနော ဗလဝန္တော ဟောန္တိ၊ ဓမ္မဝါဒိနော ဒုဗ္ဗလာ ဟောန္တိ၊ ပုရေ အဝိနယဝါဒိနော ဗလဝန္တော ဟောန္တိ၊ ဝိနယဝါဒိနော ဒုဗ္ဗလာ ဟောန္တီတိ။>
    text <တေန ဟိ၊ ဘန္တေ၊ ထေရော ဘိက္ခူ ဥစ္စိနတူတိ။ အထ ခေါ အာယသ္မာ မဟာကဿပေါ ဧကေနူနပဉ္စအရဟန္တသတာနိ ဥစ္စိနိ။ ဘိက္ခူ အာယသ္မန္တံ မဟာကဿပံ ဧတဒဝေါစုံ အယံ၊ ဘန္တေ၊ အာယသ္မာ အာနန္ဒော ကိဉ္စာပိ သေက္ခေါ၊ အဘဗ္ဗော ဆန္ဒာ ဒောသာ မောဟာ ဘယာ အဂတိံ ဂန္တုံ။ ဗဟု စ အနေန ဘဂဝတော သန္တိကေ ဓမ္မော စ ဝိနယော စ ပရိယတ္တော။ တေန ဟိ၊ ဘန္တေ၊ ထေရော အာယသ္မန္တမ္ပိ အာနန္ဒံ ဥစ္စိနတူတိ။ အထ ခေါ အာယသ္မာ မဟာကဿပေါ အာယသ္မန္တမ္ပိ အာနန္ဒံ ဥစ္စိနိ။>
    text <အထ ခေါ ထေရာနံ ဘိက္ခူနံ ဧတဒဟောသိ ကတ္ထ နု ခေါ မယံ ဓမ္မဉ္စ ဝိနယဉ္စ သင်္ဂါယေယျာမာတိ။ အထ ခေါ ထေရာနံ ဘိက္ခူနံ ဧတဒဟောသိ ရာဇဂဟံ ခေါ မဟာဂေါစရံ ပဟူတသေနာသနံ၊ ယံနူန မယံ ရာဇဂဟေ ဝဿံ ဝသန္တာ ဓမ္မဉ္စ ဝိနယဉ္စ သင်္ဂါယေယျာမ။ န အညေ ဘိက္ခူ ရာဇဂဟေ ဝဿံ ဥပဂစ္ဆေယျုန္တိ။>
    text <အထ ခေါ အာယသ္မာ မဟာကဿပေါ သင်္ဃံ ဉာပေသိ>
    text <၄၃၈>, <သုဏာတု မေ၊ အာဝုသော၊ သင်္ဃော။ ယဒိ သင်္ဃဿ ပတ္တကလ္လံ၊ သင်္ဃော ဣမာနိ ပဉ္စ ဘိက္ခုသတာနိ သမ္မန္နေယျ ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ၊ န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ။ ဧသာ ဉတ္တိ။>
    text <သုဏာတု မေ၊ အာဝုသော၊ သင်္ဃော။ ဣမာနိ ပဉ္စ ဘိက္ခုသတာနိ သမ္မန္နတိ ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ၊ န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ။ ယဿာယသ္မတော ခမတိ ဣမေသံ ပဉ္စန္နံ ဘိက္ခုသတာနံ သမ္မုတိ ရာဇဂဟေ ဝဿံ ဝသန္တာနံ ဓမ္မဉ္စ ဝိနယဉ္စ သင်္ဂါယိတုံ၊ န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ သော တုဏှဿ၊ ယဿ နက္ခမတိ၊ သော ဘာသေယျ။>
    text <သမ္မတာနိ သင်္ဃေန ဣမာနိ ပဉ္စ ဘိက္ခုသတာနိ ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ၊ န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <အထ ခေါ ထေရာ ဘိက္ခူ ရာဇဂဟံ အဂမံသု ဓမ္မဉ္စ ဝိနယဉ္စ သင်္ဂါယိတုံ။ အထ ခေါ ထေရာနံ ဘိက္ခူနံ ဧတဒဟောသိ ဘဂဝတာ ခေါ၊ အာဝုသော၊ ခဏ္ဍဖုလ္လပ္ပဋိသင်္ခရဏံ ဝဏ္ဏိတံ။ ဟန္ဒ မယံ၊ အာဝုသော၊ ပဌမံ မာသံ ခဏ္ဍဖုလ္လံ ပဋိသင်္ခရောမ၊ မဇ္ဈိမံ မာသံ သန္နိပတိတွာ ဓမ္မဉ္စ ဝိနယဉ္စ သင်္ဂါယိဿာမာတိ။>
    text <အထ ခေါ ထေရာ ဘိက္ခူ ပဌမံ မာသံ ခဏ္ဍဖုလ္လံ ပဋိသင်္ခရိံသု။ အထ ခေါ အာယသ္မာ အာနန္ဒော သွေ သန္နိပါတော န ခေါ မေတံ ပတိရူပံ၊ ယောဟံ သေက္ခေါ သမာနော သန္နိပါတံ ဂစ္ဆေယျန္တိ ဗဟုဒေဝ ရတ္တိံ ကာယဂတာယ သတိယာ ဝီတိနာမေတွာ ရတ္တိယာ ပစ္စူသသမယံ နိပဇ္ဇိဿာမီတိ ကာယံ အာဝဇ္ဇေသိ။ အပ္ပတ္တဉ္စ သီသံ ဗိဗ္ဗောဟနံ၊ ဘူမိတော စ ပါဒာ မုတ္တာ။ ဧတသ္မိံ အန္တရေ အနုပါဒာယ အာသဝေဟိ စိတ္တံ ဝိမုစ္စိ။>
    text <၄၃၉>, <အထ ခေါ အာယသ္မာ အာနန္ဒော အရဟာ သမာနော သန္နိပါတံ အဂမာသိ။ အထ ခေါ အာယသ္မာ မဟာကဿပေါ သင်္ဃံ ဉာပေသိ>
    text <သုဏာတု မေ၊ အာဝုသော၊ သင်္ဃော။ ယဒိ သင်္ဃဿ ပတ္တကလ္လံ၊ အဟံ ဥပါလိံ ဝိနယံ ပုစ္ဆေယျန္တိ။>
    text <အာယသ္မာ ဥပါလိ သင်္ဃံ ဉာပေသိ>
    text <သုဏာတု မေ၊ ဘန္တေ၊ သင်္ဃော။ ယဒိ သင်္ဃဿ ပတ္တကလ္လံ၊ အဟံ အာယသ္မတာ မဟာကဿပေန ဝိနယံ ပုဋ္ဌော ဝိဿဇ္ဇေယျန္တိ။>
    text <အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ဧတဒဝေါစ ပဌမံ၊ အာဝုသော ဥပါလိ၊ ပါရာဇိကံ ကတ္ထ ပညတ္တန္တိ။ ဝေသာလိယံ ဘန္တေတိ။ ကံ အာရဗ္ဘာတိ။ သုဒိန္နံ ကလန္ဒပုတ္တံ အာရဗ္ဘာတိ။ ကိသ္မိံ ဝတ္ထုသ္မိန္တိ။ မေထုနဓမ္မေတိ။ အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ပဌမဿ ပါရာဇိကဿ ဝတ္ထုမ္ပိ ပုစ္ဆိ၊ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ၊ ပညတ္တိမ္ပိ ပုစ္ဆိ၊ အနုပညတ္တိမ္ပိ ပုစ္ဆိ၊ အာပတ္တိမ္ပိ ပုစ္ဆိ၊ အနာပတ္တိမ္ပိ ပုစ္ဆိ။ ဒုတိယံ ပနာဝုသော ဥပါလိ၊ ပါရာဇိကံ ကတ္ထ ပညတ္တန္တိ။ ရာဇဂဟေ ဘန္တေတိ။ ကံ အာရဗ္ဘာတိ။ ဓနိယံ ကုမ္ဘကာရပုတ္တံ အာရဗ္ဘာတိ။ ကိသ္မိံ ဝတ္ထုသ္မိန္တိ။ အဒိန္နာဒာနေတိ။ အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ဒုတိယဿ ပါရာဇိကဿ ဝတ္ထုမ္ပိ ပုစ္ဆိ၊ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ၊ ပညတ္တိမ္ပိ ပုစ္ဆိ၊ အနုပညတ္တိမ္ပိ ပုစ္ဆိ၊ အာပတ္တိမ္ပိ ပုစ္ဆိ၊ အနာပတ္တိမ္ပိ ပုစ္ဆိ။ တတိယံ ပနာဝုသော ဥပါလိ၊ ပါရာဇိကံ ကတ္ထ ပညတ္တန္တိ။ ဝေသာလိယံ ဘန္တေတိ။ ကံ အာရဗ္ဘာတိ။ သမ္ဗဟုလေ ဘိက္ခူ အာရဗ္ဘာတိ။ ကိသ္မိံ ဝတ္ထုသ္မိန္တိ။ မနုဿဝိဂ္ဂဟေတိ။ အထ ခေါ အာယသ္မာ မဟာကဿပေါ အာယသ္မန္တံ ဥပါလိံ တတိယဿ ပါရာဇိကဿ ဝတ္ထုမ္ပိ ပုစ္ဆိ၊ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ၊ ပညတ္တိမ္ပိ ပုစ္ဆိ၊ အနုပညတ္တိမ္ပိ ပုစ္ဆိ၊ အာပတ္တိမ္ပိ ပုစ္ဆိ၊ အနာပတ္တိမ္ပိ ပုစ္ဆိ။ စတုတ္ထံ ပနာဝုသော ဥပါလိ၊ ပါရာဇိကံ ကတ္ထ ပညတ္တန္တိ။ ဝေသာလိယံ ဘန္တေတိ။ ကံ အာရဗ္ဘာတိ။ ဝဂ္ဂုမုဒာတီရိယေ ဘိက္ခူ အာရဗ္ဘာတိ။ ကိသ္မိံ ဝတ္ထုသ္မိန္တိ။ ဥတ္တရိမနုဿဓမ္မေတိ။ အထ ခေါ အာယသ္မာ မဟာကဿပေါ အာယသ္မန္တံ ဥပါလိံ စတုတ္ထဿ ပါရာဇိကဿ ဝတ္ထုမ္ပိ ပုစ္ဆိ၊ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ၊ ပညတ္တိမ္ပိ ပုစ္ဆိ၊ အနုပညတ္တိမ္ပိ ပုစ္ဆိ၊ အာပတ္တိမ္ပိ ပုစ္ဆိ၊ အနာပတ္တိမ္ပိ ပုစ္ဆိ။ ဧတေနေဝ ဥပါယေန ဥဘတောဝိဘင်္ဂေ ပုစ္ဆိ။ ပုဋ္ဌော ပုဋ္ဌော အာယသ္မာ ဥပါလိ ဝိဿဇ္ဇေသိ။>
    text <၄၄၀>, <အထ ခေါ အာယသ္မာ မဟာကဿပေါ သင်္ဃံ ဉာပေသိ>
    text <သုဏာတု မေ၊ အာဝုသော၊ သင်္ဃော။ ယဒိ သင်္ဃဿ ပတ္တကလ္လံ၊ အဟံ အာနန္ဒံ ဓမ္မံ ပုစ္ဆေယျန္တိ။>
    text <အာယသ္မာ အာနန္ဒော သင်္ဃံ ဉာပေသိ>
    text <သုဏာတု မေ၊ ဘန္တေ၊ သင်္ဃော။ ယဒိ သင်္ဃဿ ပတ္တကလ္လံ၊ အဟံ အာယသ္မတာ မဟာကဿပေန ဓမ္မံ ပုဋ္ဌော ဝိဿဇ္ဇေယျန္တိ။>
    text <အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ ဧတဒဝေါစ ဗြဟ္မဇာလံ၊ အာဝုသော အာနန္ဒ၊ ကတ္ထ ဘာသိတန္တိ။ အန္တရာ စ၊ ဘန္တေ၊ ရာဇဂဟံ အန္တရာ စ နာဠန္ဒံ ရာဇာဂါရကေ အမ္ဗလဋ္ဌိကာယာတိ။ ကံ အာရဗ္ဘာတိ။ သုပ္ပိယဉ္စ ပရိဗ္ဗာဇကံ ဗြဟ္မဒတ္တဉ္စ မာဏဝန္တိ။ အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ ဗြဟ္မဇာလဿ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ။ သာမညဖလံ ပနာဝုသော အာနန္ဒ၊ ကတ္ထ ဘာသိတန္တိ။ ရာဇဂဟေ၊ ဘန္တေ၊ ဇီဝကမ္ဗဝနေတိ။ ကေန သဒ္ဓိန္တိ။ အဇာတသတ္တုနာ ဝေဒေဟိပုတ္တေန သဒ္ဓိန္တိ။ အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ သာမညဖလဿ နိဒာနမ္ပိ ပုစ္ဆိ၊ ပုဂ္ဂလမ္ပိ ပုစ္ဆိ။ ဧတေနေဝ ဥပါယေန ပဉ္စပိ နိကာယေ ပုစ္ဆိ။ ပုဋ္ဌော ပုဋ္ဌော အာယသ္မာ အာနန္ဒော ဝိဿဇ္ဇေသိ။>
  text <၂။ ခုဒ္ဒာနုခုဒ္ဒကသိက္ခါပဒကထာ>
    text <၄၄၁>, <အထ ခေါ အာယသ္မာ အာနန္ဒော ထေရေ ဘိက္ခူ ဧတဒဝေါစ ဘဂဝါ မံ၊ ဘန္တေ၊ ပရိနိဗ္ဗာနကာလေ ဧဝမာဟ အာကင်္ခမာနော၊ အာနန္ဒ၊ သင်္ဃော မမစ္စယေန ခုဒ္ဒာနုခုဒ္ဒကာနိ သိက္ခါပဒာနိ သမူဟနေယျာတိ။ ပုစ္ဆိ ပန တွံ၊ အာဝုသော အာနန္ဒ၊ ဘဂဝန္တံ ကတမာနိ ပန၊ ဘန္တေ၊ ခုဒ္ဒာနုခုဒ္ဒကာနိ သိက္ခါပဒာနီတိ။ န ခေါဟံ၊ ဘန္တေ၊ ဘဂဝန္တံ ပုစ္ဆိံ ကတမာနိ ပန၊ ဘန္တေ၊ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ တေရသ သင်္ဃာဒိသေသေ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ တေရသ သင်္ဃာဒိသေသေ ဌပေတွာ၊ ဒွေ အနိယတေ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ တေရသ သင်္ဃာဒိသေသေ ဌပေတွာ၊ ဒွေ အနိယတေ ဌပေတွာ၊ တိံသ နိဿဂ္ဂိယေ ပါစိတ္တိယေ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ တေရသ သင်္ဃာဒိသေသေ ဌပေတွာ၊ ဒွေ အနိယတေ ဌပေတွာ၊ တိံသ နိဿဂ္ဂိယေ ပါစိတ္တိယေ ဌပေတွာ၊ ဒွေနဝုတိ ပါစိတ္တိယေ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။ ဧကစ္စေ ထေရာ ဧဝမာဟံသု စတ္တာရိ ပါရာဇိကာနိ ဌပေတွာ၊ တေရသ သင်္ဃာဒိသေသေ ဌပေတွာ၊ ဒွေ အနိယတေ ဌပေတွာ၊ တိံသ နိဿဂ္ဂိယေ ပါစိတ္တိယေ ဌပေတွာ၊ ဒွေနဝုတိ ပါစိတ္တိယေ ဌပေတွာ၊ စတ္တာရော ပါဋိဒေသနီယေ ဌပေတွာ၊ အဝသေသာနိ ခုဒ္ဒာနုခုဒ္ဒကာနိ သိက္ခါပဒာနီတိ။>
    text <၄၄၂>, <အထ ခေါ အာယသ္မာ မဟာကဿပေါ သင်္ဃံ ဉာပေသိ>
    text <သုဏာတု မေ၊ အာဝုသော၊ သင်္ဃော။ သန္တမှာကံ သိက္ခါပဒာနိ ဂိဟိဂတာနိ။ ဂိဟိနောပိ ဇာနန္တိ ဣဒံ ဝေါ သမဏာနံ သကျပုတ္တိယာနံ ကပ္ပတိ၊ ဣဒံ ဝေါ န ကပ္ပတီတိ။ သစေ မယံ ခုဒ္ဒာနုခုဒ္ဒကာနိ သိက္ခါပဒာနိ သမူဟနိဿာမ၊ ဘဝိဿန္တိ ဝတ္တာရော ဓူမကာလိကံ သမဏေန ဂေါတမေန သာဝကာနံ သိက္ခါပဒံ ပညတ္တံ။ ယာဝိမေသံ သတ္ထာ အဋ္ဌာသိ တာဝိမေ သိက္ခါပဒေသု သိက္ခိံသု။ ယတော ဣမေသံ သတ္ထာ ပရိနိဗ္ဗုတော၊ န ဒာနိမေ သိက္ခါပဒေသု သိက္ခန္တီတိ။ ယဒိ သင်္ဃဿ ပတ္တကလ္လံ၊ သင်္ဃော အပ္ပညတ္တံ နပ္ပညပေယျ၊ ပညတ္တံ န သမုစ္ဆိန္ဒေယျ၊ ယထာပညတ္တေသု သိက္ခါပဒေသု သမာဒာယ ဝတ္တေယျ။ ဧသာ ဉတ္တိ။>
    text <သုဏာတု မေ၊ အာဝုသော၊ သင်္ဃော။ သန္တမှာကံ သိက္ခါပဒာနိ ဂိဟိဂတာနိ။ ဂိဟိနောပိ ဇာနန္တိ ဣဒံ ဝေါ သမဏာနံ သကျပုတ္တိယာနံ ကပ္ပတိ၊ ဣဒံ ဝေါ န ကပ္ပတီတိ။ သစေ မယံ ခုဒ္ဒာနုခုဒ္ဒကာနိ သိက္ခါပဒာနိ သမူဟနိဿာမ၊ ဘဝိဿန္တိ ဝတ္တာရော ဓူမကာလိကံ သမဏေန ဂေါတမေန သာဝကာနံ သိက္ခါပဒံ ပညတ္တံ။ ယာဝိမေသံ သတ္ထာ အဋ္ဌာသိ တာဝိမေ သိက္ခါပဒေသု သိက္ခိံသု။ ယတော ဣမေသံ သတ္ထာ ပရိနိဗ္ဗုတော၊ န ဒာနိမေ သိက္ခါပဒေသု သိက္ခန္တီတိ။ သင်္ဃော အပ္ပညတ္တံ နပ္ပညပေတိ၊ ပညတ္တံ န သမုစ္ဆိန္ဒတိ၊ ယထာပညတ္တေသု သိက္ခါပဒေသု သမာဒာယ ဝတ္တတိ။ ယဿာယသ္မတော ခမတိ အပ္ပညတ္တဿ အပ္ပညာပနာ၊ ပညတ္တဿ အသမုစ္ဆေဒော၊ ယထာပညတ္တေသု သိက္ခါပဒေသု သမာဒာယ ဝတ္တနာ၊ သော တုဏှဿ၊ ယဿ နက္ခမတိ၊ သော ဘာသေယျ။>
    text <သင်္ဃော အပ္ပညတ္တံ နပ္ပညပေတိ၊ ပညတ္တံ န သမုစ္ဆိန္ဒတိ၊ ယထာပညတ္တေသု သိက္ခါပဒေသု သမာဒာယ ဝတ္တတိ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <၄၄၃>, <အထ ခေါ ထေရာ ဘိက္ခူ အာယသ္မန္တံ အာနန္ဒံ ဧတဒဝေါစုံ ဣဒံ တေ၊ အာဝုသော အာနန္ဒ၊ ဒုက္ကဋံ၊ ယံ တွံ ဘဂဝန္တံ န ပုစ္ဆိ ကတမာနိ ပန၊ ဘန္တေ၊ ခုဒ္ဒာနုခုဒ္ဒကာနိ သိက္ခါပဒာနီတိ။ ဒေသေဟိ တံ ဒုက္ကဋန္တိ။ အဟံ ခေါ၊ ဘန္တေ၊ အဿတိယာ ဘဂဝန္တံ န ပုစ္ဆိံ ကတမာနိ ပန၊ ဘန္တေ၊ ခုဒ္ဒာနုခုဒ္ဒကာနိ သိက္ခါပဒာနီတိ။ နာဟံ တံ ဒုက္ကဋံ ပဿာမိ၊ အပိ စာယသ္မန္တာနံ သဒ္ဓါယ ဒေသေမိ တံ ဒုက္ကဋန္တိ။ ဣဒမ္ပိ တေ၊ အာဝုသော အာနန္ဒ၊ ဒုက္ကဋံ၊ ယံ တွံ ဘဂဝတော ဝဿိကသာဋိကံ အက္ကမိတွာ သိဗ္ဗေသိ။ ဒေသေဟိ တံ ဒုက္ကဋန္တိ။ အဟံ ခေါ၊ ဘန္တေ၊ န အဂါရဝေန ဘဂဝတော ဝဿိကသာဋိကံ အက္ကမိတွာ သိဗ္ဗေသိံ။ နာဟံ တံ ဒုက္ကဋံ ပဿာမိ၊ အပိ စာယသ္မန္တာနံ သဒ္ဓါယ ဒေသေမိ တံ ဒုက္ကဋန္တိ။ ဣဒမ္ပိ တေ၊ အာဝုသော အာနန္ဒ၊ ဒုက္ကဋံ၊ ယံ တွံ မာတုဂါမေဟိ ဘဂဝတော သရီရံ ပဌမံ ဝန္ဒာပေသိ၊ တာသံ ရောဒန္တီနံ ဘဂဝတော သရီရံ အဿုကေန မက္ခိတံ။ ဒေသေဟိ တံ ဒုက္ကဋန္တိ။ အဟံ ခေါ၊ ဘန္တေ မာယိမာသံ ဝိကာလေ အဟေသုန္တိ မာတုဂါမေဟိ ဘဂဝတော သရီရံ ပဌမံ ဝန္ဒာပေသိံ။ နာဟံ တံ ဒုက္ကဋံ ပဿာမိ၊ အပိ စာယသ္မန္တာနံ သဒ္ဓါယ ဒေသေမိ တံ ဒုက္ကဋန္တိ။ ဣဒမ္ပိ တေ၊ အာဝုသော အာနန္ဒ၊ ဒုက္ကဋံ၊ ယံ တွံ ဘဂဝတာ ဩဠာရိကေ နိမိတ္တေ ကယိရမာနေ၊ ဩဠာရိကေ ဩဘာသေ ကယိရမာနေ၊ န ဘဂဝန္တံ ယာစိ တိဋ္ဌတု ဘဂဝါ ကပ္ပံ၊ တိဋ္ဌတု သုဂတော ကပ္ပံ၊ ဗဟုဇနဟိတာယ ဗဟုဇနသုခါယ လောကာနုကမ္ပါယ အတ္ထာယ ဟိတာယ သုခါယ ဒေဝမနုဿာနန္တိ။ ဒေသေဟိ တံ ဒုက္ကဋန္တိ။ အဟံ ခေါ၊ ဘန္တေ၊ မာရေန ပရိယုဋ္ဌိတစိတ္တော န ဘဂဝန္တံ ယာစိံ တိဋ္ဌတု ဘဂဝါ ကပ္ပံ၊ တိဋ္ဌတု သုဂတော ကပ္ပံ၊ ဗဟုဇနဟိတာယ ဗဟုဇနသုခါယ လောကာနုကမ္ပါယ အတ္ထာယ ဟိတာယ သုခါယ ဒေဝမနုဿာနန္တိ။ နာဟံ တံ ဒုက္ကဋံ ပဿာမိ၊ အပိ စာယသ္မန္တာနံ သဒ္ဓါယ ဒေသေမိ တံ ဒုက္ကဋန္တိ။ ဣဒမ္ပိ တေ၊ အာဝုသော အာနန္ဒ၊ ဒုက္ကဋံ ယံ တွံ မာတုဂါမဿ တထာဂတပ္ပဝေဒိတေ ဓမ္မဝိနယေ ပဗ္ဗဇ္ဇံ ဥဿုက္ကံ အကာသိ။ ဒေသေဟိ တံ ဒုက္ကဋန္တိ။ အဟံ ခေါ၊ ဘန္တေ၊ အယံ မဟာပဇာပတိ ဂေါတမီ ဘဂဝတော မာတုစ္ဆာ အာပါဒိကာ ပေါသိကာ ခီရဿ ဒာယိကာ ဘဂဝန္တံ ဇနေတ္တိယာ ကာလင်္ကတာယ ထညံ ပါယေသီတိ မာတုဂါမဿ တထာဂတပ္ပဝေဒိတေ ဓမ္မဝိနယေ ပဗ္ဗဇ္ဇံ ဥဿုက္ကံ အကာသိံ။ နာဟံ တံ ဒုက္ကဋံ ပဿာမိ၊ အပိ စာယသ္မန္တာနံ သဒ္ဓါယ ဒေသေမိ တံ ဒုက္ကဋန္တိ။>
    text <၄၄၄>, <တေန ခေါ ပန သမယေန အာယသ္မာ ပုရာဏော ဒက္ခိဏာဂိရိသ္မိံ စာရိကံ စရတိ မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ။ အထ ခေါ အာယသ္မာ ပုရာဏော ထေရေဟိ ဘိက္ခူဟိ ဓမ္မေ စ ဝိနယေ စ သင်္ဂီတေ ဒက္ခိဏာဂိရိသ္မိံ ယထာဘိရန္တံ ဝိဟရိတွာ ယေန ရာဇဂဟံ ယေန ဝေဠုဝနံ ကလန္ဒကနိဝါပေါ ယေန ထေရာ ဘိက္ခူ တေနုပသင်္ကမိ၊ ဥပသင်္ကမိတွာ ထေရေဟိ ဘိက္ခူဟိ သဒ္ဓိံ ပဋိသမ္မောဒိတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ ပုရာဏံ ထေရာ ဘိက္ခူ ဧတဒဝေါစုံ ထေရေဟိ၊ အာဝုသော ပုရာဏ၊ ဓမ္မော စ ဝိနယော စ သင်္ဂီတော။ ဥပေဟိ တံ သင်္ဂီတိန္တိ။ သုသင်္ဂီတာဝုသော၊ ထေရေဟိ ဓမ္မော စ ဝိနယော စ။ အပိစ ယထေဝ မယာ ဘဂဝတော သမ္မုခါ သုတံ၊ သမ္မုခါ ပဋိဂ္ဂဟိတံ၊ တထေဝါဟံ ဓာရေဿာမီတိ။>
  text <၃။ ဗြဟ္မဒဏ္ဍကထာ>
    text <၄၄၅>, <အထ ခေါ အာယသ္မာ အာနန္ဒော ထေရေ ဘိက္ခူ ဧတဒဝေါစ ဘဂဝါ မံ၊ ဘန္တေ၊ ပရိနိဗ္ဗာနကာလေ ဧဝမာဟ တေန ဟာနန္ဒ၊ သင်္ဃော မမစ္စယေန ဆန္နဿ ဘိက္ခုနော ဗြဟ္မဒဏ္ဍံ အာဏာပေတူတိ။ ပုစ္ဆိ ပန တွံ၊ အာဝုသော အာနန္ဒ၊ ဘဂဝန္တံ ကတမော ပန၊ ဘန္တေ၊ ဗြဟ္မဒဏ္ဍောတိ။ ပုစ္ဆိံ ခေါဟံ၊ ဘန္တေ၊ ဘဂဝန္တံ ကတမော ပန၊ ဘန္တေ၊ ဗြဟ္မဒဏ္ဍောတိ။ ဆန္နော၊ အာနန္ဒ၊ ဘိက္ခု ယံ ဣစ္ဆေယျ တံ ဝဒေယျ။ ဘိက္ခူဟိ ဆန္နော ဘိက္ခု နေဝ ဝတ္တဗ္ဗော၊ န ဩဝဒိတဗ္ဗော၊ နာနုသာသိတဗ္ဗောတိ။ တေန ဟာဝုသော အာနန္ဒ၊ တွံယေဝ ဆန္နဿ ဘိက္ခုနော ဗြဟ္မဒဏ္ဍံ အာဏာပေဟီတိ။ ကထာဟံ၊ ဘန္တေ၊ ဆန္နဿ ဘိက္ခုနော ဗြဟ္မဒဏ္ဍံ အာဏာပေမိ၊ စဏ္ဍော သော ဘိက္ခု ဖရုသောတိ။ တေန ဟာဝုသော အာနန္ဒ၊ ဗဟုကေဟိ ဘိက္ခူဟိ သဒ္ဓိံ ဂစ္ဆာဟီတိ။ ဧဝံ ဘန္တေတိ ခေါ အာယသ္မာ အာနန္ဒော ထေရာနံ ဘိက္ခူနံ ပဋိဿုတွာ မဟတာ ဘိက္ခုသင်္ဃေန သဒ္ဓိံ ပဉ္စမတ္တေဟိ ဘိက္ခုသတေဟိ နာဝါယ ဥဇ္ဇဝနိကာယ ကောသမ္ဗိံ ဥဇ္ဇဝိ၊ နာဝါယ ပစ္စောရောဟိတွာ ရညော ဥဒေနဿ ဥယျာနဿ အဝိဒူရေ အညတရသ္မိံ ရုက္ခမူလေ နိသီဒိ။ တေန ခေါ ပန သမယေန ရာဇာ ဥဒေနော ဥယျာနေ ပရိစာရေသိ သဒ္ဓိံ ဩရောဓေန။ အဿောသိ ခေါ ရညော ဥဒေနဿ ဩရောဓော အမှာကံ ကိရ အာစရိယော အယျော အာနန္ဒော ဥယျာနဿ အဝိဒူရေ အညတရသ္မိံ ရုက္ခမူလေ နိသိန္နောတိ။ အထ ခေါ ရညော ဥဒေနဿ ဩရောဓော ရာဇာနံ ဥဒေနံ ဧတဒဝေါစ အမှာကံ ကိရ၊ ဒေဝ၊ အာစရိယော အယျော အာနန္ဒော ဥယျာနဿ အဝိဒူရေ အညတရသ္မိံ ရုက္ခမူလေ နိသိန္နော။ ဣစ္ဆာမ မယံ၊ ဒေဝ၊ အယျံ အာနန္ဒံ ပဿိတုန္တိ။ တေန ဟိ တုမှေ သမဏံ အာနန္ဒံ ပဿထာတိ။>
    text <အထ ခေါ ရညော ဥဒေနဿ ဩရောဓော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ ရညော ဥဒေနဿ ဩရောဓံ အာယသ္မာ အာနန္ဒော ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ။ အထ ခေါ ရညော ဥဒေနဿ ဩရောဓော အာယသ္မတာ အာနန္ဒေန ဓမ္မိယာ ကထာယ သန္ဒဿိတော သမာဒပိတော သမုတ္တေဇိတော သမ္ပဟံသိတော အာယသ္မတော အာနန္ဒဿ ပဉ္စ ဥတ္တရာသင်္ဂသတာနိ ပါဒာသိ။ အထ ခေါ ရညော ဥဒေနဿ ဩရောဓော အာယသ္မတော အာနန္ဒဿ ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ အာယသ္မန္တံ အာနန္ဒံ အဘိဝါဒေတွာ ပဒက္ခိဏံ ကတွာ ယေန ရာဇာ ဥဒေနော တေနုပသင်္ကမိ။ အဒ္ဒသာ ခေါ ရာဇာ ဥဒေနော ဩရောဓံ ဒူရတောဝ အာဂစ္ဆန္တံ။ ဒိသွာန ဩရောဓံ ဧတဒဝေါစ အပိ နု ခေါ တုမှေ သမဏံ အာနန္ဒံ ပဿိတ္ထာတိ။ အပဿိမှာ ခေါ မယံ၊ ဒေဝ၊ အယျံ အာနန္ဒန္တိ။ အပိ နု တုမှေ သမဏဿ အာနန္ဒဿ ကိဉ္စိ အဒတ္ထာတိ။ အဒမှာ ခေါ မယံ၊ ဒေဝ၊ အယျဿ အာနန္ဒဿ ပဉ္စ ဥတ္တရာသင်္ဂသတာနီတိ။ ရာဇာ ဥဒေနော ဥဇ္ဈာယတိ ခိယျတိ ဝိပါစေတိ ကထဉှိ နာမ သမဏော အာနန္ဒော တာဝ ဗဟုံ စီဝရံ ပဋိဂ္ဂဟေဿတိ။ ဒုဿဝါဏိဇ္ဇံ ဝါ သမဏော အာနန္ဒော ကရိဿတိ၊ ပဂ္ဂါဟိကသာလံ ဝါ ပသာရေဿတီတိ။>
    text <အထ ခေါ ရာဇာ ဥဒေနော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ။ သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ။ ဧကမန္တံ နိသိန္နော ခေါ ရာဇာ ဥဒေနော အာယသ္မန္တံ အာနန္ဒံ ဧတဒဝေါစ အာဂမာ နု ခွိဓ၊ ဘော အာနန္ဒ၊ အမှာကံ ဩရောဓောတိ။ အာဂမာသိ ခေါ တေ ဣဓ၊ မဟာရာဇ၊ ဩရောဓောတိ။ အပိ ပန ဘောတော အာနန္ဒဿ ကိဉ္စိ အဒာသီတိ။ အဒာသိ ခေါ မေ၊ မဟာရာဇ၊ ပဉ္စ ဥတ္တရာသင်္ဂသတာနီတိ။ ကိံ ပန ဘဝံ အာနန္ဒော တာဝ ဗဟုံ စီဝရံ ကရိဿတီတိ။ ယေ တေ၊ မဟာရာဇ၊ ဘိက္ခူ ဒုဗ္ဗလစီဝရာ တေဟိ သဒ္ဓိံ သံဝိဘဇိဿာမီတိ။ ယာနိ ခေါ ပန၊ ဘော အာနန္ဒ၊ ပေါရာဏကာနိ ဒုဗ္ဗလစီဝရာနိ တာနိ ကထံ ကရိဿထာတိ။ တာနိ၊ မဟာရာဇ၊ ဥတ္တရတ္ထရဏံ ကရိဿာမာတိ။ ယာနိ ပန၊ ဘော အာနန္ဒ၊ ပေါရာဏကာနိ ဥတ္တရတ္ထရဏာနိ တာနိ ကထံ ကရိဿထာတိ။ တာနိ၊ မဟာရာဇ၊ ဘိသိစ္ဆဝိယော ကရိဿာမာတိ။ ယာ ပန၊ ဘော အာနန္ဒ၊ ပေါရာဏကာ ဘိသိစ္ဆဝိယော တာ ကထံ ကရိဿထာတိ။ တာ၊ မဟာရာဇ၊ ဘူမတ္ထရဏံ ကရိဿာမာတိ။ ယာနိ ပန၊ ဘော အာနန္ဒ၊ ပေါရာဏကာနိ ဘူမတ္ထရဏာနိ တာနိ ကထံ ကရိဿထာတိ။ တာနိ၊ မဟာရာဇ၊ ပါဒပုဉ္ဆနိယော ကရိဿာမာတိ။ ယာ ပန၊ ဘော အာနန္ဒ၊ ပေါရာဏကာ ပါဒပုဉ္ဆနိယော တာ ကထံ ကရိဿထာတိ။ တာ၊ မဟာရာဇ၊ ရဇောဟရဏံ ကရိဿာမာတိ။ ယာနိ ပန၊ ဘော အာနန္ဒ၊ ပေါရာဏကာနိ ရဇောဟရဏာနိ တာနိ ကထံ ကရိဿထာတိ။ တာနိ၊ မဟာရာဇ၊ ကောဋ္ဋေတွာ စိက္ခလ္လေန မဒ္ဒိတွာ ပရိဘဏ္ဍံ လိမ္ပိဿာမာတိ။>
    text <အထ ခေါ ရာဇာ ဥဒေနော သဗ္ဗေဝိမေ သမဏာ သကျပုတ္တိယာ ယောနိသော ဥပနေန္တိ၊ န ကုလဝံ ဂမေန္တီတိ အာယသ္မတော အာနန္ဒဿ အညာနိပိ ပဉ္စ ဒုဿသတာနိ ပါဒာသိ။ အယဉ္စရဟိ အာယသ္မတော အာနန္ဒဿ ပဌမံ စီဝရဘိက္ခါ ဥပ္ပဇ္ဇိ စီဝရသဟဿံ။ အထ ခေါ အာယသ္မာ အာနန္ဒော ယေန ဃောသိတာရာမော တေနုပသင်္ကမိ၊ ဥပသင်္ကမိတွာ ပညတ္တေ အာသနေ နိသီဒိ။ အထ ခေါ အာယသ္မာ ဆန္နော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နံ ခေါ အာယသ္မန္တံ ဆန္နံ အာယသ္မာ အာနန္ဒော ဧတဒဝေါစ သင်္ဃေန တေ၊ အာဝုသော ဆန္န၊ ဗြဟ္မဒဏ္ဍော အာဏာပိတောတိ။>
    text <ကတမော ပန၊ ဘန္တေ အာနန္ဒ၊ ဗြဟ္မဒဏ္ဍော အာဏာပိတောတိ။ တွံ၊ အာဝုသော ဆန္န၊ ဘိက္ခူ ယံ ဣစ္ဆေယျာသိ တံ ဝဒေယျာသိ။ ဘိက္ခူဟိ တွံ နေဝ ဝတ္တဗ္ဗော၊ န ဩဝဒိတဗ္ဗော၊ နာနုသာသိတဗ္ဗောတိ။ နနွာဟံ၊ ဘန္တေ အာနန္ဒ၊ ဟတော ဧတ္တာဝတာ၊ ယတောဟံ ဘိက္ခူဟိ နေဝ ဝတ္တဗ္ဗော၊ န ဩဝဒိတဗ္ဗော၊ နာနုသာသိတဗ္ဗောတိ တတ္ထေဝ မုစ္ဆိတော ပပတော။ အထ ခေါ အာယသ္မာ ဆန္နော ဗြဟ္မဒဏ္ဍေန အဋ္ဋီယမာနော ဟရာယမာနော ဇိဂုစ္ဆမာနော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ၊ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ အဗ္ဘညာသိ။ အညတရော စ ပနာယသ္မာ ဆန္နော အရဟတံ အဟောသိ။ အထ ခေါ အာယသ္မာ ဆန္နော အရဟတ္တံ ပတ္တော ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ ဧတဒဝေါစ ပဋိပ္ပဿမ္ဘေဟိ ဒာနိ မေ၊ ဘန္တေ အာနန္ဒ၊ ဗြဟ္မဒဏ္ဍန္တိ။ ယဒဂ္ဂေန တယာ၊ အာဝုသော ဆန္န၊ အရဟတ္တံ သစ္ဆိကတံ တဒဂ္ဂေန တေ ဗြဟ္မဒဏ္ဍော ပဋိပ္ပဿဒ္ဓေါတိ။ ဣမာယ ခေါ ပန ဝိနယသင်္ဂီတိယာ ပဉ္စ ဘိက္ခုသတာနိ အနူနာနိ အနဓိကာနိ အဟေသုံ။ တသ္မာ အယံ ဝိနယသင်္ဂီတိ ပဉ္စသတိကာတိ ဝုစ္စတီတိ။>
    stand <ပဉ္စသတိကက္ခန္ဓကော ဧကာဒသမော။>
    stand <ဣမမှိ ခန္ဓကေ ဝတ္ထူ တေဝီသတိ။>
    stand <တဿုဒ္ဒာနံ>
    block
      text <ပရိနိဗ္ဗုတေ သမ္ဗုဒ္ဓေ၊ ထေရော ကဿပသဝှယော။>
      text <အာမန္တယိ ဘိက္ခုဂဏံ၊ သဒ္ဓမ္မမနုပါလကော။>
      text <ပါဝါယဒ္ဓါနမဂ္ဂမှိ၊ သုဘဒ္ဒေန ပဝေဒိတံ။>
      text <သင်္ဂါယိဿာမ သဒ္ဓမ္မံ၊ အဓမ္မော ပုရေ ဒိပ္ပတိ။>
      text <ဧကေနူန ပဉ္စသတံ၊ အာနန္ဒမ္ပိ စ ဥစ္စိနိ။>
      text <ဓမ္မဝိနယသင်္ဂီတိံ၊ ဝသန္တော ဂုဟမုတ္တမေ။>
      text <ဥပါလိံ ဝိနယံ ပုစ္ဆိ၊ သုတ္တန္တာနန္ဒပဏ္ဍိတံ။>
      text <ပိဋကံ တီဏိ သင်္ဂီတိံ၊ အကံသု ဇိနသာဝကာ။>
      text <န ပုစ္ဆိ အက္ကမိတွာန၊ ဝန္ဒာပေသိ န ယာစိ စ။>
      text <ပဗ္ဗဇ္ဇံ မာတုဂါမဿ၊ သဒ္ဓါယ ဒုက္ကဋာနိ မေ။>
      text <ပုရာဏော ဗြဟ္မဒဏ္ဍဉ္စ၊ ဩရောဓော ဥဒေနေန သဟ။>
      text <တာဝ ဗဟု ဒုဗ္ဗလဉ္စ၊ ဥတ္တရတ္ထရဏာ ဘိသိ။>
      text <ဘူမတ္ထရဏာ ပုဉ္ဆနိယော၊ ရဇော စိက္ခလ္လမဒ္ဒနာ။>
      text <သဟဿစီဝရံ ဥပ္ပဇ္ဇိ၊ ပဌမာနန္ဒသဝှယော။>
      text <တဇ္ဇိတော ဗြဟ္မဒဏ္ဍေန၊ စတုဿစ္စံ အပါပုဏိ။>
      text <ဝသီဘူတာ ပဉ္စသတာ၊ တသ္မာ ပဉ္စသတီ ဣတိ။>
    stand <ပဉ္စသတိကက္ခန္ဓကံ နိဋ္ဌိတံ။>
