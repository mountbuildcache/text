text <၁၀။ ဘိက္ခုနိက္ခန္ဓကံ>
  text <၁။ ပဌမဘာဏဝါရော>
  text <မဟာပဇာပတိဂေါတမီဝတ္ထု>
    text <၄၀၂>, <တေန သမယေန ဗုဒ္ဓေါ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြောဓာရာမေ။ အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ သာဓု၊ ဘန္တေ၊ လဘေယျ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ အလံ၊ ဂေါတမိ၊ မာ တေ ရုစ္စိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇာတိ။ ဒုတိယမ္ပိ ခေါ။ပေ။ တတိယမ္ပိ ခေါ မဟပဇာပတိ ဂေါတမီ ဘဂဝန္တံ ဧတဒဝေါစ သာဓု၊ ဘန္တေ၊ လဘေယျ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ အလံ၊ ဂေါတမိ၊ မာ တေ ရုစ္စိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇာတိ။ အထ ခေါ မဟာပဇာပတိ ဂေါတမီ န ဘဂဝါ အနုဇာနာတိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ ဒုက္ခီ ဒုမ္မနာ အဿုမုခီ ရုဒမာနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ။>
    text <အထ ခေါ ဘဂဝါ ကပိလဝတ္ထုသ္မိံ ယထာဘိရန္တံ ဝိဟရိတွာ ယေန ဝေသာလီ တေန စာရိကံ ပက္ကာမိ။ အနုပုဗ္ဗေန စာရိကံ စရမာနော ယေန ဝေသာလီ တဒဝသရိ။ တတြ သုဒံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ။ အထ ခေါ မဟာပဇာပတိ ဂေါတမီ ကေသေ ဆေဒာပေတွာ ကာသာယာနိ ဝတ္ထာနိ အစ္ဆာဒေတွာ သမ္ဗဟုလာဟိ သာကိယာနီဟိ သဒ္ဓိံ ယေန ဝေသာလီ တေန ပက္ကာမိ။ အနုပုဗ္ဗေန ယေန ဝေသာလီ မဟာဝနံ ကူဋာဂါရသာလာ တေနုပသင်္ကမိ။ အထ ခေါ မဟာပဇာပတိ ဂေါတမီ သူနေဟိ ပါဒေဟိ ရဇောကိဏ္ဏေန ဂတ္တေန ဒုက္ခီ ဒုမ္မနာ အဿုမုခီ ရုဒမာနာ ဗဟိဒွာရကောဋ္ဌကေ အဋ္ဌာသိ။ အဒ္ဒသာ ခေါ အာယသ္မာ အာနန္ဒော မဟာပဇာပတိံ ဂေါတမိံ သူနေဟိ ပါဒေဟိ ရဇောကိဏ္ဏေန ဂတ္တေန ဒုက္ခိံ ဒုမ္မနံ အဿုမုခိံ ရုဒမာနံ ဗဟိဒွာရကောဋ္ဌကေ ဌိတံ။ ဒိသွာန မဟာပဇာပတိံ ဂေါတမိံ ဧတဒဝေါစ ကိဿ တွံ၊ ဂေါတမိ၊ သူနေဟိ ပါဒေဟိ ရဇောကိဏ္ဏေန ဂတ္တေန ဒုက္ခီ ဒုမ္မနာ အဿုမုခီ ရုဒမာနာ ဗဟိဒွာရကောဋ္ဌကေ ဌိတာတိ။ တထာ ဟိ ပန၊ ဘန္တေ အာနန္ဒ၊ န ဘဂဝါ အနုဇာနာတိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ တေန ဟိ တွံ၊ ဂေါတမိ၊ မုဟုတ္တံ ဣဓေဝ တာဝ ဟောဟိ၊ ယာဝါဟံ ဘဂဝန္တံ ယာစာမိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။>
    text <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ ဧသာ၊ ဘန္တေ၊ မဟာပဇာပတိ ဂေါတမီ သူနေဟိ ပါဒေဟိ ရဇောကိဏ္ဏေန ဂတ္တေန ဒုက္ခီ ဒုမ္မနာ အဿုမုခီ ရုဒမာနာ ဗဟိဒွာရကောဋ္ဌကေ ဌိတာ န ဘဂဝါ အနုဇာနာတိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ သာဓု၊ ဘန္တေ၊ လဘေယျ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ အလံ၊ အာနန္ဒ၊ မာ တေ ရုစ္စိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇာတိ။ ဒုတိယမ္ပိ ခေါ။ပေ။ တတိယမ္ပိ ခေါ အာယသ္မာ အာနန္ဒော ဘဂဝန္တံ ဧတဒဝေါစ သာဓု၊ ဘန္တေ၊ လဘေယျ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ အလံ၊ အာနန္ဒ၊ မာ တေ ရုစ္စိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇာတိ။>
    text <အထ ခေါ အာယသ္မာ အာနန္ဒော န ဘဂဝါ အနုဇာနာတိ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇံ၊ ယံနူနာဟံ အညေနပိ ပရိယာယေန ဘဂဝန္တံ ယာစေယျံ မာတုဂါမဿ တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။ အထ ခေါ အာယသ္မာ အာနန္ဒော ဘဂဝန္တံ ဧတဒဝေါစ ဘဗ္ဗော နု ခေါ၊ ဘန္တေ၊ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇိတွာ သောတာပတ္တိဖလံ ဝါ သကဒာဂါမိဖလံ ဝါ အနာဂါမိဖလံ ဝါ အရဟတ္တဖလံ ဝါ သစ္ဆိကာတုန္တိ။ ဘဗ္ဗော၊ အာနန္ဒ၊ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇိတွာ သောတာပတ္တိဖလမ္ပိ သကဒာဂါမိဖလမ္ပိ အနာဂါမိဖလမ္ပိ အရဟတ္တဖလမ္ပိ သစ္ဆိကာတုန္တိ။ သစေ၊ ဘန္တေ၊ ဘဗ္ဗော မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇိတွာ သောတာပတ္တိဖလမ္ပိ သကဒာဂါမိဖလမ္ပိ အနာဂါမိဖလမ္ပိ အရဟတ္တဖလမ္ပိ သစ္ဆိကာတုံ၊ ဗဟူပကာရာ၊ ဘန္တေ၊ မဟာပဇာပတိ ဂေါတမီ ဘဂဝတော မာတုစ္ဆာ အာပါဒိကာ၊ ပေါသိကာ၊ ခီရဿ ဒာယိကာ၊ ဘဂဝန္တံ ဇနေတ္တိယာ ကာလင်္ကတာယ ထညံ ပါယေသိ၊ သာဓု၊ ဘန္တေ၊ လဘေယျ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇန္တိ။>
  text <အဋ္ဌဂရုဓမ္မာ>
    text <၄၀၃>, <သစေ၊ အာနန္ဒ၊ မဟာပဇာပတီ ဂေါတမီ အဋ္ဌ ဂရုဓမ္မေ ပဋိဂ္ဂဏှာတိ၊ သာဝဿာ။ ဟောတု ဥပသမ္ပဒာ။>
    text <ဝဿသတူပသမ္ပန္နာယ ဘိက္ခုနိယာ တဒဟုပသမ္ပန္နဿ ဘိက္ခုနော အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ ကာတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <န ဘိက္ခုနိယာ အဘိက္ခုကေ အာဝါသေ ဝဿံ ဝသိတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <အနွဒ္ဓမာသံ ဘိက္ခုနိယာ ဘိက္ခုသင်္ဃတော ဒွေ ဓမ္မာ ပစ္စာသီသိတဗ္ဗာ ဥပေါသထပုစ္ဆကဉ္စ၊ ဩဝါဒူပသင်္ကမနဉ္စ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဝဿံဝုဋ္ဌာယ ဘိက္ခုနိယာ ဥဘတောသင်္ဃေ တီဟိ ဌာနေဟိ ပဝါရေတဗ္ဗံ ဒိဋ္ဌေန ဝါ၊ သုတေန ဝါ၊ ပရိသင်္ကာယ ဝါ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဂရုဓမ္မံ အဇ္ဈာပန္နာယ ဘိက္ခုနိယာ ဥဘတောသင်္ဃေ ပက္ခမာနတ္တံ စရိတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဒွေ ဝဿာနိ ဆသု ဓမ္မေသု သိက္ခိတသိက္ခါယ သိက္ခမာနာယ ဥဘတောသင်္ဃေ ဥပသမ္ပဒာ ပရိယေသိတဗ္ဗာ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <န ဘိက္ခုနိယာ ကေနစိ ပရိယာယေန ဘိက္ခု အက္ကောသိတဗ္ဗော ပရိဘာသိတဗ္ဗော။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <အဇ္ဇတဂ္ဂေ ဩဝဋော ဘိက္ခုနီနံ ဘိက္ခူသု ဝစနပထော၊ အနောဝဋော ဘိက္ခူနံ ဘိက္ခုနီသု ဝစနပထော။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <သစေ၊ အာနန္ဒ၊ မဟာပဇာပတိ ဂေါတမီ ဣမေ အဋ္ဌ ဂရုဓမ္မေ ပဋိဂ္ဂဏှာတိ၊ သာဝဿာ ဟောတု ဥပသမ္ပဒာတိ။>
    text <အထ ခေါ အာယသ္မာ အာနန္ဒော ဘဂဝတော သန္တိကေ အဋ္ဌ ဂရုဓမ္မေ ဥဂ္ဂဟေတွာ ယေန မဟာပဇာပတိ ဂေါတမီ တေနုပသင်္ကမိ၊ ဥပသင်္ကမိတွာ မဟာပဇာပတိံ ဂေါတမိံ ဧတဒဝေါစ သစေ ခေါ တွံ၊ ဂေါတမိ၊ အဋ္ဌ ဂရုဓမ္မေ ပဋိဂ္ဂဏှေယျာသိ၊ သာဝ တေ ဘဝိဿတိ ဥပသမ္ပဒာ။>
    text <ဝဿသတူပသမ္ပန္နာယ ဘိက္ခုနိယာ တဒဟုပသမ္ပန္နဿ ဘိက္ခုနော အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ ကာတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <န ဘိက္ခုနိယာ အဘိက္ခုကေ အာဝါသေ ဝဿံ ဝသိတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <အနွဒ္ဓမာသံ ဘိက္ခုနိယာ ဘိက္ခုသင်္ဃတော ဒွေ ဓမ္မာ ပစ္စာသီသိတဗ္ဗာ ဥပေါသထပုစ္ဆကဉ္စ၊ ဩဝါဒူပသင်္ကမနဉ္စ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဝဿံဝုဋ္ဌာယ ဘိက္ခုနိယာ ဥဘတောသင်္ဃေ တီဟိ ဌာနေဟိ ပဝါရေတဗ္ဗံ ဒိဋ္ဌေန ဝါ၊ သုတေန ဝါ၊ ပရိသင်္ကာယ ဝါ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဂရုဓမ္မံ အဇ္ဈာပန္နာယ ဘိက္ခုနိယာ ဥဘတောသင်္ဃေ ပက္ခမာနတ္တံ စရိတဗ္ဗံ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <ဒွေ ဝဿာနိ ဆသု ဓမ္မေသု သိက္ခိတသိက္ခါယ သိက္ခမာနာယ ဥဘတောသင်္ဃေ ဥပသမ္ပဒာ ပရိယေသိတဗ္ဗာ။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <န ဘိက္ခုနိယာ ကေနစိ ပရိယာယေန ဘိက္ခု အက္ကောသိတဗ္ဗော ပရိဘာသိတဗ္ဗော။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <အဇ္ဇတဂ္ဂေ ဩဝဋော ဘိက္ခုနီနံ ဘိက္ခူသု ဝစနပထော၊ အနောဝဋော ဘိက္ခူနံ ဘိက္ခုနီသု ဝစနပထော။ အယမ္ပိ ဓမ္မော သက္ကတွာ ဂရုကတွာ မာနေတွာ ပူဇေတွာ ယာဝဇီဝံ အနတိက္ကမနီယော။>
    text <သစေ ခေါ တွံ၊ ဂေါတမိ၊ ဣမေ အဋ္ဌ ဂရုဓမ္မေ ပဋိဂ္ဂဏှေယျာသိ၊ သာဝ တေ ဘဝိဿတိ ဥပသမ္ပဒာတိ။>
    text <သေယျထာပိ၊ ဘန္တေ အာနန္ဒ၊ ဣတ္ထီ ဝါ ပုရိသော ဝါ ဒဟရော၊ ယုဝါ၊ မဏ္ဍနကဇာတိကော သီသံနဟာတော ဥပ္ပလမာလံ ဝါ ဝဿိကမာလံ ဝါ အတိမုတ္တကမာလံ ဝါ လဘိတွာ ဥဘောဟိ ဟတ္ထေဟိ ပဋိဂ္ဂဟေတွာ ဥတ္တမင်္ဂေ သိရသ္မိံ ပတိဋ္ဌာပေယျ၊ ဧဝမေဝ ခေါ အဟံ၊ ဘန္တေ၊ အာနန္ဒ ဣမေ အဋ္ဌ ဂရုဓမ္မေ ပဋိဂ္ဂဏှာမိ ယာဝဇီဝံ အနတိက္ကမနီယေတိ။>
    text <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ ပဋိဂ္ဂဟိတာ၊ ဘန္တေ၊ မဟာပဇာပတိယာ ဂေါတမိယာ အဋ္ဌ ဂရုဓမ္မာ၊ ဥပသမ္ပန္နာ ဘဂဝတော မာတုစ္ဆာတိ။>
    text <သစေ၊ အာနန္ဒ၊ နာလဘိဿ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇ္ဇံ၊ စိရဋ္ဌိတိကံ၊ အာနန္ဒ၊ ဗြဟ္မစရိယံ အဘဝိဿ၊ ဝဿသဟဿံ သဒ္ဓမ္မော တိဋ္ဌေယျ။ ယတော စ ခေါ၊ အာနန္ဒ၊ မာတုဂါမော တထာဂတပ္ပဝေဒိတေ ဓမ္မဝိနယေ အဂါရသ္မာ အနဂါရိယံ ပဗ္ဗဇိတော၊ န ဒာနိ၊ အာနန္ဒ၊ ဗြဟ္မစရိယံ စိရဋ္ဌိတိကံ ဘဝိဿတိ။ ပဉ္စေဝ ဒာနိ၊ အာနန္ဒ၊ ဝဿသတာနိ သဒ္ဓမ္မော ဌဿတိ။>
    text <သေယျထာပိ၊ အာနန္ဒ၊ ယာနိ ကာနိစိ ကုလာနိ ဗဟုတ္ထိကာနိ အပ္ပပုရိသကာနိ၊ တာနိ သုပ္ပဓံသိယာနိ ဟောန္တိ စောရေဟိ ကုမ္ဘထေနကေဟိ၊ ဧဝမေဝ ခေါ၊ အာနန္ဒ၊ ယသ္မိံ ဓမ္မဝိနယေ လဘတိ မာတုဂါမော အဂါရသ္မာ အနဂါရိယံ ပဗ္ဗဇ္ဇံ၊ န တံ ဗြဟ္မစရိယံ စိရဋ္ဌိတိကံ ဟောတိ။>
    text <သေယျထာပိ၊ အာနန္ဒ၊ သမ္ပန္နေ သာလိက္ခေတ္တေ သေတဋ္ဋိကာ နာမ ရောဂဇာတိ နိပတတိ၊ ဧဝံ တံ သာလိက္ခေတ္တံ န စိရဋ္ဌိတိကံ ဟောတိ၊ ဧဝမေဝ ခေါ၊ အာနန္ဒ၊ ယသ္မိံ ဓမ္မဝိနယေ လဘတိ မာတုဂါမော အဂါရသ္မာ အနဂါရိယံ ပဗ္ဗဇ္ဇံ၊ န တံ ဗြဟ္မစရိယံ စိရဋ္ဌိတိကံ ဟောတိ။>
    text <သေယျထာပိ၊ အာနန္ဒ၊ သမ္ပန္နေ ဥစ္ဆုက္ခေတ္တေ မဉ္ဇိဋ္ဌိကာ နာမ ရောဂဇာတိ နိပတတိ၊ ဧဝံ တံ ဥစ္ဆုက္ခေတ္တံ န စိရဋ္ဌိတိကံ ဟောတိ၊ ဧဝမေဝ ခေါ၊ အာနန္ဒ၊ ယသ္မိံ ဓမ္မဝိနယေ လဘတိ မာတုဂါမော အဂါရသ္မာ အနဂါရိယံ ပဗ္ဗဇ္ဇံ၊ န တံ ဗြဟ္မစရိယံ စိရဋ္ဌိတိကံ ဟောတိ။>
    text <သေယျထာပိ၊ အာနန္ဒ၊ ပုရိသော မဟတော တဠာကဿ ပဋိကစ္စေဝ အာဠိံ ဗန္ဓေယျ ယာဝဒေဝ ဥဒကဿ အနတိက္ကမနာယ၊ ဧဝမေဝ ခေါ၊ အာနန္ဒ၊ မယာ ပဋိကစ္စေဝ ဘိက္ခုနီနံ အဋ္ဌ ဂရုဓမ္မာ ပညတ္တာ ယာဝဇီဝံ အနတိက္ကမနီယာတိ။>
    stand <ဘိက္ခုနီနံ အဋ္ဌ ဂရုဓမ္မာ နိဋ္ဌိတာ။>
  text <ဘိက္ခုနီဥပသမ္ပဒာနုဇာနနံ>
    text <၄၀၄>, <အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတီ ဂေါတမီ ဘဂဝန္တံ ဧတဒဝေါစ ကထာဟံ၊ ဘန္တေ၊ ဣမာသု သာကိယာနီသု ပဋိပဇ္ဇာမီတိ။ အထ ခေါ ဘဂဝါ မဟာပဇာပတိံ ဂေါတမိံ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ။ အထ ခေါ မဟာပဇာပတိ ဂေါတမီ ဘဂဝတာ ဓမ္မိယာ ကထာယ သန္ဒဿိတာ သမာဒပိတာ သမုတ္တေဇိတာ သမ္ပဟံသိတာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ။ အထ ခေါ ဘဂဝါ ဧတသ္မိံ နိဒာနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနိယော ဥပသမ္ပါဒေတုန္တိ။>
    text <အထ ခေါ တာ ဘိက္ခုနိယော မဟာပဇာပတိံ ဂေါတမိံ ဧတဒဝေါစုံ အယျာ အနုပသမ္ပန္နာ၊ မယဉ္စမှာ ဥပသမ္ပန္နာ၊ ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပါဒေတဗ္ဗာတိ။ အထ ခေါ မဟာပဇာပတိ ဂေါတမီ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတိ ဂေါတမီ အာယသ္မန္တံ အာနန္ဒံ ဧတဒဝေါစ ဣမာ မံ၊ ဘန္တေ အာနန္ဒ၊ ဘိက္ခုနိယော ဧဝမာဟံသု အယျာ အနုပသမ္ပန္နာ၊ မယဉ္စမှာ ဥပသမ္ပန္နာ၊ ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပါဒေတဗ္ဗာတိ။>
    text <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ မဟာပဇာပတိ၊ ဘန္တေ၊ ဂေါတမီ ဧဝမာဟ ဣမာ မံ၊ ဘန္တေ အာနန္ဒ၊ ဘိက္ခုနိယော ဧဝမာဟံသု အယျာ အနုပသမ္ပန္နာ၊ မယဉ္စမှာ ဥပသမ္ပန္နာ၊ ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပါဒေတဗ္ဗာတိ။>
    text <ယဒဂ္ဂေန၊ အာနန္ဒ၊ မဟာပဇာပတိယာ ဂေါတမိယာ အဋ္ဌ ဂရုဓမ္မာ ပဋိဂ္ဂဟိတာ၊ တဒေဝ သာ ဥပသမ္ပန္နာတိ။>
    text <၄၀၅>, <အထ ခေါ မဟာပဇာပတိ ဂေါတမီ ယေနာယသ္မာ အာနန္ဒော တေနုပသင်္ကမိ၊ ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတိ ဂေါတမီ အာယသ္မန္တံ အာနန္ဒံ ဧတဒဝေါစ ဧကာဟံ၊ ဘန္တေ အာနန္ဒ၊ ဘဂဝန္တံ ဝရံ ယာစာမိ။ သာဓု၊ ဘန္တေ၊ ဘဂဝါ အနုဇာနေယျ ဘိက္ခူနဉ္စ ဘိက္ခုနီနဉ္စ ယထာဝုဍ္ဎံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။>
    text <အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ။ ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ မဟာပဇာပတိ၊ ဘန္တေ၊ ဂေါတမီ ဧဝမာဟ ဧကာဟံ၊ ဘန္တေ အာနန္ဒ၊ ဘဂဝန္တံ ဝရံ ယာစာမိ။ သာဓု၊ ဘန္တေ၊ ဘဂဝါ အနုဇာနေယျ ဘိက္ခူနဉ္စ ဘိက္ခုနီနဉ္စ ယထာဝုဍ္ဎံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။>
    text <အဋ္ဌာနမေတံ၊ အာနန္ဒ၊ အနဝကာသော၊ ယံ တထာဂတော အနုဇာနေယျ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ။ ဣမေဟိ နာမ၊ အာနန္ဒ၊ အညတိတ္ထိယာ ဒုရက္ခါတဓမ္မာ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ န ကရိဿန္တိ၊ ကိမင်္ဂံ ပန တထာဂတော အနုဇာနိဿတိ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန္တိ။>
    text <အထ ခေါ ဘဂဝါ ဧတသ္မိံ နိဒာနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ န၊ ဘိက္ခဝေ၊ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ ကာတဗ္ဗံ။ ယော ကရေယျ၊ အာပတ္တိ ဒုက္ကဋဿာတိ။>
    text <အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ ယာနိ တာနိ၊ ဘန္တေ၊ ဘိက္ခုနီနံ သိက္ခါပဒာနိ ဘိက္ခူဟိ သာဓာရဏာနိ၊ ကထံ မယံ၊ ဘန္တေ၊ တေသု သိက္ခါပဒေသု ပဋိပဇ္ဇာမာတိ။ ယာနိ တာနိ၊ ဂေါတမိ၊ ဘိက္ခုနီနံ သိက္ခါပဒာနိ ဘိက္ခူဟိ သာဓာရဏာနိ၊ ယထာ ဘိက္ခူ သိက္ခန္တိ တထာ တေသု သိက္ခါပဒေသု သိက္ခထာတိ။ ယာနိ ပန တာနိ၊ ဘန္တေ၊ ဘိက္ခုနီနံ သိက္ခါပဒာနိ ဘိက္ခူဟိ အသာဓာရဏာနိ၊ ကထံ မယံ၊ ဘန္တေ၊ တေသု သိက္ခါပဒေသု ပဋိပဇ္ဇာမာတိ။ ယာနိ တာနိ၊ ဂေါတမိ၊ ဘိက္ခုနီနံ သိက္ခါပဒာနိ ဘိက္ခူဟိ အသာဓာရဏာနိ၊ ယထာပညတ္တေသု သိက္ခါပဒေသု သိက္ခထာတိ။>
    text <၄၀၆>, <အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ သာဓု မေ၊ ဘန္တေ၊ ဘဂဝါ သံခိတ္တေန ဓမ္မံ ဒေသေတု၊ ယမဟံ ဘဂဝတော ဓမ္မံ သုတွာ ဧကာ ဝူပကဋ္ဌာ အပ္ပမတ္တာ အာတာပိနီ ပဟိတတ္တာ ဝိဟရေယျန္တိ။ ယေ ခေါ တွံ၊ ဂေါတမိ၊ ဓမ္မေ ဇာနေယျာသိ ဣမေ ဓမ္မာ သရာဂါယ သံဝတ္တန္တိ နော ဝိရာဂါယ၊ သညောဂါယ သံဝတ္တန္တိ နော ဝိသညောဂါယ၊ အာစယာယ သံဝတ္တန္တိ နော အပစယာယ၊ မဟိစ္ဆတာယ သံဝတ္တန္တိ နော အပ္ပိစ္ဆတာယ၊ အသန္တုဋ္ဌိယာ သံဝတ္တန္တိ နော သန္တုဋ္ဌိယာ၊ သင်္ဂဏိကာယ သံဝတ္တန္တိ နော ပဝိဝေကာယ၊ ကောသဇ္ဇာယ သံဝတ္တန္တိ နော ဝီရိယာရမ္ဘာယ၊ ဒုဗ္ဘရတာယ သံဝတ္တန္တိ နော သုဘရတာယ၊ ဧကံသေန၊ ဂေါတမိ၊ ဓာရေယျာသိ နေသော ဓမ္မော၊ နေသော ဝိနယော၊ နေတံ သတ္ထုသာသနန္တိ။ ယေ စ ခေါ တွံ၊ ဂေါတမိ၊ ဓမ္မေ ဇာနေယျာသိ ဣမေ ဓမ္မာ ဝိရာဂါယ သံဝတ္တန္တိ နော သရာဂါယ၊ ဝိသညောဂါယ သံဝတ္တန္တိ နော သညောဂါယ၊ အပစယာယ သံဝတ္တန္တိ နော အာစယာယ၊ အပ္ပိစ္ဆတာယ သံဝတ္တန္တိ နော မဟိစ္ဆတာယ၊ သန္တုဋ္ဌိယာ သံဝတ္တန္တိ နော အသန္တုဋ္ဌိယာ၊ ပဝိဝေကာယ သံဝတ္တန္တိ နော သင်္ဂဏိကာယ၊ ဝီရိယာရမ္ဘာယ သံဝတ္တန္တိ နော ကောသဇ္ဇာယ၊ သုဘရတာယ သံဝတ္တန္တိ နော ဒုဗ္ဘရတာယ၊ ဧကံသေန၊ ဂေါတမိ၊ ဓာရေယျာသိ ဧသော ဓမ္မော၊ ဧသော ဝိနယော၊ ဧတံ သတ္ထုသာသနန္တိ။>
    text <၄၀၇>, <တေန ခေါ ပန သမယေန ဘိက္ခုနီနံ ပါတိမောက္ခံ န ဥဒ္ဒိသီယတိ။ ဘဂဝတော ဧတမတ္ထံ အာရောစေသုံ။ပေ။ အနုဇာနာမိ၊ ဘိက္ခဝေ၊ ဘိက္ခုနီနံ ပါတိမောက္ခံ ဥဒ္ဒိသိတုန္တိ။ အထ ခေါ ဘိက္ခူနံ ဧတဒဟောသိ ကေန နု ခေါ ဘိက္ခုနီနံ ပါတိမောက္ခံ ဥဒ္ဒိသိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ ပါတိမောက္ခံ ဥဒ္ဒိသိတုန္တိ။>
    text <တေန ခေါ ပန သမယေန ဘိက္ခူ ဘိက္ခုနုပဿယံ ဥပသင်္ကမိတွာ ဘိက္ခုနီနံ ပါတိမောက္ခံ ဥဒ္ဒိသန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ဇာယာယော ဣမာ ဣမေသံ၊ ဇာရိယော ဣမာ ဣမေသံ၊ ဣဒာနိ ဣမေ ဣမာဟိ သဒ္ဓိံ အဘိရမိဿန္တီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခူဟိ ဘိက္ခုနီနံ ပါတိမောက္ခံ ဥဒ္ဒိသိတဗ္ဗံ။ ယော ဥဒ္ဒိသေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနီဟိ ဘိက္ခုနီနံ ပါတိမောက္ခံ ဥဒ္ဒိသိတုန္တိ။ ဘိက္ခုနိယော န ဇာနန္တိ ဧဝံ ပါတိမောက္ခံ ဥဒ္ဒိသိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အာစိက္ခိတုံ ဧဝံ ပါတိမောက္ခံ ဥဒ္ဒိသေယျာထာတိ။>
    text <၄၀၈>, <တေန ခေါ ပန သမယေန ဘိက္ခုနိယော အာပတ္တိံ န ပဋိကရောန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အာပတ္တိ န ပဋိကာတဗ္ဗာ။ ယာ န ပဋိကရေယျ၊ အာပတ္တိ ဒုက္ကဋဿာတိ။ ဘိက္ခုနိယော န ဇာနန္တိ ဧဝံ အာပတ္တိ ပဋိကာတဗ္ဗာတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အာစိက္ခိတုံ ဧဝံ အာပတ္တိံ ပဋိကရေယျာထာတိ။ အထ ခေါ ဘိက္ခူနံ ဧတဒဟောသိ ကေန နု ခေါ ဘိက္ခုနီနံ အာပတ္တိ ပဋိဂ္ဂဟေတဗ္ဗာတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အာပတ္တိံ ပဋိဂ္ဂဟေတုန္တိ။>
    text <တေန ခေါ ပန သမယေန ဘိက္ခုနိယော ရထိကာယပိ ဗျူဟေပိ သိင်္ဃာဋကေပိ ဘိက္ခုံ ပဿိတွာ ပတ္တံ ဘူမိယံ နိက္ခိပိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ အာပတ္တိံ ပဋိကရောန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ဇာယာယော ဣမာ ဣမေသံ၊ ဇာရိယော ဣမာ ဣမေသံ၊ ရတ္တိံ ဝိမာနေတွာ ဣဒာနိ ခမာပေန္တီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခူဟိ ဘိက္ခုနီနံ အာပတ္တိ ပဋိဂ္ဂဟေတဗ္ဗာ။ ယော ပဋိဂ္ဂဏှေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနီဟိ ဘိက္ခုနီနံ အာပတ္တိံ ပဋိဂ္ဂဟေတုန္တိ။ ဘိက္ခုနိယော န ဇာနန္တိ ဧဝံ အာပတ္တိ ပဋိဂ္ဂဟေတဗ္ဗာတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အာစိက္ခိတုံ ဧဝံ အာပတ္တိံ ပဋိဂ္ဂဏှေယျာထာတိ။>
    text <၄၀၉>, <တေန ခေါ ပန သမယေန ဘိက္ခုနီနံ ကမ္မံ န ကရိယတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခုနီနံ ကမ္မံ ကာတုန္တိ။ အထ ခေါ ဘိက္ခူနံ ဧတဒဟောသိ ကေန နု ခေါ ဘိက္ခုနီနံ ကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ ကမ္မံ ကာတုန္တိ။>
    text <တေန ခေါ ပန သမယေန ကတကမ္မာ ဘိက္ခုနိယော ရထိကာယပိ ဗျူဟေပိ သိင်္ဃာဋကေပိ ဘိက္ခုံ ပဿိတွာ ပတ္တံ ဘူမိယံ နိက္ခိပိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ခမာပေန္တိ ဧဝံ နူန ကာတဗ္ဗန္တိ မညမာနာ။ မနုဿာ တထေဝ ဥဇ္ဈာယန္တိ ခိယျန္တိ ဝိပါစေန္တိ ဇာယာယော ဣမာ ဣမေသံ၊ ဇာရိယော ဣမာ ဣမေသံ၊ ရတ္တိံ ဝိမာနေတွာ ဣဒာနိ ခမာပေန္တီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခူဟိ ဘိက္ခုနီနံ ကမ္မံ ကာတဗ္ဗံ။ ယော ကရေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနီဟိ ဘိက္ခုနီနံ ကမ္မံ ကာတုန္တိ။ ဘိက္ခုနိယော န ဇာနန္တိ ဧဝံ ကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အာစိက္ခိတုံ ဧဝံ ကမ္မံ ကရေယျာထာတိ။>
    text <၄၁၀>, <တေန ခေါ ပန သမယေန ဘိက္ခုနိယော သင်္ဃမဇ္ဈေ ဘဏ္ဍနဇာတာ ကလဟဇာတာ ဝိဝါဒာပန္နာ အညမညံ မုခသတ္တီဟိ ဝိတုဒန္တာ ဝိဟရန္တိ။ န သက္ကောန္တိ တံ အဓိကရဏံ ဝူပသမေတုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ အဓိကရဏံ ဝူပသမေတုန္တိ။>
    text <တေန ခေါ ပန သမယေန ဘိက္ခူ ဘိက္ခုနီနံ အဓိကရဏံ ဝူပသမေန္တိ။ တသ္မိံ ခေါ ပန အဓိကရဏေ ဝိနိစ္ဆိယမာနေ ဒိဿန္တိ ဘိက္ခုနိယော ကမ္မပ္ပတ္တာယောပိ အာပတ္တိဂါမိနိယောပိ။ ဘိက္ခုနိယော ဧဝမာဟံသု သာဓု၊ ဘန္တေ၊ အယျာဝ ဘိက္ခုနီနံ ကမ္မံ ကရောန္တု၊ အယျာဝ ဘိက္ခုနီနံ အာပတ္တိံ ပဋိဂ္ဂဏှန္တု၊ ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနီနံ အဓိကရဏံ ဝူပသမေတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ ကမ္မံ အာရောပေတွာ ဘိက္ခုနီနံ နိယျာဒေတုံ ဘိက္ခုနီဟိ ဘိက္ခုနီနံ ကမ္မံ ကာတုံ၊ ဘိက္ခူဟိ ဘိက္ခုနီနံ အာပတ္တိံ အာရောပေတွာ ဘိက္ခုနီနံ နိယျာဒေတုံ၊ ဘိက္ခုနီဟိ ဘိက္ခုနီနံ အာပတ္တိံ ပဋိဂ္ဂဟေတုန္တိ။>
    text <တေန ခေါ ပန သမယေန ဥပ္ပလဝဏ္ဏာယ ဘိက္ခုနိယာ အန္တေဝါသိနီ ဘိက္ခုနီ သတ္တ ဝဿာနိ ဘဂဝန္တံ အနုဗန္ဓာ ဟောတိ ဝိနယံ ပရိယာပုဏန္တီ။ တဿာ မုဋ္ဌဿတိနိယာ ဂဟိတော ဂဟိတော မုဿတိ။ အဿောသိ ခေါ သာ ဘိက္ခုနီ ဘဂဝါ ကိရ သာဝတ္ထိံ ဂန္တုကာမောတိ။ အထ ခေါ တဿာ ဘိက္ခုနိယာ ဧတဒဟောသိ အဟံ ခေါ သတ္တ ဝဿာနိ ဘဂဝန္တံ အနုဗန္ဓိံ ဝိနယံ ပရိယာပုဏန္တီ။ တဿာ မေ မုဋ္ဌဿတိနိယာ ဂဟိတော ဂဟိတော မုဿတိ။ ဒုက္ကရံ ခေါ ပန မာတုဂါမေန ယာဝဇီဝံ သတ္ထာရံ အနုဗန္ဓိတုံ။ ကထံ နု ခေါ မယာ ပဋိပဇ္ဇိတဗ္ဗန္တိ။ အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ။ ဘိက္ခုနိယော ဘိက္ခူနံ ဧတမတ္ထံ အာရောစေသုံ။ ဘိက္ခူ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူဟိ ဘိက္ခုနီနံ ဝိနယံ ဝါစေတုန္တိ။>
    stand <ပဌမဘာဏဝါရော နိဋ္ဌိတော။>
  text <၂။ ဒုတိယဘာဏဝါရော>
    text <၄၁၁>, <အထ ခေါ ဘဂဝါ ဝေသာလိယံ ယထာဘိရန္တံ ဝိဟရိတွာ ယေန သာဝတ္ထိ တေန စာရိကံ ပက္ကာမိ။ အနုပုဗ္ဗေန စာရိကံ စရမာနော ယေန သာဝတ္ထိ တဒဝသရိ။ တတြ သုဒံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ဆဗ္ဗဂ္ဂိယာ ဘိက္ခူ ဘိက္ခုနိယော ကဒ္ဒမောဒကေန ဩသိဉ္စန္တိ အပ္ပေဝ နာမ အမှေသု သာရဇ္ဇေယျုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနာ ဘိက္ခုနိယော ကဒ္ဒမောဒကေန ဩသိဉ္စိတဗ္ဗာ။ ယော ဩသိဉ္စေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ တဿ ဘိက္ခုနော ဒဏ္ဍကမ္မံ ကာတုန္တိ။ အထ ခေါ ဘိက္ခူနံ ဧတဒဟောသိ ကိံ နု ခေါ ဒဏ္ဍကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အဝန္ဒိယော သော၊ ဘိက္ခဝေ၊ ဘိက္ခု ဘိက္ခုနိသင်္ဃေန ကာတဗ္ဗောတိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခူ ကာယံ ဝိဝရိတွာ ဘိက္ခုနီနံ ဒဿေန္တိ။ပေ။ ဦရုံ ဝိဝရိတွာ ဘိက္ခုနီနံ ဒဿေန္တိ၊ အင်္ဂဇာတံ ဝိဝရိတွာ ဘိက္ခုနီနံ ဒဿေန္တိ၊ ဘိက္ခုနိယော ဩဘာသေန္တိ၊ ဘိက္ခုနီဟိ သဒ္ဓိံ သမ္ပယောဇေန္တိ အပ္ပေဝ နာမ အမှေသု သာရဇ္ဇေယျုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနာ ကာယော ဝိဝရိတွာ ဘိက္ခုနီနံ ဒဿေတဗ္ဗော၊ န ဦရု ဝိဝရိတွာ ဘိက္ခုနီနံ ဒဿေတဗ္ဗော၊ န အင်္ဂဇာတံ ဝိဝရိတွာ ဘိက္ခုနီနံ ဒဿေတဗ္ဗံ၊ န ဘိက္ခုနိယော ဩဘာသိတဗ္ဗာ၊ န ဘိက္ခုနီဟိ သဒ္ဓိံ သမ္ပယောဇေတဗ္ဗံ။ ယော သမ္ပယောဇေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ တဿ ဘိက္ခုနော ဒဏ္ဍကမ္မံ ကာတုန္တိ။ အထ ခေါ ဘိက္ခူနံ ဧတဒဟောသိ ကိံ နု ခေါ ဒဏ္ဍကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အဝန္ဒိယော သော၊ ဘိက္ခဝေ၊ ဘိက္ခု ဘိက္ခုနိသင်္ဃေန ကာတဗ္ဗောတိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ဘိက္ခုံ ကဒ္ဒမောဒကေန ဩသိဉ္စန္တိ အပ္ပေဝ နာမ အမှေသု သာရဇ္ဇေယျုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဘိက္ခု ကဒ္ဒမောဒကေန ဩသိဉ္စိတဗ္ဗော။ ယာ ဩသိဉ္စေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ တဿာ ဘိက္ခုနိယာ ဒဏ္ဍကမ္မံ ကာတုန္တိ။ အထ ခေါ ဘိက္ခူနံ ဧတဒဟောသိ ကိံ နု ခေါ ဒဏ္ဍကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ ဘိက္ခဝေ၊ အာဝရဏံ ကာတုန္တိ။ အာဝရဏေ ကတေ န အာဒိယန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဩဝါဒံ ဌပေတုန္တိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ကာယံ ဝိဝရိတွာ ဘိက္ခူနံ ဒဿေန္တိ၊ ထနံ ဝိဝရိတွာ ဘိက္ခူနံ ဒဿေန္တိ၊ ဦရုံ ဝိဝရိတွာ ဘိက္ခူနံ ဒဿေန္တိ၊ အင်္ဂဇာတံ ဝိဝရိတွာ ဘိက္ခူနံ ဒဿေန္တိ၊ ဘိက္ခူ ဩဘာသေန္တိ၊ ဘိက္ခူဟိ သဒ္ဓိံ သမ္ပယောဇေန္တိ အပ္ပေဝ နာမ အမှေသု သာရဇ္ဇေယျုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ကာယော ဝိဝရိတွာ ဘိက္ခူနံ ဒဿေတဗ္ဗော။ပေ။ န ထနော ဝိဝရိတွာ ဘိက္ခူနံ ဒဿေတဗ္ဗော၊ န ဦရု ဝိဝရိတွာ ဘိက္ခူနံ ဒဿေတဗ္ဗော၊ န အင်္ဂဇာတံ ဝိဝရိတွာ ဘိက္ခူနံ ဒဿေတဗ္ဗံ၊ န ဘိက္ခူ ဩဘာသိတဗ္ဗာ၊ န ဘိက္ခူဟိ သဒ္ဓိံ သမ္ပယောဇေတဗ္ဗံ။ ယာ သမ္ပယောဇေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ တဿာ ဘိက္ခုနိယာ ဒဏ္ဍကမ္မံ ကာတုန္တိ။ အထ ခေါ ဘိက္ခူနံ ဧတဒဟောသိ ကိံ နု ခေါ ဒဏ္ဍကမ္မံ ကာတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ အာဝရဏံ ကာတုန္တိ။ အာဝရဏေ ကတေ န အာဒိယန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဩဝါဒံ ဌပေတုန္တိ။ အထ ခေါ ဘိက္ခူနံ ဧတဒဟောသိ ကပ္ပတိ နု ခေါ ဩဝါဒဋ္ဌပိတာယ ဘိက္ခုနိယာ သဒ္ဓိံ ဥပေါသထံ ကာတုံ၊ န နု ခေါ ကပ္ပတီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒဋ္ဌပိတာယ ဘိက္ခုနိယာ သဒ္ဓိံ ဥပေါသထော ကာတဗ္ဗော၊ ယာဝ န တံ အဓိကရဏံ ဝူပသန္တံ ဟောတီတိ။>
    text <၄၁၂>, <တေန ခေါ ပန သမယေန အာယသ္မာ ဥဒာယီ ဩဝါဒံ ဌပေတွာ စာရိကံ ပက္ကာမိ။ ဘိက္ခုနိယော ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျော ဥဒာယီ ဩဝါဒံ ဌပေတွာ စာရိကံ ပက္ကမိဿတီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒံ ဌပေတွာ စာရိကာ ပက္ကမိတဗ္ဗာ။ ယော ပက္ကမေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဗာလာ အဗျတ္တာ ဩဝါဒံ ဌပေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဗာလေန အဗျတ္တေန ဩဝါဒော ဌပေတဗ္ဗော။ ယော ဌပေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခူ အဝတ္ထုသ္မိံ အကာရဏေ ဩဝါဒံ ဌပေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ အဝတ္ထုသ္မိံ အကာရဏေ ဩဝါဒော ဌပေတဗ္ဗော။ ယော ဌပေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခူ ဩဝါဒံ ဌပေတွာ ဝိနိစ္ဆယံ န ဒေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒံ ဌပေတွာ ဝိနိစ္ဆယော န ဒာတဗ္ဗော။ ယော န ဒဒေယျ၊ အာပတ္တိ ဒုက္ကဋဿာတိ။>
    text <၄၁၃>, <တေန ခေါ ပန သမယေန ဘိက္ခုနိယော ဩဝါဒံ န ဂစ္ဆန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဩဝါဒော န ဂန္တဗ္ဗော။ ယာ န ဂစ္ဆေယျ၊ ယထာဓမ္မော ကာရေတဗ္ဗောတိ။>
    text <တေန ခေါ ပန သမယေန သဗ္ဗော ဘိက္ခုနိသင်္ဃော ဩဝါဒံ ဂစ္ဆတိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ဇာယာယော ဣမာ ဣမေသံ၊ ဇာရိယော ဣမာ ဣမေသံ၊ ဣဒာနိ ဣမေ ဣမာဟိ သဒ္ဓိံ အဘိရမိဿန္တီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ သဗ္ဗေန ဘိက္ခုနိသင်္ဃေန ဩဝါဒော ဂန္တဗ္ဗော။ ဂစ္ဆေယျ စေ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ စတူဟိ ပဉ္စဟိ ဘိက္ခုနီဟိ ဩဝါဒံ ဂန္တုန္တိ။>
    text <တေန ခေါ ပန သမယေန စတဿော ပဉ္စ ဘိက္ခုနိယော ဩဝါဒံ ဂစ္ဆန္တိ။ မနုဿာ တထေဝ ဥဇ္ဈာယန္တိ ခိယျန္တိ ဝိပါစေန္တိ ဇာယာယော ဣမာ ဣမေသံ၊ ဇာရိယော ဣမာ ဣမေသံ၊ ဣဒာနိ ဣမေ ဣမာဟိ သဒ္ဓိံ အဘိရမိဿန္တီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ စတူဟိ ပဉ္စဟိ ဘိက္ခုနီဟိ ဩဝါဒော ဂန္တဗ္ဗော။ ဂစ္ဆေယျုံ စေ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဒွေ တိဿော ဘိက္ခုနိယော ဩဝါဒံ ဂန္တုံ။ ဧကံ ဘိက္ခုံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော ဘိက္ခုနိသင်္ဃော၊ အယျ၊ ဘိက္ခုသင်္ဃဿ ပါဒေ ဝန္ဒတိ၊ ဩဝါဒူပသင်္ကမနဉ္စ ယာစတိ၊ လဘတု ကိရ၊ အယျ၊ ဘိက္ခုနိသင်္ဃော ဩဝါဒူပသင်္ကမနန္တိ။ တေန ဘိက္ခုနာ ပါတိမောက္ခုဒ္ဒေသကော ဥပသင်္ကမိတွာ ဧဝမဿ ဝစနီယော ဘိက္ခုနီသင်္ဃော၊ ဘန္တေ၊ ဘိက္ခုသင်္ဃဿ ပါဒေ ဝန္ဒတိ၊ ဩဝါဒူပသင်္ကမနဉ္စ ယာစတိ၊ လဘတု ကိရ၊ ဘန္တေ၊ ဘိက္ခုနိသင်္ဃော ဩဝါဒူပသင်္ကမနန္တိ။ ပါတိမောက္ခုဒ္ဒေသကေန ဝတ္တဗ္ဗော အတ္ထိ ကောစိ ဘိက္ခု ဘိက္ခုနောဝါဒကော သမ္မတောတိ။ သစေ ဟောတိ ကောစိ ဘိက္ခု ဘိက္ခုနောဝါဒကော သမ္မတော၊ ပါတိမောက္ခုဒ္ဒေသကေန ဝတ္တဗ္ဗော ဣတ္ထန္နာမော ဘိက္ခု ဘိက္ခုနောဝါဒကော သမ္မတော၊ တံ ဘိက္ခုနိသင်္ဃော ဥပသင်္ကမတူတိ။ သစေ န ဟောတိ ကောစိ ဘိက္ခု ဘိက္ခုနောဝါဒကော သမ္မတော၊ ပါတိမောက္ခုဒ္ဒေသကေန ဝတ္တဗ္ဗော ကော အာယသ္မာ ဥဿဟတိ ဘိက္ခုနိယော ဩဝဒိတုန္တိ။ သစေ ကောစိ ဥဿဟတိ ဘိက္ခုနိယော ဩဝဒိတုံ၊ သော စ ဟောတိ အဋ္ဌဟင်္ဂေဟိ သမန္နာဂတော၊ သမ္မန္နိတွာ ဝတ္တဗ္ဗော ဣတ္ထန္နာမော ဘိက္ခု ဘိက္ခုနောဝါဒကော သမ္မတော၊ တံ ဘိက္ခုနိသင်္ဃော ဥပသင်္ကမတူတိ။ သစေ န ကောစိ ဥဿဟတိ ဘိက္ခုနိယော ဩဝဒိတုံ၊ ပါတိမောက္ခုဒ္ဒေသကေန ဝတ္တဗ္ဗော နတ္ထိ ကောစိ ဘိက္ခု ဘိက္ခုနောဝါဒကော သမ္မတော၊ ပါသာဒိကေန ဘိက္ခုနိသင်္ဃော သမ္ပါဒေတူတိ။>
    text <၄၁၄>, <တေန ခေါ ပန သမယေန ဘိက္ခူ ဩဝါဒံ န ဂဏှန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒော န ဂဟေတဗ္ဗော။ ယော န ဂဏှေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန အညတရော ဘိက္ခု ဗာလော ဟောတိ။ တံ ဘိက္ခုနိယော ဥပသင်္ကမိတွာ ဧတဒဝေါစုံ ဩဝါဒံ၊ အယျ၊ ဂဏှာဟီတိ။ အဟဉှိ၊ ဘဂိနီ၊ ဗာလော၊ ကထာဟံ ဩဝါဒံ ဂဏှာမီတိ။ ဂဏှာဟယျ၊ ဩဝါဒံ၊ ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနီနံ ဩဝါဒော ဂဟေတဗ္ဗောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဌပေတွာ ဗာလံ၊ အဝသေသေဟိ ဩဝါဒံ ဂဟေတုန္တိ။>
    text <တေန ခေါ ပန သမယေန အညတရော ဘိက္ခု ဂိလာနော ဟောတိ။ တံ ဘိက္ခုနိယော ဥပသင်္ကမိတွာ ဧတဒဝေါစုံ ဩဝါဒံ၊ အယျ ဂဏှာဟီတိ။ အဟဉှိ၊ ဘဂိနီ၊ ဂိလာနော၊ ကထာဟံ ဩဝါဒံ ဂဏှာမီတိ။ ဂဏှာဟယျ၊ ဩဝါဒံ၊ ဧဝဉှိ ဘဂဝတာ ပညတ္တံ ဌပေတွာ ဗာလံ၊ အဝသေသေဟိ ဩဝါဒော ဂဟေတဗ္ဗောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဌပေတွာ ဗာလံ၊ ဌပေတွာ ဂိလာနံ၊ အဝသေသေဟိ ဩဝါဒံ ဂဟေတုန္တိ။>
    text <တေန ခေါ ပန သမယေန အညတရော ဘိက္ခု ဂမိကော ဟောတိ။ တံ ဘိက္ခုနိယော ဥပသင်္ကမိတွာ ဧတဒဝေါစုံ ဩဝါဒံ၊ အယျ၊ ဂဏှာဟီတိ။ အဟဉှိ၊ ဘဂိနီ၊ ဂမိကော၊ ကထာဟံ ဩဝါဒံ ဂဏှာမီတိ။ ဂဏှာဟယျ၊ ဩဝါဒံ၊ ဧဝဉှိ ဘဂဝတာ ပညတ္တံ ဌပေတွာ ဗာလံ၊ ဌပေတွာ ဂိလာနံ၊ အဝသေသေဟိ ဩဝါဒော ဂဟေတဗ္ဗောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဌပေတွာ ဗာလံ၊ ဌပေတွာ ဂိလာနံ၊ ဌပေတွာ ဂမိကံ၊ အဝသေသေဟိ ဩဝါဒံ ဂဟေတုန္တိ။>
    text <တေန ခေါ ပန သမယေန အညတရော ဘိက္ခု အရညေ ဝိဟရတိ။ တံ ဘိက္ခုနိယော ဥပသင်္ကမိတွာ ဧတဒဝေါစုံ ဩဝါဒံ၊ အယျ၊ ဂဏှာဟီတိ။ အဟဉှိ၊ ဘဂိနီ၊ အရညေ ဝိဟရာမိ၊ ကထာဟံ ဩဝါဒံ ဂဏှာမီတိ။ ဂဏှာဟယျ၊ ဩဝါဒံ၊ ဧဝဉှိ ဘဂဝတာ ပညတ္တံ ဌပေတွာ ဗာလံ၊ ဌပေတွာ ဂိလာနံ၊ ဌပေတွာ ဂမိကံ၊ အဝသေသေဟိ ဩဝါဒော ဂဟေတဗ္ဗောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ အာရညိကေန ဘိက္ခုနာ ဩဝါဒံ ဂဟေတုံ၊ သင်္ကေတဉ္စ ကာတုံ အတြ ပတိဟရိဿာမီတိ။>
    text <၄၁၅>, <တေန ခေါ ပန သမယေန ဘိက္ခူ ဩဝါဒံ ဂဟေတွာ န အာရောစေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒော န အာရောစေတဗ္ဗော။ ယော န အာရောစေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခူ ဩဝါဒံ ဂဟေတွာ န ပစ္စာဟရန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဩဝါဒော န ပစ္စာဟရိတဗ္ဗော။ ယော န ပစ္စာဟရေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော သင်္ကေတံ န ဂစ္ဆန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ သင်္ကေတံ န ဂန္တဗ္ဗံ။ ယာ န ဂစ္ဆေယျ၊ အာပတ္တိ ဒုက္ကဋဿာတိ။>
    text <၄၁၆>, <တေန ခေါ ပန သမယေန ဘိက္ခုနိယော ဒီဃာနိ ကာယဗန္ဓနာနိ ဓာရေန္တိ၊ တေဟေဝ ဖာသုကာ နာမေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဒီဃံ ကာယဗန္ဓနံ ဓာရေတဗ္ဗံ။ ယာ ဓာရေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနိယာ ဧကပရိယာကတံ ကာယဗန္ဓနံ၊ န စ တေန ဖာသုကာ နာမေတဗ္ဗာ။ ယာ နာမေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော ဝိလီဝေန ပဋ္ဋေန ဖာသုကာ နာမေန္တိ။ပေ။ စမ္မပဋ္ဋေန ဖာသုကာ နာမေန္တိ။ ဒုဿပဋ္ဋေန ဖာသုကာ နာမေန္တိ။ ဒုဿဝေဏိယာ ဖာသုကာ နာမေန္တိ။ ဒုဿဝဋ္ဋိယာ ဖာသုကာ နာမေန္တိ။ စောဠပဋ္ဋေန ဖာသုကာ နာမေန္တိ။ စောဠဝေဏိယာ ဖာသုကာ နာမေန္တိ။ စောဠဝဋ္ဋိယာ ဖာသုကာ နာမေန္တိ။ သုတ္တဝေဏိယာ ဖာသုကာ နာမေန္တိ။ သုတ္တဝဋ္ဋိယာ ဖာသုကာ နာမေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဝိလီဝေန ပဋ္ဋေန ဖာသုကာ နာမေတဗ္ဗာ။ပေ။ န သုတ္တဝဋ္ဋိယာ ဖာသုကာ နာမေတဗ္ဗာ။ ယာ နာမေယျ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော အဋ္ဌိလ္လေန ဇဃနံ ဃံသာပေန္တိ။ပေ။ ဂေါဟနုကေန ဇဃနံ ကောဋ္ဋာပေန္တိ၊ ဟတ္ထံ ကောဋ္ဋာပေန္တိ၊ ဟတ္ထကောစ္ဆံ ကောဋ္ဋာပေန္တိ၊ ပါဒံ ကောဋ္ဋာပေန္တိ၊ ပါဒကောစ္ဆံ ကောဋ္ဋာပေန္တိ၊ ဦရုံ ကောဋ္ဋာပေန္တိ၊ မုခံ ကောဋ္ဋာပေန္တိ၊ ဒန္တမံသံ ကောဋ္ဋာပေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အဋ္ဌိလ္လေန ဇဃနံ ဃံသာပေတဗ္ဗံ။ပေ။ န ဒန္တမံသံ ကောဋ္ဋာပေတဗ္ဗံ။ ယာ ကောဋ္ဋာပေယျ၊ အာပတ္တိ ဒုက္ကဋဿာတိ။>
    text <၄၁၇>, <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော မုခံ အာလိမ္ပန္တိ။ပေ။ မုခံ ဥမ္မဒ္ဒေန္တိ၊ မုခံ စုဏ္ဏေန္တိ၊ မနောသိလိကာယ မုခံ လဉ္ဆေန္တိ၊ အင်္ဂရာဂံ ကရောန္တိ၊ မုခရာဂံ ကရောန္တိ၊ အင်္ဂရာဂမုခရာဂံ ကရောန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ မုခံ အာလိမ္ပိတဗ္ဗံ။ပေ။ န မုခံ ဥမ္မဒ္ဒိတဗ္ဗံ၊ န မုခံ စုဏ္ဏေတဗ္ဗံ၊ န မနောသိလိကာယ မုခံ လဉ္ဆိတဗ္ဗံ၊ န အင်္ဂရာဂေါ ကာတဗ္ဗော၊ န မုခရာဂေါ ကာတဗ္ဗော၊ န အင်္ဂရာဂမုခရာဂေါ ကာတဗ္ဗော။ ယာ ကရေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော အဝင်္ဂံ ကရောန္တိ။ပေ။ ဝိသေသကံ ကရောန္တိ၊ ဩလောကနကေန ဩလောကေန္တိ၊ သာလောကေ တိဋ္ဌန္တိ၊ နစ္စံ ကာရာပေန္တိ၊ ဝေသိံ ဝုဋ္ဌာပေန္တိ၊ ပါနာဂါရံ ဌပေန္တိ၊ သူနံ ဌပေန္တိ၊ အာပဏံ ပသာရေန္တိ၊ ဝဍ္ဎိံ ပယောဇေန္တိ၊ ဝဏိဇ္ဇံ ပယောဇေန္တိ၊ ဒာသံ ဥပဋ္ဌာပေန္တိ၊ ဒာသိံ ဥပဋ္ဌာပေန္တိ၊ ကမ္မကာရံ ဥပဋ္ဌာပေန္တိ၊ ကမ္မကာရိံ ဥပဋ္ဌာပေန္တိ၊ တိရစ္ဆာနဂတံ ဥပဋ္ဌာပေန္တိ၊ ဟရီတကပက္ကိကံ ပကိဏန္တိ၊ နမတကံ ဓာရေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အဝင်္ဂံ ကာတဗ္ဗံ။ပေ။ န ဝိသေသကံ ကာတဗ္ဗံ၊ န ဩလောကနကေန ဩလောကေတဗ္ဗံ၊ န သာလောကေ ဌာတဗ္ဗံ၊ န နစ္စံ ကာရာပေတဗ္ဗံ၊ န ဝေသီ ဝုဋ္ဌာပေတဗ္ဗာ၊ န ပါနာဂါရံ ဌပေတဗ္ဗံ၊ န သူနာ ဌပေတဗ္ဗာ၊ န အာပဏော ပသာရေတဗ္ဗော၊ န ဝဍ္ဎိ ပယောဇေတဗ္ဗာ၊ န ဝဏိဇ္ဇာ ပယောဇေတဗ္ဗာ၊ န ဒာသော ဥပဋ္ဌာပေတဗ္ဗော၊ န ဒာသီ ဥပဋ္ဌာပေတဗ္ဗာ၊ န ကမ္မကာရော ဥပဋ္ဌာပေတဗ္ဗော၊ န ကမ္မကာရီ ဥပဋ္ဌာပေတဗ္ဗာ၊ န တိရစ္ဆာနဂတော ဥပဋ္ဌာပေတဗ္ဗော၊ န ဟရီတကပက္ကိကံ ပကိဏိတဗ္ဗံ၊ န နမတကံ ဓာရေတဗ္ဗံ။ ယာ ဓာရေယျ၊ အာပတ္တိ ဒုက္ကဋဿာတိ။>
    text <၄၁၈>, <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော သဗ္ဗနီလကာနိ စီဝရာနိ ဓာရေန္တိ။ပေ။ သဗ္ဗပီတကာနိ စီဝရာနိ ဓာရေန္တိ၊ သဗ္ဗလောဟိတကာနိ စီဝရာနိ ဓာရေန္တိ၊ သဗ္ဗမဉ္ဇိဋ္ဌိကာနိ စီဝရာနိ ဓာရေန္တိ၊ သဗ္ဗကဏှာနိ စီဝရာနိ ဓာရေန္တိ၊ သဗ္ဗမဟာရင်္ဂရတ္တာနိ စီဝရာနိ ဓာရေန္တိ၊ သဗ္ဗမဟာနာမရတ္တာနိ စီဝရာနိ ဓာရေန္တိ၊ အစ္ဆိန္နဒသာနိ စီဝရာနိ ဓာရေန္တိ၊ ဒီဃဒသာနိ စီဝရာနိ ဓာရေန္တိ၊ ပုပ္ဖဒသာနိ စီဝရာနိ ဓာရေန္တိ၊ ဖလဒသာနိ စီဝရာနိ ဓာရေန္တိ၊ ကဉ္စုကံ ဓာရေန္တိ၊ တိရီဋကံ ဓာရေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ သဗ္ဗနီလကာနိ စီဝရာနိ ဓာရေတဗ္ဗာနိ။ပေ။ န တိရီဋကံ ဓာရေတဗ္ဗံ။ ယာ ဓာရေယျ၊ အာပတ္တိ ဒုက္ကဋဿာတိ။>
    text <၄၁၉>, <တေန ခေါ ပန သမယေန အညတရာ ဘိက္ခုနီ ကာလံ ကရောန္တီ ဧဝမာဟ မမစ္စယေန မယှံ ပရိက္ခါရော သင်္ဃဿ ဟောတူတိ။ တတ္ထ ဘိက္ခူ စ ဘိက္ခုနိယော စ ဝိဝဒန္တိ အမှာကံ ဟောတိ၊ အမှာကံ ဟောတီတိ။ ဘဂဝတော ဧတမတ္ထံ အာရောစေသုံ။ ဘိက္ခုနီ စေ၊ ဘိက္ခဝေ၊ ကာလံ ကရောန္တီ ဧဝံ ဝဒေယျ မမစ္စယေန မယှံ ပရိက္ခါရော သင်္ဃဿ ဟောတူတိ၊ အနိဿရော တတ္ထ ဘိက္ခုသင်္ဃော၊ ဘိက္ခုနိသင်္ဃဿေဝေတံ။ သိက္ခမာနာ စေ၊ ဘိက္ခဝေ။ပေ။ သာမဏေရီ စေ၊ ဘိက္ခဝေ၊ ကာလံ ကရောန္တီ ဧဝံ ဝဒေယျ မမစ္စယေန မယှံ ပရိက္ခါရော သင်္ဃဿ ဟောတူတိ၊ အနိဿရော တတ္ထ ဘိက္ခုသင်္ဃော၊ ဘိက္ခုနိသင်္ဃဿေဝေတံ။ ဘိက္ခု စေ၊ ဘိက္ခဝေ၊ ကာလံ ကရောန္တော ဧဝံ ဝဒေယျ မမစ္စယေန မယှံ ပရိက္ခါရော သင်္ဃဿ ဟောတူတိ၊ အနိဿရော တတ္ထ ဘိက္ခုနိသင်္ဃော၊ ဘိက္ခုသင်္ဃဿေဝေတံ။ သာမဏေရော စေ၊ ဘိက္ခဝေ။ပေ။ ဥပါသကော စေ၊ ဘိက္ခဝေ။ပေ။ ဥပါသိကာ စေ၊ ဘိက္ခဝေ။ပေ။ အညော စေ၊ ဘိက္ခဝေ၊ ကောစိ ကာလံ ကရောန္တော ဧဝံ ဝဒေယျ မမစ္စယေန မယှံ ပရိက္ခါရော သင်္ဃဿ ဟောတူတိ၊ အနိဿရော တတ္ထ ဘိက္ခုနိသင်္ဃော၊ ဘိက္ခုသင်္ဃဿေဝေတန္တိ။>
    text <၄၂၀>, <တေန ခေါ ပန သမယေန အညတရာ ဣတ္ထီ ပုရာဏမလ္လီ ဘိက္ခုနီသု ပဗ္ဗဇိတာ ဟောတိ။ သာ ရထိကာယ ဒုဗ္ဗလကံ ဘိက္ခုံ ပဿိတွာ အံသကူဋေန ပဟာရံ ဒတွာ ပါတေသိ။ ဘိက္ခူ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ၊ ဘိက္ခုနီ၊ ဘိက္ခုဿ ပဟာရံ ဒဿတီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဘိက္ခုဿ ပဟာရော ဒာတဗ္ဗော။ ယာ ဒဒေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနိယာ ဘိက္ခုံ ပဿိတွာ ဒူရတောဝ ဩက္ကမိတွာ မဂ္ဂံ ဒာတုန္တိ။>
    text <တေန ခေါ ပန သမယေန အညတရာ ဣတ္ထီ ပဝုတ္ထပတိကာ ဇာရေန ဂဗ္ဘိနီ ဟောတိ။ သာ ဂဗ္ဘံ ပါတေတွာ ကုလူပိကံ ဘိက္ခုနိံ ဧတဒဝေါစ ဟန္ဒယျေ၊ ဣမံ ဂဗ္ဘံ ပတ္တေန နီဟရာတိ။ အထ ခေါ သာ ဘိက္ခုနီ တံ ဂဗ္ဘံ ပတ္တေ ပက္ခိပိတွာ သင်္ဃာဋိယာ ပဋိစ္ဆာဒေတွာ အဂမာသိ။ တေန ခေါ ပန သမယေန အညတရေန ပိဏ္ဍစာရိကေန ဘိက္ခုနာ သမာဒာနံ ကတံ ဟောတိ ယာဟံ ပဌမံ ဘိက္ခံ လဘိဿာမိ၊ န တံ အဒတွာ ဘိက္ခုဿ ဝါ ဘိက္ခုနိယာ ဝါ ပရိဘုဉ္ဇိဿာမီတိ။ အထ ခေါ သော ဘိက္ခု တံ ဘိက္ခုနိံ ပဿိတွာ ဧတဒဝေါစ ဟန္ဒ၊ ဘဂိနိ၊ ဘိက္ခံ ပဋိဂ္ဂဏှာတိ။ အလံ အယျာတိ။ ဒုတိယမ္ပိ ခေါ။ပေ။ တတိယမ္ပိ ခေါ သော ဘိက္ခု တံ ဘိက္ခုနိံ ဧတဒဝေါစ ဟန္ဒ၊ ဘဂိနိ၊ ဘိက္ခံ ပဋိဂ္ဂဏှာတိ။ အလံ အယျာတိ။ မယာ ခေါ၊ ဘဂိနိ၊ သမာဒာနံ ကတံ ယာဟံ ပဌမံ ဘိက္ခံ လဘိဿာမိ၊ န တံ အဒတွာ ဘိက္ခုဿ ဝါ ဘိက္ခုနိယာ ဝါ ပရိဘုဉ္ဇိဿာမီတိ။ ဟန္ဒ၊ ဘဂိနိ၊ ဘိက္ခံ ပဋိဂ္ဂဏှာတိ။ အထ ခေါ သာ ဘိက္ခုနီ တေန ဘိက္ခုနာ နိပ္ပီဠိယမာနာ နီဟရိတွာ ပတ္တံ ဒဿေသိ ပဿ၊ အယျ၊ ပတ္တေ ဂဗ္ဘံ၊ မာ စ ကဿစိ အာရောစေသီတိ။ အထ ခေါ သော ဘိက္ခု ဥဇ္ဈာယတိ ခိယျတိ ဝိပါစေတိ ကထဉှိ နာမ ဘိက္ခုနီ ပတ္တေန ဂဗ္ဘံ နီဟရိဿတီတိ။ အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ။ ယေ တေ ဘိက္ခူ အပ္ပိစ္ဆာ။ပေ။ တေ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ပတ္တေန ဂဗ္ဘံ နီဟရိဿတီတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ပတ္တေန ဂဗ္ဘော နီဟရိတဗ္ဗော။ ယာ နီဟရေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနိယာ ဘိက္ခုံ ပဿိတွာ နီဟရိတွာ ပတ္တံ ဒဿေတုန္တိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ဘိက္ခုံ ပဿိတွာ ပရိဝတ္တေတွာ ပတ္တမူလံ ဒဿေန္တိ။ ဘိက္ခူ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဆဗ္ဗဂ္ဂိယာ ဘိက္ခုနိယော ဘိက္ခုံ ပဿိတွာ ပရိဝတ္တေတွာ ပတ္တမူလံ ဒဿေဿန္တီတိ။ အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဘိက္ခုံ ပဿိတွာ ပရိဝတ္တေတွာ ပတ္တမူလံ ဒဿေတဗ္ဗံ။ ယာ ဒဿေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဘိက္ခုနိယာ ဘိက္ခုံ ပဿိတွာ ဥက္ကုဇ္ဇိတွာ ပတ္တံ ဒဿေတုံ။ ယဉ္စ ပတ္တေ အာမိသံ ဟောတိ၊ တေန စ ဘိက္ခု နိမန္တေတဗ္ဗောတိ။>
    text <တေန ခေါ ပန သမယေန သာဝတ္ထိယံ ရထိကာယ ပုရိသဗျဉ္ဇနံ ဆဍ္ဍိတံ ဟောတိ။ တံ ဘိက္ခုနိယော သက္ကစ္စံ ဥပနိဇ္ဈာယိံသု။ မနုဿာ ဥက္ကုဋ္ဌိံ အကံသု။ တာ ဘိက္ခုနိယော မင်္ကူ အဟေသုံ။ အထ ခေါ တာ ဘိက္ခုနိယော ဥပဿယံ ဂန္တွာ ဘိက္ခုနီနံ ဧတမတ္ထံ အာရောစေသုံ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနိယော ပုရိသဗျဉ္ဇနံ ဥပနိဇ္ဈာယိဿန္တီတိ။ အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ။ ဘိက္ခူ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ပုရိသဗျဉ္ဇနံ ဥပနိဇ္ဈာယိတဗ္ဗံ။ ယာ ဥပနိဇ္ဈာယေယျ၊ အာပတ္တိ ဒုက္ကဋဿာတိ။>
    text <၄၂၁>, <တေန ခေါ ပန သမယေန မနုဿာ ဘိက္ခူနံ အာမိသံ ဒေန္တိ။ ဘိက္ခူ ဘိက္ခုနီနံ ဒေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘဒန္တာ အတ္တနော ပရိဘောဂတ္ထာယ ဒိန္နံ အညေသံ ဒဿန္တိ။ မယမ္ပိ န ဇာနာမ ဒာနံ ဒာတုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ အတ္တနော ပရိဘောဂတ္ထာယ ဒိန္နံ အညေသံ ဒာတဗ္ဗံ။ ယော ဒဒေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခူနံ အာမိသံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သင်္ဃဿ ဒာတုန္တိ။ ဗာဠှတရံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပုဂ္ဂလိကမ္ပိ ဒာတုန္တိ။>
    text <တေန ခေါ ပန သမယေန ဘိက္ခူနံ သန္နိဓိကတံ အာမိသံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခူနံ သန္နိဓိံ ဘိက္ခုနီဟိ ပဋိဂ္ဂါဟာပေတွာ ပရိဘုဉ္ဇိတုန္တိ။>
    text <တေန ခေါ ပန သမယေန မနုဿာ ဘိက္ခုနီနံ အာမိသံ ဒေန္တိ။ ဘိက္ခုနိယော ဘိက္ခူနံ ဒေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနိယော အတ္တနော ပရိဘောဂတ္ထာယ ဒိန္နံ အညေသံ ဒဿန္တိ။ မယမ္ပိ န ဇာနာမ ဒာနံ ဒာတုန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အတ္တနော ပရိဘောဂတ္ထာယ ဒိန္နံ အညေသံ ဒာတဗ္ဗံ။ ယာ ဒဒေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနီနံ အာမိသံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သင်္ဃဿ ဒာတုန္တိ။ ဗာဠှတရံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပုဂ္ဂလိကမ္ပိ ဒာတုန္တိ။>
    text <တေန ခေါ ပန သမယေန ဘိက္ခုနီနံ သန္နိဓိကတံ အာမိသံ ဥဿန္နံ ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခုနီနံ သန္နိဓိံ ဘိက္ခူဟိ ဘိက္ခုနီဟိ ပဋိဂ္ဂါဟာပေတွာ ပရိဘုဉ္ဇိတုန္တိ။>
    text <၄၂၂>, <တေန ခေါ ပန သမယေန ဘိက္ခူနံ သေနာသနံ ဥဿန္နံ ဟောတိ၊ ဘိက္ခုနီနံ န ဟောတိ။ ဘိက္ခုနိယော ဘိက္ခူနံ သန္တိကေ ဒူတံ ပါဟေသုံ သာဓု၊ ဘန္တေ၊ အယျာ အမှာကံ သေနာသနံ ဒေန္တု တာဝကာလိကန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခုနီနံ သေနာသနံ ဒာတုံ တာဝကာလိကန္တိ။>
    text <တေန ခေါ ပန သမယေန ဥတုနိယော ဘိက္ခုနိယော ဩနဒ္ဓမဉ္စံ ဩနဒ္ဓပီဌံ အဘိနိသီဒန္တိပိ အဘိနိပဇ္ဇန္တိပိ။ သေနာသနံ လောဟိတေန မက္ခိယျတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဩနဒ္ဓမဉ္စံ ဩနဒ္ဓပီဌံ အဘိနိသီဒိတဗ္ဗံ အဘိနိပဇ္ဇိတဗ္ဗံ။ ယာ အဘိနိသီဒေယျ ဝါ အဘိနိပဇ္ဇေယျ ဝါ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ အာဝသထစီဝရန္တိ။ အာဝသထစီဝရံ လောဟိတေန မက္ခိယျတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ အာဏိစောဠကန္တိ။ စောဠကံ နိပတတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သုတ္တကေန ဗန္ဓိတွာ ဦရုယာ ဗန္ဓိတုန္တိ။ သုတ္တံ ဆိဇ္ဇတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သံဝေလ္လိယံ၊ ကဋိသုတ္တကန္တိ။>
    text <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော သဗ္ဗကာလံ ကဋိသုတ္တကံ ဓာရေန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ သဗ္ဗကာလံ ကဋိသုတ္တကံ ဓာရေတဗ္ဗံ။ ယာ ဓာရေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဥတုနိယာ ကဋိသုတ္တကန္တိ။>
    stand <ဒုတိယဘာဏဝါရော နိဋ္ဌိတော။>
  text <၃။ တတိယဘာဏဝါရော>
    text <၄၂၃>, <တေန ခေါ ပန သမယေန ဥပသမ္ပန္နာယော ဒိဿန္တိ အနိမိတ္တာပိ၊ နိမိတ္တမတ္တာပိ၊ အလောဟိတာပိ၊ ဓုဝလောဟိတာပိ၊ ဓုဝစောဠာပိ၊ ပဂ္ဃရန္တီပိ၊ သိခရိဏီပိ၊ ဣတ္ထိပဏ္ဍကာပိ၊ ဝေပုရိသိကာပိ၊ သမ္ဘိန္နာပိ၊ ဥဘတောဗျဉ္ဇနာပိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဥပသမ္ပါဒေန္တိယာ စတုဝီသတိ အန္တရာယိကေ ဓမ္မေ ပုစ္ဆိတုံ။ ဧဝဉ္စ ပန၊ ဘိက္ခဝေ၊ ပုစ္ဆိတဗ္ဗာ နသိ အနိမိတ္တာ၊ နသိ နိမိတ္တမတ္တာ၊ နသိ အလောဟိတာ၊ နသိ ဓုဝလောဟိတာ၊ နသိ ဓုဝစောဠာ၊ နသိ ပဂ္ဃရန္တီ၊ နသိ သိခရဏီ၊ နသိ ဣတ္ထိပဏ္ဍကာ၊ နသိ ဝေပုရိသိကာ၊ နသိ သမ္ဘိန္နာ၊ နသိ ဥဘတောဗျဉ္ဇနာ။ သန္တိ တေ ဧဝရူပါ အာဗာဓာ ကုဋ္ဌံ၊ ဂဏ္ဍော၊ ကိလာသော၊ သောသော၊ အပမာရော။ မနုဿာသိ၊ ဣတ္ထီသိ၊ ဘုဇိဿာသိ၊ အဏဏာသိ၊ နသိ ရာဇဘဋီ။ အနုညာတာသိ မာတာပိတူဟိ၊ သာမိကေန။ ပရိပုဏ္ဏဝီသတိဝဿာသိ၊ ပရိပုဏ္ဏံ တေ ပတ္တစီဝရံ၊ ကိန္နာမာသိ၊ ကာနာမာ တေ ပဝတ္တိနီတိ။>
    text <တေန ခေါ ပန သမယေန ဘိက္ခူ ဘိက္ခုနီနံ အန္တရာယိကေ ဓမ္မေ ပုစ္ဆန္တိ။ ဥပသမ္ပဒာပေက္ခါယော ဝိတ္ထာယန္တိ၊ မင်္ကူ ဟောန္တိ၊ န သက္ကောန္တိ ဝိဿဇ္ဇေတုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဧကတောဥပသမ္ပန္နာယ ဘိက္ခုနိသင်္ဃေ ဝိသုဒ္ဓါယ ဘိက္ခုသင်္ဃေ ဥပသမ္ပါဒေတုန္တိ။>
    text <တေန ခေါ ပန သမယေန ဘိက္ခုနိယော အနနုသိဋ္ဌာ ဥပသမ္ပဒာပေက္ခါယော အန္တရာယိကေ ဓမ္မေ ပုစ္ဆန္တိ။ ဥပသမ္ပဒာပေက္ခါယော ဝိတ္ထာယန္တိ၊ မင်္ကူ ဟောန္တိ၊ န သက္ကောန္တိ ဝိဿဇ္ဇေတုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပဌမံ အနုသာသိတွာ ပစ္ဆာ အန္တရာယိကေ ဓမ္မေ ပုစ္ဆိတုန္တိ။>
    text <တတ္ထေဝ သင်္ဃမဇ္ဈေ အနုသာသန္တိ။ ဥပသမ္ပဒာပေက္ခါယော တထေဝ ဝိတ္ထာယန္တိ၊ မင်္ကူ ဟောန္တိ၊ န သက္ကောန္တိ ဝိဿဇ္ဇေတုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဧကမန္တံ အနုသာသိတွာ သင်္ဃမဇ္ဈေ အန္တရာယိကေ ဓမ္မေ ပုစ္ဆိတုံ။ ဧဝဉ္စ ပန၊ ဘိက္ခဝေ၊ အနုသာသိတဗ္ဗာ။>
    text <၄၂၄>, <ပဌမံ ဥပဇ္ဈံ ဂါဟာပေတဗ္ဗာ။ ဥပဇ္ဈံ ဂါဟာပေတွာ ပတ္တစီဝရံ အာစိက္ခိတဗ္ဗံ အယံ တေ ပတ္တော၊ အယံ သင်္ဃာဋိ၊ အယံ ဥတ္တရာသင်္ဂေါ၊ အယံ အန္တရဝါသကော၊ ဣဒံ သံကစ္စိကံ၊ အယံ ဥဒကသာဋိကာ၊ ဂစ္ဆ အမုမှိ ဩကာသေ တိဋ္ဌာဟီတိ။>
    text <ဗာလာ အဗျတ္တာ အနုသာသန္တိ။ ဒုရနုသိဋ္ဌာ ဥပသမ္ပဒာပေက္ခါယော ဝိတ္ထာယန္တိ၊ မင်္ကူ ဟောန္တိ၊ န သက္ကောန္တိ ဝိဿဇ္ဇေတုံ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဗာလာယ အဗျတ္တာယ အနုသာသိတဗ္ဗာ။ ယာ အနုသာသေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဗျတ္တာယ ဘိက္ခုနိယာ ပဋိဗလာယ အနုသာသိတုန္တိ။>
    text <အသမ္မတာ အနုသာသန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ အသမ္မတာယ အနုသာသိတဗ္ဗာ။ ယာ အနုသာသေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ သမ္မတာယ အနုသာသိတုံ။ ဧဝဉ္စ ပန၊ ဘိက္ခဝေ၊ သမ္မန္နိတဗ္ဗာ အတ္တနာ ဝါ အတ္တာနံ သမ္မန္နိတဗ္ဗံ၊ ပရာယ ဝါ ပရာ သမ္မန္နိတဗ္ဗာ။>
    text <ကထဉ္စ အတ္တနာဝ အတ္တာနံ သမ္မန္နိတဗ္ဗံ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော သုဏာတု မေ၊ အယျေ၊ သင်္ဃော။ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ယဒိ သင်္ဃဿ ပတ္တကလ္လံ၊ အဟံ ဣတ္ထန္နာမာ ဣတ္ထန္နာမံ အနုသာသေယျန္တိ။ ဧဝံ အတ္တနာဝ အတ္တာနံ သမ္မန္နိတဗ္ဗံ။>
    text <ကထဉ္စ ပရာယ ပရာ သမ္မန္နိတဗ္ဗာ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော သုဏာတု မေ၊ အယျေ၊ သင်္ဃော။ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ယဒိ သင်္ဃဿ ပတ္တကလ္လံ၊ ဣတ္ထန္နာမာ ဣတ္ထန္နာမံ အနုသာသေယျာတိ။ ဧဝံ ပရာယ ပရာ သမ္မန္နိတဗ္ဗာ။>
    text <တာယ သမ္မတာယ ဘိက္ခုနိယာ ဥပသမ္ပဒာပေက္ခံ ဥပသင်္ကမိတွာ ဧဝမဿ ဝစနီယာ သုဏသိ ဣတ္ထန္နာမေ။ အယံ တေ သစ္စကာလော၊ ဘူတကာလော။ ယံ ဇာတံ တံ သင်္ဃမဇ္ဈေ ပုစ္ဆန္တေ သန္တံ အတ္ထီတိ ဝတ္တဗ္ဗံ၊ အသန္တံ နတ္ထီတိ ဝတ္တဗ္ဗံ။ မာ ခေါ ဝိတ္ထာယိ၊ မာ ခေါ မင်္ကု အဟောသိ။ ဧဝံ တံ ပုစ္ဆိဿန္တိ နသိ အနိမိတ္တာ၊ နသိ နိမိတ္တမတ္တာ၊ နသိ အလောဟိတာ၊ နသိ ဓုဝလောဟိတာ၊ နသိ ဓုဝစောဠာ၊ နသိ ပဂ္ဃရန္တီ၊ နသိ သိခရိဏီ၊ နသိ ဣတ္ထိပဏ္ဍကာ၊ နသိ ဝေပုရိသိကာ၊ နသိ သမ္ဘိန္နာ၊ နသိ ဥဘတောဗျဉ္ဇနာ။ သန္တိ တေ ဧဝရူပါ အာဗာဓာ ကုဋ္ဌံ၊ ဂဏ္ဍော၊ ကိလာသော၊ သောသော၊ အပမာရော။ မနုဿာသိ၊ ဣတ္ထီသိ၊ ဘုဇိဿာသိ၊ အဏဏာသိ၊ နသိ ရာဇဘဋီ။ အနုညာတာသိ မာတာပိတူဟိ၊ သာမိကေန။ ပရိပုဏ္ဏဝီသတိဝဿာသိ၊ ပရိပုဏ္ဏံ တေ ပတ္တစီဝရံ၊ ကိန္နာမာသိ၊ ကာနာမာ တေ ပဝတ္တိနီတိ။>
    text <ဧကတော အာဂစ္ဆန္တိ။ န ဧကတော အာဂန္တဗ္ဗံ။ အနုသာသိကာယ ပဌမတရံ အာဂန္တွာ သင်္ဃော ဉာပေတဗ္ဗော သုဏာတု မေ၊ အယျေ၊ သင်္ဃော။ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ အနုသိဋ္ဌာ သာ မယာ။ ယဒိ သင်္ဃဿ ပတ္တကလ္လံ၊ ဣတ္ထန္နာမာ အာဂစ္ဆေယျာတိ။ အာဂစ္ဆာဟီတိ ဝတ္တဗ္ဗာ။>
    text <ဧကံသံ ဥတ္တရာသင်္ဂံ ကာရာပေတွာ ဘိက္ခုနီနံ ပါဒေ ဝန္ဒာပေတွာ ဥက္ကုဋိကံ နိသီဒာပေတွာ အဉ္ဇလိံ ပဂ္ဂဏှာပေတွာ ဥပသမ္ပဒံ ယာစာပေတဗ္ဗာ သင်္ဃံ၊ အယျေ၊ ဥပသမ္ပဒံ ယာစာမိ။ ဥလ္လုမ္ပတု မံ၊ အယျေ၊ သင်္ဃော အနုကမ္ပံ ဥပါဒာယ။ ဒုတိယမ္ပိ၊ အယျေ၊ သင်္ဃံ ဥပသမ္ပဒံ ယာစာမိ။ ဥလ္လုမ္ပတု မံ၊ အယျေ၊ သင်္ဃော အနုကမ္ပံ ဥပါဒာယ။ တတိယမ္ပိ၊ အယျေ၊ သင်္ဃံ ဥပသမ္ပဒံ ယာစာမိ။ ဥလ္လုမ္ပတု မံ၊ အယျေ၊ သင်္ဃော အနုကမ္ပံ ဥပါဒာယာတိ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ယဒိ သင်္ဃဿ ပတ္တကလ္လံ၊ အဟံ ဣတ္ထန္နာမံ အန္တရာယိကေ ဓမ္မေ ပုစ္ဆေယျန္တိ။>
    text <သုဏသိ ဣတ္ထန္နာမေ။ အယံ တေ သစ္စကာလော၊ ဘူတကာလော။ ယံ ဇာတံ တံ ပုစ္ဆာမိ သန္တံ အတ္ထီတိ ဝတ္တဗ္ဗံ၊ အသန္တံ နတ္ထီတိ ဝတ္တဗ္ဗံ။ နသိ အနိမိတ္တာ။ပေ။ ကိန္နာမာသိ၊ ကာနာမာ တေ ပဝတ္တိနီတိ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <၄၂၅>, <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ပရိသုဒ္ဓါ အန္တရာယိကေဟိ ဓမ္မေဟိ၊ ပရိပုဏ္ဏဿာ ပတ္တစီဝရံ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဥပသမ္ပါဒေယျ ဣတ္ထန္နာမာယ အယျာယ ပဝတ္တိနိယာ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ပရိသုဒ္ဓါ အန္တရာယိကေဟိ ဓမ္မေဟိ၊ ပရိပုဏ္ဏဿာ ပတ္တစီဝရံ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ အယျာယ ပဝတ္တိနိယာ။ ယဿာ အယျာယ ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ အယျာယ ပဝတ္တိနိယာ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ပရိသုဒ္ဓါ အန္တရာယိကေဟိ ဓမ္မေဟိ၊ ပရိပုဏ္ဏဿာ ပတ္တစီဝရံ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ အယျာယ ပဝတ္တိနိယာ။ ယဿာ အယျာယ ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ အယျာယ ပဝတ္တိနိယာ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <ဥပသမ္ပန္နာ သင်္ဃေန ဣတ္ထန္နာမာ ဣတ္ထန္နာမာယ အယျာယ ပဝတ္တိနိယာ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <တာဝဒေဝ တံ အာဒာယ ဘိက္ခုသင်္ဃံ ဥပသင်္ကမိတွာ ဧကံသံ ဥတ္တရာသင်္ဂံ ကာရာပေတွာ ဘိက္ခူနံ ပါဒေ ဝန္ဒာပေတွာ ဥက္ကုဋိကံ နိသီဒာပေတွာ အဉ္ဇလိံ ပဂ္ဂဏှာပေတွာ ဥပသမ္ပဒံ ယာစာပေတဗ္ဗာ အဟံ၊ အယျာ၊ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ၊ သင်္ဃံ၊ အယျာ၊ ဥပသမ္ပဒံ ယာစာမိ။ ဥလ္လုမ္ပတု မံ၊ အယျာ၊ သင်္ဃော အနုကမ္ပံ ဥပါဒာယ။ အဟံ၊ အယျာ၊ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ ဒုတိယမ္ပိ၊ အယျာ၊ သင်္ဃံ ဥပသမ္ပဒံ ယာစာမိ။ ဥလ္လုမ္ပတု မံ၊ အယျာ၊ သင်္ဃော အနုကမ္ပံ ဥပါဒာယ။ အဟံ၊ အယျာ၊ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ တတိယမ္ပိ၊ အယျာ၊ သင်္ဃံ ဥပသမ္ပဒံ ယာစာမိ။ ဥလ္လုမ္ပတု မံ၊ အယျာ၊ သင်္ဃော အနုကမ္ပံ ဥပါဒာယာတိ။ ဗျတ္တေန ဘိက္ခုနာ ပဋိဗလေန သင်္ဃော ဉာပေတဗ္ဗော>
    text <သုဏာတု မေ၊ ဘန္တေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဥပသမ္ပါဒေယျ၊ ဣတ္ထန္နာမာယ ပဝတ္တိနိယာ။ ဧသာ ဉတ္တိ။>
    text <သုဏာတု မေ၊ ဘန္တေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ ပဝတ္တိနိယာ။ ယဿာယသ္မတော ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ ပဝတ္တိနိယာ၊ သော တုဏှဿ၊ ယဿ နက္ခမတိ၊ သော ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ သုဏာတု မေ၊ ဘန္တေ၊ သင်္ဃော။ အယံ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ ပဝတ္တိနိယာ။ ယဿာယသ္မတော ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ ပဝတ္တိနိယာ၊ သော တုဏှဿ၊ ယဿ နက္ခမတိ၊ သော ဘာသေယျ။>
    text <ဥပသမ္ပန္နာ သင်္ဃေန ဣတ္ထန္နာမာ ဣတ္ထန္နာမာယ ပဝတ္တိနိယာ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <တာဝဒေဝ ဆာယာ မေတဗ္ဗာ၊ ဥတုပ္ပမာဏံ အာစိက္ခိတဗ္ဗံ၊ ဒိဝသဘာဂေါ အာစိက္ခိတဗ္ဗော၊ သင်္ဂီတိ အာစိက္ခိတဗ္ဗာ၊ ဘိက္ခုနိယော ဝတ္တဗ္ဗာ ဣမိဿာ တယော စ နိဿယေ၊ အဋ္ဌ စ အကရဏီယာနိ အာစိက္ခေယျာထာတိ။>
    text <၄၂၆>, <တေန ခေါ ပန သမယေန ဘိက္ခုနိယော ဘတ္တဂ္ဂေ အာသနံ သံကသာယန္တိယော ကာလံ ဝီတိနာမေသုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ အဋ္ဌန္နံ ဘိက္ခုနီနံ ယထာဝုဍ္ဎံ၊ အဝသေသာနံ ယထာဂတိကန္တိ။>
    text <တေန ခေါ ပန သမယေန ဘိက္ခုနိယော ဘဂဝတာ အနုညာတံ အဋ္ဌန္နံ ဘိက္ခုနီနံ ယထာဝုဍ္ဎံ၊ အဝသေသာနံ ယထာဂတိကန္တိ သဗ္ဗတ္ထ အဋ္ဌေဝ ဘိက္ခုနိယော ယထာဝုဍ္ဎံ ပဋိဗာဟန္တိ၊ အဝသေသာယော ယထာဂတိကံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘတ္တဂ္ဂေ အဋ္ဌန္နံ ဘိက္ခုနီနံ ယထာဝုဍ္ဎံ၊ အဝသေသာနံ ယထာဂတိကံ၊ အညတ္ထ သဗ္ဗတ္ထ ယထာဝုဍ္ဎံ န ပဋိဗာဟိတဗ္ဗံ။ ယာ ပဋိဗာဟေယျ၊ အာပတ္တိ ဒုက္ကဋဿာတိ။>
    text <၄၂၇>, <တေန ခေါ ပန သမယေန ဘိက္ခုနိယော န ပဝါရေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ န ပဝါရေတဗ္ဗံ။ ယာ န ပဝါရေယျ၊ ယထာဓမ္မော ကာရေတဗ္ဗောတိ။>
    text <တေန ခေါ ပန သမယေန ဘိက္ခုနိယော အတ္တနာ ပဝါရေတွာ ဘိက္ခုသင်္ဃံ န ပဝါရေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အတ္တနာ ပဝါရေတွာ ဘိက္ခုသင်္ဃော န ပဝါရေတဗ္ဗော။ ယာ န ပဝါရေယျ၊ ယထာဓမ္မော ကာရေတဗ္ဗောတိ။>
    text <တေန ခေါ ပန သမယေန ဘိက္ခုနိယော ဘိက္ခူဟိ သဒ္ဓိံ ဧကတော ပဝါရေန္တိယော ကောလာဟလံ အကံသု။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဘိက္ခူဟိ သဒ္ဓိံ ဧကတော ပဝါရေတဗ္ဗံ။ ယာ ပဝါရေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော ပုရေဘတ္တံ ပဝါရေန္တိယော ကာလံ ဝီတိနာမေသုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပစ္ဆာဘတ္တံ ပဝါရေတုန္တိ။ ပစ္ဆာဘတ္တံ ပဝါရေန္တိယော ဝိကာလေ အဟေသုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ အဇ္ဇတနာ ဘိက္ခုနိသင်္ဃံ ပဝါရေတွာ အပရဇ္ဇု ဘိက္ခုသင်္ဃံ ပဝါရေတုန္တိ။>
    text <တေန ခေါ ပန သမယေန သဗ္ဗော ဘိက္ခုနိသင်္ဃော ပဝါရေန္တော ကောလာဟလံ အကာသိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဧကံ ဘိက္ခုနိံ ဗျတ္တံ ပဋိဗလံ သမ္မန္နိတုံ ဘိက္ခုနိသင်္ဃဿ အတ္ထာယ ဘိက္ခုသင်္ဃံ ပဝါရေတုံ။ ဧဝဉ္စ ပန၊ ဘိက္ခဝေ၊ သမ္မန္နိတဗ္ဗာ။ ပဌမံ ဘိက္ခုနီ ယာစိတဗ္ဗာ၊ ယာစိတွာ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <သုဏာတု မေ၊ အယျေ၊ သင်္ဃော။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမ္မန္နေယျ ဘိက္ခုနိသင်္ဃဿ အတ္ထာယ ဘိက္ခုသင်္ဃံ ပဝါရေတုံ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ သင်္ဃော ဣတ္ထန္နာမံ ဘိက္ခုနိံ သမ္မန္နတိ ဘိက္ခုနိသင်္ဃဿ အတ္ထာယ ဘိက္ခုသင်္ဃံ ပဝါရေတုံ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဘိက္ခုနိသင်္ဃဿ အတ္ထာယ ဘိက္ခုသင်္ဃံ ပဝါရေတုံ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <သမ္မတာ သင်္ဃေန ဣတ္ထန္နာမာ ဘိက္ခုနီ ဘိက္ခုနိသင်္ဃဿ အတ္ထာယ ဘိက္ခုသင်္ဃံ ပဝါရေတုံ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <တာယ သမ္မတာယ ဘိက္ခုနိယာ ဘိက္ခုနိသင်္ဃံ အာဒာယ ဘိက္ခုသင်္ဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော ဘိက္ခုနီသင်္ဃော၊ အယျာ၊ ဘိက္ခုသင်္ဃံ ပဝါရေတိ ဒိဋ္ဌေန ဝါ၊ သုတေန ဝါ ပရိသင်္ကာယ ဝါ။ ဝဒတု၊ အယျာ၊ ဘိက္ခုသင်္ဃော ဘိက္ခုနိသင်္ဃံ အနုကမ္ပံ ဥပါဒာယ၊ ပဿန္တော ပဋိကရိဿတိ။ ဒုတိယမ္ပိ၊ အယျာ။ပေ။ တတိယမ္ပိ၊ အယျာ၊ ဘိက္ခုနိသင်္ဃော ဘိက္ခုသင်္ဃံ ပဝါရေတိ ဒိဋ္ဌေန ဝါ၊ သုတေန ဝါ၊ ပရိသင်္ကာယ ဝါ။ ဝဒတု၊ အယျာ၊ ဘိက္ခုသင်္ဃော ဘိက္ခုနိသင်္ဃံ အနုကမ္ပံ ဥပါဒာယ၊ ပဿန္တော ပဋိကရိဿတီတိ။>
    text <၄၂၈>, <တေန ခေါ ပန သမယေန ဘိက္ခုနိယော ဘိက္ခူနံ ဥပေါသထံ ဌပေန္တိ၊ ပဝါရဏံ ဌပေန္တိ၊ သဝစနီယံ ကရောန္တိ၊ အနုဝါဒံ ပဋ္ဌပေန္တိ၊ ဩကာသံ ကာရေန္တိ၊ စောဒေန္တိ၊ သာရေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဘိက္ခုဿ ဥပေါသထော ဌပေတဗ္ဗော၊ ဌပိတောပိ အဋ္ဌပိတော၊ ဌပေန္တိယာ အာပတ္တိ ဒုက္ကဋဿ။ န ပဝါရဏာ ဌပေတဗ္ဗာ၊ ဌပိတာပိ အဋ္ဌပိတာ၊ ဌပေန္တိယာ အာပတ္တိ ဒုက္ကဋဿ။ န သဝစနီယံ ကာတဗ္ဗံ၊ ကတမ္ပိ အကတံ၊ ကရောန္တိယာ အာပတ္တိ ဒုက္ကဋဿ။ န အနုဝါဒော ပဋ္ဌပေတဗ္ဗော၊ ပဋ္ဌပိတောပိ အပ္ပဋ္ဌပိတော၊ ပဋ္ဌပေန္တိယာ အာပတ္တိ ဒုက္ကဋဿ။ န ဩကာသော ကာရေတဗ္ဗော၊ ကာရိတောပိ အကာရိတော၊ ကာရေန္တိယာ အာပတ္တိ ဒုက္ကဋဿ။ န စောဒေတဗ္ဗော၊ စောဒိတောပိ အစောဒိတော၊ စောဒေန္တိယာ အာပတ္တိ ဒုက္ကဋဿ။ န သာရေတဗ္ဗော၊ သာရိတောပိ အသာရိတော၊ သာရေန္တိယာ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခူ ဘိက္ခုနီနံ ဥပေါသထံ ဌပေန္တိ၊ ပဝါရဏံ ဌပေန္တိ၊ သဝစနီယံ ကရောန္တိ၊ အနုဝါဒံ ပဋ္ဌပေန္တိ၊ ဩကာသံ ကာရေန္တိ၊ စောဒေန္တိ၊ သာရေန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ ဘိက္ခုနာ ဘိက္ခုနိယာ ဥပေါသထံ ဌပေတုံ၊ ဌပိတောပိ သုဋ္ဌပိတော၊ ဌပေန္တဿ အနာပတ္တိ။ ပဝါရဏံ ဌပေတုံ၊ ဌပိတာပိ သုဋ္ဌပိတာ၊ ဌပေန္တဿ အနာပတ္တိ။ သဝစနီယံ ကာတုံ၊ ကတမ္ပိ သုကတံ၊ ကရောန္တဿ အနာပတ္တိ။ အနုဝါဒံ ပဋ္ဌပေတုံ၊ ပဋ္ဌပိတောပိ သုပ္ပဋ္ဌပိတော၊ ပဋ္ဌပေန္တဿ အနာပတ္တိ။ ဩကာသံ ကာရေတုံ၊ ကာရိတောပိ သုကာရိတော၊ ကာရေန္တဿ အနာပတ္တိ။ စောဒေတုံ၊ စောဒိတာပိ သုစောဒိတာ၊ စောဒေန္တဿ အနာပတ္တိ။ သာရေတုံ၊ သာရိတာပိ သုသာရိတာ၊ သာရေန္တဿ အနာပတ္တီတိ။>
    text <၄၂၉>, <တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ယာနေန ယာယန္တိ ဣတ္ထိယုတ္တေနပိ ပုရိသန္တရေန၊ ပုရိသယုတ္တေနပိ ဣတ္ထန္တရေန။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂင်္ဂါမဟိယာယာတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ယာနေန ယာယိတဗ္ဗံ။ ယာ ယာယေယျ၊ ယထာဓမ္မော ကာရေတဗ္ဗောတိ။>
    text <တေန ခေါ ပန သမယေန အညတရာ ဘိက္ခုနီ ဂိလာနာ ဟောတိ၊ န သက္ကောတိ ပဒသာ ဂန္တုံ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဂိလာနာယ ယာနန္တိ။ အထ ခေါ ဘိက္ခုနီနံ ဧတဒဟောသိ ဣတ္ထိယုတ္တံ နု ခေါ၊ ပုရိသယုတ္တံ နု ခေါတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဣတ္ထိယုတ္တံ ပုရိသယုတ္တံ ဟတ္ထဝဋ္ဋကန္တိ။>
    text <တေန ခေါ ပန သမယေန အညတရိဿာ ဘိက္ခုနိယာ ယာနုဂ္ဃာတေန ဗာဠှတရံ အဖာသု အဟောသိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သိဝိကံ ပါဋင်္ကိန္တိ။>
    text <၄၃၀>, <တေန ခေါ ပန သမယေန အဍ္ဎကာသီ ဂဏိကာ ဘိက္ခုနီသု ပဗ္ဗဇိတာ ဟောတိ။ သာ စ သာဝတ္ထိံ ဂန္တုကာမာ ဟောတိ ဘဂဝတော သန္တိကေ ဥပသမ္ပဇ္ဇိဿာမီတိ။ အဿောသုံ ခေါ ဓုတ္တာ အဍ္ဎကာသီ ကိရ ဂဏိကာ သာဝတ္ထိံ ဂန္တုကာမာတိ။ တေ မဂ္ဂေ ပရိယုဋ္ဌိံသု။ အဿောသိ ခေါ အဍ္ဎကာသီ ဂဏိကာ ဓုတ္တာ ကိရ မဂ္ဂေ ပရိယုဋ္ဌိတာတိ။ ဘဂဝတော သန္တိကေ ဒူတံ ပါဟေသိ အဟဉှိ ဥပသမ္ပဇ္ဇိတုကာမာ၊ ကထံ နု ခေါ မယာ ပဋိပဇ္ဇိတဗ္ဗန္တိ။ အထ ခေါ ဘဂဝါ ဧတသ္မိံ နိဒာနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ အနုဇာနာမိ၊ ဘိက္ခဝေ၊ ဒူတေနပိ ဥပသမ္ပါဒေတုန္တိ။>
    text <ဘိက္ခုဒူတေန ဥပသမ္ပါဒေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုဒူတေန ဥပသမ္ပါဒေတဗ္ဗာ။ ယော ဥပသမ္ပါဒေယျ၊ အာပတ္တိ ဒုက္ကဋဿာတိ။ သိက္ခမာနဒူတေန ဥပသမ္ပါဒေန္တိ။ပေ။ သာမဏေရဒူတေန ဥပသမ္ပါဒေန္တိ။ပေ။ သာမဏေရိဒူတေန ဥပသမ္ပါဒေန္တိ။ပေ။ ဗာလာယ အဗျတ္တာယ ဒူတေန ဥပသမ္ပါဒေန္တိ။ န၊ ဘိက္ခဝေ၊ ဗာလာယ အဗျတ္တာယ ဒူတေန ဥပသမ္ပါဒေတဗ္ဗာ။ ယော ဥပသမ္ပါဒေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဗျတ္တာယ ဘိက္ခုနိယာ ပဋိဗလာယ ဒူတေန ဥပသမ္ပါဒေတုန္တိ။>
    text <တာယ ဒူတာယ ဘိက္ခုနိယာ သင်္ဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော ဣတ္ထန္နာမာ၊ အယျာ၊ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ ဣတ္ထန္နာမာ၊ အယျာ၊ သင်္ဃံ ဥပသမ္ပဒံ ယာစတိ။ ဥလ္လုမ္ပတု တံ၊ အယျာ၊ သင်္ဃော အနုကမ္ပံ ဥပါဒာယ။ ဣတ္ထန္နာမာ၊ အယျာ၊ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ ဒုတိယမ္ပိ၊ အယျာ၊ ဣတ္ထန္နာမာ သင်္ဃံ ဥပသမ္ပဒံ ယာစတိ။ ဥလ္လုမ္ပတု တံ၊ အယျာ၊ သင်္ဃော အနုကမ္ပံ ဥပါဒာယ။ ဣတ္ထန္နာမာ၊ အယျာ၊ ဣတ္ထန္နာမာယ အယျာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ တတိယမ္ပိ၊ အယျာ၊ ဣတ္ထန္နာမာ သင်္ဃံ ဥပသမ္ပဒံ ယာစတိ။ ဥလ္လုမ္ပတု တံ၊ အယျာ၊ သင်္ဃော အနုကမ္ပံ ဥပါဒာယာတိ။ ဗျတ္တေန ဘိက္ခုနာ ပဋိဗလေန သင်္ဃော ဉာပေတဗ္ဗော>
    text <သုဏာတု မေ၊ ဘန္တေ၊ သင်္ဃော။ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဥပသမ္ပါဒေယျ ဣတ္ထန္နာမာယ ပဝတ္တိနိယာ။ ဧသာ ဉတ္တိ။>
    text <သုဏာတု မေ၊ ဘန္တေ၊ သင်္ဃော။ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ ပဝတ္တိနိယာ။ ယဿာယသ္မတော ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ ပဝတ္တိနိယာ၊ သော တုဏှဿ၊ ယဿ နက္ခမတိ၊ သော ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ။ သုဏာတု မေ၊ ဘန္တေ၊ သင်္ဃော။ ဣတ္ထန္နာမာ ဣတ္ထန္နာမာယ ဥပသမ္ပဒာပေက္ခါ။ ဧကတောဥပသမ္ပန္နာ ဘိက္ခုနိသင်္ဃေ၊ ဝိသုဒ္ဓါ။ သာ ကေနစိဒေဝ အန္တရာယေန န အာဂစ္ဆတိ။ ဣတ္ထန္နာမာ သင်္ဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ။ သင်္ဃော ဣတ္ထန္နာမံ ဥပသမ္ပါဒေတိ ဣတ္ထန္နာမာယ ပဝတ္တိနိယာ။ ယဿာယသ္မတော ခမတိ ဣတ္ထန္နာမာယ ဥပသမ္ပဒာ ဣတ္ထန္နာမာယ ပဝတ္တိနိယာ၊ သော တုဏှဿ၊ ယဿ နက္ခမတိ၊ သော ဘာသေယျ။>
    text <ဥပသမ္ပန္နာ သင်္ဃေန ဣတ္ထန္နာမာ ဣတ္ထန္နာမာယ ပဝတ္တိနိယာ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <တာဝဒေဝ ဆာယာ မေတဗ္ဗာ၊ ဥတုပ္ပမာဏံ အာစိက္ခိတဗ္ဗံ၊ ဒိဝသဘာဂေါ အာစိက္ခိတဗ္ဗော၊ သင်္ဂီတိ အာစိက္ခိတဗ္ဗာ၊ ဘိက္ခုနိယော ဝတ္တဗ္ဗာ တဿာ တယော စ နိဿယေ၊ အဋ္ဌ စ အကရဏီယာနိ အာစိက္ခေယျာထာတိ။>
    text <၄၃၁>, <တေန ခေါ ပန သမယေန ဘိက္ခုနိယော အရညေ ဝိဟရန္တိ။ ဓုတ္တာ ဒူသေန္တိ။ ဘဂဝတော ဧတမတ္ထံ၊ အာရောစေသုံ။ န၊ ဘိက္ခဝေ၊ ဘိက္ခုနိယာ အရညေ ဝတ္ထဗ္ဗံ။ ယာ ဝသေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန အညတရေန ဥပါသကေန ဘိက္ခုနိသင်္ဃဿ ဥဒ္ဒောသိတော ဒိန္နော ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဥဒ္ဒောသိတန္တိ။ ဥဒ္ဒောသိတော န သမ္မတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဥပဿယန္တိ။ ဥပဿယော န သမ္မတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ နဝကမ္မန္တိ။ နဝကမ္မံ န သမ္မတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပုဂ္ဂလိကမ္ပိ ကာတုန္တိ။>
    text <၄၃၂>, <တေန ခေါ ပန သမယေန အညတရာ ဣတ္ထီ သန္နိသိန္နဂဗ္ဘာ ဘိက္ခုနီသု ပဗ္ဗဇိတာ ဟောတိ။ တဿာ ပဗ္ဗဇိတာယ ဂဗ္ဘော ဝုဋ္ဌာတိ။ အထ ခေါ တဿာ ဘိက္ခုနိယာ ဧတဒဟောသိ ကထံ နု ခေါ မယာ ဣမသ္မိံ ဒာရကေ ပဋိပဇ္ဇိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ပေါသေတုံ၊ ယာဝ သော ဒာရကော ဝိညုတံ ပါပုဏာတီတိ။>
    text <အထ ခေါ တဿာ ဘိက္ခုနိယာ ဧတဒဟောသိ မယာ စ န လဗ္ဘာ ဧကိကာယ ဝတ္ထုံ၊ အညာယ စ ဘိက္ခုနိယာ န လဗ္ဘာ ဒာရကေန သဟ ဝတ္ထုံ၊ ကထံ နု ခေါ မယာ ပဋိပဇ္ဇိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဧကံ ဘိက္ခုနိံ သမ္မန္နိတွာ တဿာ ဘိက္ခုနိယာ ဒုတိယံ ဒာတုံ။ ဧဝဉ္စ ပန၊ ဘိက္ခဝေ၊ သမ္မန္နိတဗ္ဗာ။ ပဌမံ ဘိက္ခုနီ ယာစိတဗ္ဗာ၊ ယာစိတွာ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <သုဏာတု မေ၊ အယျေ၊ သင်္ဃော။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမ္မန္နေယျ ဣတ္ထန္နာမာယ ဘိက္ခုနိယာ ဒုတိယံ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ သင်္ဃော ဣတ္ထန္နာမံ ဘိက္ခုနိံ သမ္မန္နတိ ဣတ္ထန္နာမာယ ဘိက္ခုနိယာ ဒုတိယံ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဣတ္ထန္နာမာယ ဘိက္ခုနိယာ ဒုတိယာယ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <သမ္မတာ သင်္ဃေန ဣတ္ထန္နာမာ ဘိက္ခုနီ ဣတ္ထန္နာမာယ ဘိက္ခုနိယာ ဒုတိယာ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <အထ ခေါ တဿာ ဒုတိယိကာယ ဘိက္ခုနိယာ ဧတဒဟောသိ ကထံ နု ခေါ မယာ ဣမသ္မိံ ဒာရကေ ပဋိပဇ္ဇိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဌပေတွာ သာဂါရံ ယထာ အညသ္မိံ ပုရိသေ ပဋိပဇ္ဇန္တိ ဧဝံ တသ္မိံ ဒာရကေ ပဋိပဇ္ဇိတုန္တိ။>
    text <၄၃၃>, <တေန ခေါ ပန သမယေန အညတရာ ဘိက္ခုနီ ဂရုဓမ္မံ အဇ္ဈာပန္နာ ဟောတိ မာနတ္တစာရိနီ။ အထ ခေါ တဿာ ဘိက္ခုနိယာ ဧတဒဟောသိ မယာ စ န လဗ္ဘာ ဧကိကာယ ဝတ္ထုံ၊ အညာယ စ ဘိက္ခုနိယာ န လဗ္ဘာ သဟ မယာ ဝတ္ထုံ၊ ကထံ နု ခေါ မယာ ပဋိပဇ္ဇိတဗ္ဗန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဧကံ ဘိက္ခုနိံ သမ္မန္နိတွာ တဿာ ဘိက္ခုနိယာ ဒုတိယံ ဒာတုံ။ ဧဝဉ္စ ပန၊ ဘိက္ခဝေ၊ သမ္မန္နိတဗ္ဗာ။ ပဌမံ ဘိက္ခုနီ ယာစိတဗ္ဗာ၊ ယာစိတွာ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <သုဏာတု မေ၊ အယျေ၊ သင်္ဃော။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမ္မန္နေယျ ဣတ္ထန္နာမာယ ဘိက္ခုနိယာ ဒုတိယံ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ သင်္ဃော ဣတ္ထန္နာမံ ဘိက္ခုနိံ သမ္မန္နတိ ဣတ္ထန္နာမာယ ဘိက္ခုနိယာ ဒုတိယံ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဣတ္ထန္နာမာယ ဘိက္ခုနိယာ ဒုတိယာယ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <သမ္မတာ သင်္ဃေန ဣတ္ထန္နာမာ ဘိက္ခုနီ ဣတ္ထန္နာမာယ ဘိက္ခုနိယာ ဒုတိယာ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <၄၃၄>, <တေန ခေါ ပန သမယေန အညတရာ ဘိက္ခုနီ သိက္ခံ ပစ္စက္ခါယ ဝိဗ္ဘမိ။ သာ ပုန ပစ္စာဂန္တွာ ဘိက္ခုနိယော ဥပသမ္ပဒံ ယာစိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ သိက္ခါပစ္စက္ခါနံ၊ ယဒေဝ သာ ဝိဗ္ဘန္တာ တဒေဝ သာ အဘိက္ခုနီတိ။>
    text <တေန ခေါ ပန သမယေန အညတရာ ဘိက္ခုနီ သကာဝါသာ တိတ္ထာယတနံ သင်္ကမိ။ သာ ပုန ပစ္စာဂန္တွာ ဘိက္ခုနိယော ဥပသမ္ပဒံ ယာစိ။ ဘဂဝတော ဧတမတ္ထံ အာရောစေသုံ။ ယာ သာ၊ ဘိက္ခဝေ၊ ဘိက္ခုနီ သကာဝါသာ တိတ္ထာယတနံ သင်္ကန္တာ၊ သာ အာဂတာ န ဥပသမ္ပါဒေတဗ္ဗာတိ။>
    text <တေန ခေါ ပန သမယေန ဘိက္ခုနိယော ပုရိသေဟိ အဘိဝါဒနံ၊ ကေသစ္ဆေဒနံ၊ နခစ္ဆေဒနံ၊ ဝဏပ္ပဋိကမ္မံ၊ ကုက္ကုစ္စာယန္တာ န သာဒိယန္တိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ သာဒိတုန္တိ။>
    text <၄၃၅>, <တေန ခေါ ပန သမယေန ဘိက္ခုနိယော ပလ္လင်္ကေန နိသီဒန္တိ ပဏှီသမ္ဖဿံ သာဒိယန္တီ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ပလ္လင်္ကေန နိသီဒိတဗ္ဗံ။ ယာ နိသီဒေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန အညတရာ ဘိက္ခုနီ ဂိလာနာ ဟောတိ။ တဿာ ဝိနာ ပလ္လင်္ကေန န ဖာသု ဟောတိ။ ဘဂဝတော ဧတမတ္ထံ အာရောစေသုံ။ အနုဇာနာမိ၊ ဘိက္ခဝေ၊ ဘိက္ခုနိယာ အဍ္ဎပလ္လင်္ကန္တိ။>
    text <တေန ခေါ ပန သမယေန ဘိက္ခုနိယော ဝစ္စကုဋိယာ ဝစ္စံ ကရောန္တိ။ ဆဗ္ဗဂ္ဂိယာ ဘိက္ခုနိယော တတ္ထေဝ ဂဗ္ဘံ ပါတေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဝစ္စကုဋိယာ ဝစ္စော ကာတဗ္ဗော။ ယာ ကရေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ဟေဋ္ဌာ ဝိဝဋေ ဥပရိပဋိစ္ဆန္နေ ဝစ္စံ ကာတုန္တိ။>
    text <၄၃၆>, <တေန ခေါ ပန သမယေန ဘိက္ခုနိယော စုဏ္ဏေန နဟာယန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ စုဏ္ဏေန နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ကုက္ကုသံ မတ္တိကန္တိ။>
    text <တေန ခေါ ပန သမယေန ဘိက္ခုနိယော ဝါသိတကာယ မတ္တိကာယ နဟာယန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဝါသိတကာယ မတ္တိကာယ နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ ပကတိမတ္တိကန္တိ။>
    text <တေန ခေါ ပန သမယေန ဘိက္ခုနိယော ဇန္တာဃရေ နဟာယန္တိယော ကောလာဟလံ အကံသု။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ဇန္တာဃရေ နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော ပဋိသောတေ နဟာယန္တိ ဓာရာသမ္ဖဿံ သာဒိယန္တီ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ပဋိသောတေ နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော အတိတ္ထေ နဟာယန္တိ။ ဓုတ္တာ ဒူသေန္တိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ အတိတ္ထေ နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿာတိ။>
    text <တေန ခေါ ပန သမယေန ဘိက္ခုနိယော ပုရိသတိတ္ထေ နဟာယန္တိ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ။ပေ။ သေယျထာပိ ဂိဟိနီ ကာမဘောဂိနိယောတိ။ ဘဂဝတော ဧတမတ္ထံ အာရောစေသုံ။ န၊ ဘိက္ခဝေ၊ ဘိက္ခုနိယာ ပုရိသတိတ္ထေ နဟာယိတဗ္ဗံ။ ယာ နဟာယေယျ၊ အာပတ္တိ ဒုက္ကဋဿ။ အနုဇာနာမိ၊ ဘိက္ခဝေ၊ မဟိလာတိတ္ထေ နဟာယိတုန္တိ။>
    stand <တတိယဘာဏဝါရော နိဋ္ဌိတော။>
    stand <ဘိက္ခုနိက္ခန္ဓကော ဒသမော။>
    stand <ဣမသ္မိံ ခန္ဓကေ ဝတ္ထူ ဧကသတံ။>
    stand <တဿုဒ္ဒာနံ>
    block
      text <ပဗ္ဗဇ္ဇံ ဂေါတမီ ယာစိ၊ နာနုညာသိ တထာဂတော။>
      text <ကပိလဝတ္ထု ဝေသာလိံ၊ အဂမာသိ ဝိနာယကော။>
      text <ရဇောကိဏ္ဏေန ကောဋ္ဌကေ၊ အာနန္ဒဿ ပဝေဒယိ။>
      text <ဘဗ္ဗောတိ နယတော ယာစိ၊ မာတာတိ ပေါသိကာတိ စ။>
      text <ဝဿသတံ တဒဟု စ၊ အဘိက္ခုပစ္စာသီသနာ။>
      text <ပဝါရဏာ ဂရုဓမ္မာ၊ ဒွေ ဝဿာ အနက္ကောသနာ။>
      text <ဩဝဋော စ အဋ္ဌ ဓမ္မာ၊ ယာဝဇီဝါနုဝတ္တနာ။>
      text <ဂရုဓမ္မပဋိဂ္ဂါဟော သာဝဿာ ဥပသမ္ပဒာ။>
      text <ဝဿသဟဿံ ပဉ္စေဝ၊ ကုမ္ဘထေနကသေတဋ္ဋိ။>
      text <မဉ္ဇိဋ္ဌိကဥပမာဟိ၊ ဧဝံ သဒ္ဓမ္မဟိံသနာ။>
      text <အာဠိံ ဗန္ဓေယျ ပါဧဝ၊ ပုန သဒ္ဓမ္မသဏ္ဌိတိ။>
      text <ဥပသမ္ပါဒေတုံ အယျာ၊ ယထာဝုဍ္ဎာဘိဝါဒနာ။>
      text <န ကရိဿန္တိ ကိမေဝ၊ သာဓာရဏာသာဓာရဏံ။>
      text <ဩဝါဒံ ပါတိမောက္ခဉ္စ၊ ကေန နု ခေါ ဥပဿယံ။>
      text <န ဇာနန္တိ စ အာစိက္ခိ၊ န ကရောန္တိ စ ဘိက္ခုဟိ။>
      text <ပဋိဂ္ဂဟေတုံ ဘိက္ခူဟိ၊ ဘိက္ခုနီဟိ ပဋိဂ္ဂဟော။>
      text <အာစိက္ခိ ကမ္မံ ဘိက္ခူဟိ၊ ဥဇ္ဈာယန္တိ ဘိက္ခုနီဟိ ဝါ။>
      text <အာစိက္ခိတုံ ဘဏ္ဍနဉ္စ၊ ရောပေတွာ ဥပ္ပလာယ စ။>
      text <သာဝတ္ထိယာ ကဒ္ဒမောဒ၊ အဝန္ဒိ ကာယ ဦရု စ။>
      text <အင်္ဂဇာတဉ္စ ဩဘာသံ၊ သမ္ပယောဇေန္တိ ဝဂ္ဂိကာ။>
      text <အဝန္ဒိယော ဒဏ္ဍကမ္မံ၊ ဘိက္ခုနိယော တထာ ပုန။>
      text <အာဝရဏဉ္စ ဩဝါဒံ၊ ကပ္ပတိ နု ခေါ ပက္ကမိ။>
      text <ဗာလာ ဝတ္ထုဝိနိစ္ဆယာ၊ ဩဝါဒံ သင်္ဃော ပဉ္စဟိ။>
      text <ဒုဝေ တိဿော န ဂဏှန္တိ၊ ဗာလာ ဂိလာနဂမိကံ။>
      text <အာရညိကော နာရောစေန္တိ၊ န ပစ္စာဂစ္ဆန္တိ စ။>
      text <ဒီဃံ ဝိလီဝစမ္မဉ္စ၊ ဒုဿာ စ ဝေဏိဝဋ္ဋိ စ။>
      text <စောဠဝေဏိ စ ဝဋ္ဋိ စ၊ သုတ္တဝေဏိ စ ဝဋ္ဋိကာ။>
      text <အဋ္ဌိလ္လံ ဂေါဟနုကေန၊ ဟတ္ထကောစ္ဆံ ပါဒံ တထာ။>
      text <ဦရုံ မုခံ ဒန္တမံသံ၊ အာလိမ္ပေါမဒ္ဒစုဏ္ဏနာ။>
      text <လဉ္ဆေန္တိ အင်္ဂရာဂဉ္စ၊ မုခရာဂံ တထာ ဒုဝေ။>
      text <အဝင်္ဂံ ဝိသေသောလောကော၊ သာလောကေန နစ္စေန စ။>
      text <ဝေသီ ပါနာဂါရံ သူနံ၊ အာပဏံ ဝဍ္ဎိ ဝဏိဇ္ဇာ။>
      text <ဒာသံ ဒာသိံ ကမ္မကရံ၊ ကမ္မကာရိံ ဥပဋ္ဌယျုံ။>
      text <တိရစ္ဆာနဟရီတကိ၊ သန္ဓာရယန္တိ နမတကံ။>
      text <နီလံ ပီတံ လောဟိတကံ၊ မဉ္ဇိဋ္ဌကဏှစီဝရာ။>
      text <မဟာရင်္ဂမဟာနာမအစ္ဆိန္နာ ဒီဃမေဝ စ။>
      text <ပုပ္ဖဖလကဉ္စုကဉ္စ၊ တိရီဋကဉ္စ ဓာရယုံ။>
      text <ဘိက္ခုနီ သိက္ခမာနာယ၊ သာမဏေရာယ အစ္စယေ။>
      text <နိယျာဒိတေ ပရိက္ခါရေ၊ ဘိက္ခုနိယောဝ ဣဿရာ။>
      text <ဘိက္ခုဿ သာမဏေရဿ၊ ဥပါသကဿုပါသိကာ။>
      text <အညေသဉ္စ ပရိက္ခါရေ၊ နိယျာတေ ဘိက္ခုဣဿရာ။>
      text <မလ္လီ ဂဗ္ဘံ ပတ္တမူလံ၊ ဗျဉ္ဇနံ အာမိသေန စ။>
      text <ဥဿန္နဉ္စ ဗာဠှတရံ၊ သန္နိဓိကတမာမိသံ။>
      text <ဘိက္ခူနံ ယာဒိသံ ဘောဋ္ဌံ၊ ဘိက္ခုနီနံ တထာ ကရေ။>
      text <သေနာသနံ ဥတုနိယော၊ မက္ခီယတိ ပဋာဏိ စ။>
      text <ဆိဇ္ဇန္တိ သဗ္ဗကာလဉ္စ၊ အနိမိတ္တာပိ ဒိဿရေ။>
      text <နိမိတ္တာ လောဟိတာ စေဝ၊ တထေဝ ဓုဝလောဟိတာ။>
      text <ဓုဝစောဠပဂ္ဃရန္တီ၊ သိခရဏိတ္ထိပဏ္ဍကာ။>
      text <ဝေပုရိသီ စ သမ္ဘိန္နာ၊ ဥဘတောဗျဉ္ဇနာပိ စ။>
      text <အနိမိတ္တာဒိတော ကတွာ၊ ယာဝ ဥဘတောဗျဉ္ဇနာ။>
      text <ဧတံ ပေယျာလတော ဟေဋ္ဌာ၊ ကုဋ္ဌံ ဂဏ္ဍော ကိလာသော စ။>
      text <သောသာပမာရော မာနုသီ၊ ဣတ္ထီသိ ဘုဇိဿာသိ စ။>
      text <အဏဏာ န ရာဇဘဋီ၊ အနုညာတာ စ ဝီသတိ။>
      text <ပရိပုဏ္ဏာ စ ကိန္နာမာ၊ ကာနာမာ တေ ပဝတ္တိနီ။>
      text <စတုဝီသန္တရာယာနံ၊ ပုစ္ဆိတွာ ဥပသမ္ပဒာ။>
      text <ဝိတ္ထာယန္တိ အနနုသိဋ္ဌာ၊ သင်္ဃမဇ္ဈေ တထေဝ စ။>
      text <ဥပဇ္ဈာဂါဟ သင်္ဃာဋိ၊ ဥတ္တရန္တရဝါသကော။>
      text <သင်္ကစ္စုဒကသာဋိ စ၊ အာစိက္ခိတွာန ပေသယေ။>
      text <ဗာလာ အသမ္မတေကတော၊ ယာစေ ပုစ္ဆန္တရာယိကာ။>
      text <ဧကတောဥပသမ္ပန္နာ၊ ဘိက္ခုသင်္ဃေ တထာ ပုန။>
      text <ဆာယာ ဥတု ဒိဝသာ စ၊ သင်္ဂီတိ တယော နိဿယေ။>
      text <အဋ္ဌ အကရဏီယာနိ၊ ကာလံ သဗ္ဗတ္ထ အဋ္ဌေဝ။>
      text <န ပဝါရေန္တိ ဘိက္ခုနီ၊ ဘိက္ခုသင်္ဃံ တထေဝ စ။>
      text <ကောလာဟလံ ပုရေဘတ္တံ၊ ဝိကာလေ စ ကောလာဟလံ။>
      text <ဥပေါသထံ ပဝါရဏံ၊ သဝစနီယာနုဝါဒနံ။>
      text <ဩကာသံ စောဒေ သာရေန္တိ၊ ပဋိက္ခိတ္တံ မဟေသိနာ။>
      text <တထေဝ ဘိက္ခု ဘိက္ခုနီ၊ အနုညာတံ မဟေသိနာ။>
      text <ယာနံ ဂိလာနယုတ္တဉ္စ၊ ယာနုဂ္ဃာတဍ္ဎကာသိကာ။>
      text <ဘိက္ခု သိက္ခါ သာမဏေရ၊ သာမဏေရီ စ ဗာလာယ။>
      text <အရညေ ဥပါသကေန၊ ဥဒ္ဒောသိတော ဥပဿယံ။>
      text <န သမ္မတိ နဝကမ္မံ၊ နိသိန္နဂဗ္ဘဧကိကာ။>
      text <သာဂါရဉ္စ ဂရုဓမ္မံ၊ ပစ္စက္ခါယ စ သင်္ကမိ။>
      text <အဘိဝါဒနကေသာ စ၊ နခါ စ ဝဏကမ္မနာ။>
      text <ပလ္လင်္ကေန ဂိလာနာ စ၊ ဝစ္စံ စုဏ္ဏေန ဝါသိတံ။>
      text <ဇန္တာဃရေ ပဋိသောတေ၊ အတိတ္ထေ ပုရိသေန စ။>
      text <မဟာဂေါတမီ အာယာစိ၊ အာနန္ဒော စာပိ ယောနိသော။>
      text <ပရိသာ စတဿော ဟောန္တိ၊ ပဗ္ဗဇ္ဇာ ဇိနသာသနေ။>
      text <သံဝေဂဇနနတ္ထာယ၊ သဒ္ဓမ္မဿ စ ဝုဒ္ဓိယာ။>
      text <အာတုရဿာဝ ဘေသဇ္ဇံ၊ ဧဝံ ဗုဒ္ဓေန ဒေသိတံ။>
      text <ဧဝံ ဝိနီတာ သဒ္ဓမ္မေ၊ မာတုဂါမာပိ ဣတရာ။>
      text <ယာယန္တိ အစ္စုတံ ဌာနံ၊ ယတ္ထ ဂန္တွာ န သောစရေတိ။>
    stand <ဘိက္ခုနိက္ခန္ဓကံ နိဋ္ဌိတံ။>
