text <၂။ သင်္ဃာဒိသေသကဏ္ဍံ ဘိက္ခုနီဝိဘင်္ဂေါ>
  text <၁။ ပဌမသင်္ဃာဒိသေသသိက္ခါပဒံ>
    stand <ဣမေ ခေါ ပနာယျာယော သတ္တရသ သင်္ဃာဒိသေသာ>
    stand <ဓမ္မာ ဥဒ္ဒေသံ အာဂစ္ဆန္တိ။>
    text <၆၇၈>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန အညတရော ဥပါသကော ဘိက္ခုနိသင်္ဃဿ ဥဒောသိတံ ဒတွာ ကာလင်္ကတော ဟောတိ။ တဿ ဒွေ ပုတ္တာ ဟောန္တိ ဧကော အဿဒ္ဓေါ အပ္ပသန္နော၊ ဧကော သဒ္ဓေါ ပသန္နော။ တေ ပေတ္တိကံ သာပတေယျံ ဝိဘဇိံသု။ အထ ခေါ သော အဿဒ္ဓေါ အပ္ပသန္နော တံ သဒ္ဓံ ပသန္နံ ဧတဒဝေါစ အမှာကံ ဥဒောသိတော၊ တံ ဘာဇေမာတိ။ ဧဝံ ဝုတ္တေ သော သဒ္ဓေါ ပသန္နော တံ အဿဒ္ဓံ အပ္ပသန္နံ ဧတဒဝေါစ မာယျော၊ ဧဝံ အဝစ။ အမှာကံ ပိတုနာ ဘိက္ခုနိသင်္ဃဿ ဒိန္နောတိ။ ဒုတိယမ္ပိ ခေါ သော အဿဒ္ဓေါ အပ္ပသန္နော တံ သဒ္ဓံ ပသန္နံ ဧတဒဝေါစ အမှာကံ ဥဒောသိတော၊ တံ ဘာဇေမာတိ။ အထ ခေါ သော သဒ္ဓေါ ပသန္နော တံ အဿဒ္ဓံ အပ္ပသန္နံ ဧတဒဝေါစ မာယျော၊ ဧဝံ အဝစ။ အမှာကံ ပိတုနာ ဘိက္ခုနိသင်္ဃဿ ဒိန္နောတိ။ တတိယမ္ပိ ခေါ သော အဿဒ္ဓေါ အပ္ပသန္နော တံ သဒ္ဓံ ပသန္နံ ဧတဒဝေါစ အမှာကံ ဥဒောသိတော၊ တံ ဘာဇေမာတိ။ အထ ခေါ သော သဒ္ဓေါ ပသန္နော သစေ မယှံ ဘဝိဿတိ၊ အဟမ္ပိ ဘိက္ခုနိသင်္ဃဿ ဒဿာမီတိ တံ အဿဒ္ဓံ အပ္ပသန္နံ ဧတဒဝေါစ ဘာဇေမာတိ။ အထ ခေါ သော ဥဒောသိတော တေဟိ ဘာဇီယမာနော တဿ အဿဒ္ဓဿ အပ္ပသန္နဿ ပါပုဏာတိ။ အထ ခေါ သော အဿဒ္ဓေါ အပ္ပသန္နော ဘိက္ခုနိယော ဥပသင်္ကမိတွာ ဧတဒဝေါစ နိက္ခမထာယျေ၊ အမှာကံ ဥဒောသိတောတိ။>
    text <ဧဝံ ဝုတ္တေ ထုလ္လနန္ဒာ ဘိက္ခုနီ တံ ပုရိသံ ဧတဒဝေါစ မာယျော၊ ဧဝံ အဝစ၊ တုမှာကံ ပိတုနာ ဘိက္ခုနိသင်္ဃဿ ဒိန္နောတိ။ ဒိန္နော န ဒိန္နောတိ ဝေါဟာရိကေ မဟာမတ္တေ ပုစ္ဆိံသု။ မဟာမတ္တာ ဧဝမာဟံသု ကော၊ အယျေ၊ ဇာနာတိ ဘိက္ခုနိသင်္ဃဿ ဒိန္နောတိ။ ဧဝံ ဝုတ္တေ ထုလ္လနန္ဒာ ဘိက္ခုနီ တေ မဟာမတ္တေ ဧတဒဝေါစ အပိ နာယျော တုမှေဟိ ဒိဋ္ဌံ ဝါ သုတံ ဝါ သက္ခိံ ဌပယိတွာ ဒာနံ ဒိယျမာနန္တိ။ အထ ခေါ တေ မဟာမတ္တာ သစ္စံ ခေါ အယျာ အာဟာတိ တံ ဥဒောသိတံ ဘိက္ခုနိသင်္ဃဿ အကံသု။ အထ ခေါ သော ပုရိသော ပရာဇိတော ဥဇ္ဈာယတိ ခိယျတိ ဝိပါစေတိ အဿမဏိယော ဣမာ မုဏ္ဍာ ဗန္ဓကိနိယော။ ကထဉှိ နာမ အမှာကံ ဥဒောသိတံ အစ္ဆိန္ဒာပေဿန္တီတိ။ ထုလ္လနန္ဒာ ဘိက္ခုနီ မဟာမတ္တာနံ ဧတမတ္ထံ အာရောစေသိ။ မဟာမတ္တာ တံ ပုရိသံ ဒဏ္ဍာပေသုံ။ အထ ခေါ သော ပုရိသော ဒဏ္ဍိတော ဘိက္ခုနူပဿယဿ အဝိဒူရေ အာဇီဝကသေယျံ ကာရာပေတွာ အာဇီဝကေ ဥယျောဇေသိ ဧတာ ဘိက္ခုနိယော အစ္စာဝဒထာတိ။>
    text <ထုလ္လနန္ဒာ ဘိက္ခုနီ မဟာမတ္တာနံ ဧတမတ္ထံ အာရောစေသိ။ မဟာမတ္တာ တံ ပုရိသံ ဗန္ဓာပေသုံ။ မနုဿာ ဥဇ္ဈာယန္တိ ခိယျန္တိ ဝိပါစေန္တိ ပဌမံ ဘိက္ခုနိယော ဥဒောသိတံ အစ္ဆိန္ဒာပေသုံ၊ ဒုတိယံ ဒဏ္ဍာပေသုံ၊ တတိယံ ဗန္ဓာပေသုံ။ ဣဒာနိ ဃာတာပေဿန္တီတိ။ အဿောသုံ ခေါ ဘိက္ခုနိယော တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ ထုလ္လနန္ဒာ ဥဿယဝါဒိကာ ဝိဟရိဿတီတိ။ အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ။ပေ။ သစ္စံ ကိရ၊ ဘိက္ခဝေ၊ ထုလ္လနန္ဒာ ဘိက္ခုနီ ဥဿယဝါဒိကာ ဝိဟရတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ထုလ္လနန္ဒာ ဘိက္ခုနီ ဥဿယဝါဒိကာ ဝိဟရိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၆၇၉>, <ယာ ပန ဘိက္ခုနီ ဥဿယဝါဒိကာ ဝိဟရေယျ ဂဟပတိနာ ဝါ ဂဟပတိပုတ္တေန ဝါ ဒာသေန ဝါ ကမ္မကာရေန ဝါ အန္တမသော သမဏပရိဗ္ဗာဇကေနာပိ၊ အယံ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၆၈၀>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ဥဿယဝါဒိကာ နာမ အဍ္ဍကာရိကာ ဝုစ္စတိ။>
    text <ဂဟပတိ နာမ ယော ကောစိ အဂါရံ အဇ္ဈာဝသတိ။>
    text <ဂဟပတိပုတ္တော နာမ ယေ ကေစိ ပုတ္တဘာတရော။>
    text <ဒာသော နာမ အန္တောဇာတော ဓနက္ကီတော ကရမရာနီတော။>
    text <ကမ္မကာရော နာမ ဘဋကော အာဟတကော။>
    text <သမဏပရိဗ္ဗာဇကော နာမ ဘိက္ခုဉ္စ ဘိက္ခုနိဉ္စ သိက္ခမာနဉ္စ သာမဏေရဉ္စ သာမဏေရိဉ္စ ဌပေတွာ ယော ကောစိ ပရိဗ္ဗာဇကသမာပန္နော။>
    text <အဍ္ဍံ ကရိဿာမီတိ ဒုတိယံ ဝါ ပရိယေသတိ ဂစ္ဆတိ ဝါ၊ အာပတ္တိ ဒုက္ကဋဿ။ ဧကဿ အာရောစေတိ၊ အာပတ္တိ ဒုက္ကဋဿ။ ဒုတိယဿ အာရောစေတိ၊ အာပတ္တိ ထုလ္လစ္စယဿ။ အဍ္ဍပရိယောသာနေ အာပတ္တိ သင်္ဃာဒိသေသဿ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသန္တိ သင်္ဃောဝ တဿာ အာပတ္တိယာ မာနတ္တံ ဒေတိ မူလာယ ပဋိကဿတိ အဗ္ဘေတိ၊ န သမ္ဗဟုလာ န ဧကာ ဘိက္ခုနီ။ တေန ဝုစ္စတိ သင်္ဃာဒိသေသောတိ။ တဿေဝ အာပတ္တိနိကာယဿ နာမကမ္မံ အဓိဝစနံ။ တေနပိ ဝုစ္စတိ သင်္ဃာဒိသေသောတိ။>
    text <၆၈၁>, <အနာပတ္တိ မနုဿေဟိ အာကဍ္ဎီယမာနာ ဂစ္ဆတိ၊ အာရက္ခံ ယာစတိ၊ အနောဒိဿ အာစိက္ခတိ၊ ဥမ္မတ္တိကာယ။ပေ။ အာဒိကမ္မိကာယာတိ။>
    stand <ပဌမသင်္ဃာဒိသေသသိက္ခါပဒံ နိဋ္ဌိတံ။>
  text <၂။ ဒုတိယသင်္ဃာဒိသေသသိက္ခါပဒံ>
    text <၆၈၂>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ဝေသာလိယံ အညတရဿ လိစ္ဆဝိဿ ပဇာပတိ အတိစာရိနီ ဟောတိ။ အထ ခေါ သော လိစ္ဆဝိ တံ ဣတ္ထိံ ဧတဒဝေါစ သာဓု ဝိရမာဟိ၊ အနတ္ထံ ခေါ တေ ကရိဿာမီတိ။ ဧဝမ္ပိ သာ ဝုစ္စမာနာ နာဒိယိ။ တေန ခေါ ပန သမယေန ဝေသာလိယံ လိစ္ဆဝိဂဏော သန္နိပတိတော ဟောတိ ကေနစိဒေဝ ကရဏီယေန။ အထ ခေါ သော လိစ္ဆဝိ တေ လိစ္ဆဝယော ဧတဒဝေါစ ဧကံ မေ၊ အယျော၊ ဣတ္ထိံ အနုဇာနာထာတိ။ ကာ နာမ သာတိ။ မယှံ ပဇာပတိ အတိစရတိ၊ တံ ဃာတေဿာမီတိ။ ဇာနာဟီတိ။ အဿောသိ ခေါ သာ ဣတ္ထီ သာမိကော ကိရ မံ ဃာတေတုကာမောတိ။ ဝရဘဏ္ဍံ အာဒာယ သာဝတ္ထိံ ဂန္တွာ တိတ္ထိယေ ဥပသင်္ကမိတွာ ပဗ္ဗဇ္ဇံ ယာစိ။ တိတ္ထိယာ န ဣစ္ဆိံသု ပဗ္ဗာဇေတုံ။ ဘိက္ခုနိယော ဥပသင်္ကမိတွာ ပဗ္ဗဇ္ဇံ ယာစိ။ ဘိက္ခုနိယောပိ န ဣစ္ဆိံသု ပဗ္ဗာဇေတုံ။ ထုလ္လနန္ဒံ ဘိက္ခုနိံ ဥပသင်္ကမိတွာ ဘဏ္ဍကံ ဒဿေတွာ ပဗ္ဗဇ္ဇံ ယာစိ။ ထုလ္လနန္ဒာ ဘိက္ခုနီ ဘဏ္ဍကံ ဂဟေတွာ ပဗ္ဗာဇေသိ။>
    text <အထ ခေါ သော လိစ္ဆဝိ တံ ဣတ္ထိံ ဂဝေသန္တော သာဝတ္ထိံ ဂန္တွာ ဘိက္ခုနီသု ပဗ္ဗဇိတံ ဒိသွာန ယေန ရာဇာ ပသေနဒိ ကောသလော တေနုပသင်္ကမိ၊ ဥပသင်္ကမိတွာ ရာဇာနံ ပသေနဒိံ ကောသလံ ဧတဒဝေါစ ပဇာပတိ မေ၊ ဒေဝ၊ ဝရဘဏ္ဍံ အာဒာယ သာဝတ္ထိံ အနုပ္ပတ္တာ။ တံ ဒေဝေါ အနုဇာနာတူတိ။ တေန ဟိ၊ ဘဏေ၊ ဝိစိနိတွာ အာစိက္ခါတိ။ ဒိဋ္ဌာ၊ ဒေဝ၊ ဘိက္ခုနီသု ပဗ္ဗဇိတာတိ။ သစေ၊ ဘဏေ၊ ဘိက္ခုနီသု ပဗ္ဗဇိတာ၊ န သာ လဗ္ဘာ ကိဉ္စိ ကာတုံ။ သွာက္ခါတော ဘဂဝတာ ဓမ္မော၊ စရတု ဗြဟ္မစရိယံ သမ္မာ ဒုက္ခဿ အန္တကိရိယာယာတိ။ အထ ခေါ သော လိစ္ဆဝိ ဥဇ္ဈာယတိ ခိယျတိ ဝိပါစေတိ ကထဉှိ နာမ ဘိက္ခုနိယော စောရိံ ပဗ္ဗာဇေဿန္တီတိ။ အဿောသုံ ခေါ ဘိက္ခုနိယော တဿ လိစ္ဆဝိဿ ဥဇ္ဈာယန္တဿ ခိယျန္တဿ ဝိပါစေန္တဿ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ ထုလ္လနန္ဒာ စောရိံ ပဗ္ဗာဇေဿတီတိ။ အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ။ပေ။ သစ္စံ ကိရ၊ ဘိက္ခဝေ၊ ထုလ္လနန္ဒာ ဘိက္ခုနီ စောရိံ ပဗ္ဗာဇေတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ထုလ္လနန္ဒာ ဘိက္ခုနီ စောရိံ ပဗ္ဗာဇေဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၆၈၃>, <ယာ ပန ဘိက္ခုနီ ဇာနံ စောရိံ ဝဇ္ဈံ ဝိဒိတံ အနပလောကေတွာ ရာဇာနံ ဝါ သင်္ဃံ ဝါ ဂဏံ ဝါ ပူဂံ ဝါ သေဏိံ ဝါ အညတြ ကပ္ပါ ဝုဋ္ဌာပေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၆၈၄>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ဇာနာတိ နာမ သာမံ ဝါ ဇာနာတိ အညေ ဝါ တဿာ အာရောစေန္တိ၊ သာ ဝါ အာရောစေတိ။>
    text <စောရီ နာမ ယာ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ အဒိန္နံ ထေယျသင်္ခါတံ အာဒိယတိ၊ ဧသာ စောရီ နာမ။>
    text <ဝဇ္ဈာ နာမ ယံ ကတွာ ဝဇ္ဈပ္ပတ္တာ ဟောတိ။>
    text <ဝိဒိတာ နာမ အညေဟိ မနုဿေဟိ ဉာတာ ဟောတိ ဝဇ္ဈာ ဧသာတိ။>
    text <အနပလောကေတွာတိ အနာပုစ္ဆာ။>
    text <ရာဇာ နာမ ယတ္ထ ရာဇာ အနုသာသတိ၊ ရာဇာ အပလောကေတဗ္ဗော။>
    text <သင်္ဃော နာမ ဘိက္ခုနိသင်္ဃော ဝုစ္စတိ၊ ဘိက္ခုနိသင်္ဃော အပလောကေတဗ္ဗော။>
    text <ဂဏော နာမ ယတ္ထ ဂဏော အနုသာသတိ၊ ဂဏော အပလောကေတဗ္ဗော။>
    text <ပူဂေါ နာမ ယတ္ထ ပူဂေါ အနုသာသတိ၊ ပူဂေါ အပလောကေတဗ္ဗော။>
    text <သေဏိ နာမ ယတ္ထ သေဏိ အနုသာသတိ၊ သေဏိ အပလောကေတဗ္ဗော။>
    text <အညတြ ကပ္ပါတိ ဌပေတွာ ကပ္ပံ။ ကပ္ပံ နာမ ဒွေ ကပ္ပါနိ တိတ္ထိယေသု ဝါ ပဗ္ဗဇိတာ ဟောတိ အညာသု ဝါ ဘိက္ခုနီသု ပဗ္ဗဇိတာ။ အညတြ ကပ္ပါ ဝုဋ္ဌာပေဿာမီတိ ဂဏံ ဝါ အာစရိနိံ ဝါ ပတ္တံ ဝါ စီဝရံ ဝါ ပရိယေသတိ၊ သီမံ ဝါ သမ္မန္နတိ၊ အာပတ္တိ ဒုက္ကဋဿ။ ဉတ္တိယာ ဒုက္ကဋံ။ ဒွီဟိ ကမ္မဝါစာဟိ ထုလ္လစ္စယာ။ ကမ္မဝါစာပရိယောသာနေ ဥပဇ္ဈာယာယ အာပတ္တိ သင်္ဃာဒိသေသဿ။ ဂဏဿ စ အာစရိနိယာ စ အာပတ္တိ ဒုက္ကဋဿ။>
    text <အယမ္ပီတိ ပုရိမံ ဥပါဒာယ ဝုစ္စတိ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသန္တိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၆၈၅>, <စောရိယာ စောရိသညာ အညတြ ကပ္ပါ ဝုဋ္ဌာပေတိ၊ အာပတ္တိ သင်္ဃာဒိသေသဿ။ စောရိယာ ဝေမတိကာ အညတြ ကပ္ပါ ဝုဋ္ဌာပေတိ၊ အာပတ္တိ ဒုက္ကဋဿ။ စောရိယာ အစောရိသညာ အညတြ ကပ္ပါ ဝုဋ္ဌာပေတိ၊ အနာပတ္တိ။ အစောရိယာ စောရိသညာ၊ အာပတ္တိ ဒုက္ကဋဿ။ အစောရိယာ ဝေမတိကာ၊ အာပတ္တိ ဒုက္ကဋဿ။ အစောရိယာ အစောရိသညာ၊ အနာပတ္တိ။>
    text <၆၈၆>, <အနာပတ္တိ အဇာနန္တီ ဝုဋ္ဌာပေတိ၊ အပလောကေတွာ ဝုဋ္ဌာပေတိ၊ ကပ္ပကတံ ဝုဋ္ဌာပေတိ၊ ဥမ္မတ္တိကာယ၊ အာဒိကမ္မိကာယာတိ။>
    stand <ဒုတိယသင်္ဃာဒိသေသသိက္ခါပဒံ နိဋ္ဌိတံ။>
  text <၃။ တတိယသင်္ဃာဒိသေသသိက္ခါပဒံ>
    text <၆၈၇>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ဘဒ္ဒာယ ကာပိလာနိယာ အန္တေဝါသိနီ ဘိက္ခုနီ ဘိက္ခုနီဟိ သဒ္ဓိံ ဘဏ္ဍိတွာ ဂါမကံ ဉာတိကုလံ အဂမာသိ။ ဘဒ္ဒာ ကာပိလာနီ တံ ဘိက္ခုနိံ အပဿန္တီ ဘိက္ခုနိယော ပုစ္ဆိ ကဟံ ဣတ္ထန္နာမာ၊ န ဒိဿတီတိ။ ဘိက္ခုနီဟိ သဒ္ဓိံ၊ အယျေ၊ ဘဏ္ဍိတွာ န ဒိဿတီတိ။ အမ္မာ၊ အမုကသ္မိံ ဂါမကေ ဧတိဿာ ဉာတိကုလံ။ တတ္ထ ဂန္တွာ ဝိစိနထာတိ။ ဘိက္ခုနိယော တတ္ထ ဂန္တွာ တံ ဘိက္ခုနိံ ပဿိတွာ ဧတဒဝေါစုံ ကိဿ တွံ၊ အယျေ၊ ဧကိကာ အာဂတာ၊ ကစ္စိသိ အပ္ပဓံသိတာတိ။ အပ္ပဓံသိတာမှိ၊ အယျေတိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ဧကာ ဂါမန္တရံ ဂစ္ဆိဿတီတိ။ပေ။ သစ္စံ ကိရ၊ ဘိက္ခဝေ၊ ဘိက္ခုနီ ဧကာ ဂါမန္တရံ ဂစ္ဆတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနီ ဧကာ ဂါမန္တရံ ဂစ္ဆိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <ယာ ပန ဘိက္ခုနီ ဧကာ ဂါမန္တရံ ဂစ္ဆေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <ဧဝဉ္စိဒံ ဘဂဝတာ ဘိက္ခုနီနံ သိက္ခါပဒံ ပညတ္တံ ဟောတိ။>
    text <၆၈၈>, <တေန ခေါ ပန သမယေန ဒွေ ဘိက္ခုနိယော သာကေတာ သာဝတ္ထိံ အဒ္ဓါနမဂ္ဂပ္ပဋိပန္နာ ဟောန္တိ။ အန္တရာမဂ္ဂေ နဒီ တရိတဗ္ဗာ ဟောတိ။ အထ ခေါ တာ ဘိက္ခုနိယော နာဝိကေ ဥပသင်္ကမိတွာ ဧတဒဝေါစုံ သာဓု နော၊ အာဝုသော၊ တာရေထာတိ။ နာယျေ၊ သက္ကာ ဥဘော သကိံ တာရေတုန္တိ။ ဧကော ဧကံ ဥတ္တာရေသိ။ ဥတ္တိဏ္ဏော ဥတ္တိဏ္ဏံ ဒူသေသိ။ အနုတ္တိဏ္ဏော အနုတ္တိဏ္ဏံ ဒူသေသိ။ တာ ပစ္ဆာ သမာဂန္တွာ ပုစ္ဆိံသု ကစ္စိသိ၊ အယျေ၊ အပ္ပဓံသိတာတိ။ ပဓံသိတာမှိ၊ အယျေ။ တွံ ပန၊ အယျေ၊ အပ္ပဓံသိတာတိ။ ပဓံသိတာမှိ၊ အယျေတိ။ အထ ခေါ တာ ဘိက္ခုနိယော သာဝတ္ထိံ ဂန္တွာ ဘိက္ခုနီနံ ဧတမတ္ထံ အာရောစေသုံ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ဧကာ နဒီပါရံ ဂစ္ဆိဿတီတိ။ အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ။ ဘိက္ခူ ဘဂဝတော ဧတမတ္ထံ အာရောစေသုံ။ပေ။ သစ္စံ ကိရ၊ ဘိက္ခဝေ၊ ဘိက္ခုနီ ဧကာ နဒီပါရံ ဂစ္ဆတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနီ ဧကာ နဒီပါရံ ဂစ္ဆိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <ယာ ပန ဘိက္ခုနီ ဧကာ ဝါ ဂါမန္တရံ ဂစ္ဆေယျ၊ ဧကာ ဝါ နဒီပါရံ ဂစ္ဆေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <ဧဝဉ္စိဒံ ဘဂဝတာ ဘိက္ခုနီနံ သိက္ခါပဒံ ပညတ္တံ ဟောတိ။>
    text <၆၈၉>, <တေန ခေါ ပန သမယေန သမ္ဗဟုလာ ဘိက္ခုနိယော ကောသလေသု ဇနပဒေ သာဝတ္ထိံ ဂစ္ဆန္တာ သာယံ အညတရံ ဂါမံ ဥပဂစ္ဆိံသု။ တတ္ထ အညတရာ ဘိက္ခုနီ အဘိရူပါ ဟောတိ ဒဿနီယာ ပါသာဒိကာ။ အညတရော ပုရိသော တဿာ ဘိက္ခုနိယာ သဟ ဒဿနေန ပဋိဗဒ္ဓစိတ္တော ဟောတိ။ အထ ခေါ သော ပုရိသော တာသံ ဘိက္ခုနီနံ သေယျံ ပညပေန္တော တဿာ ဘိက္ခုနိယာ သေယျံ ဧကမန္တံ ပညာပေသိ။ အထ ခေါ သာ ဘိက္ခုနီ သလ္လက္ခေတွာ ပရိယုဋ္ဌိတော အယံ ပုရိသော၊ သစေ ရတ္တိံ အာဂစ္ဆိဿတိ၊ ဝိဿရော မေ ဘဝိဿတီတိ၊ ဘိက္ခုနိယော အနာပုစ္ဆာ အညတရံ ကုလံ ဂန္တွာ သေယျံ ကပ္ပေသိ။ အထ ခေါ သော ပုရိသော ရတ္တိံ အာဂန္တွာ တံ ဘိက္ခုနိံ ဂဝေသန္တော ဘိက္ခုနိယော ဃဋ္ဋေသိ။ ဘိက္ခုနိယော တံ ဘိက္ခုနိံ အပဿန္တိယော ဧဝမာဟံသု နိဿံသယံ ခေါ သာ ဘိက္ခုနီ ပုရိသေန သဒ္ဓိံ နိက္ခန္တာတိ။>
    text <အထ ခေါ သာ ဘိက္ခုနီ တဿာ ရတ္တိယာ အစ္စယေန ယေန တာ ဘိက္ခုနိယော တေနုပသင်္ကမိ။ ဘိက္ခုနိယော တံ ဘိက္ခုနိံ ဧတဒဝေါစုံ ကိဿ တွံ၊ အယျေ၊ ပုရိသေန သဒ္ဓိံ နိက္ခန္တာတိ။ နာဟံ၊ အယျေ၊ ပုရိသေန သဒ္ဓိံ နိက္ခန္တာတိ။ ဘိက္ခုနီနံ ဧတမတ္ထံ အာရောစေသိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ဧကာ ရတ္တိံ ဝိပ္ပဝသိဿတီတိ။ပေ။ သစ္စံ ကိရ၊ ဘိက္ခဝေ၊ ဘိက္ခုနီ ဧကာ ရတ္တိံ ဝိပ္ပဝသီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနီ ဧကာ ရတ္တိံ ဝိပ္ပဝသိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <ယာ ပန ဘိက္ခုနီ ဧကာ ဝါ ဂါမန္တရံ ဂစ္ဆေယျ၊ ဧကာ ဝါ နဒီပါရံ ဂစ္ဆေယျ၊ ဧကာ ဝါ ရတ္တိံ ဝိပ္ပဝသေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <ဧဝဉ္စိဒံ ဘဂဝတာ ဘိက္ခုနီနံ သိက္ခါပဒံ ပညတ္တံ ဟောတိ။>
    text <၆၉၀>, <တေန ခေါ ပန သမယေန သမ္ဗဟုလာ ဘိက္ခုနိယော ကောသလေသု ဇနပဒေ သာဝတ္ထိံ အဒ္ဓါနမဂ္ဂပ္ပဋိပန္နာ ဟောန္တိ။ တတ္ထ အညတရာ ဘိက္ခုနီ ဝစ္စေန ပီဠိတာ ဧကိကာ ဩဟီယိတွာ ပစ္ဆာ အဂမာသိ။ မနုဿာ တံ ဘိက္ခုနိံ ပဿိတွာ ဒူသေသုံ။ အထ ခေါ သာ ဘိက္ခုနီ ယေန တာ ဘိက္ခုနိယော တေနုပသင်္ကမိ။ ဘိက္ခုနိယော တံ ဘိက္ခုနိံ ဧတဒဝေါစုံ ကိဿ တွံ၊ အယျေ၊ ဧကိကာ ဩဟီနာ၊ ကစ္စိသိ အပ္ပဓံသိတာတိ။ ပဓံသိတာမှိ၊ အယျေတိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ဧကာ ဂဏမှာ ဩဟီယိဿတီတိ။ပေ။ သစ္စံ ကိရ၊ ဘိက္ခဝေ၊ ဘိက္ခုနီ ဧကာ ဂဏမှာ ဩဟီယတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနီ ဧကာ ဂဏမှာ ဩဟီယိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၆၉၁>, <ယာ ပန ဘိက္ခုနီ ဧကာ ဝါ ဂါမန္တရံ ဂစ္ဆေယျ၊ ဧကာ ဝါ နဒီပါရံ ဂစ္ဆေယျ၊ ဧကာ ဝါ ရတ္တိံ ဝိပ္ပဝသေယျ၊ ဧကာ ဝါ ဂဏမှာ ဩဟီယေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၆၉၂>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ဧကာ ဝါ ဂါမန္တရံ ဂစ္ဆေယျာတိ ပရိက္ခိတ္တဿ ဂါမဿ ပရိက္ခေပံ ပဌမံ ပါဒံ အတိက္ကာမေန္တိယာ အာပတ္တိ ထုလ္လစ္စယဿ၊ ဒုတိယံ ပါဒံ အတိက္ကာမေန္တိယာ အာပတ္တိ သင်္ဃာဒိသေသဿ။>
    text <အပရိက္ခိတ္တဿ ဂါမဿ ဥပစာရံ ပဌမံ ပါဒံ အတိက္ကာမေန္တိယာ အာပတ္တိ ထုလ္လစ္စယဿ။ ဒုတိယံ ပါဒံ အတိက္ကာမေန္တိယာ အာပတ္တိ သင်္ဃာဒိသေသဿ။>
    text <ဧကာ ဝါ နဒီပါရံ ဂစ္ဆေယျာတိ နဒီ နာမ တိမဏ္ဍလံ ပဋိစ္ဆာဒေတွာ ယတ္ထ ကတ္ထစိ ဥတ္တရန္တိယာ ဘိက္ခုနိယာ အန္တရဝါသကော တေမိယတိ။ ပဌမံ ပါဒံ ဥတ္တရန္တိယာ အာပတ္တိ ထုလ္လစ္စယဿ။ ဒုတိယံ ပါဒံ ဥတ္တရန္တိယာ အာပတ္တိ သင်္ဃာဒိသေသဿ။>
    text <ဧကာ ဝါ ရတ္တိံ ဝိပ္ပဝသေယျာတိ သဟ အရုဏုဂ္ဂမနာ ဒုတိယိကာယ ဘိက္ခုနိယာ ဟတ္ထပါသံ ဝိဇဟန္တိယာ အာပတ္တိ ထုလ္လစ္စယဿ။ ဝိဇဟိတေ အာပတ္တိ သင်္ဃာဒိသေသဿ။>
    text <ဧကာ ဝါ ဂဏမှာ ဩဟီယေယျာတိ အဂါမကေ အရညေ ဒုတိယိကာယ ဘိက္ခုနိယာ ဒဿနူပစာရံ ဝါ သဝနူပစာရံ ဝါ ဝိဇဟန္တိယာ အာပတ္တိ ထုလ္လစ္စယဿ။ ဝိဇဟိတေ အာပတ္တိ သင်္ဃာဒိသေသဿ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၆၉၃>, <အနာပတ္တိ ဒုတိယိကာ ဘိက္ခုနီ ပက္ကန္တာ ဝါ ဟောတိ ဝိဗ္ဘန္တာ ဝါ ကာလင်္ကတာ ဝါ ပက္ခသင်္ကန္တာ ဝါ၊ အာပဒာသု၊ ဥမ္မတ္တိကာယ၊ အာဒိကမ္မိကာယာတိ။>
    stand <တတိယသင်္ဃာဒိသေသသိက္ခါပဒံ နိဋ္ဌိတံ။>
  text <၄။ စတုတ္ထသင်္ဃာဒိသေသသိက္ခါပဒံ>
    text <၆၉၄>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန စဏ္ဍကာဠီ ဘိက္ခုနီ ဘဏ္ဍနကာရိကာ ဟောတိ ကလဟကာရိကာ ဝိဝါဒကာရိကာ ဘဿကာရိကာ သင်္ဃေ အဓိကရဏကာရိကာ။ ထုလ္လနန္ဒာ ဘိက္ခုနီ တဿာ ကမ္မေ ကရီယမာနေ ပဋိက္ကောသတိ။ တေန ခေါ ပန သမယေန ထုလ္လနန္ဒာ ဘိက္ခုနီ ဂါမကံ အဂမာသိ ကေနစိဒေဝ ကရဏီယေန။ အထ ခေါ ဘိက္ခုနိသင်္ဃော ထုလ္လနန္ဒာ ဘိက္ခုနီ ပက္ကန္တာတိ၊ စဏ္ဍကာဠိံ ဘိက္ခုနိံ အာပတ္တိယာ အဒဿနေ ဥက္ခိပိ။ ထုလ္လနန္ဒာ ဘိက္ခုနီ ဂါမကေ တံ ကရဏီယံ တီရေတွာ ပုနဒေဝ သာဝတ္ထိံ ပစ္စာဂစ္ဆိ။ စဏ္ဍကာဠီ ဘိက္ခုနီ ထုလ္လနန္ဒာယ ဘိက္ခုနိယာ အာဂစ္ဆန္တိယာ နေဝ အာသနံ ပညပေသိ န ပါဒောဒကံ ပါဒပီဌံ ပါဒကဌလိကံ ဥပနိက္ခိပိ န ပစ္စုဂ္ဂန္တွာ ပတ္တစီဝရံ ပဋိဂ္ဂဟေသိ န ပါနီယေန အာပုစ္ဆိ။ ထုလ္လနန္ဒာ ဘိက္ခုနီ စဏ္ဍကာဠိံ ဘိက္ခုနိံ ဧတဒဝေါစ ကိဿ တွံ၊ အယျေ၊ မယိ အာဂစ္ဆန္တိယာ နေဝ အာသနံ ပညပေသိ န ပါဒောဒကံ ပါဒပီဌံ ပါဒကဌလိကံ ဥပနိက္ခိပိ န ပစ္စုဂ္ဂန္တွာ ပတ္တစီဝရံ ပဋိဂ္ဂဟေသိ န ပါနီယေန အာပုစ္ဆီတိ။ ဧဝဉှေတံ၊ အယျေ၊ ဟောတိ ယထာ တံ အနာထာယာတိ။ ကိဿ ပန တွံ၊ အယျေ၊ အနာထာတိ။ ဣမာ မံ၊ အယျေ၊ ဘိက္ခုနိယော အယံ အနာထာ အပ္ပညာတာ၊ နတ္ထိ ဣမိဿာ ကာစိ ပဋိဝတ္တာတိ၊ အာပတ္တိယာ အဒဿနေ ဥက္ခိပိံသူတိ။>
    text <ထုလ္လနန္ဒာ ဘိက္ခုနီ ဗာလာ ဧတာ အဗျတ္တာ ဧတာ၊ နေဝ ဇာနန္တိ ကမ္မံ ဝါ ကမ္မဒောသံ ဝါ ကမ္မဝိပတ္တိံ ဝါ ကမ္မသမ္ပတ္တိံ ဝါ။ မယံ ခေါ ဇာနာမ ကမ္မမ္ပိ ကမ္မဒောသမ္ပိ ကမ္မဝိပတ္တိမ္ပိ ကမ္မသမ္ပတ္တိမ္ပိ။ မယံ ခေါ အကတံ ဝါ ကမ္မံ ကာရေယျာမ ကတံ ဝါ ကမ္မံ ကောပေယျာမာတိ၊ လဟုံ လဟုံ ဘိက္ခုနိသင်္ဃံ သန္နိပါတေတွာ စဏ္ဍကာဠိံ ဘိက္ခုနိံ ဩသာရေသိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ ထုလ္လနန္ဒာ သမဂ္ဂေန သင်္ဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသင်္ဃံ အနညာယ ဂဏဿ ဆန္ဒံ ဩသာရေဿတီတိ။ပေ။ သစ္စံ ကိရ၊ ဘိက္ခဝေ၊ ထုလ္လနန္ဒာ ဘိက္ခုနီ သမဂ္ဂေန သင်္ဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသင်္ဃံ အနညာယ ဂဏဿ ဆန္ဒံ ဩသာရေတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ထုလ္လနန္ဒာ ဘိက္ခုနီ သမဂ္ဂေန သင်္ဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသင်္ဃံ အနညာယ ဂဏဿ ဆန္ဒံ ဩသာရေဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၆၉၅>, <ယာ ပန ဘိက္ခုနီ သမဂ္ဂေန သင်္ဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသင်္ဃံ အနညာယ ဂဏဿ ဆန္ဒံ ဩသာရေယျ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၆၉၆>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <သမဂ္ဂေါ နာမ သင်္ဃော သမာနသံဝါသကော သမာနသီမာယံ ဌိတော။>
    text <ဥက္ခိတ္တာ နာမ အာပတ္တိယာ အဒဿနေ ဝါ အပ္ပဋိကမ္မေ ဝါ အပ္ပဋိနိဿဂ္ဂေ ဝါ ဥက္ခိတ္တာ။>
    text <ဓမ္မေန ဝိနယေနာတိ ယေန ဓမ္မေန ယေန ဝိနယေန။>
    text <သတ္ထုသာသနေနာတိ ဇိနသာသနေန ဗုဒ္ဓသာသနေန။>
    text <အနပလောကေတွာ ကာရကသင်္ဃန္တိ ကမ္မကာရကသင်္ဃံ အနာပုစ္ဆာ။>
    text <အနညာယ ဂဏဿ ဆန္ဒန္တိ ဂဏဿ ဆန္ဒံ အဇာနိတွာ။>
    text <ဩသာရေဿာမီတိ ဂဏံ ဝါ ပရိယေသတိ၊ သီမံ ဝါ သမ္မန္နတိ၊ အာပတ္တိ ဒုက္ကဋဿ။ ဉတ္တိယာ ဒုက္ကဋံ၊ ဒွီဟိ ကမ္မဝါစာဟိ ထုလ္လစ္စယာ၊ ကမ္မဝါစာပရိယောသာနေ အာပတ္တိ သင်္ဃာဒိသေသဿ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၆၉၇>, <ဓမ္မကမ္မေ ဓမ္မကမ္မသညာ ဩသာရေတိ၊ အာပတ္တိ သင်္ဃာဒိသေသဿ။ ဓမ္မကမ္မေ ဝေမတိကာ ဩသာရေတိ အာပတ္တိ သင်္ဃာဒိသေသဿ။ ဓမ္မကမ္မေ အဓမ္မကမ္မသညာ ဩသာရေတိ၊ အာပတ္တိ သင်္ဃာဒိသေသဿ။>
    text <အဓမ္မကမ္မေ ဓမ္မကမ္မသညာ၊ အာပတ္တိ ဒုက္ကဋဿ။ အဓမ္မကမ္မေ ဝေမတိကာ၊ အာပတ္တိ ဒုက္ကဋဿ။ အဓမ္မကမ္မေ အဓမ္မကမ္မသညာ၊ အာပတ္တိ ဒုက္ကဋဿ။>
    text <၆၉၈>, <အနာပတ္တိ ကမ္မကာရကသင်္ဃံ အပလောကေတွာ ဩသာရေတိ၊ ဂဏဿ ဆန္ဒံ ဇာနိတွာ ဩသာရေတိ၊ ဝတ္တေ ဝတ္တန္တိံ ဩသာရေတိ၊ အသန္တေ ကမ္မကာရကသင်္ဃေ ဩသာရေတိ၊ ဥမ္မတ္တိကာယ၊ အာဒိကမ္မိကာယာတိ။>
    stand <စတုတ္ထသင်္ဃာဒိသေသသိက္ခါပဒံ နိဋ္ဌိတံ။>
  text <၅။ ပဉ္စမသင်္ဃာဒိသေသသိက္ခါပဒံ>
    text <၆၉၉>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန သုန္ဒရီနန္ဒာ ဘိက္ခုနီ အဘိရူပါ ဟောတိ ဒဿနီယာ ပါသာဒိကာ။ မနုဿာ ဘတ္တဂ္ဂေ သုန္ဒရီနန္ဒံ ဘိက္ခုနိံ ပဿိတွာ အဝဿုတာ အဝဿုတာယ သုန္ဒရီနန္ဒာယ ဘိက္ခုနိယာ အဂ္ဂမဂ္ဂါနိ ဘောဇနာနိ ဒေန္တိ။ သုန္ဒရီနန္ဒာ ဘိက္ခုနီ ယာဝဒတ္ထံ ဘုဉ္ဇတိ၊ အညာ ဘိက္ခုနိယော န စိတ္တရူပံ လဘန္တိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ သုန္ဒရီနန္ဒာ အဝဿုတာ အဝဿုတဿ ပုရိသပုဂ္ဂလဿ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒိဿတိ ဘုဉ္ဇိဿတီတိ။ပေ။ သစ္စံ ကိရ၊ ဘိက္ခဝေ၊ သုန္ဒရီနန္ဒာ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒတိ ဘုဉ္ဇတီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ သုန္ဒရီနန္ဒာ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒိဿတိ ဘုဉ္ဇိဿတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၀၀>, <ယာ ပန ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒေယျ ဝါ ဘုဉ္ဇေယျ ဝါ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၀၁>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <အဝဿုတာ နာမ သာရတ္တာ အပေက္ခဝတီ ပဋိဗဒ္ဓစိတ္တာ။>
    text <အဝဿုတော နာမ သာရတ္တော အပေက္ခဝါ ပဋိဗဒ္ဓစိတ္တော။>
    text <ပုရိသပုဂ္ဂလော နာမ မနုဿပုရိသော၊ န ယက္ခေါ န ပေတော န တိရစ္ဆာနဂတော၊ ဝိညူ ပဋိဗလော သာရဇ္ဇိတုံ။>
    text <ခါဒနီယံ နာမ ပဉ္စ ဘောဇနာနိ ဥဒကဒန္တပေါနံ ဌပေတွာ အဝသေသံ ခါဒနီယံ နာမ။>
    text <ဘောဇနီယံ နာမ ပဉ္စ ဘောဇနာနိ ဩဒနော၊ ကုမ္မာသော၊ သတ္တု၊ မစ္ဆော၊ မံသံ။>
    text <ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ထုလ္လစ္စယဿ။ အဇ္ဈောဟာရေ အဇ္ဈောဟာရေ အာပတ္တိ သင်္ဃာဒိသေသဿ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <ဥဒကဒန္တပေါနံ ပဋိဂ္ဂဏှာတိ၊ အာပတ္တိ ဒုက္ကဋဿ။ ဧကတောအဝဿုတေ ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။>
    text <၇၀၂>, <အဇ္ဈောဟာရေ အဇ္ဈောဟာရေ အာပတ္တိ ထုလ္လစ္စယဿ။ ဥဒကဒန္တပေါနံ ပဋိဂ္ဂဏှာတိ၊ အာပတ္တိ ဒုက္ကဋဿ။ ဥဘတောအဝဿုတေ ယက္ခဿ ဝါ ပေတဿ ဝါ ပဏ္ဍကဿ ဝါ တိရစ္ဆာနဂတမနုဿဝိဂ္ဂဟဿ ဝါ ဟတ္ထတော ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။ အဇ္ဈောဟာရေ အဇ္ဈောဟာရေ အာပတ္တိ ထုလ္လစ္စယဿ။ ဥဒကဒန္တပေါနံ ပဋိဂ္ဂဏှာတိ၊ အာပတ္တိ ဒုက္ကဋဿ။ ဧကတောအဝဿုတေ ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။ အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ။ ဥဒကဒန္တပေါနံ ပဋိဂ္ဂဏှာတိ၊ အာပတ္တိ ဒုက္ကဋဿ။>
    text <၇၀၃>, <အနာပတ္တိ ဥဘတောအနဝဿုတာ ဟောန္တိ၊ အနဝဿုတောတိ ဇာနန္တီ ပဋိဂ္ဂဏှာတိ၊ ဥမ္မတ္တိကာယ၊ အာဒိကမ္မိကာယာတိ။>
    stand <ပဉ္စမသင်္ဃာဒိသေသသိက္ခါပဒံ နိဋ္ဌိတံ။>
  text <၆။ ဆဋ္ဌသင်္ဃာဒိသေသသိက္ခါပဒံ>
    text <၇၀၄>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန သုန္ဒရီနန္ဒာ ဘိက္ခုနီ အဘိရူပါ ဟောတိ ဒဿနီယာ ပါသာဒိကာ။ မနုဿာ ဘတ္တဂ္ဂေ သုန္ဒရီနန္ဒံ ဘိက္ခုနိံ ပဿိတွာ အဝဿုတာ သုန္ဒရီနန္ဒာယ ဘိက္ခုနိယာ အဂ္ဂမဂ္ဂါနိ ဘောဇနာနိ ဒေန္တိ။ သုန္ဒရီနန္ဒာ ဘိက္ခုနီ ကုက္ကုစ္စာယန္တီ န ပဋိဂ္ဂဏှာတိ။ အနန္တရိကာ ဘိက္ခုနီ သုန္ဒရီနန္ဒံ ဘိက္ခုနိံ ဧတဒဝေါစ ကိဿ တွံ၊ အယျေ၊ န ပဋိဂ္ဂဏှာသီတိ။ အဝဿုတာ၊ အယျေတိ။ တွံ ပန၊ အယျေ၊ အဝဿုတာတိ။ နာဟံ၊ အယျေ၊ အဝဿုတာတိ။ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ၊ ယတော တွံ အနဝဿုတာ။ ဣင်္ဃံ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ၊ ဘုဉ္ဇ ဝါတိ။>
    text <ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနီ ဧဝံ ဝက္ခတိ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ၊ ယတော တွံ အနဝဿုတာ။ ဣင်္ဃ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ ဘုဉ္ဇ ဝါတိ။ပေ။ သစ္စံ ကိရ၊ ဘိက္ခဝေ၊ ဘိက္ခုနီ ဧဝံ ဝဒေတိ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ ယတော တွံ အနဝဿုတာ။ ဣင်္ဃ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ ဘုဉ္ဇ ဝါတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနီ ဧဝံ ဝက္ခတိ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ ယတော တွံ အနဝဿုတာ၊ ဣင်္ဃ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ ဘုဉ္ဇ ဝါ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၀၅>, <ယာ ပန ဘိက္ခုနီ ဧဝံ ဝဒေယျ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ၊ ယတော တွံ အနဝဿုတာ။ ဣင်္ဃ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ ဘုဉ္ဇ ဝါတိ၊ အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၀၆>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ဧဝံ ဝဒေယျာတိ ကိံ တေ၊ အယျေ၊ ဧသော ပုရိသပုဂ္ဂလော ကရိဿတိ အဝဿုတော ဝါ အနဝဿုတော ဝါ၊ ယတော တွံ အနဝဿုတာ။ ဣင်္ဃ၊ အယျေ၊ ယံ တေ ဧသော ပုရိသပုဂ္ဂလော ဒေတိ ခါဒနီယံ ဝါ ဘောဇနီယံ ဝါ တံ တွံ သဟတ္ထာ ပဋိဂ္ဂဟေတွာ ခါဒ ဝါ ဘုဉ္ဇ ဝါတိ ဥယျောဇေတိ၊ အာပတ္တိ ဒုက္ကဋဿ။ တဿာ ဝစနေန ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။ အဇ္ဈောဟာရေ အဇ္ဈောဟာရေ အာပတ္တိ ထုလ္လစ္စယဿ။ ဘောဇနပရိယောသာနေ အာပတ္တိ သင်္ဃာဒိသေသဿ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ပဌမာပတ္တိကန္တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <ဥဒကဒန္တပေါနံ ပဋိဂ္ဂဏှာတိ ဥယျောဇေတိ၊ အာပတ္တိ ဒုက္ကဋဿ။ တဿာ ဝစနေန ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။>
    text <၇၀၇>, <ဧကတောအဝဿုတေ ယက္ခဿ ဝါ ပေတဿ ဝါ ပဏ္ဍကဿ ဝါ တိရစ္ဆာနဂတမနုဿဝိဂ္ဂဟဿ ဝါ ဟတ္ထတော ခါဒနီယံ ဝါ ဘောဇနီယံ ဝါ ခါဒ ဝါ ဘုဉ္ဇ ဝါတိ ဥယျောဇေတိ၊ အာပတ္တိ ဒုက္ကဋဿ။ တဿာ ဝစနေန ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။ အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ။ ဘောဇနပရိယောသာနေ အာပတ္တိ ထုလ္လစ္စယဿ။ ဥဒကဒန္တပေါနံ ပဋိဂ္ဂဏှာတိ ဥယျောဇေတိ၊ အာပတ္တိ ဒုက္ကဋဿ။ တဿာ ဝစနေန ခါဒိဿာမိ ဘုဉ္ဇိဿာမီတိ ပဋိဂ္ဂဏှာတိ၊ အာပတ္တိ ဒုက္ကဋဿ။>
    text <၇၀၈>, <အနာပတ္တိ အနဝဿုတောတိ ဇာနန္တီ ဥယျောဇေတိ၊ ကုပိတာ န ပဋိဂ္ဂဏှာတီတိ ဥယျောဇေတိ၊ ကုလာနုဒ္ဒယတာယ န ပဋိဂ္ဂဏှာတီတိ ဥယျောဇေတိ၊ ဥမ္မတ္တိကာယ၊ အာဒိကမ္မိကာယာတိ။>
    stand <ဆဋ္ဌသင်္ဃာဒိသေသသိက္ခါပဒံ နိဋ္ဌိတံ။>
  text <၇။ သတ္တမသင်္ဃာဒိသေသသိက္ခါပဒံ>
    text <၇၀၉>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန စဏ္ဍကာဠီ ဘိက္ခုနီ ဘိက္ခုနီဟိ သဒ္ဓိံ ဘဏ္ဍိတွာ ကုပိတာ အနတ္တမနာ ဧဝံ ဝဒေတိ ဗုဒ္ဓံ ပစ္စာစိက္ခါမိ၊ ဓမ္မံ ပစ္စာစိက္ခါမိ၊ သင်္ဃံ ပစ္စာစိက္ခါမိ၊ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော၊ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ တာသာဟံ သန္တိကေ ဗြဟ္မစရိယံ စရိဿာမီတိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ စဏ္ဍကာဠီ ကုပိတာ အနတ္တမနာ ဧဝံ ဝက္ခတိ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော၊ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ တာသာဟံ သန္တိကေ ဗြဟ္မစရိယံ စရိဿာမီတိ။ပေ။ သစ္စံ ကိရ၊ ဘိက္ခဝေ၊ စဏ္ဍကာဠီ ဘိက္ခုနီ ကုပိတာ အနတ္တမနာ ဧဝံ ဝဒေတိ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော၊ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ စဏ္ဍကာဠီ ဘိက္ခုနီ ကုပိတာ အနတ္တမနာ ဧဝံ ဝက္ခတိ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော၊ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၁၀>, <ယာ ပန ဘိက္ခုနီ ကုပိတာ အနတ္တမနာ ဧဝံ ဝဒေယျ ဗုဒ္ဓံ ပစ္စာစိက္ခါမိ၊ ဓမ္မံ ပစ္စာစိက္ခါမိ၊ သင်္ဃံ ပစ္စာစိက္ခါမိ၊ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ၊ သာ ဘိက္ခုနီ ဘိက္ခုနီဟိ ဧဝမဿ ဝစနီယာ မာယျေ၊ ကုပိတာ အနတ္တမနာ ဧဝံ အဝစ ဗုဒ္ဓံ ပစ္စာစိက္ခါမိ၊ ဓမ္မံ ပစ္စာစိက္ခါမိ၊ သင်္ဃံ ပစ္စာစိက္ခါမိ၊ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ၊ အဘိရမာယျေ၊ သွာက္ခါတော ဓမ္မော၊ စရ ဗြဟ္မစရိယံ သမ္မာ ဒုက္ခဿ အန္တကိရိယာယာတိ။ ဧဝဉ္စ သာ ဘိက္ခုနီ ဘိက္ခုနီဟိ ဝုစ္စမာနာ တထေဝ ပဂ္ဂဏှေယျ၊ သာ ဘိက္ခုနီ ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ။ ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျ ဣစ္စေတံ ကုသလံ၊ နော စေ ပဋိနိဿဇ္ဇေယျ၊ အယမ္ပိ ဘိက္ခုနီ ယာဝတတိယကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၁၁>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ကုပိတာ အနတ္တမနာတိ အနဘိရဒ္ဓါ အာဟတစိတ္တာ ခိလဇာတာ။>
    text <ဧဝံ ဝဒေယျာတိ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။>
    text <သာ ဘိက္ခုနီတိ ယာ သာ ဧဝံဝါဒိနီ ဘိက္ခုနီ။ ဘိက္ခုနီဟီတိ အညာဟိ ဘိက္ခုနီဟိ။>
    text <ယာ ပဿန္တိ ယာ သုဏန္တိ တာဟိ ဝတ္တဗ္ဗာ မာယျေ၊ ကုပိတာ အနတ္တမနာ ဧဝံ အဝစ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။ အဘိရမာယျေ၊ သွာက္ခါတော ဓမ္မော၊ စရ ဗြဟ္မစရိယံ သမ္မာ ဒုက္ခဿ အန္တကိရိယာယာတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ ဣစ္စေတံ ကုသလံ၊ နော စေ ပဋိနိဿဇ္ဇတိ အာပတ္တိ ဒုက္ကဋဿ။ သုတွာ န ဝဒန္တိ၊ အာပတ္တိ ဒုက္ကဋဿ။ သာ ဘိက္ခုနီ သင်္ဃမဇ္ဈမ္ပိ အာကဍ္ဎိတွာ ဝတ္တဗ္ဗာ မာယျေ၊ ကုပိတာ အနတ္တမနာ ဧဝံ အဝစ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။ အဘိရမာယျေ၊ သွာက္ခါတော ဓမ္မော၊ စရ ဗြဟ္မစရိယံ သမ္မာ ဒုက္ခဿ အန္တကိရိယာယာတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ ဣစ္စေတံ ကုသလံ၊ နော စေ ပဋိနိဿဇ္ဇတိ အာပတ္တိ ဒုက္ကဋဿ။ သာ ဘိက္ခုနီ သမနုဘာသိတဗ္ဗာ။ ဧဝဉ္စ ပန၊ ဘိက္ခဝေ၊ သမနုဘာသိတဗ္ဗာ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <၇၁၂>, <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ ကုပိတာ အနတ္တမနာ ဧဝံ ဝဒေတိ ဗုဒ္ဓံ ပစ္စာစိက္ခါမိ၊ ဓမ္မံ ပစ္စာစိက္ခါမိ၊ သင်္ဃံ ပစ္စာစိက္ခါမိ၊ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ တာသာဟံ သန္တိကေ ဗြဟ္မစရိယံ စရိဿာမီတိ။ သာ တံ ဝတ္ထုံ န ပဋိနိဿဇ္ဇတိ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမနုဘာသေယျ တဿ ဝတ္ထုဿ ပဋိနိဿဂ္ဂါယ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ ကုပိတာ အနတ္တမနာ ဧဝံ ဝဒေတိ ဗုဒ္ဓံ ပစ္စာစိက္ခါမိ။ပေ။ သိက္ခံ ပစ္စာစိက္ခါမိ။ ကိန္နုမာဝ သမဏိယော ယာ သမဏိယော သကျဓီတရော။ သန္တညာပိ သမဏိယော လဇ္ဇိနိယော ကုက္ကုစ္စိကာ သိက္ခါကာမာ၊ တာသာဟံ သန္တိကေ ဗြဟ္မစရိယံ စရိဿာမီတိ။ သာ တံ ဝတ္ထုံ န ပဋိနိဿဇ္ဇတိ။ သင်္ဃော ဣတ္ထန္နာမံ ဘိက္ခုနိံ သမနုဘာသတိ တဿ ဝတ္ထုဿ ပဋိနိဿဂ္ဂါယ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမနုဘာသနာ တဿ ဝတ္ထုဿ ပဋိနိဿဂ္ဂါယ၊ သာ တုဏှဿ၊ ယဿာ နက္ခမတိ သာ၊ ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ။ပေ။>
    text <သမနုဘဋ္ဌာ သင်္ဃေန ဣတ္ထန္နာမာ ဘိက္ခုနီ တဿ ဝတ္ထုဿ ပဋိနိဿဂ္ဂါယ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <ဉတ္တိယာ ဒုက္ကဋံ။ ဒွီဟိ ကမ္မဝါစာဟိ ထုလ္လစ္စယာ။ ကမ္မဝါစာပရိယောသာနေ အာပတ္တိ သင်္ဃာဒိသေသဿ။ သင်္ဃာဒိသေသံ အဇ္ဈာပဇ္ဇန္တိယာ ဉတ္တိယာ ဒုက္ကဋံ၊ ဒွီဟိ ကမ္မဝါစာဟိ ထုလ္လစ္စယာ ပဋိပ္ပဿမ္ဘန္တိ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ယာဝတတိယကန္တိ ယာဝတတိယံ သမနုဘာသနာယ အာပဇ္ဇတိ၊ န သဟ ဝတ္ထုဇ္ဈာစာရာ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၇၁၃>, <ဓမ္မကမ္မေ ဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။ ဓမ္မကမ္မေ ဝေမတိကာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။ ဓမ္မကမ္မေ အဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။>
    text <အဓမ္မကမ္မေ ဓမ္မကမ္မသညာ၊ အာပတ္တိ ဒုက္ကဋဿ။ အဓမ္မကမ္မေ ဝေမတိကာ၊ အာပတ္တိ ဒုက္ကဋဿ။ အဓမ္မကမ္မေ အဓမ္မကမ္မသညာ၊ အာပတ္တိ ဒုက္ကဋဿ။>
    text <၇၁၄>, <အနာပတ္တိ အသမနုဘာသန္တိယာ၊ ပဋိနိဿဇ္ဇန္တိယာ၊ ဥမ္မတ္တိကာယ၊ အာဒိကမ္မိကာယာတိ။>
    stand <သတ္တမသင်္ဃာဒိသေသသိက္ခါပဒံ နိဋ္ဌိတံ။>
  text <၈။ အဋ္ဌမသင်္ဃာဒိသေသသိက္ခါပဒံ>
    text <၇၁၅>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန စဏ္ဍကာဠီ ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝဒေတိ ဆန္ဒဂါမိနိယော စ ဘိက္ခုနိယော၊ ဒောသဂါမိနိယော စ ဘိက္ခုနိယော၊ မောဟဂါမိနိယော စ ဘိက္ခုနိယော၊ ဘယဂါမိနိယော စ ဘိက္ခုနိယောတိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ စဏ္ဍကာဠီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝက္ခတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ပေ။ သစ္စံ ကိရ၊ ဘိက္ခဝေ၊ စဏ္ဍကာဠီ ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝဒေတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ စဏ္ဍကာဠီ ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝက္ခတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၁၆>, <ယာ ပန ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝဒေယျ ဆန္ဒဂါမိနိယော စ ဘိက္ခုနိယော၊ ဒောသဂါမိနိယော စ ဘိက္ခုနိယော၊ မောဟဂါမိနိယော စ ဘိက္ခုနိယော၊ ဘယဂါမိနိယော စ ဘိက္ခုနိယောတိ၊ သာ ဘိက္ခုနီ ဘိက္ခုနီဟိ ဧဝမဿ ဝစနီယာ မာယျေ၊ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ အဝစ ဆန္ဒဂါမိနိယော စ ဘိက္ခုနိယော ဒောသဂါမိနိယော စ ဘိက္ခုနိယော မောဟဂါမိနိယော စ ဘိက္ခုနိယော ဘယဂါမိနိယော စ ဘိက္ခုနိယောတိ။ အယျာ ခေါ ဆန္ဒာပိ ဂစ္ဆေယျ၊ ဒောသာပိ ဂစ္ဆေယျ၊ မောဟာပိ ဂစ္ဆေယျ၊ ဘယာပိ ဂစ္ဆေယျာတိ။ ဧဝဉ္စ သာ ဘိက္ခုနီ ဘိက္ခုနီဟိ ဝုစ္စမာနာ တထေဝ ပဂ္ဂဏှေယျ၊ သာ ဘိက္ခုနီ ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ။ ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျ၊ ဣစ္စေတံ ကုသလံ၊ နော စေ ပဋိနိဿဇ္ဇေယျ၊ အယမ္ပိ ဘိက္ခုနီ ယာဝတတိယကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၁၇>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ကိသ္မိဉ္စိဒေဝ အဓိကရဏေတိ အဓိကရဏံ နာမ စတ္တာရိ အဓိကရဏာနိ ဝိဝါဒာဓိကရဏံ၊ အနုဝါဒာဓိကရဏံ၊ အာပတ္တာဓိကရဏံ၊ ကိစ္စာဓိကရဏံ။>
    text <ပစ္စာကတာ နာမ ပရာဇိတာ ဝုစ္စတိ။>
    text <ကုပိတာ အနတ္တမနာတိ အနဘိရဒ္ဓါ အာဟတစိတ္တာ ခိလဇာတာ။>
    text <ဧဝံ ဝဒေယျာတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။>
    text <သာ ဘိက္ခုနီတိ ယာ သာ ဧဝံဝါဒိနီ ဘိက္ခုနီ။>
    text <ဘိက္ခုနီဟီတိ အညာဟိ ဘိက္ခုနီဟိ။>
    text <ယာ ပဿန္တိ ယာ သုဏန္တိ တာဟိ ဝတ္တဗ္ဗာ မာယျေ၊ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ အဝစ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ အယျာ ခေါ ဆန္ဒာပိ ဂစ္ဆေယျ။ပေ။ ဘယာပိ ဂစ္ဆေယျာတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ၊ ဣစ္စေတံ ကုသလံ၊ နော စေ ပဋိနိဿဇ္ဇတိ၊ အာပတ္တိ ဒုက္ကဋဿ။ သုတွာ န ဝဒန္တိ၊ အာပတ္တိ ဒုက္ကဋဿ။ သာ ဘိက္ခုနီ သင်္ဃမဇ္ဈမ္ပိ အာကဍ္ဎိတွာ ဝတ္တဗ္ဗာ မာယျေ၊ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ အဝစ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ အယျာ ခေါ ဆန္ဒာပိ ဂစ္ဆေယျ။ပေ။ ဘယာပိ ဂစ္ဆေယျာတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ၊ ဣစ္စေတံ ကုသလံ၊ နော စေ ပဋိနိဿဇ္ဇတိ၊ အာပတ္တိ ဒုက္ကဋဿ။ သာ ဘိက္ခုနီ သမနုဘာသိတဗ္ဗာ။ ဧဝဉ္စ ပန၊ ဘိက္ခဝေ၊ သမနုဘာသိတဗ္ဗာ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <၇၁၈>, <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝဒေတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ သာ တံ ဝတ္ထုံ န ပဋိနိဿဇ္ဇတိ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမနုဘာသေယျ တဿ ဝတ္ထုဿ ပဋိနိဿဂ္ဂါယ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ ကိသ္မိဉ္စိဒေဝ အဓိကရဏေ ပစ္စာကတာ ကုပိတာ အနတ္တမနာ ဧဝံ ဝဒေတိ ဆန္ဒဂါမိနိယော စ ဘိက္ခုနိယော။ပေ။ ဘယဂါမိနိယော စ ဘိက္ခုနိယောတိ။ သာ တံ ဝတ္ထုံ န ပဋိနိဿဇ္ဇတိ။ သင်္ဃော ဣတ္ထန္နာမံ ဘိက္ခုနိံ သမနုဘာသတိ တဿ ဝတ္ထုဿ ပဋိနိဿဂ္ဂါယ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမနုဘာသနာ တဿ ဝတ္ထုဿ ပဋိနိဿဂ္ဂါယ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ။ပေ။>
    text <သမနုဘဋ္ဌာ သင်္ဃေန ဣတ္ထန္နာမာ ဘိက္ခုနီ တဿ ဝတ္ထုဿ ပဋိနိဿဂ္ဂါယ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <ဉတ္တိယာ ဒုက္ကဋံ။ ဒွီဟိ ကမ္မဝါစာဟိ ထုလ္လစ္စယာ။ ကမ္မဝါစာပရိယောသာနေ အာပတ္တိ သင်္ဃာဒိသေသဿ။ သင်္ဃာဒိသေသံ အဇ္ဈာပဇ္ဇန္တိယာ ဉတ္တိယာ ဒုက္ကဋံ။ ဒွီဟိ ကမ္မဝါစာဟိ ထုလ္လစ္စယာ ပဋိပ္ပဿမ္ဘန္တိ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ယာဝတတိယကန္တိ ယာဝတတိယံ သမနုဘာသနာယ အာပဇ္ဇတိ၊ န သဟ ဝတ္ထုဇ္ဈာစာရာ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၇၁၉>, <ဓမ္မကမ္မေ ဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေဿ။ ဓမ္မကမ္မေ ဝေမတိကာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။ ဓမ္မကမ္မေ အဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။>
    text <အဓမ္မကမ္မေ ဓမ္မကမ္မသညာ၊ အာပတ္တိ ဒုက္ကဋဿ။ အဓမ္မကမ္မေ ဝေမတိကာ၊ အာပတ္တိ ဒုက္ကဋဿ။ အဓမ္မကမ္မေ အဓမ္မကမ္မသညာ အာပတ္တိ ဒုက္ကဋဿ။>
    text <၇၂၀>, <အနာပတ္တိ အသမနုဘာသန္တိယာ၊ ပဋိနိဿဇ္ဇန္တိယာ၊ ဥမ္မတ္တိကာယ၊ အာဒိကမ္မိကာယာတိ။>
    stand <အဋ္ဌမသင်္ဃာဒိသေသသိက္ခါပဒံ နိဋ္ဌိတံ။>
  text <၉။ နဝမသင်္ဃာဒိသေသသိက္ခါပဒံ>
    text <၇၂၁>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ထုလ္လနန္ဒာယ ဘိက္ခုနိယာ အန္တေဝါသိကာ ဘိက္ခုနိယော သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ ဘိက္ခုနိယော သံသဋ္ဌာ ဝိဟရိဿန္တိ ပါပါစာရာ ပါပသဒ္ဒာ ပါပသိလောကာ ဘိက္ခုနိသင်္ဃဿ ဝိဟေသိကာ အညမညိဿာ ဝဇ္ဇပ္ပဋိစ္ဆာဒိကာတိ။ပေ။ သစ္စံ ကိရ၊ ဘိက္ခဝေ၊ ဘိက္ခုနိယော သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ ဘိက္ခုနိသင်္ဃဿ ဝိဟေသိကာ အညမညိဿာ ဝဇ္ဇပ္ပဋိစ္ဆာဒိကာတိ။ သစ္စံ၊ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ဘိက္ခုနိယော သံသဋ္ဌာ ဝိဟရိဿန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန၊ ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၂၂>, <ဘိက္ခုနိယော ပနေဝ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ ဘိက္ခုနိယော ဘိက္ခုနီဟိ ဧဝမဿု ဝစနီယာ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဧဝဉ္စ တာ ဘိက္ခုနိယော ဘိက္ခုနီဟိ ဝုစ္စမာနာ တထေဝ ပဂ္ဂဏှေယျုံ၊ တာ ဘိက္ခုနိယော ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ။ ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျုံ၊ ဣစ္စေတံ ကုသလံ၊ နော စေ ပဋိနိဿဇ္ဇေယျုံ၊ ဣမာပိ ဘိက္ခုနိယော ယာဝတတိယကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၂၃>, <ဘိက္ခုနိယော ပနေဝါတိ ဥပသမ္ပန္နာယော ဝုစ္စန္တိ။>
    text <သံသဋ္ဌာ ဝိဟရန္တီတိ သံသဋ္ဌာ နာမ အနနုလောမိကေန ကာယိကဝါစသိကေန သံသဋ္ဌာ ဝိဟရန္တိ။>
    text <ပါပါစာရာတိ ပါပကေန အာစာရေန သမန္နာဂတာ။>
    text <ပါပသဒ္ဒာတိ ပါပကေန ကိတ္တိသဒ္ဒေန အဗ္ဘုဂ္ဂတာ။>
    text <ပါပသိလောကာတိ ပါပကေန မိစ္ဆာဇီဝေန ဇီဝိတံ ကပ္ပေန္တိ။>
    text <ဘိက္ခုနိသင်္ဃဿ ဝိဟေသိကာတိ အညမညိဿာ ကမ္မေ ကရီယမာနေ ပဋိက္ကောသန္တိ။>
    text <အညမညိဿာ ဝဇ္ဇပ္ပဋိစ္ဆာဒိကာတိ အညမညံ ဝဇ္ဇံ ပဋိစ္ဆာဒေန္တိ။>
    text <တာ ဘိက္ခုနိယောတိ ယာ တာ သံသဋ္ဌာ ဘိက္ခုနိယော။>
    text <ဘိက္ခုနီဟီတိ အညာဟိ ဘိက္ခုနီဟိ။>
    text <ယာ ပဿန္တိ ယာ သုဏန္တိ တာဟိ ဝတ္တဗ္ဗာ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇန္တိ၊ ဣစ္စေတံ ကုသလံ၊ နော စေ ပဋိနိဿဇ္ဇန္တိ၊ အာပတ္တိ ဒုက္ကဋဿ။ သုတွာ န ဝဒန္တိ၊ အာပတ္တိ ဒုက္ကဋဿ။ တာ ဘိက္ခုနိယော သင်္ဃမဇ္ဈမ္ပိ အာကဍ္ဎိတွာ ဝတ္တဗ္ဗာ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇန္တိ၊ ဣစ္စေတံ ကုသလံ၊ နော စေ ပဋိနိဿဇ္ဇန္တိ၊ အာပတ္တိ ဒုက္ကဋဿ။ တာ ဘိက္ခုနိယော သမနုဘာသိတဗ္ဗာ။ ဧဝဉ္စ ပန၊ ဘိက္ခဝေ၊ သမနုဘာသိတဗ္ဗာ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <၇၂၄>, <သုဏာတု မေ၊ အယျေ၊ သင်္ဃော။ ဣတ္ထန္နာမာ စ ဣတ္ထန္နာမာ စ ဘိက္ခုနိယော သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ တံ ဝတ္ထုံ န ပဋိနိဿဇ္ဇန္တိ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမဉ္စ ဣတ္ထန္နာမဉ္စ ဘိက္ခုနိယော သမနုဘာသေယျ တဿ ဝတ္ထုဿ ပဋိနိဿဂ္ဂါယ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ ဣတ္ထန္နာမာ စ ဣတ္ထန္နာမာ စ ဘိက္ခုနိယော သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ တံ ဝတ္ထုံ န ပဋိနိဿဇ္ဇန္တိ။ သင်္ဃော ဣတ္ထန္နာမဉ္စ ဣတ္ထန္နာမဉ္စ ဘိက္ခုနိယော သမနုဘာသတိ တဿ ဝတ္ထုဿ ပဋိနိဿဂ္ဂါယ။ ယဿာ အယျာယ ခမတိ ဣတ္ထန္နာမာယ စ ဣတ္ထန္နာမာယ စ ဘိက္ခုနီနံ သမနုဘာသနာ တဿ ဝတ္ထုဿ ပဋိနိဿဂ္ဂါယ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ။ပေ။>
    text <သမနုဘဋ္ဌာ သင်္ဃေန၊ ဣတ္ထန္နာမာ စ ဣတ္ထန္နာမာ စ ဘိက္ခုနိယော တဿ ဝတ္ထုဿ ပဋိနိဿဂ္ဂါယ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <ဉတ္တိယာ ဒုက္ကဋံ၊ ဒွီဟိ ကမ္မဝါစာဟိ ထုလ္လစ္စယာ၊ ကမ္မဝါစာပရိယောသာနေ အာပတ္တိ သင်္ဃာဒိသေသဿ။ သင်္ဃာဒိသေသံ အဇ္ဈာပဇ္ဇန္တီနံ ဉတ္တိယာ ဒုက္ကဋံ ဒွီဟိ ကမ္မဝါစာဟိ ထုလ္လစ္စယာ ပဋိပ္ပဿမ္ဘန္တိ။ ဒွေ တိဿော ဧကတော သမနုဘာသိတဗ္ဗာ။ တတုတ္တရိ န သမနုဘာသိတဗ္ဗာ။>
    text <ဣမာပိ ဘိက္ခုနိယောတိ ပုရိမာယော ဥပါဒာယ ဝုစ္စန္တိ။>
    text <ယာဝတတိယကန္တိ ယာဝတတိယံ သမနုဘာသနာယ အာပဇ္ဇန္တိ၊ န သဟ ဝတ္ထုဇ္ဈာစာရာ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ။ပေ။ တေနပိ ဝုစ္စတိ သင်္ဃာဒိသေသောတိ။>
    text <၇၂၅>, <ဓမ္မကမ္မေ ဓမ္မကမ္မသညာ န ပဋိနိဿဇ္ဇန္တိ၊ အာပတ္တိ သင်္ဃာဒိသေသဿ။ ဓမ္မကမ္မေ ဝေမတိကာ န ပဋိနိဿဇ္ဇန္တိ၊ အာပတ္တိ သင်္ဃာဒိသေသဿ။ ဓမ္မကမ္မေ အဓမ္မကမ္မသညာ န ပဋိနိဿဇ္ဇန္တိ၊ အာပတ္တိ သင်္ဃာဒိသေသဿ။>
    text <အဓမ္မကမ္မေ ဓမ္မကမ္မသညာ၊ အာပတ္တိ ဒုက္ကဋဿ။ အဓမ္မကမ္မေ ဝေမတိကာ၊ အာပတ္တိ ဒုက္ကဋဿ။ အဓမ္မကမ္မေ အဓမ္မကမ္မသညာ၊ အာပတ္တိ ဒုက္ကဋဿ။>
    text <၇၂၆>, <အနာပတ္တိ အသမနုဘာသန္တီနံ၊ ပဋိနိဿဇ္ဇန္တီနံ၊ ဥမ္မတ္တိကာနံ၊ အာဒိကမ္မိကာနန္တိ။>
    stand <နဝမသင်္ဃာဒိသေသသိက္ခါပဒံ နိဋ္ဌိတံ။>
  text <၁၀။ ဒသမသင်္ဃာဒိသေသသိက္ခါပဒံ>
    text <၇၂၇>, <တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ တေန ခေါ ပန သမယေန ထုလ္လနန္ဒာ ဘိက္ခုနီသင်္ဃေန သမနုဘဋ္ဌာ ဘိက္ခုနိယော ဧဝံ ဝဒေတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ယာ တာ ဘိက္ခုနိယော အပ္ပိစ္ဆာ။ပေ။ တာ ဥဇ္ဈာယန္တိ ခိယျန္တိ ဝိပါစေန္တိ ကထဉှိ နာမ အယျာ ထုလ္လနန္ဒာ ဘိက္ခုနီ သင်္ဃေန သမနုဘဋ္ဌာ ဘိက္ခုနိယော ဧဝံ ဝက္ခတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော။ပေ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ပေ။ သစ္စံ ကိရ၊ ဘိက္ခဝေ၊ ထုလ္လနန္ဒာ ဘိက္ခုနီ သင်္ဃေန သမနုဘဋ္ဌာ ဘိက္ခုနိယော ဧဝံ ဝဒေတိ သံသဋ္ဌာဝ အယျေ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ သစ္စံ ဘဂဝါတိ။ ဝိဂရဟိ ဗုဒ္ဓေါ ဘဂဝါ။ပေ။ ကထဉှိ နာမ၊ ဘိက္ခဝေ၊ ထုလ္လနန္ဒာ ဘိက္ခုနီ သင်္ဃေန သမနုဘဋ္ဌာ ဘိက္ခုနိယော ဧဝံ ဝက္ခတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော။ပေ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ နေတံ၊ ဘိက္ခဝေ၊ အပ္ပသန္နာနံ ဝါ ပသာဒာယ။ပေ။ ဧဝဉ္စ ပန ဘိက္ခဝေ၊ ဘိက္ခုနိယော ဣမံ သိက္ခါပဒံ ဥဒ္ဒိသန္တု>
    text <၇၂၈>, <ယာ ပန ဘိက္ခုနီ ဧဝံ ဝဒေယျ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ သာ ဘိက္ခုနီ ဘိက္ခုနီဟိ ဧဝမဿ ဝစနီယာ မာ၊ အယျေ၊ ဧဝံ အဝစ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဧဝဉ္စ သာ ဘိက္ခုနီ ဘိက္ခုနီဟိ ဝုစ္စမာနာ တထေဝ ပဂ္ဂဏှေယျ၊ သာ ဘိက္ခုနီ ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ။ ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျ၊ ဣစ္စေတံ ကုသလံ၊ နော စေ ပဋိနိဿဇ္ဇေယျ၊ အယမ္ပိ ဘိက္ခုနီ ယာဝတတိယကံ ဓမ္မံ အာပန္နာ နိဿာရဏီယံ သင်္ဃာဒိသေသန္တိ။>
    text <၇၂၉>, <ယာ ပနာတိ ယာ ယာဒိသာ။ပေ။ ဘိက္ခုနီတိ။ပေ။ အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ။>
    text <ဧဝံ ဝဒေယျာတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။>
    text <တုမှညေဝ သင်္ဃော ဥညာယာတိ အဝညာယ။>
    text <ပရိဘဝေနာတိ ပါရိဘဗျတာ။>
    text <အက္ခန္တိယာတိ ကောပေန။>
    text <ဝေဘဿိယာတိ ဝိဘဿီကတာ။>
    text <ဒုဗ္ဗလျာတိ အပက္ခတာ။>
    text <ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိစိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။>
    text <သာ ဘိက္ခုနီတိ ယာ သာ ဧဝံဝါဒိနီ ဘိက္ခုနီ။>
    text <ဘိက္ခုနီဟီတိ အညာဟိ ဘိက္ခုနီဟိ။>
    text <ယာ ပဿန္တိ ယာ သုဏန္တိ တာဟိ ဝတ္တဗ္ဗာ မာယျေ၊ ဧဝံ အဝစ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော။ပေ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ၊ ဣစ္စေတံ ကုသလံ၊ နော စေ ပဋိနိဿဇ္ဇတိ၊ အာပတ္တိ ဒုက္ကဋဿ။ သုတွာ န ဝဒန္တိ၊ အာပတ္တိ ဒုက္ကဋဿ။ သာ ဘိက္ခုနီ သင်္ဃမဇ္ဈမ္ပိ အာကဍ္ဎိတွာ ဝတ္တဗ္ဗာ မာယျေ၊ ဧဝံ အဝစ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော။ပေ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ ဒုတိယမ္ပိ ဝတ္တဗ္ဗာ။ တတိယမ္ပိ ဝတ္တဗ္ဗာ။ သစေ ပဋိနိဿဇ္ဇတိ၊ ဣစ္စေတံ ကုသလံ၊ နော စေ ပဋိနိဿဇ္ဇတိ၊ အာပတ္တိ ဒုက္ကဋဿ။ သာ ဘိက္ခုနီ သမနုဘာသိတဗ္ဗာ။ ဧဝဉ္စ ပန၊ ဘိက္ခဝေ၊ သမနုဘာသိတဗ္ဗာ။ ဗျတ္တာယ ဘိက္ခုနိယာ ပဋိဗလာယ သင်္ဃော ဉာပေတဗ္ဗော>
    text <၇၃၀>, <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ သင်္ဃေန သမနုဘဋ္ဌာ ဘိက္ခုနိယော ဧဝံ ဝဒေတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ သာ တံ ဝတ္ထုံ န ပဋိနိဿဇ္ဇတိ။ ယဒိ သင်္ဃဿ ပတ္တကလ္လံ၊ သင်္ဃော ဣတ္ထန္နာမံ ဘိက္ခုနိံ သမနုဘာသေယျ တဿ ဝတ္ထုဿ ပဋိနိဿဂ္ဂါယ။ ဧသာ ဉတ္တိ။>
    text <သုဏာတု မေ၊ အယျေ၊ သင်္ဃော။ အယံ ဣတ္ထန္နာမာ ဘိက္ခုနီ သင်္ဃေန သမနုဘဋ္ဌာ ဘိက္ခုနိယော ဧဝံ ဝဒေတိ သံသဋ္ဌာဝ အယျေ၊ တုမှေ ဝိဟရထ။ မာ တုမှေ နာနာ ဝိဟရိတ္ထ။ သန္တိ သင်္ဃေ အညာပိ ဘိက္ခုနိယော ဧဝါစာရာ ဧဝံသဒ္ဒာ ဧဝံသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ တာ သင်္ဃော န ကိဉ္စိ အာဟ။ တုမှညေဝ သင်္ဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒာ ပါပသိလောကာ၊ ဘိက္ခုနိသင်္ဃဿ ဝိဟေသိကာ၊ အညမညိဿာ ဝဇ္ဇပ္ပဋိစ္ဆာဒိကာ။ ဝိဝိစ္စထာယျေ။ ဝိဝေကညေဝ ဘဂိနီနံ သင်္ဃော ဝဏ္ဏေတီတိ။ သာ တံ ဝတ္ထုံ န ပဋိနိဿဇ္ဇတိ။ သင်္ဃော ဣတ္ထန္နာမံ ဘိက္ခုနိံ သမနုဘာသတိ တဿ ဝတ္ထုဿ ပဋိနိဿဂ္ဂါယ။ ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမနုဘာသနာ တဿ ဝတ္ထုဿ ပဋိနိဿဂ္ဂါယ၊ သာ တုဏှဿ၊ ယဿာ နက္ခမတိ၊ သာ ဘာသေယျ။>
    text <ဒုတိယမ္ပိ ဧတမတ္ထံ ဝဒာမိ။ပေ။ တတိယမ္ပိ ဧတမတ္ထံ ဝဒာမိ။ပေ။>
    text <သမနုဘဋ္ဌာ သင်္ဃေန ဣတ္ထန္နာမာ ဘိက္ခုနီ တဿ ဝတ္ထုဿ ပဋိနိဿဂ္ဂါယ။ ခမတိ သင်္ဃဿ၊ တသ္မာ တုဏှီ၊ ဧဝမေတံ ဓာရယာမီတိ။>
    text <ဉတ္တိယာ ဒုက္ကဋံ၊ ဒွီဟိ ကမ္မဝါစာဟိ ထုလ္လစ္စယာ၊ ကမ္မဝါစာပရိယောသာနေ အာပတ္တိ သင်္ဃာဒိသေသဿ။ သင်္ဃာဒိသေသံ အဇ္ဈာပဇ္ဇန္တိယာ ဉတ္တိယာ ဒုက္ကဋံ၊ ဒွီဟိ ကမ္မဝါစာဟိ ထုလ္လစ္စယာ ပဋိပ္ပဿမ္ဘန္တိ။>
    text <အယမ္ပီတိ ပုရိမာယော ဥပါဒာယ ဝုစ္စတိ။>
    text <ယာဝတတိယကန္တိ ယာဝတတိယံ သမနုဘာသနာယ အာပဇ္ဇတိ၊ န သဟဝတ္ထုဇ္ဈာစာရာ။>
    text <နိဿာရဏီယန္တိ သင်္ဃမှာ နိဿာရီယတိ။>
    text <သင်္ဃာဒိသေသောတိ သင်္ဃောဝ တဿာ အာပတ္တိယာ မာနတ္တံ ဒေတိ၊ မူလာယ ပဋိကဿတိ၊ အဗ္ဘေတိ၊ န သမ္ဗဟုလာ န ဧကာ ဘိက္ခုနီ။ တေန ဝုစ္စတိ သင်္ဃာဒိသေသောတိ။ တဿေဝ အာပတ္တိနိကာယဿ နာမကမ္မံ အဓိဝစနံ၊ တေနပိ ဝုစ္စတိ သင်္ဃာဒိသေသောတိ။>
    text <၇၃၁>, <ဓမ္မကမ္မေ ဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။ ဓမ္မကမ္မေ ဝေမတိကာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။ ဓမ္မကမ္မေ အဓမ္မကမ္မသညာ န ပဋိနိဿဇ္ဇတိ၊ အာပတ္တိ သင်္ဃာဒိသေသဿ။>
    text <အဓမ္မကမ္မေ ဓမ္မကမ္မသညာ၊ အာပတ္တိ ဒုက္ကဋဿ။ အဓမ္မကမ္မေ ဝေမတိကာ၊ အာပတ္တိ ဒုက္ကဋဿ။ အဓမ္မကမ္မေ အဓမ္မကမ္မသညာ၊ အာပတ္တိ ဒုက္ကဋဿ။>
    text <၇၃၂>, <အနာပတ္တိ အသမနုဘာသန္တိယာ၊ ပဋိနိဿဇ္ဇန္တိယာ၊ ဥမ္မတ္တိကာယ၊ အာဒိကမ္မိကာယာတိ။>
    stand <ဒသမသင်္ဃာဒိသေသသိက္ခါပဒံ နိဋ္ဌိတံ။>
    text <ဥဒ္ဒိဋ္ဌာ ခေါ၊ အယျာယော၊ သတ္တရသ သင်္ဃာဒိသေသာ ဓမ္မာ နဝ ပဌမာပတ္တိကာ၊ အဋ္ဌ ယာဝတတိယကာ။ ယေသံ ဘိက္ခုနီ အညတရံ ဝါ အညတရံ ဝါ အာပဇ္ဇတိ၊ တာယ ဘိက္ခုနိယာ ဥဘတောသင်္ဃေ ပက္ခမာနတ္တံ စရိတဗ္ဗံ။ စိဏ္ဏမာနတ္တာ ဘိက္ခုနီ ယတ္ထ သိယာ ဝီသတိဂဏော ဘိက္ခုနိသင်္ဃော တတ္ထ သာ ဘိက္ခုနီ အဗ္ဘေတဗ္ဗာ။ ဧကာယပိ စေ ဦနော ဝီသတိဂဏော ဘိက္ခုနိသင်္ဃော တံ ဘိက္ခုနိံ အဗ္ဘေယျ။ သာ စ ဘိက္ခုနီ အနဗ္ဘိတာ၊ တာ စ ဘိက္ခုနိယော ဂါရယှာ၊ အယံ တတ္ထ သာမီစိ။>
    text <တတ္ထာယျာယော ပုစ္ဆာမိ ကစ္စိတ္ထ ပရိသုဒ္ဓါ။ ဒုတိယမ္ပိ ပုစ္ဆာမိ ကစ္စိတ္ထ ပရိသုဒ္ဓါ။ တတိယမ္ပိ ပုစ္ဆာမိ ကစ္စိတ္ထ ပရိသုဒ္ဓါ။ ပရိသုဒ္ဓေတ္ထာယျာယော၊ တသ္မာ တုဏှီ၊ ဧဝမေတံ ဓာရယာမီတိ။>
    stand <သတ္တရသကံ နိဋ္ဌိတံ။>
    stand <ဘိက္ခုနိဝိဘင်္ဂေ သင်္ဃာဒိသေသကဏ္ဍံ နိဋ္ဌိတံ။>
