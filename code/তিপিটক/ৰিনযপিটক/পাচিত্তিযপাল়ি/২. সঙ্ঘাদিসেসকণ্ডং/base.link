text <২ সঙ্ঘাদিসেসকণ্ডং ভিক্খুনীৰিভঙ্গো>
  text <১ পঠমসঙ্ঘাদিসেসসিক্খাপদং>
    stand <ইমে খো পনায্যাযো সত্তরস সঙ্ঘাদিসেসা>
    stand <ধম্মা উদ্দেসং আগচ্ছন্তি।>
    text <৬৭৮>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন অঞ্ঞতরো উপাসকো ভিক্খুনিসঙ্ঘস্স উদোসিতং দত্ৰা কালঙ্কতো হোতি। তস্স দ্ৰে পুত্তা হোন্তি একো অস্সদ্ধো অপ্পসন্নো একো সদ্ধো পসন্নো। তে পেত্তিকং সাপতেয্যং ৰিভজিংসু। অথ খো সো অস্সদ্ধো অপ্পসন্নো তং সদ্ধং পসন্নং এতদৰোচ অম্হাকং উদোসিতো তং ভাজেমাতি। এৰং ৰুত্তে সো সদ্ধো পসন্নো তং অস্সদ্ধং অপ্পসন্নং এতদৰোচ মায্যো এৰং অৰচ। অম্হাকং পিতুনা ভিক্খুনিসঙ্ঘস্স দিন্নোতি। দুতিযম্পি খো সো অস্সদ্ধো অপ্পসন্নো তং সদ্ধং পসন্নং এতদৰোচ অম্হাকং উদোসিতো তং ভাজেমাতি। অথ খো সো সদ্ধো পসন্নো তং অস্সদ্ধং অপ্পসন্নং এতদৰোচ মায্যো এৰং অৰচ। অম্হাকং পিতুনা ভিক্খুনিসঙ্ঘস্স দিন্নোতি। ততিযম্পি খো সো অস্সদ্ধো অপ্পসন্নো তং সদ্ধং পসন্নং এতদৰোচ অম্হাকং উদোসিতো তং ভাজেমাতি। অথ খো সো সদ্ধো পসন্নো সচে ময্হং ভৰিস্সতি অহম্পি ভিক্খুনিসঙ্ঘস্স দস্সামীতি তং অস্সদ্ধং অপ্পসন্নং এতদৰোচ ভাজেমাতি। অথ খো সো উদোসিতো তেহি ভাজীযমানো তস্স অস্সদ্ধস্স অপ্পসন্নস্স পাপুণাতি । অথ খো সো অস্সদ্ধো অপ্পসন্নো ভিক্খুনিযো উপসঙ্কমিত্ৰা এতদৰোচ নিক্খমথায্যে অম্হাকং উদোসিতোতি।>
    text <এৰং ৰুত্তে থুল্লনন্দা ভিক্খুনী তং পুরিসং এতদৰোচ মায্যো এৰং অৰচ তুম্হাকং পিতুনা ভিক্খুনিসঙ্ঘস্স দিন্নোতি। দিন্নো ন দিন্নোতি ৰোহারিকে মহামত্তে পুচ্ছিংসু। মহামত্তা এৰমাহংসু কো অয্যে জানাতি ভিক্খুনিসঙ্ঘস্স দিন্নোতি এৰং ৰুত্তে থুল্লনন্দা ভিক্খুনী তে মহামত্তে এতদৰোচ অপি নায্যো তুম্হেহি দিট্ঠং ৰা সুতং ৰা সক্খিং ঠপযিত্ৰা দানং দিয্যমানন্তি অথ খো তে মহামত্তা সচ্চং খো অয্যা আহাতি তং উদোসিতং ভিক্খুনিসঙ্ঘস্স অকংসু। অথ খো সো পুরিসো পরাজিতো উজ্ঝাযতি খিয্যতি ৰিপাচেতি অস্সমণিযো ইমা মুণ্ডা বন্ধকিনিযো। কথঞ্হি নাম অম্হাকং উদোসিতং অচ্ছিন্দাপেস্সন্তীতি থুল্লনন্দা ভিক্খুনী মহামত্তানং এতমত্থং আরোচেসি। মহামত্তা তং পুরিসং দণ্ডাপেসুং। অথ খো সো পুরিসো দণ্ডিতো ভিক্খুনূপস্সযস্স অৰিদূরে আজীৰকসেয্যং কারাপেত্ৰা আজীৰকে উয্যোজেসি এতা ভিক্খুনিযো অচ্চাৰদথাতি।>
    text <থুল্লনন্দা ভিক্খুনী মহামত্তানং এতমত্থং আরোচেসি। মহামত্তা তং পুরিসং বন্ধাপেসুং। মনুস্সা উজ্ঝাযন্তি খিয্যন্তি ৰিপাচেন্তি পঠমং ভিক্খুনিযো উদোসিতং অচ্ছিন্দাপেসুং দুতিযং দণ্ডাপেসুং ততিযং বন্ধাপেসুং। ইদানি ঘাতাপেস্সন্তীতি অস্সোসুং খো ভিক্খুনিযো তেসং মনুস্সানং উজ্ঝাযন্তানং খিয্যন্তানং ৰিপাচেন্তানং। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা থুল্লনন্দা উস্সযৰাদিকা ৰিহরিস্সতীতি অথ খো তা ভিক্খুনিযো ভিক্খূনং এতমত্থং আরোচেসুং…পে॰… সচ্চং কির ভিক্খৰে থুল্লনন্দা ভিক্খুনী উস্সযৰাদিকা ৰিহরতীতি। সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে থুল্লনন্দা ভিক্খুনী উস্সযৰাদিকা ৰিহরিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৬৭৯>, <যা পন ভিক্খুনী উস্সযৰাদিকা ৰিহরেয্য গহপতিনা ৰা গহপতিপুত্তেন ৰা দাসেন ৰা কম্মকারেন ৰা অন্তমসো সমণপরিব্বাজকেনাপি অযং ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৬৮০>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <উস্সযৰাদিকা নাম অড্ডকারিকা ৰুচ্চতি।>
    text <গহপতি নাম যো কোচি অগারং অজ্ঝাৰসতি।>
    text <গহপতিপুত্তো নাম যে কেচি পুত্তভাতরো।>
    text <দাসো নাম অন্তোজাতো ধনক্কীতো করমরানীতো ।>
    text <কম্মকারো নাম ভটকো আহতকো।>
    text <সমণপরিব্বাজকো নাম ভিক্খুঞ্চ ভিক্খুনিঞ্চ সিক্খমানঞ্চ সামণেরঞ্চ সামণেরিঞ্চ ঠপেত্ৰা যো কোচি পরিব্বাজকসমাপন্নো।>
    text <অড্ডং করিস্সামীতি দুতিযং ৰা পরিযেসতি গচ্ছতি ৰা আপত্তি দুক্কটস্স। একস্স আরোচেতি আপত্তি দুক্কটস্স। দুতিযস্স আরোচেতি আপত্তি থুল্লচ্চযস্স। অড্ডপরিযোসানে আপত্তি সঙ্ঘাদিসেসস্স।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসন্তি সঙ্ঘোৰ তস্সা আপত্তিযা মানত্তং দেতি মূলায পটিকস্সতি অব্ভেতি ন সম্বহুলা ন একা ভিক্খুনী। তেন ৰুচ্চতি সঙ্ঘাদিসেসোতি। তস্সেৰ আপত্তিনিকাযস্স নামকম্মং অধিৰচনং। তেনপি ৰুচ্চতি সঙ্ঘাদিসেসোতি।>
    text <৬৮১>, <অনাপত্তি মনুস্সেহি আকড্ঢীযমানা গচ্ছতি আরক্খং যাচতি অনোদিস্স আচিক্খতি উম্মত্তিকায…পে॰… আদিকম্মিকাযাতি।>
    stand <পঠমসঙ্ঘাদিসেসসিক্খাপদং নিট্ঠিতং।>
  text <২ দুতিযসঙ্ঘাদিসেসসিক্খাপদং>
    text <৬৮২>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন ৰেসালিযং অঞ্ঞতরস্স লিচ্ছৰিস্স পজাপতি অতিচারিনী হোতি। অথ খো সো লিচ্ছৰি তং ইত্থিং এতদৰোচ সাধু ৰিরমাহি অনত্থং খো তে করিস্সামীতি। এৰম্পি সা ৰুচ্চমানা নাদিযি। তেন খো পন সমযেন ৰেসালিযং লিচ্ছৰিগণো সন্নিপতিতো হোতি কেনচিদেৰ করণীযেন। অথ খো সো লিচ্ছৰি তে লিচ্ছৰযো এতদৰোচ একং মে অয্যো ইত্থিং অনুজানাথাতি। কা নাম সাতি ময্হং পজাপতি অতিচরতি তং ঘাতেস্সামীতি। জানাহীতি। অস্সোসি খো সা ইত্থী সামিকো কির মং ঘাতেতুকামোতি। ৰরভণ্ডং আদায সাৰত্থিং গন্ত্ৰা তিত্থিযে উপসঙ্কমিত্ৰা পব্বজ্জং যাচি। তিত্থিযা ন ইচ্ছিংসু পব্বাজেতুং। ভিক্খুনিযো উপসঙ্কমিত্ৰা পব্বজ্জং যাচি। ভিক্খুনিযোপি ন ইচ্ছিংসু পব্বাজেতুং। থুল্লনন্দং ভিক্খুনিং উপসঙ্কমিত্ৰা ভণ্ডকং দস্সেত্ৰা পব্বজ্জং যাচি। থুল্লনন্দা ভিক্খুনী ভণ্ডকং গহেত্ৰা পব্বাজেসি।>
    text <অথ খো সো লিচ্ছৰি তং ইত্থিং গৰেসন্তো সাৰত্থিং গন্ত্ৰা ভিক্খুনীসু পব্বজিতং দিস্ৰান যেন রাজা পসেনদি কোসলো তেনুপসঙ্কমি উপসঙ্কমিত্ৰা রাজানং পসেনদিং কোসলং এতদৰোচ পজাপতি মে দেৰ ৰরভণ্ডং আদায সাৰত্থিং অনুপ্পত্তা। তং দেৰো অনুজানাতূতি। তেন হি ভণে ৰিচিনিত্ৰা আচিক্খাতি। দিট্ঠা দেৰ ভিক্খুনীসু পব্বজিতাতি। সচে ভণে ভিক্খুনীসু পব্বজিতা ন সা লব্ভা কিঞ্চি কাতুং। স্ৰাক্খাতো ভগৰতা ধম্মো চরতু ব্রহ্মচরিযং সম্মা দুক্খস্স অন্তকিরিযাযাতি। অথ খো সো লিচ্ছৰি উজ্ঝাযতি খিয্যতি ৰিপাচেতি কথঞ্হি নাম ভিক্খুনিযো চোরিং পব্বাজেস্সন্তীতি অস্সোসুং খো ভিক্খুনিযো তস্স লিচ্ছৰিস্স উজ্ঝাযন্তস্স খিয্যন্তস্স ৰিপাচেন্তস্স। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা থুল্লনন্দা চোরিং পব্বাজেস্সতীতি অথ খো তা ভিক্খুনিযো ভিক্খূনং এতমত্থং আরোচেসুং…পে॰… সচ্চং কির ভিক্খৰে থুল্লনন্দা ভিক্খুনী চোরিং পব্বাজেতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে থুল্লনন্দা ভিক্খুনী চোরিং পব্বাজেস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৬৮৩>, <যা পন ভিক্খুনী জানং চোরিং ৰজ্ঝং ৰিদিতং অনপলোকেত্ৰা রাজানং ৰা সঙ্ঘং ৰা গণং ৰা পূগং ৰা সেণিং ৰা অঞ্ঞত্র কপ্পা ৰুট্ঠাপেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৬৮৪>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <জানাতি নাম সামং ৰা জানাতি অঞ্ঞে ৰা তস্সা আরোচেন্তি সা ৰা আরোচেতি।>
    text <চোরী নাম যা পঞ্চমাসকং ৰা অতিরেকপঞ্চমাসকং ৰা অগ্ঘনকং অদিন্নং থেয্যসঙ্খাতং আদিযতি এসা চোরী নাম।>
    text <ৰজ্ঝা নাম যং কত্ৰা ৰজ্ঝপ্পত্তা হোতি।>
    text <ৰিদিতা নাম অঞ্ঞেহি মনুস্সেহি ঞাতা হোতি ৰজ্ঝা এসাতি।>
    text <অনপলোকেত্ৰাতি অনাপুচ্ছা।>
    text <রাজা নাম যত্থ রাজা অনুসাসতি রাজা অপলোকেতব্বো।>
    text <সঙ্ঘো নাম ভিক্খুনিসঙ্ঘো ৰুচ্চতি ভিক্খুনিসঙ্ঘো অপলোকেতব্বো।>
    text <গণো নাম যত্থ গণো অনুসাসতি গণো অপলোকেতব্বো।>
    text <পূগো নাম যত্থ পূগো অনুসাসতি পূগো অপলোকেতব্বো।>
    text <সেণি নাম যত্থ সেণি অনুসাসতি সেণি অপলোকেতব্বো।>
    text <অঞ্ঞত্র কপ্পাতি ঠপেত্ৰা কপ্পং। কপ্পং নাম দ্ৰে কপ্পানি তিত্থিযেসু ৰা পব্বজিতা হোতি অঞ্ঞাসু ৰা ভিক্খুনীসু পব্বজিতা। অঞ্ঞত্র কপ্পা ৰুট্ঠাপেস্সামীতি গণং ৰা আচরিনিং ৰা পত্তং ৰা চীৰরং ৰা পরিযেসতি সীমং ৰা সম্মন্নতি আপত্তি দুক্কটস্স। ঞত্তিযা দুক্কটং। দ্ৰীহি কম্মৰাচাহি থুল্লচ্চযা। কম্মৰাচাপরিযোসানে উপজ্ঝাযায আপত্তি সঙ্ঘাদিসেসস্স। গণস্স চ আচরিনিযা চ আপত্তি দুক্কটস্স।>
    text <অযম্পীতি পুরিমং উপাদায ৰুচ্চতি।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসন্তি…পে॰… তেনপি ৰুচ্চতি সঙ্ঘাদিসেসোতি।>
    text <৬৮৫>, <চোরিযা চোরিসঞ্ঞা অঞ্ঞত্র কপ্পা ৰুট্ঠাপেতি আপত্তি সঙ্ঘাদিসেসস্স। চোরিযা ৰেমতিকা অঞ্ঞত্র কপ্পা ৰুট্ঠাপেতি আপত্তি দুক্কটস্স। চোরিযা অচোরিসঞ্ঞা অঞ্ঞত্র কপ্পা ৰুট্ঠাপেতি অনাপত্তি। অচোরিযা চোরিসঞ্ঞা আপত্তি দুক্কটস্স। অচোরিযা ৰেমতিকা আপত্তি দুক্কটস্স। অচোরিযা অচোরিসঞ্ঞা অনাপত্তি।>
    text <৬৮৬>, <অনাপত্তি অজানন্তী ৰুট্ঠাপেতি অপলোকেত্ৰা ৰুট্ঠাপেতি কপ্পকতং ৰুট্ঠাপেতি উম্মত্তিকায আদিকম্মিকাযাতি।>
    stand <দুতিযসঙ্ঘাদিসেসসিক্খাপদং নিট্ঠিতং।>
  text <৩ ততিযসঙ্ঘাদিসেসসিক্খাপদং>
    text <৬৮৭>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন ভদ্দায কাপিলানিযা অন্তেৰাসিনী ভিক্খুনী ভিক্খুনীহি সদ্ধিং ভণ্ডিত্ৰা গামকং ঞাতিকুলং অগমাসি। ভদ্দা কাপিলানী তং ভিক্খুনিং অপস্সন্তী ভিক্খুনিযো পুচ্ছি কহং ইত্থন্নামা ন দিস্সতীতি ভিক্খুনীহি সদ্ধিং অয্যে ভণ্ডিত্ৰা ন দিস্সতীতি। অম্মা অমুকস্মিং গামকে এতিস্সা ঞাতিকুলং। তত্থ গন্ত্ৰা ৰিচিনথাতি। ভিক্খুনিযো তত্থ গন্ত্ৰা তং ভিক্খুনিং পস্সিত্ৰা এতদৰোচুং কিস্স ত্ৰং অয্যে একিকা আগতা কচ্চিসি অপ্পধংসিতাতি অপ্পধংসিতাম্হি অয্যেতি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনী একা গামন্তরং গচ্ছিস্সতীতি…পে॰… সচ্চং কির ভিক্খৰে ভিক্খুনী একা গামন্তরং গচ্ছতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনী একা গামন্তরং গচ্ছিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <যা পন ভিক্খুনী একা গামন্তরং গচ্ছেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <এৰঞ্চিদং ভগৰতা ভিক্খুনীনং সিক্খাপদং পঞ্ঞত্তং হোতি।>
    text <৬৮৮>, <তেন খো পন সমযেন দ্ৰে ভিক্খুনিযো সাকেতা সাৰত্থিং অদ্ধানমগ্গপ্পটিপন্না হোন্তি। অন্তরামগ্গে নদী তরিতব্বা হোতি। অথ খো তা ভিক্খুনিযো নাৰিকে উপসঙ্কমিত্ৰা এতদৰোচুং সাধু নো আৰুসো তারেথাতি। নায্যে সক্কা উভো সকিং তারেতুন্তি। একো একং উত্তারেসি। উত্তিণ্ণো উত্তিণ্ণং দূসেসি। অনুত্তিণ্ণো অনুত্তিণ্ণং দূসেসি। তা পচ্ছা সমাগন্ত্ৰা পুচ্ছিংসু কচ্চিসি অয্যে অপ্পধংসিতাতি পধংসিতাম্হি অয্যে ত্ৰং পন অয্যে অপ্পধংসিতাতি পধংসিতাম্হি অয্যেতি। অথ খো তা ভিক্খুনিযো সাৰত্থিং গন্ত্ৰা ভিক্খুনীনং এতমত্থং আরোচেসুং। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনী একা নদীপারং গচ্ছিস্সতীতি অথ খো তা ভিক্খুনিযো ভিক্খূনং এতমত্থং আরোচেসুং। ভিক্খূ ভগৰতো এতমত্থং আরোচেসুং…পে॰… সচ্চং কির ভিক্খৰে ভিক্খুনী একা নদীপারং গচ্ছতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনী একা নদীপারং গচ্ছিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <যা পন ভিক্খুনী একা ৰা গামন্তরং গচ্ছেয্য একা ৰা নদীপারং গচ্ছেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <এৰঞ্চিদং ভগৰতা ভিক্খুনীনং সিক্খাপদং পঞ্ঞত্তং হোতি।>
    text <৬৮৯>, <তেন খো পন সমযেন সম্বহুলা ভিক্খুনিযো কোসলেসু জনপদে সাৰত্থিং গচ্ছন্তা সাযং অঞ্ঞতরং গামং উপগচ্ছিংসু। তত্থ অঞ্ঞতরা ভিক্খুনী অভিরূপা হোতি দস্সনীযা পাসাদিকা। অঞ্ঞতরো পুরিসো তস্সা ভিক্খুনিযা সহ দস্সনেন পটিবদ্ধচিত্তো হোতি। অথ খো সো পুরিসো তাসং ভিক্খুনীনং সেয্যং পঞ্ঞপেন্তো তস্সা ভিক্খুনিযা সেয্যং একমন্তং পঞ্ঞাপেসি। অথ খো সা ভিক্খুনী সল্লক্খেত্ৰা পরিযুট্ঠিতো অযং পুরিসো সচে রত্তিং আগচ্ছিস্সতি ৰিস্সরো মে ভৰিস্সতীতি ভিক্খুনিযো অনাপুচ্ছা অঞ্ঞতরং কুলং গন্ত্ৰা সেয্যং কপ্পেসি। অথ খো সো পুরিসো রত্তিং আগন্ত্ৰা তং ভিক্খুনিং গৰেসন্তো ভিক্খুনিযো ঘট্টেসি। ভিক্খুনিযো তং ভিক্খুনিং অপস্সন্তিযো এৰমাহংসু নিস্সংসযং খো সা ভিক্খুনী পুরিসেন সদ্ধিং নিক্খন্তাতি।>
    text <অথ খো সা ভিক্খুনী তস্সা রত্তিযা অচ্চযেন যেন তা ভিক্খুনিযো তেনুপসঙ্কমি। ভিক্খুনিযো তং ভিক্খুনিং এতদৰোচুং কিস্স ত্ৰং অয্যে পুরিসেন সদ্ধিং নিক্খন্তাতি নাহং অয্যে পুরিসেন সদ্ধিং নিক্খন্তাতি। ভিক্খুনীনং এতমত্থং আরোচেসি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনী একা রত্তিং ৰিপ্পৰসিস্সতীতি…পে॰… সচ্চং কির ভিক্খৰে ভিক্খুনী একা রত্তিং ৰিপ্পৰসীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনী একা রত্তিং ৰিপ্পৰসিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <যা পন ভিক্খুনী একা ৰা গামন্তরং গচ্ছেয্য একা ৰা নদীপারং গচ্ছেয্য একা ৰা রত্তিং ৰিপ্পৰসেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <এৰঞ্চিদং ভগৰতা ভিক্খুনীনং সিক্খাপদং পঞ্ঞত্তং হোতি।>
    text <৬৯০>, <তেন খো পন সমযেন সম্বহুলা ভিক্খুনিযো কোসলেসু জনপদে সাৰত্থিং অদ্ধানমগ্গপ্পটিপন্না হোন্তি। তত্থ অঞ্ঞতরা ভিক্খুনী ৰচ্চেন পীল়িতা একিকা ওহীযিত্ৰা পচ্ছা অগমাসি। মনুস্সা তং ভিক্খুনিং পস্সিত্ৰা দূসেসুং। অথ খো সা ভিক্খুনী যেন তা ভিক্খুনিযো তেনুপসঙ্কমি। ভিক্খুনিযো তং ভিক্খুনিং এতদৰোচুং কিস্স ত্ৰং অয্যে একিকা ওহীনা কচ্চিসি অপ্পধংসিতাতি পধংসিতাম্হি অয্যেতি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনী একা গণম্হা ওহীযিস্সতীতি…পে॰… সচ্চং কির ভিক্খৰে ভিক্খুনী একা গণম্হা ওহীযতীতি সচ্চং ভগৰাতি । ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনী একা গণম্হা ওহীযিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৬৯১>, <যা পন ভিক্খুনী একা ৰা গামন্তরং গচ্ছেয্য একা ৰা নদীপারং গচ্ছেয্য একা ৰা রত্তিং ৰিপ্পৰসেয্য একা ৰা গণম্হা ওহীযেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৬৯২>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <একা ৰা গামন্তরং গচ্ছেয্যাতি পরিক্খিত্তস্স গামস্স পরিক্খেপং পঠমং পাদং অতিক্কামেন্তিযা আপত্তি থুল্লচ্চযস্স দুতিযং পাদং অতিক্কামেন্তিযা আপত্তি সঙ্ঘাদিসেসস্স।>
    text <অপরিক্খিত্তস্স গামস্স উপচারং পঠমং পাদং অতিক্কামেন্তিযা আপত্তি থুল্লচ্চযস্স। দুতিযং পাদং অতিক্কামেন্তিযা আপত্তি সঙ্ঘাদিসেসস্স।>
    text <একা ৰা নদীপারং গচ্ছেয্যাতি নদী নাম তিমণ্ডলং পটিচ্ছাদেত্ৰা যত্থ কত্থচি উত্তরন্তিযা ভিক্খুনিযা অন্তরৰাসকো তেমিযতি। পঠমং পাদং উত্তরন্তিযা আপত্তি থুল্লচ্চযস্স। দুতিযং পাদং উত্তরন্তিযা আপত্তি সঙ্ঘাদিসেসস্স।>
    text <একা ৰা রত্তিং ৰিপ্পৰসেয্যাতি সহ অরুণুগ্গমনা দুতিযিকায ভিক্খুনিযা হত্থপাসং ৰিজহন্তিযা আপত্তি থুল্লচ্চযস্স। ৰিজহিতে আপত্তি সঙ্ঘাদিসেসস্স।>
    text <একা ৰা গণম্হা ওহীযেয্যাতি অগামকে অরঞ্ঞে দুতিযিকায ভিক্খুনিযা দস্সনূপচারং ৰা সৰনূপচারং ৰা ৰিজহন্তিযা আপত্তি থুল্লচ্চযস্স। ৰিজহিতে আপত্তি সঙ্ঘাদিসেসস্স।>
    text <অযম্পীতি পুরিমাযো উপাদায ৰুচ্চতি।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <৬৯৩>, <অনাপত্তি দুতিযিকা ভিক্খুনী পক্কন্তা ৰা হোতি ৰিব্ভন্তা ৰা কালঙ্কতা ৰা পক্খসঙ্কন্তা ৰা আপদাসু উম্মত্তিকায আদিকম্মিকাযাতি।>
    stand <ততিযসঙ্ঘাদিসেসসিক্খাপদং নিট্ঠিতং।>
  text <৪ চতুত্থসঙ্ঘাদিসেসসিক্খাপদং>
    text <৬৯৪>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন চণ্ডকাল়ী ভিক্খুনী ভণ্ডনকারিকা হোতি কলহকারিকা ৰিৰাদকারিকা ভস্সকারিকা সঙ্ঘে অধিকরণকারিকা। থুল্লনন্দা ভিক্খুনী তস্সা কম্মে করীযমানে পটিক্কোসতি। তেন খো পন সমযেন থুল্লনন্দা ভিক্খুনী গামকং অগমাসি কেনচিদেৰ করণীযেন। অথ খো ভিক্খুনিসঙ্ঘো থুল্লনন্দা ভিক্খুনী পক্কন্তাতি চণ্ডকাল়িং ভিক্খুনিং আপত্তিযা অদস্সনে উক্খিপি। থুল্লনন্দা ভিক্খুনী গামকে তং করণীযং তীরেত্ৰা পুনদেৰ সাৰত্থিং পচ্চাগচ্ছি। চণ্ডকাল়ী ভিক্খুনী থুল্লনন্দায ভিক্খুনিযা আগচ্ছন্তিযা নেৰ আসনং পঞ্ঞপেসি ন পাদোদকং পাদপীঠং পাদকঠলিকং উপনিক্খিপি ন পচ্চুগ্গন্ত্ৰা পত্তচীৰরং পটিগ্গহেসি ন পানীযেন আপুচ্ছি। থুল্লনন্দা ভিক্খুনী চণ্ডকাল়িং ভিক্খুনিং এতদৰোচ কিস্স ত্ৰং অয্যে মযি আগচ্ছন্তিযা নেৰ আসনং পঞ্ঞপেসি ন পাদোদকং পাদপীঠং পাদকঠলিকং উপনিক্খিপি ন পচ্চুগ্গন্ত্ৰা পত্তচীৰরং পটিগ্গহেসি ন পানীযেন আপুচ্ছীতি এৰঞ্হেতং অয্যে হোতি যথা তং অনাথাযাতি। কিস্স পন ত্ৰং অয্যে অনাথাতি ইমা মং অয্যে ভিক্খুনিযো অযং অনাথা অপ্পঞ্ঞাতা নত্থি ইমিস্সা কাচি পটিৰত্তাতি আপত্তিযা অদস্সনে উক্খিপিংসূতি।>
    text <থুল্লনন্দা ভিক্খুনী বালা এতা অব্যত্তা এতা নেৰ জানন্তি কম্মং ৰা কম্মদোসং ৰা কম্মৰিপত্তিং ৰা কম্মসম্পত্তিং ৰা। মযং খো জানাম কম্মম্পি কম্মদোসম্পি কম্মৰিপত্তিম্পি কম্মসম্পত্তিম্পি। মযং খো অকতং ৰা কম্মং কারেয্যাম কতং ৰা কম্মং কোপেয্যামাতি লহুং লহুং ভিক্খুনিসঙ্ঘং সন্নিপাতেত্ৰা চণ্ডকাল়িং ভিক্খুনিং ওসারেসি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা থুল্লনন্দা সমগ্গেন সঙ্ঘেন উক্খিত্তং ভিক্খুনিং ধম্মেন ৰিনযেন সত্থুসাসনেন অনপলোকেত্ৰা কারকসঙ্ঘং অনঞ্ঞায গণস্স ছন্দং ওসারেস্সতীতি…পে॰… সচ্চং কির ভিক্খৰে থুল্লনন্দা ভিক্খুনী সমগ্গেন সঙ্ঘেন উক্খিত্তং ভিক্খুনিং ধম্মেন ৰিনযেন সত্থুসাসনেন অনপলোকেত্ৰা কারকসঙ্ঘং অনঞ্ঞায গণস্স ছন্দং ওসারেতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে থুল্লনন্দা ভিক্খুনী সমগ্গেন সঙ্ঘেন উক্খিত্তং ভিক্খুনিং ধম্মেন ৰিনযেন সত্থুসাসনেন অনপলোকেত্ৰা কারকসঙ্ঘং অনঞ্ঞায গণস্স ছন্দং ওসারেস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৬৯৫>, <যা পন ভিক্খুনী সমগ্গেন সঙ্ঘেন উক্খিত্তং ভিক্খুনিং ধম্মেন ৰিনযেন সত্থুসাসনেন অনপলোকেত্ৰা কারকসঙ্ঘং অনঞ্ঞায গণস্স ছন্দং ওসারেয্য অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৬৯৬>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <সমগ্গো নাম সঙ্ঘো সমানসংৰাসকো সমানসীমাযং ঠিতো।>
    text <উক্খিত্তা নাম আপত্তিযা অদস্সনে ৰা অপ্পটিকম্মে ৰা অপ্পটিনিস্সগ্গে ৰা উক্খিত্তা।>
    text <ধম্মেন ৰিনযেনাতি যেন ধম্মেন যেন ৰিনযেন।>
    text <সত্থুসাসনেনাতি জিনসাসনেন বুদ্ধসাসনেন।>
    text <অনপলোকেত্ৰা কারকসঙ্ঘন্তি কম্মকারকসঙ্ঘং অনাপুচ্ছা।>
    text <অনঞ্ঞায গণস্স ছন্দন্তি গণস্স ছন্দং অজানিত্ৰা।>
    text <ওসারেস্সামীতি গণং ৰা পরিযেসতি সীমং ৰা সম্মন্নতি আপত্তি দুক্কটস্স। ঞত্তিযা দুক্কটং দ্ৰীহি কম্মৰাচাহি থুল্লচ্চযা কম্মৰাচাপরিযোসানে আপত্তি সঙ্ঘাদিসেসস্স।>
    text <অযম্পীতি পুরিমাযো উপাদায ৰুচ্চতি।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <৬৯৭>, <ধম্মকম্মে ধম্মকম্মসঞ্ঞা ওসারেতি আপত্তি সঙ্ঘাদিসেসস্স। ধম্মকম্মে ৰেমতিকা ওসারেতি আপত্তি সঙ্ঘাদিসেসস্স। ধম্মকম্মে অধম্মকম্মসঞ্ঞা ওসারেতি আপত্তি সঙ্ঘাদিসেসস্স।>
    text <অধম্মকম্মে ধম্মকম্মসঞ্ঞা আপত্তি দুক্কটস্স। অধম্মকম্মে ৰেমতিকা আপত্তি দুক্কটস্স। অধম্মকম্মে অধম্মকম্মসঞ্ঞা আপত্তি দুক্কটস্স।>
    text <৬৯৮>, <অনাপত্তি কম্মকারকসঙ্ঘং অপলোকেত্ৰা ওসারেতি গণস্স ছন্দং জানিত্ৰা ওসারেতি ৰত্তে ৰত্তন্তিং ওসারেতি অসন্তে কম্মকারকসঙ্ঘে ওসারেতি উম্মত্তিকায আদিকম্মিকাযাতি।>
    stand <চতুত্থসঙ্ঘাদিসেসসিক্খাপদং নিট্ঠিতং।>
  text <৫ পঞ্চমসঙ্ঘাদিসেসসিক্খাপদং>
    text <৬৯৯>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন সুন্দরীনন্দা ভিক্খুনী অভিরূপা হোতি দস্সনীযা পাসাদিকা। মনুস্সা ভত্তগ্গে সুন্দরীনন্দং ভিক্খুনিং পস্সিত্ৰা অৰস্সুতা অৰস্সুতায সুন্দরীনন্দায ভিক্খুনিযা অগ্গমগ্গানি ভোজনানি দেন্তি। সুন্দরীনন্দা ভিক্খুনী যাৰদত্থং ভুঞ্জতি অঞ্ঞা ভিক্খুনিযো ন চিত্তরূপং লভন্তি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা সুন্দরীনন্দা অৰস্সুতা অৰস্সুতস্স পুরিসপুগ্গলস্স হত্থতো খাদনীযং ৰা ভোজনীযং ৰা সহত্থা পটিগ্গহেত্ৰা খাদিস্সতি ভুঞ্জিস্সতীতি…পে॰… সচ্চং কির ভিক্খৰে সুন্দরীনন্দা ভিক্খুনী অৰস্সুতা অৰস্সুতস্স পুরিসপুগ্গলস্স হত্থতো খাদনীযং ৰা ভোজনীযং ৰা সহত্থা পটিগ্গহেত্ৰা খাদতি ভুঞ্জতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে সুন্দরীনন্দা ভিক্খুনী অৰস্সুতা অৰস্সুতস্স পুরিসপুগ্গলস্স হত্থতো খাদনীযং ৰা ভোজনীযং ৰা সহত্থা পটিগ্গহেত্ৰা খাদিস্সতি ভুঞ্জিস্সতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭০০>, <যা পন ভিক্খুনী অৰস্সুতা অৰস্সুতস্স পুরিসপুগ্গলস্স হত্থতো খাদনীযং ৰা ভোজনীযং ৰা সহত্থা পটিগ্গহেত্ৰা খাদেয্য ৰা ভুঞ্জেয্য ৰা অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৭০১>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <অৰস্সুতা নাম সারত্তা অপেক্খৰতী পটিবদ্ধচিত্তা।>
    text <অৰস্সুতো নাম সারত্তো অপেক্খৰা পটিবদ্ধচিত্তো।>
    text <পুরিসপুগ্গলো নাম মনুস্সপুরিসো ন যক্খো ন পেতো ন তিরচ্ছানগতো ৰিঞ্ঞূ পটিবলো সারজ্জিতুং।>
    text <খাদনীযং নাম পঞ্চ ভোজনানি উদকদন্তপোনং ঠপেত্ৰা অৰসেসং খাদনীযং নাম।>
    text <ভোজনীযং নাম পঞ্চ ভোজনানি ওদনো কুম্মাসো সত্তু মচ্ছো মংসং।>
    text <খাদিস্সামি ভুঞ্জিস্সামীতি পটিগ্গণ্হাতি আপত্তি থুল্লচ্চযস্স। অজ্ঝোহারে অজ্ঝোহারে আপত্তি সঙ্ঘাদিসেসস্স।>
    text <অযম্পীতি পুরিমাযো উপাদায ৰুচ্চতি।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <উদকদন্তপোনং পটিগ্গণ্হাতি আপত্তি দুক্কটস্স। একতোঅৰস্সুতে খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স।>
    text <৭০২>, <অজ্ঝোহারে অজ্ঝোহারে আপত্তি থুল্লচ্চযস্স। উদকদন্তপোনং পটিগ্গণ্হাতি আপত্তি দুক্কটস্স। উভতোঅৰস্সুতে যক্খস্স ৰা পেতস্স ৰা পণ্ডকস্স ৰা তিরচ্ছানগতমনুস্সৰিগ্গহস্স ৰা হত্থতো খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স। অজ্ঝোহারে অজ্ঝোহারে আপত্তি থুল্লচ্চযস্স। উদকদন্তপোনং পটিগ্গণ্হাতি আপত্তি দুক্কটস্স। একতোঅৰস্সুতে খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স। অজ্ঝোহারে অজ্ঝোহারে আপত্তি দুক্কটস্স। উদকদন্তপোনং পটিগ্গণ্হাতি আপত্তি দুক্কটস্স।>
    text <৭০৩>, <অনাপত্তি উভতোঅনৰস্সুতা হোন্তি অনৰস্সুতোতি জানন্তী পটিগ্গণ্হাতি উম্মত্তিকায আদিকম্মিকাযাতি।>
    stand <পঞ্চমসঙ্ঘাদিসেসসিক্খাপদং নিট্ঠিতং।>
  text <৬ ছট্ঠসঙ্ঘাদিসেসসিক্খাপদং>
    text <৭০৪>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন সুন্দরীনন্দা ভিক্খুনী অভিরূপা হোতি দস্সনীযা পাসাদিকা। মনুস্সা ভত্তগ্গে সুন্দরীনন্দং ভিক্খুনিং পস্সিত্ৰা অৰস্সুতা সুন্দরীনন্দায ভিক্খুনিযা অগ্গমগ্গানি ভোজনানি দেন্তি। সুন্দরীনন্দা ভিক্খুনী কুক্কুচ্চাযন্তী ন পটিগ্গণ্হাতি। অনন্তরিকা ভিক্খুনী সুন্দরীনন্দং ভিক্খুনিং এতদৰোচ কিস্স ত্ৰং অয্যে ন পটিগ্গণ্হাসীতি অৰস্সুতা অয্যেতি। ত্ৰং পন অয্যে অৰস্সুতাতি নাহং অয্যে অৰস্সুতাতি। কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা। ইঙ্ঘং অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰাতি।>
    text <যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনী এৰং ৰক্খতি কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা। ইঙ্ঘ অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰাতি…পে॰… সচ্চং কির ভিক্খৰে ভিক্খুনী এৰং ৰদেতি কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা ইঙ্ঘ অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰাতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনী এৰং ৰক্খতি কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা ইঙ্ঘ অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰা। নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭০৫>, <যা পন ভিক্খুনী এৰং ৰদেয্য কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা। ইঙ্ঘ অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰাতি অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসন্তি।>
    text <৭০৬>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <এৰং ৰদেয্যাতি কিং তে অয্যে এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা যতো ত্ৰং অনৰস্সুতা। ইঙ্ঘ অয্যে যং তে এসো পুরিসপুগ্গলো দেতি খাদনীযং ৰা ভোজনীযং ৰা তং ত্ৰং সহত্থা পটিগ্গহেত্ৰা খাদ ৰা ভুঞ্জ ৰাতি উয্যোজেতি আপত্তি দুক্কটস্স। তস্সা ৰচনেন খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স। অজ্ঝোহারে অজ্ঝোহারে আপত্তি থুল্লচ্চযস্স। ভোজনপরিযোসানে আপত্তি সঙ্ঘাদিসেসস্স।>
    text <অযম্পীতি পুরিমাযো উপাদায ৰুচ্চতি।>
    text <পঠমাপত্তিকন্তি সহ ৰত্থুজ্ঝাচারা আপজ্জতি অসমনুভাসনায।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <উদকদন্তপোনং পটিগ্গণ্হাতি উয্যোজেতি আপত্তি দুক্কটস্স। তস্সা ৰচনেন খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স।>
    text <৭০৭>, <একতোঅৰস্সুতে যক্খস্স ৰা পেতস্স ৰা পণ্ডকস্স ৰা তিরচ্ছানগতমনুস্সৰিগ্গহস্স ৰা হত্থতো খাদনীযং ৰা ভোজনীযং ৰা খাদ ৰা ভুঞ্জ ৰাতি উয্যোজেতি আপত্তি দুক্কটস্স। তস্সা ৰচনেন খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স। অজ্ঝোহারে অজ্ঝোহারে আপত্তি দুক্কটস্স। ভোজনপরিযোসানে আপত্তি থুল্লচ্চযস্স। উদকদন্তপোনং পটিগ্গণ্হাতি উয্যোজেতি আপত্তি দুক্কটস্স। তস্সা ৰচনেন খাদিস্সামি ভুঞ্জিস্সামীতি পটিগ্গণ্হাতি আপত্তি দুক্কটস্স।>
    text <৭০৮>, <অনাপত্তি অনৰস্সুতোতি জানন্তী উয্যোজেতি কুপিতা ন পটিগ্গণ্হাতীতি উয্যোজেতি কুলানুদ্দযতায ন পটিগ্গণ্হাতীতি উয্যোজেতি উম্মত্তিকায আদিকম্মিকাযাতি।>
    stand <ছট্ঠসঙ্ঘাদিসেসসিক্খাপদং নিট্ঠিতং।>
  text <৭ সত্তমসঙ্ঘাদিসেসসিক্খাপদং>
    text <৭০৯>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন চণ্ডকাল়ী ভিক্খুনী ভিক্খুনীহি সদ্ধিং ভণ্ডিত্ৰা কুপিতা অনত্তমনা এৰং ৰদেতি বুদ্ধং পচ্চাচিক্খামি ধম্মং পচ্চাচিক্খামি সঙ্ঘং পচ্চাচিক্খামি সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা চণ্ডকাল়ী কুপিতা অনত্তমনা এৰং ৰক্খতি বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি…পে॰… সচ্চং কির ভিক্খৰে চণ্ডকাল়ী ভিক্খুনী কুপিতা অনত্তমনা এৰং ৰদেতি বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে চণ্ডকাল়ী ভিক্খুনী কুপিতা অনত্তমনা এৰং ৰক্খতি বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭১০>, <যা পন ভিক্খুনী কুপিতা অনত্তমনা এৰং ৰদেয্য বুদ্ধং পচ্চাচিক্খামি ধম্মং পচ্চাচিক্খামি সঙ্ঘং পচ্চাচিক্খামি সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি সা ভিক্খুনী ভিক্খুনীহি এৰমস্স ৰচনীযা মায্যে কুপিতা অনত্তমনা এৰং অৰচ বুদ্ধং পচ্চাচিক্খামি ধম্মং পচ্চাচিক্খামি সঙ্ঘং পচ্চাচিক্খামি সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি অভিরমায্যে স্ৰাক্খাতো ধম্মো চর ব্রহ্মচরিযং সম্মা দুক্খস্স অন্তকিরিযাযাতি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায। যাৰততিযঞ্চে সমনুভাসীযমানা তং পটিনিস্সজ্জেয্য ইচ্চেতং কুসলং নো চে পটিনিস্সজ্জেয্য অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসন্তি।>
    text <৭১১>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <কুপিতা অনত্তমনাতি অনভিরদ্ধা আহতচিত্তা খিলজাতা।>
    text <এৰং ৰদেয্যাতি বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি।>
    text <সা ভিক্খুনীতি যা সা এৰংৰাদিনী ভিক্খুনী। ভিক্খুনীহীতি অঞ্ঞাহি ভিক্খুনীহি।>
    text <যা পস্সন্তি যা সুণন্তি তাহি ৰত্তব্বা মায্যে কুপিতা অনত্তমনা এৰং অৰচ বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি। অভিরমায্যে স্ৰাক্খাতো ধম্মো চর ব্রহ্মচরিযং সম্মা দুক্খস্স অন্তকিরিযাযাতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সুত্ৰা ন ৰদন্তি আপত্তি দুক্কটস্স। সা ভিক্খুনী সঙ্ঘমজ্ঝম্পি আকড্ঢিত্ৰা ৰত্তব্বা মায্যে কুপিতা অনত্তমনা এৰং অৰচ বুদ্ধং পচ্চাচিক্খামি…পে॰… সিক্খং পচ্চাচিক্খামি । কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি। অভিরমায্যে স্ৰাক্খাতো ধম্মো চর ব্রহ্মচরিযং সম্মা দুক্খস্স অন্তকিরিযাযাতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সা ভিক্খুনী সমনুভাসিতব্বা। এৰঞ্চ পন ভিক্খৰে সমনুভাসিতব্বা। ব্যত্তায ভিক্খুনিযা পটিবলায সঙ্ঘো ঞাপেতব্বো>
    text <৭১২>, <সুণাতু মে অয্যে সঙ্ঘো। অযং ইত্থন্নামা ভিক্খুনী কুপিতা অনত্তমনা এৰং ৰদেতি বুদ্ধং পচ্চাচিক্খামি ধম্মং পচ্চাচিক্খামি সঙ্ঘং পচ্চাচিক্খামি সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি। সা তং ৰত্থুং ন পটিনিস্সজ্জতি। যদি সঙ্ঘস্স পত্তকল্লং সঙ্ঘো ইত্থন্নামং ভিক্খুনিং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।>
    text <সুণাতু মে অয্যে সঙ্ঘো। অযং ইত্থন্নামা ভিক্খুনী কুপিতা অনত্তমনা এৰং ৰদেতি বুদ্ধং পচ্চাচিক্খামি…পে॰… সিক্খং পচ্চাচিক্খামি। কিন্নুমাৰ সমণিযো যা সমণিযো সক্যধীতরো সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা তাসাহং সন্তিকে ব্রহ্মচরিযং চরিস্সামীতি । সা তং ৰত্থুং ন পটিনিস্সজ্জতি। সঙ্ঘো ইত্থন্নামং ভিক্খুনিং সমনুভাসতি তস্স ৰত্থুস্স পটিনিস্সগ্গায। যস্সা অয্যায খমতি ইত্থন্নামায ভিক্খুনিযা সমনুভাসনা তস্স ৰত্থুস্স পটিনিস্সগ্গায সা তুণ্হস্স যস্সা নক্খমতি সা ভাসেয্য।>
    text <দুতিযম্পি এতমত্থং ৰদামি…পে॰… ততিযম্পি এতমত্থং ৰদামি…পে॰…।>
    text <সমনুভট্ঠা সঙ্ঘেন ইত্থন্নামা ভিক্খুনী তস্স ৰত্থুস্স পটিনিস্সগ্গায। খমতি সঙ্ঘস্স তস্মা তুণ্হী এৰমেতং ধারযামীতি।>
    text <ঞত্তিযা দুক্কটং। দ্ৰীহি কম্মৰাচাহি থুল্লচ্চযা। কম্মৰাচাপরিযোসানে আপত্তি সঙ্ঘাদিসেসস্স। সঙ্ঘাদিসেসং অজ্ঝাপজ্জন্তিযা ঞত্তিযা দুক্কটং দ্ৰীহি কম্মৰাচাহি থুল্লচ্চযা পটিপ্পস্সম্ভন্তি।>
    text <অযম্পীতি পুরিমাযো উপাদায ৰুচ্চতি।>
    text <যাৰততিযকন্তি যাৰততিযং সমনুভাসনায আপজ্জতি ন সহ ৰত্থুজ্ঝাচারা।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <৭১৩>, <ধম্মকম্মে ধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেসস্স। ধম্মকম্মে ৰেমতিকা ন পটিনিস্সজ্জতি আপত্তি সঙ্ঘাদিসেসস্স। ধম্মকম্মে অধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেসস্স।>
    text <অধম্মকম্মে ধম্মকম্মসঞ্ঞা আপত্তি দুক্কটস্স । অধম্মকম্মে ৰেমতিকা আপত্তি দুক্কটস্স। অধম্মকম্মে অধম্মকম্মসঞ্ঞা আপত্তি দুক্কটস্স।>
    text <৭১৪>, <অনাপত্তি অসমনুভাসন্তিযা পটিনিস্সজ্জন্তিযা উম্মত্তিকায আদিকম্মিকাযাতি।>
    stand <সত্তমসঙ্ঘাদিসেসসিক্খাপদং নিট্ঠিতং।>
  text <৮ অট্ঠমসঙ্ঘাদিসেসসিক্খাপদং>
    text <৭১৫>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন চণ্ডকাল়ী ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেতি ছন্দগামিনিযো চ ভিক্খুনিযো দোসগামিনিযো চ ভিক্খুনিযো মোহগামিনিযো চ ভিক্খুনিযো ভযগামিনিযো চ ভিক্খুনিযোতি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা চণ্ডকাল়ী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰক্খতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি…পে॰… সচ্চং কির ভিক্খৰে চণ্ডকাল়ী ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে চণ্ডকাল়ী ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰক্খতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭১৬>, <যা পন ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেয্য ছন্দগামিনিযো চ ভিক্খুনিযো দোসগামিনিযো চ ভিক্খুনিযো মোহগামিনিযো চ ভিক্খুনিযো ভযগামিনিযো চ ভিক্খুনিযোতি সা ভিক্খুনী ভিক্খুনীহি এৰমস্স ৰচনীযা মায্যে কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং অৰচ ছন্দগামিনিযো চ ভিক্খুনিযো দোসগামিনিযো চ ভিক্খুনিযো মোহগামিনিযো চ ভিক্খুনিযো ভযগামিনিযো চ ভিক্খুনিযোতি। অয্যা খো ছন্দাপি গচ্ছেয্য দোসাপি গচ্ছেয্য মোহাপি গচ্ছেয্য ভযাপি গচ্ছেয্যাতি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায। যাৰততিযঞ্চে সমনুভাসীযমানা তং পটিনিস্সজ্জেয্য ইচ্চেতং কুসলং নো চে পটিনিস্সজ্জেয্য অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসন্তি।>
    text <৭১৭>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <কিস্মিঞ্চিদেৰ অধিকরণেতি অধিকরণং নাম চত্তারি অধিকরণানি ৰিৰাদাধিকরণং অনুৰাদাধিকরণং আপত্তাধিকরণং কিচ্চাধিকরণং।>
    text <পচ্চাকতা নাম পরাজিতা ৰুচ্চতি।>
    text <কুপিতা অনত্তমনাতি অনভিরদ্ধা আহতচিত্তা খিলজাতা।>
    text <এৰং ৰদেয্যাতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি।>
    text <সা ভিক্খুনীতি যা সা এৰংৰাদিনী ভিক্খুনী।>
    text <ভিক্খুনীহীতি অঞ্ঞাহি ভিক্খুনীহি।>
    text <যা পস্সন্তি যা সুণন্তি তাহি ৰত্তব্বা মায্যে কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং অৰচ ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি। অয্যা খো ছন্দাপি গচ্ছেয্য…পে॰… ভযাপি গচ্ছেয্যাতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সুত্ৰা ন ৰদন্তি আপত্তি দুক্কটস্স। সা ভিক্খুনী সঙ্ঘমজ্ঝম্পি আকড্ঢিত্ৰা ৰত্তব্বা মায্যে কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং অৰচ ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি। অয্যা খো ছন্দাপি গচ্ছেয্য…পে॰… ভযাপি গচ্ছেয্যাতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সা ভিক্খুনী সমনুভাসিতব্বা। এৰঞ্চ পন ভিক্খৰে সমনুভাসিতব্বা। ব্যত্তায ভিক্খুনিযা পটিবলায সঙ্ঘো ঞাপেতব্বো>
    text <৭১৮>, <সুণাতু মে অয্যে সঙ্ঘো। অযং ইত্থন্নামা ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি। সা তং ৰত্থুং ন পটিনিস্সজ্জতি। যদি সঙ্ঘস্স পত্তকল্লং সঙ্ঘো ইত্থন্নামং ভিক্খুনিং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।>
    text <সুণাতু মে অয্যে সঙ্ঘো। অযং ইত্থন্নামা ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেতি ছন্দগামিনিযো চ ভিক্খুনিযো…পে॰… ভযগামিনিযো চ ভিক্খুনিযোতি। সা তং ৰত্থুং ন পটিনিস্সজ্জতি। সঙ্ঘো ইত্থন্নামং ভিক্খুনিং সমনুভাসতি তস্স ৰত্থুস্স পটিনিস্সগ্গায। যস্সা অয্যায খমতি ইত্থন্নামায ভিক্খুনিযা সমনুভাসনা তস্স ৰত্থুস্স পটিনিস্সগ্গায সা তুণ্হস্স যস্সা নক্খমতি সা ভাসেয্য।>
    text <দুতিযম্পি এতমত্থং ৰদামি…পে॰… ততিযম্পি এতমত্থং ৰদামি…পে॰…।>
    text <সমনুভট্ঠা সঙ্ঘেন ইত্থন্নামা ভিক্খুনী তস্স ৰত্থুস্স পটিনিস্সগ্গায। খমতি সঙ্ঘস্স তস্মা তুণ্হী এৰমেতং ধারযামীতি।>
    text <ঞত্তিযা দুক্কটং। দ্ৰীহি কম্মৰাচাহি থুল্লচ্চযা। কম্মৰাচাপরিযোসানে আপত্তি সঙ্ঘাদিসেসস্স। সঙ্ঘাদিসেসং অজ্ঝাপজ্জন্তিযা ঞত্তিযা দুক্কটং। দ্ৰীহি কম্মৰাচাহি থুল্লচ্চযা পটিপ্পস্সম্ভন্তি।>
    text <অযম্পীতি পুরিমাযো উপাদায ৰুচ্চতি।>
    text <যাৰততিযকন্তি যাৰততিযং সমনুভাসনায আপজ্জতি ন সহ ৰত্থুজ্ঝাচারা।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <৭১৯>, <ধম্মকম্মে ধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেস্স। ধম্মকম্মে ৰেমতিকা ন পটিনিস্সজ্জতি আপত্তি সঙ্ঘাদিসেসস্স। ধম্মকম্মে অধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেসস্স।>
    text <অধম্মকম্মে ধম্মকম্মসঞ্ঞা আপত্তি দুক্কটস্স। অধম্মকম্মে ৰেমতিকা আপত্তি দুক্কটস্স। অধম্মকম্মে অধম্মকম্মসঞ্ঞা আপত্তি দুক্কটস্স।>
    text <৭২০>, <অনাপত্তি অসমনুভাসন্তিযা পটিনিস্সজ্জন্তিযা উম্মত্তিকায আদিকম্মিকাযাতি ।>
    stand <অট্ঠমসঙ্ঘাদিসেসসিক্খাপদং নিট্ঠিতং।>
  text <৯ নৰমসঙ্ঘাদিসেসসিক্খাপদং>
    text <৭২১>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন থুল্লনন্দায ভিক্খুনিযা অন্তেৰাসিকা ভিক্খুনিযো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম ভিক্খুনিযো সংসট্ঠা ৰিহরিস্সন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকাতি…পে॰… সচ্চং কির ভিক্খৰে ভিক্খুনিযো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকাতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে ভিক্খুনিযো সংসট্ঠা ৰিহরিস্সন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭২২>, <ভিক্খুনিযো পনেৰ সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা ভিক্খুনিযো ভিক্খুনীহি এৰমস্সু ৰচনীযা ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। এৰঞ্চ তা ভিক্খুনিযো ভিক্খুনীহি ৰুচ্চমানা তথেৰ পগ্গণ্হেয্যুং তা ভিক্খুনিযো ভিক্খুনীহি যাৰততিযং সমনুভাসিতব্বা তস্স পটিনিস্সগ্গায। যাৰততিযঞ্চে সমনুভাসীযমানা তং পটিনিস্সজ্জেয্যুং ইচ্চেতং কুসলং নো চে পটিনিস্সজ্জেয্যুং ইমাপি ভিক্খুনিযো যাৰততিযকং ধম্মং আপন্না নিস্সারণীযং সঙ্ঘাদিসেসন্তি।>
    text <৭২৩>, <ভিক্খুনিযো পনেৰাতি উপসম্পন্নাযো ৰুচ্চন্তি।>
    text <সংসট্ঠা ৰিহরন্তীতি সংসট্ঠা নাম অননুলোমিকেন কাযিকৰাচসিকেন সংসট্ঠা ৰিহরন্তি।>
    text <পাপাচারাতি পাপকেন আচারেন সমন্নাগতা।>
    text <পাপসদ্দাতি পাপকেন কিত্তিসদ্দেন অব্ভুগ্গতা।>
    text <পাপসিলোকাতি পাপকেন মিচ্ছাজীৰেন জীৰিতং কপ্পেন্তি।>
    text <ভিক্খুনিসঙ্ঘস্স ৰিহেসিকাতি অঞ্ঞমঞ্ঞিস্সা কম্মে করীযমানে পটিক্কোসন্তি।>
    text <অঞ্ঞমঞ্ঞিস্সা ৰজ্জপ্পটিচ্ছাদিকাতি অঞ্ঞমঞ্ঞং ৰজ্জং পটিচ্ছাদেন্তি।>
    text <তা ভিক্খুনিযোতি যা তা সংসট্ঠা ভিক্খুনিযো।>
    text <ভিক্খুনীহীতি অঞ্ঞাহি ভিক্খুনীহি।>
    text <যা পস্সন্তি যা সুণন্তি তাহি ৰত্তব্বা ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জন্তি ইচ্চেতং কুসলং নো চে পটিনিস্সজ্জন্তি আপত্তি দুক্কটস্স। সুত্ৰা ন ৰদন্তি আপত্তি দুক্কটস্স। তা ভিক্খুনিযো সঙ্ঘমজ্ঝম্পি আকড্ঢিত্ৰা ৰত্তব্বা ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জন্তি ইচ্চেতং কুসলং নো চে পটিনিস্সজ্জন্তি আপত্তি দুক্কটস্স। তা ভিক্খুনিযো সমনুভাসিতব্বা। এৰঞ্চ পন ভিক্খৰে সমনুভাসিতব্বা। ব্যত্তায ভিক্খুনিযা পটিবলায সঙ্ঘো ঞাপেতব্বো>
    text <৭২৪>, <সুণাতু মে অয্যে সঙ্ঘো। ইত্থন্নামা চ ইত্থন্নামা চ ভিক্খুনিযো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা তং ৰত্থুং ন পটিনিস্সজ্জন্তি। যদি সঙ্ঘস্স পত্তকল্লং সঙ্ঘো ইত্থন্নামঞ্চ ইত্থন্নামঞ্চ ভিক্খুনিযো সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।>
    text <সুণাতু মে অয্যে সঙ্ঘো। ইত্থন্নামা চ ইত্থন্নামা চ ভিক্খুনিযো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা তং ৰত্থুং ন পটিনিস্সজ্জন্তি। সঙ্ঘো ইত্থন্নামঞ্চ ইত্থন্নামঞ্চ ভিক্খুনিযো সমনুভাসতি তস্স ৰত্থুস্স পটিনিস্সগ্গায। যস্সা অয্যায খমতি ইত্থন্নামায চ ইত্থন্নামায চ ভিক্খুনীনং সমনুভাসনা তস্স ৰত্থুস্স পটিনিস্সগ্গায সা তুণ্হস্স যস্সা নক্খমতি সা ভাসেয্য।>
    text <দুতিযম্পি এতমত্থং ৰদামি…পে॰… ততিযম্পি এতমত্থং ৰদামি…পে॰…।>
    text <সমনুভট্ঠা সঙ্ঘেন ইত্থন্নামা চ ইত্থন্নামা চ ভিক্খুনিযো তস্স ৰত্থুস্স পটিনিস্সগ্গায। খমতি সঙ্ঘস্স তস্মা তুণ্হী এৰমেতং ধারযামীতি।>
    text <ঞত্তিযা দুক্কটং দ্ৰীহি কম্মৰাচাহি থুল্লচ্চযা কম্মৰাচাপরিযোসানে আপত্তি সঙ্ঘাদিসেসস্স। সঙ্ঘাদিসেসং অজ্ঝাপজ্জন্তীনং ঞত্তিযা দুক্কটং দ্ৰীহি কম্মৰাচাহি থুল্লচ্চযা পটিপ্পস্সম্ভন্তি। দ্ৰে তিস্সো একতো সমনুভাসিতব্বা। ততুত্তরি ন সমনুভাসিতব্বা।>
    text <ইমাপি ভিক্খুনিযোতি পুরিমাযো উপাদায ৰুচ্চন্তি।>
    text <যাৰততিযকন্তি যাৰততিযং সমনুভাসনায আপজ্জন্তি ন সহ ৰত্থুজ্ঝাচারা।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি…পে॰… তেনপি ৰুচ্চতি সঙ্ঘাদিসেসোতি।>
    text <৭২৫>, <ধম্মকম্মে ধম্মকম্মসঞ্ঞা ন পটিনিস্সজ্জন্তি আপত্তি সঙ্ঘাদিসেসস্স। ধম্মকম্মে ৰেমতিকা ন পটিনিস্সজ্জন্তি আপত্তি সঙ্ঘাদিসেসস্স। ধম্মকম্মে অধম্মকম্মসঞ্ঞা ন পটিনিস্সজ্জন্তি আপত্তি সঙ্ঘাদিসেসস্স।>
    text <অধম্মকম্মে ধম্মকম্মসঞ্ঞা আপত্তি দুক্কটস্স। অধম্মকম্মে ৰেমতিকা আপত্তি দুক্কটস্স। অধম্মকম্মে অধম্মকম্মসঞ্ঞা আপত্তি দুক্কটস্স।>
    text <৭২৬>, <অনাপত্তি অসমনুভাসন্তীনং পটিনিস্সজ্জন্তীনং উম্মত্তিকানং আদিকম্মিকানন্তি।>
    stand <নৰমসঙ্ঘাদিসেসসিক্খাপদং নিট্ঠিতং।>
  text <১০ দসমসঙ্ঘাদিসেসসিক্খাপদং>
    text <৭২৭>, <তেন সমযেন বুদ্ধো ভগৰা সাৰত্থিযং ৰিহরতি জেতৰনে অনাথপিণ্ডিকস্স আরামে। তেন খো পন সমযেন থুল্লনন্দা ভিক্খুনীসঙ্ঘেন সমনুভট্ঠা ভিক্খুনিযো এৰং ৰদেতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। যা তা ভিক্খুনিযো অপ্পিচ্ছা…পে॰… তা উজ্ঝাযন্তি খিয্যন্তি ৰিপাচেন্তি কথঞ্হি নাম অয্যা থুল্লনন্দা ভিক্খুনী সঙ্ঘেন সমনুভট্ঠা ভিক্খুনিযো এৰং ৰক্খতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো…পে॰… ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি…পে॰… সচ্চং কির ভিক্খৰে থুল্লনন্দা ভিক্খুনী সঙ্ঘেন সমনুভট্ঠা ভিক্খুনিযো এৰং ৰদেতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি সচ্চং ভগৰাতি। ৰিগরহি বুদ্ধো ভগৰা…পে॰… কথঞ্হি নাম ভিক্খৰে থুল্লনন্দা ভিক্খুনী সঙ্ঘেন সমনুভট্ঠা ভিক্খুনিযো এৰং ৰক্খতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো…পে॰… ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি নেতং ভিক্খৰে অপ্পসন্নানং ৰা পসাদায…পে॰… এৰঞ্চ পন ভিক্খৰে ভিক্খুনিযো ইমং সিক্খাপদং উদ্দিসন্তু>
    text <৭২৮>, <যা পন ভিক্খুনী এৰং ৰদেয্য সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। সা ভিক্খুনী ভিক্খুনীহি এৰমস্স ৰচনীযা মা অয্যে এৰং অৰচ সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায। যাৰততিযঞ্চে সমনুভাসীযমানা তং পটিনিস্সজ্জেয্য ইচ্চেতং কুসলং নো চে পটিনিস্সজ্জেয্য অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসন্তি।>
    text <৭২৯>, <যা পনাতি যা যাদিসা…পে॰… ভিক্খুনীতি…পে॰… অযং ইমস্মিং অত্থে অধিপ্পেতা ভিক্খুনীতি।>
    text <এৰং ৰদেয্যাতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ।>
    text <তুম্হঞ্ঞেৰ সঙ্ঘো উঞ্ঞাযাতি অৰঞ্ঞায।>
    text <পরিভৰেনাতি পারিভব্যতা।>
    text <অক্খন্তিযাতি কোপেন।>
    text <ৰেভস্সিযাতি ৰিভস্সীকতা ।>
    text <দুব্বল্যাতি অপক্খতা।>
    text <এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিচিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি।>
    text <সা ভিক্খুনীতি যা সা এৰংৰাদিনী ভিক্খুনী।>
    text <ভিক্খুনীহীতি অঞ্ঞাহি ভিক্খুনীহি।>
    text <যা পস্সন্তি যা সুণন্তি তাহি ৰত্তব্বা মায্যে এৰং অৰচ সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো…পে॰… ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সুত্ৰা ন ৰদন্তি আপত্তি দুক্কটস্স। সা ভিক্খুনী সঙ্ঘমজ্ঝম্পি আকড্ঢিত্ৰা ৰত্তব্বা মায্যে এৰং অৰচ সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো…পে॰… ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। দুতিযম্পি ৰত্তব্বা। ততিযম্পি ৰত্তব্বা। সচে পটিনিস্সজ্জতি ইচ্চেতং কুসলং নো চে পটিনিস্সজ্জতি আপত্তি দুক্কটস্স। সা ভিক্খুনী সমনুভাসিতব্বা। এৰঞ্চ পন ভিক্খৰে সমনুভাসিতব্বা। ব্যত্তায ভিক্খুনিযা পটিবলায সঙ্ঘো ঞাপেতব্বো>
    text <৭৩০>, <সুণাতু মে অয্যে সঙ্ঘো। অযং ইত্থন্নামা ভিক্খুনী সঙ্ঘেন সমনুভট্ঠা ভিক্খুনিযো এৰং ৰদেতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা । ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। সা তং ৰত্থুং ন পটিনিস্সজ্জতি। যদি সঙ্ঘস্স পত্তকল্লং সঙ্ঘো ইত্থন্নামং ভিক্খুনিং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।>
    text <সুণাতু মে অয্যে সঙ্ঘো। অযং ইত্থন্নামা ভিক্খুনী সঙ্ঘেন সমনুভট্ঠা ভিক্খুনিযো এৰং ৰদেতি সংসট্ঠাৰ অয্যে তুম্হে ৰিহরথ। মা তুম্হে নানা ৰিহরিত্থ। সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। তা সঙ্ঘো ন কিঞ্চি আহ। তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা। ৰিৰিচ্চথায্যে। ৰিৰেকঞ্ঞেৰ ভগিনীনং সঙ্ঘো ৰণ্ণেতীতি। সা তং ৰত্থুং ন পটিনিস্সজ্জতি। সঙ্ঘো ইত্থন্নামং ভিক্খুনিং সমনুভাসতি তস্স ৰত্থুস্স পটিনিস্সগ্গায। যস্সা অয্যায খমতি ইত্থন্নামায ভিক্খুনিযা সমনুভাসনা তস্স ৰত্থুস্স পটিনিস্সগ্গায সা তুণ্হস্স যস্সা নক্খমতি সা ভাসেয্য।>
    text <দুতিযম্পি এতমত্থং ৰদামি…পে॰… ততিযম্পি এতমত্থং ৰদামি…পে॰…।>
    text <সমনুভট্ঠা সঙ্ঘেন ইত্থন্নামা ভিক্খুনী তস্স ৰত্থুস্স পটিনিস্সগ্গায। খমতি সঙ্ঘস্স তস্মা তুণ্হী এৰমেতং ধারযামীতি।>
    text <ঞত্তিযা দুক্কটং দ্ৰীহি কম্মৰাচাহি থুল্লচ্চযা কম্মৰাচাপরিযোসানে আপত্তি সঙ্ঘাদিসেসস্স। সঙ্ঘাদিসেসং অজ্ঝাপজ্জন্তিযা ঞত্তিযা দুক্কটং দ্ৰীহি কম্মৰাচাহি থুল্লচ্চযা পটিপ্পস্সম্ভন্তি।>
    text <অযম্পীতি পুরিমাযো উপাদায ৰুচ্চতি।>
    text <যাৰততিযকন্তি যাৰততিযং সমনুভাসনায আপজ্জতি ন সহৰত্থুজ্ঝাচারা।>
    text <নিস্সারণীযন্তি সঙ্ঘম্হা নিস্সারীযতি।>
    text <সঙ্ঘাদিসেসোতি সঙ্ঘোৰ তস্সা আপত্তিযা মানত্তং দেতি মূলায পটিকস্সতি অব্ভেতি ন সম্বহুলা ন একা ভিক্খুনী। তেন ৰুচ্চতি সঙ্ঘাদিসেসোতি। তস্সেৰ আপত্তিনিকাযস্স নামকম্মং অধিৰচনং তেনপি ৰুচ্চতি সঙ্ঘাদিসেসোতি।>
    text <৭৩১>, <ধম্মকম্মে ধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেসস্স । ধম্মকম্মে ৰেমতিকা ন পটিনিস্সজ্জতি আপত্তি সঙ্ঘাদিসেসস্স। ধম্মকম্মে অধম্মকম্মসঞ্ঞা ন পটিনিস্সজ্জতি আপত্তি সঙ্ঘাদিসেসস্স।>
    text <অধম্মকম্মে ধম্মকম্মসঞ্ঞা আপত্তি দুক্কটস্স। অধম্মকম্মে ৰেমতিকা আপত্তি দুক্কটস্স। অধম্মকম্মে অধম্মকম্মসঞ্ঞা আপত্তি দুক্কটস্স।>
    text <৭৩২>, <অনাপত্তি অসমনুভাসন্তিযা পটিনিস্সজ্জন্তিযা উম্মত্তিকায আদিকম্মিকাযাতি।>
    stand <দসমসঙ্ঘাদিসেসসিক্খাপদং নিট্ঠিতং।>
    text <উদ্দিট্ঠা খো অয্যাযো সত্তরস সঙ্ঘাদিসেসা ধম্মা নৰ পঠমাপত্তিকা অট্ঠ যাৰততিযকা। যেসং ভিক্খুনী অঞ্ঞতরং ৰা অঞ্ঞতরং ৰা আপজ্জতি তায ভিক্খুনিযা উভতোসঙ্ঘে পক্খমানত্তং চরিতব্বং। চিণ্ণমানত্তা ভিক্খুনী যত্থ সিযা ৰীসতিগণো ভিক্খুনিসঙ্ঘো তত্থ সা ভিক্খুনী অব্ভেতব্বা। একাযপি চে ঊনো ৰীসতিগণো ভিক্খুনিসঙ্ঘো তং ভিক্খুনিং অব্ভেয্য। সা চ ভিক্খুনী অনব্ভিতা তা চ ভিক্খুনিযো গারয্হা অযং তত্থ সামীচি।>
    text <তত্থায্যাযো পুচ্ছামি কচ্চিত্থ পরিসুদ্ধা দুতিযম্পি পুচ্ছামি কচ্চিত্থ পরিসুদ্ধা ততিযম্পি পুচ্ছামি কচ্চিত্থ পরিসুদ্ধা পরিসুদ্ধেত্থায্যাযো তস্মা তুণ্হী এৰমেতং ধারযামীতি।>
    stand <সত্তরসকং নিট্ঠিতং।>
    stand <ভিক্খুনিৰিভঙ্গে সঙ্ঘাদিসেসকণ্ডং নিট্ঠিতং।>
