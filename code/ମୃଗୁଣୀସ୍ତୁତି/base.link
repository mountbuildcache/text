text <ମୃଗୁଣୀସ୍ତୁତି>
  block
    text <ରାମ ଯେ ରାମ ରାମ ନାମ ଶ୍ରୀରାମ ରାମ ।>
    text <ଯେଉଁ ନାମ ଧଇଲେ ନ ଦଣ୍ତେ କାଳ‌ଯମ ।>
    text <ଶ୍ରୀହରି ନାମ‌କୁ ଏକା ଜପୁଥିବୁ ମନ ।>
    text <ଅଶେଷ ଦୁରିତମାନ ହୋଇବ ଦ‌ହ‌ନ ।>
    text <ଯୋଗୀଜନମାନଙ୍କର ପରମକାରଣ ।>
    text <ସନ୍ଥଜନମାନଙ୍କ ଦୁରିତ-ନିବାରଣ ।>
    text <ଏଥୁ ଅନନ୍ତରେ ସର୍ବେ ଶୁଣ ରସସାର ।>
    text <ମାଘ କୃଷ୍ଣପକ୍ଷ ଯେ ପଞ୍ଚମୀ ଗୁରୁବାର ।>
    text <ଶୁକ ଏ ଦିନରେ ପରୀକ୍ଷିତଙ୍କ ଭବନେ ।>
    text <ଆଚମ୍ବିତେ ମିଳିଲେ ତାହାଙ୍କ ସନ୍ନିଧାନେ ।>
    text <ଦଣ୍ତକମଣ୍ତଳୁ ହସ୍ତେ ଡୋର କଉପୀନ ।>
    text <ରୁଦ୍ରାକ୍ଷର ଜପ-ମାଳା ଭସ୍ମ ବିଲେପନ ।>
    text <ହରିମନ୍ଦିରର ଚିତା ନାସା-ଅର୍ଦ୍ଧ‌ଯାଏ ।>
    text <ତମ୍ବାର କୁଣ୍ତଳ ବେନିକର୍ଣ୍ଣେ ଶୋଭାପାଏ ।>
    text <ତପତକାଞ୍ଚନ ଜିଣି ତନୁ ଅନୁପମ ।>
    text <କୋଟିଭାନୁ ଜିଣି ଯେ ଅନଳ ନୋହେ ସମ ।>
    text <ଦୂରୁ ତାଙ୍କୁ ଦେଖି ରାଜା ଆନନ୍ଦିତ ମନ ।>
    text <ଆସନୁ ଉଠିଣ କଲେ ପାଛୋଟି ଗମନ ।>
  block
    text <ପଦ ପଚିଶ ପଚାଶ ଯାଏ ସେହୁ ଗଲେ ।>
    text <ମୁନିଙ୍କି ନିମନ୍ତି ରାଜା ମନ୍ଦିରେ ମିଳିଲେ ।>
    text <ଧୂପ ଦୀପ ନଇବିଦ୍ୟ ବସନ ଚାମର ।>
    text <ନାନା ଯତ୍ନେ ପୂଜାକଲେ ମୁନିଙ୍କ ପୟର ।>
    text <ଦିବ୍ୟ ଆସନେ ମୁନିଙ୍କି ବସାଇଲେ ନେଇ ।>
    text <ବିନୟ ହୋଇଣ ରାଜା ବଚନ କ‌ହଇ ।>
    text <ଭୋ ମୁନିପୁଙ୍ଗବ ତୁମ୍ଭେ ସର୍ବତାପହର ।>
    text <ପବିତ୍ର କର ହେ ମୁନି ମୋର କଳେବର ।>
    text <କ‌ହ ବିଷ୍ଣୁ ପୁରାଣର ସେ ପବିତ୍ର କଥା ।>
    text <ତବ ମୁଖୁ ଶୁଣିଲେ ଖଣ୍ଡିବ ଭବବ୍ୟଥା ।>
    text <କେମନ୍ତ ପ୍ରକାରେ ଯେ ହରିଣୀର ବପତ୍ତି ।>
    text <କାହିଁ ଥାଇ ତାହା ଯେ ଜାଣିଲେ ଶିରୀପତି ।>
    text <ସେ କଥା ବିସ୍ତାରି ମୋତେ କହିବା ଗୋସାଇଁ ।>
    text <ତବ ମୁଖୁଁ ଶୁଣିଲେ ଯେ ପ୍ରତେ ଯିବି ମୁହିଁ ।>
    text <ପରୀକ୍ଷିତ-ବଚନେ ଆନନ୍ଦ ଶୁକମୁନି ।>
    text <ବୋଇଲେ ହୋ ଧନ୍ୟ ରାଜା ଅଟୁ ବ୍ରହ୍ମଜ୍ଞାନୀ ।>
    text <ଯାହା ପଚାରିଲୁ ଭାଗବତର ଚରିତ ।>
    text <ସାବଧାନ ହେଇ ତୁମ୍ଭେ ଶୁଣ ନପସୁତ ।>
    text <ସୁବାହୁ ବୋଲିଣ ଯେ ଏକଇ ଘୋରବନ ।>
    text <ହରପାର୍ବତୀଙ୍କର ସେ ଅଟେ କ୍ରୀଡ଼ାସ୍ଥାନ ।>
    text <ତାରାବତୀ ହରିଣୀ ଚରଇ ତହିଁ ନିତି ।>
    text <ମହାଦେବ-ପ୍ରସାଦେ ନ ଥାଇଁ ଭୟ ଭ୍ରାନ୍ତି ।>
    text <ଗର୍ଭବାସ ହେତୁ ତାର ଅଳସ ଗମନ ।>
    text <ସଙ୍ଗତେ ଅଛନ୍ତି ବେନି ବାଳୁତନନ୍ଦନ ।>
    text <ଦଇବ ବିପାକ କଥା କେ କରିବ ଆନ ।>
    text <ଯାହା ସେ କପାଳେ ଧାତା କରିଛି ଲିଖନ ।>
    text <ବିଧି ଅନୁସାରେ ହୁଏ କର୍ମର ଉଦିତ ।>
    text <କର୍ମ ଅନୁସାରେ ଜୀବ ହୁଏ ଆତଯାତ ।>
    text <ଶୁଭକୁ ଅଶୁଭ ଯେ ଫଳଇ ଦୁଃଖରାଶି ।>
    text <ତାହା ନ ଜାଣିଲେ ଜୀବ ନୁହଇ ବଶ୍ୱାସୀ ।>
    text <ଫଳଦାତାର କରତା ଅଟନ୍ତି ଈଶ୍ୱର ।>
    text <ମାୟାନର ଆତଯାତ କରଇ ସଂସାର ।>
    text <ଏକଦିନେ ହରିଣୀ ବନସ୍ତେ ଚରୁଥିଲା ।>
    text <ବିରୂପାକ୍ଷ ଶବର ଯେ ସେ ସ୍ଥାନେ ମିଳିଲା ।>
  block
    text <ଦେଖିଲା ହରିଣୀ ସଙ୍ଗେ ଛନ୍ତି ପିଲା ବେନି ।>
    text <ବିଧାତା ସୁମରି ଯେ ମାଇଲା ମୂରଧ୍ୱନି ।>
    text <ତିନିଦିନ ଉପାସକୁ ମିଳିଲା ଆହାର ।>
    text <ଏହକ୍ଷଣି ମାରିଣ ମୁଁ ତୋଷିବି ଉଦର ।>
    text <ବନ୍ଧୁଭାଇ ସୋଦର କୁଟୁମ୍ବ ସଙ୍ଖୋଳିବି ।>
    text <ଉଦରୁ ସଞ୍ଚିଣ ପୁତ୍ର ନୀତିଙ୍କି ଲୋଡ଼ିବି ।>
    text <ଏମନ୍ତ ବୋଲି ଶବର ମନରେ ହରଷ ।>
    text <ବିଧାତା ସୁମରି ଓଗାଳଇ ଦଶଦିଶ ।>
    text <ଚଉପାଶେ ଜାଲବାଡ଼ ପାତିଲା ହରଷେ ।>
    text <ପଛରେ ଦୋହରା ଅଗ୍ନି ଲଗାଇଲା ରୋଷେ ।>
    text <ନିଜେ ଧନୁ ଧରିଣ ଯେ ଦ୍ୱାର ନିରୋଧିଲା ।>
    text <ଧରି ମାର ବୋଲିଣ ଶ୍ୱାନ‌କୁ ପେଶି ଦେଲା ।>
    text <ନିଶ୍ଚିନ୍ତ ହୋଇଣ ଯେ ହରିଣୀ ଚରୁଥିଲା ।>
    text <ମନୁଷ୍ୟର ରାବ ଶୁଣି ବଦନ ଟେକିଲା ।>
    text <ଆଗ ପାଖରେ ଯେ ବ୍ୟାଧ ଦୁଇପାଶେ ଜାଲ ।>
    text <ପଛକତିରେ ଅନଳ ଜଳେ ପରଖର ।>
    text <ରେ ରେକାର ଶବଦ ଶୁଭଇ ଗୁରୁଟାଣ ।>
    text <ଆଗକୁ ଚାହିଁଲା ବ୍ୟାଧ କରେ ଧନୁର୍ବାଣ ।>
    text <ଲହଲହ ଜିହ୍ୱା ଶ୍ୱାନ ଆସୁଅଛୁ ଧାଇଁ ।>
    text <ମାର ଧର ବୋଲିଣ ସେ ଡାକଇ ତୁହାଇ ।>
    text <ଏହା ଦେଖି ତରସ୍ତ ଯେ ହେଇଲା ହରିଣୀ ।>
    text <ମୂର୍ଚ୍ଛାଗତ ହୋଇଣ ସେ ପଡ଼ିଲା ଧରଣୀ ।>
    text <ସଚେତ ହୋଇଣ ପୁଣ ମନେ ବିଚାରଇ ।>
    text <କେମନ୍ତ ପ୍ରକାରେ ଏଥୁଁ ପଳାଇବି ମୁହିଁ ।>
    text <ଆଗକୁ ଗଲେ ଶବର ବିନ୍ଧିବ ଯେ ଶର ।>
    text <ପଛକୁ ଗଲେଣ ପୋଡି ମତିବି ଅଗ୍ନିର ।>
    text <ଆଗ ଦିଗେ ଗଲେ ଯେ ପଡିବି ଜାଲେ ଯାଇ ।>
    text <ଏଥି ରହିଥିଲେ ଶ୍ୱାନ ଧରିବ ମୋ ଦେହୀ ।>
    text <ଆବର ମରିବେ ମୋର ଗର୍ଭର ତନୟେ ।>
    text <ମହାଘୋର ସଙ୍କଟେ ଯେ ପଡିଲା ଜୀବନ ।>
    text <ଉଦ୍ଧାରିଣ ରଖ ମୋତେ ପ୍ରଭୁ ଭଗବାନ ।>
    text <ମଧୁଦୈତ୍ୟ ନାଶି ନାମ ଶ୍ରୀମଧୁସୂଦନ ।>
    text <ଦୁଃଖୀଲୋକବାନ୍ଧବ ଦରଦ୍ର-ଲୋକ-ଧନ ।>
  block
    text <ପଥ ନ ଦିଶଇ ମୁଁ କରିବି କିସ ବୁଦ୍ଧି ।>
    text <ଆତଙ୍ଗେ ଡ଼ାକୁଛି ମୋତେ ରଖ ଦୟାନିଧି ।>
    text <ରଖ ରଖ ଜଗନ୍ନାଥ ଦୁଃଖିର ସଙ୍ଗାତ ।>
    text <ତୁମ୍ଭେ ନ ରଖିଲେ ଆଜ ହୋଇଲି ଅନାଥ ।>
    text <ଏମନ୍ତେ ପ୍ରଭୁଙ୍କ ପାଦେ ଲଗାଇଲା ଲୟ ।>
    text <ଜୟ ଜୟ ଦୀନବନ୍ଧୁ ଜୟ ବଶ୍ୱକାୟ ।>
    text <ଜୟ ଜୟ କୃପାନିଧି ଜଗତ‌ତାରଣ ।>
    text <ମହାଭାରା ନିବାରଣ ପ୍ରଭୁ ନାରାୟଣ ।>
    text <ଜୟ ଜୟ ବିପଦଭଞ୍ଜନ ଦାଶରଥି ।>
    text <ସାତକାଳରୁ ରଖିଲ ଭରତିଆ ପକ୍ଷୀ ।>
    text <ସାବତଜନନୀ ଛଳେ ଧ୍ରୁବ ଚିନ୍ତାକଲା ।>
    text <ଚଉଦଭୁବନ ଲୋକେ ଯାଇଣ ବସିଲା ।>
    text <ଜୟ ଜୟ ବିଶ୍ୱପତି ଜଗତ କରତା ।>
    text <କଂସ ମାରି ତୁମ୍ଭେ ଯେ ରଖିଲ ମାତା ପିତା ।>
    text <ରାବଣକୁ ମାରି ତୁମ୍ଭେ ଜାନକୀ ଆଣିଲ ।>
    text <ଲଙ୍କାଗଡ଼େ ରାଜା ବିଭୀଷଣକୁ ଯେ କଲ ।>
    text <ମନ୍ଦୋଦରୀ ରାଣୀଙ୍କି ଯେ କଲ ମହାସତୀ ।>
    text <ବିଭୀଷଣ ରାଜାର ସେ ହେଲା ପ୍ରିୟବତୀ ।>
    text <ଅମର କରି ରଖିଲା ତାକୁ ଯୁଗ‌ଯୁଗ ।>
    text <ଶରଣପଞ୍ଜର ତୁମ୍ଭେ ଅଟ ପଦ୍ମନାଭ ।>
    text <ଗୋପୀ ଗୋପାଳ ରଖିଲ କରେ ଗିରି ଧରି ।>
    text <ବେଦ ଉଦ୍ଧାରି ରଖିଲ ଶଙ୍ଖାସୁର ମାରି ।>
    text <ଅଜାମିଳ ଡାକିଲା ଯେ ରଖ ନାରାୟଣ ।>
    text <ତେଡ଼େବଡ଼ ପାପୀକି ବୈକୁଣ୍ଠେ ଦେଲ ସ୍ଥାନ ।>
    text <ଜୟ ଜୟ ଜଗନ୍ନାଥ ପ୍ରହ୍ଲାଦ ରଖିଲ ।>
    text <ନୃସିଂହ ରୂପେଣ ହିରଣ୍ୟକୁ ବିଦାରିଲ ।>
    text <ଜୟ ଜୟ ଜଗନ୍ନାଥ ବଳିକି ଚାପିଲ ।>
    text <ପାତାଳପୁରରେ ନେଇ ଗୋପ୍ୟ କରାଇଲ ।>
    text <ଶ୍ରୀଚରଣ ଲଦିଲ ଯେ ଅହଲ୍ୟାର ଶିର ।>
    text <ପାଷାଣ-ଦେହରୁ ସ୍ତିରୀ ହୋଇଲା ବାହାର ।>
    text <ଗଜ ଡାକିଲା ତାକୁ ରଖିଲ ନାରାୟଣ ।>
    text <ଚକ୍ରପେଷି ଗ୍ରାହକୁ କରିଲ ନିବାରଣ ।>
    text <ତୁମ୍ଭ ଚରଣରେ ମୃଗୀ ଲଗାଇଛି ଲୟ ।>
    text <ଗର୍ଭର ଭାରାରେ ମୋତେ କରିବ ସଦୟ ।>
  block
    text <ପ୍ରଭୁ ଜଗତ-ତାରଣ ନ କର ହେ ଆନ ।>
    text <ତୁମ୍ଭ ଶ୍ରୀଚରଣତଳେ ଲଗାଇଛି ଧ୍ୟାନ ।>
    text <ଜୀବନକୁ ଆଶା ଆଜ ନାହିଁ ଯେ ମୋହର ।>
    text <ଏ ବେନି ବାଳୁତ ତୁମ୍ଭେ ରଖ ଚକ୍ରଧର ।>
    text <ଅରକ୍ଷିତ-ବନ୍ଧୁ ତୁମ୍ଭେ ଦୁଃଖୀଲୋକ-ବିତ୍ତ ।>
    text <ବ୍ୟାଧର ସଙ୍କଟୁ ମୋତେ ରଖ ଜଗନ୍ନାଥ ।>
    text <ଏମନ୍ତେ ଅନେକ ସ୍ତୁତି କଲା ଯେ ହରିଣୀ ।>
    text <ବୈକୁଣ୍ଠେ ଥାଇଣ ତା ଜାଣିଲେ ଚକ୍ରପାଣି ।>
    text <ଲକ୍ଷ୍ମୀଙ୍କର କୋଳେ ଯେ ଦେଇଣ ସୀମସ୍ଥାନ ।>
    text <ଆନନ୍ଦେ ଯୋଗନିଦ୍ରାରେ ଥିଲେ ଭଗବାନ ।>
    text <ସରସ୍ୱତୀ ବୀଣା ଧରି ବଜାଉ ଅଛନ୍ତି ।>
    text <ଗାନ୍ଧାର ରାଗେଣ ଗାଇ ଆଳାପ କରନ୍ତି ।>
    text <କମଳା ବିମଳା ରହି ଆଲଟ ବିଞ୍ଚନ୍ତି ।>
    text <ସତ୍ୟଭାମା କାଳିନ୍ଦୀ ଆବର ଜାମ୍ବବତୀ ।>
    text <ରୁକ୍ମିଣୀ ସହିତେ ଯେତେ ଅଷ୍ଟପାଟ ଦେଈ ।>
    text <ଯେ ଯାହା ସେବାରେ ଚହିଁ ଚରଣେ ସେବଇ ।>
    text <ସୁବାହୁ ବନ ବୈକୁଣ୍ଠ ସହସ୍ର ଯୋଜନ ।>
    text <ଏତେଦୂରୁ ଡାକ ତା ଶୁଭଇ ଘନ ଘନ ।>
    text <ନିକଟେ ଡାକିଲାପ୍ରାୟେ ଶୁଭେ ଅନୁପମ ।>
    text <ସହସ୍ରେକ ବଜ୍ର କି ପଡ଼ିଲା ଏକ ସ୍ଥାନ ।>
    text <ଥର ହର ହୋଇଣ ଯେ ବୈକୁଣ୍ଠ କମ୍ପିଲା ।>
    text <ଅତି ଆରତରେ ଯହୁଁ ମୃଗୁଣୀ ଡାକିଲା ।>
    text <ମୃଗୁଣୀର ଆରତ ଯେ ଫେଡ଼ିବେ ଗୋସାଇଁ ।>
    text <ଭକତବତ୍ସଳ ଯେ କମଳାଦେବୀ-ସାଇଁ ।>
    text <ବାସବକୁ ରାଇ ଆଜ୍ଞା ଦେଲେ ଦାଶରଥି ।>
    text <ଘୋରବନେ ହରିଣୀକି ପଡ଼ିଛି ବିପତ୍ତି ।>
    text <ଘୋର ଜଳ ବରଷ ଅନଳ ଲିଭିଯାଉ ।>
    text <ବଜ୍ର ମାର ଶ୍ୱାନକୁ ବ୍ୟାଧକୁ ସର୍ପଖାଉ ।>
    text <ବାତାଘାତେ ଜାଲବାଡ଼ ହେଉ ନାରଖାର ।>
    text <ବାସବରାୟେ ହୋ ତୁମ୍ଭେ ବେଗ ହୋଇ ଚଳ ।>
    text <ଆଜ୍ଞା ପାଇ ଇନ୍ଦ୍ର ଯେ ବହନ ଚଳିଗଲେ ।>
    text <ଚାରିମେଘକୁ ତକ୍ଷଣେ ଆଜ୍ଞା ସେହୁ ଦେଲେ ।>
    text <ପବନକୁ ବୋଇଲେ ତୁ ସଙ୍ଗେ ସଙ୍ଗେ ଥିବୁ ।>
    text <ଜଳବୃଷ୍ଟି ସହିତରେ ବତାସ ବହିବୁ ।>
  block
    text <ଶ୍ୱାନକୁ ବଜ୍ର ଯେ ଆମ୍ଭେ ମାରିବୁଁ ମରିବ ।>
    text <କିଞ୍ଚିତେ ଶବରକୁ ଯେ ଉରଗ ଗିଳିବ ।>
    text <ଏମନ୍ତ ଯେ ହରିଣୀର କଷ୍ଟ ହେବ ପାର ।>
    text <ସ୍ୱାମୀର କାର୍ଯ୍ୟ ଘେନିଣ ଚଳ ତ‌ତପର ।>
    text <ଆଜ୍ଞା ପରମାଣେ ତହୁଁ ଚାରିମେଘ ଗଲେ ।>
    text <ସୁବାହୁ ବନରେ ଯାଇଁ ପ୍ରବେଶ ହୋଇଲେ ।>
    text <ଘଡ଼ଘଡ଼ି ମାରେ ଯେ ବଜୁଳୀ ଘନଘନ ।>
    text <ତାହା ଦେଖି ମୟୁର ମଣ୍ତୁକ କରେ ସ୍ୱନ ।>
    text <ଦଶଦିଶ ଅନ୍ଧାରରେ କିଛିତ ନ ଦିଶି ।>
    text <ସୃଷ୍ଟି ପ୍ରଳୟ ପ୍ରବେଶ ହୋଇଲା କି ଆସି ।>
    text <ଅଣଞ୍ଚାଶ ମୂର୍ତ୍ତି ଧରି ବହିଲା ପବନ ।>
    text <ଲିଭିଲା ଅନଳ ଯେ ଛିଡିଲା ଜାଲମାନ ।>
    text <ଶ୍ୱାନ‌କୁ ବଜ୍ର ଶବରେ ଉରଗ ଗିଳିଲା ।>
    text <ଏମନ୍ତ ଯେ ହରିଣୀର କଷ୍ଟ ଦୂର ହେଲା ।>
    text <ଏହା ଦେଖି ହରିଣୀ ହରଷଚିତ୍ତ ହୋଇ ।>
    text <ସାଧୁ ସାଧୁ ବିଧାତା ଯେ ବୋଲିଣ ବୋଲଇ ।>
    text <ନାରାୟଣ ସୁମରି ଚାଲଇ ଧୀର ଧୀର ।>
    text <ନବରଙ୍ଗେ ଚାଲୁଛନ୍ତି ବାଳୁତକୁମର ।>
    text <ପ୍ରବେଶ ହୋଇଲା ଯାଇଁ ଆପଣା ମନ୍ଦିର ।>
    text <ଶୁଣ ପରୀକ୍ଷିତରାଜା ଉତ୍ତରାକୁମର ।>
    text <ଏମନ୍ତ ପ୍ରକାରେ ଅଟେ ହରିଣୀ ବିପତ୍ତି ।>
    text <ଶୁଣିଲେ ଖଣ୍ଡନ ହେବ ଅଶେଷ-ଦୁର୍ଗତି ।>
    text <ଦୁଃସହ ବପ‌ତ୍ତି ତାର ନ ଲାଗଇ ଦେହେଁ ।>
    text <ଅପୁତ୍ରିକ ଶୁଣିଲେ ଯେ ପୁତ୍ର ଜାତହୁଏ ।>
    text <ଦରିଦ୍ରରେ ଧନ ଯେ ଅମୋକ୍ଷେ ମୋକ୍ଷଦାତା ।>
    text <ଚିନ୍ତାର୍ଥିମାନେ ପଢ଼ିଲେ ଯିବ ମନୁ ଚିନ୍ତା ।>
    text <ସନ୍ଧ୍ୟାକାଳେ ପ୍ରାତଃକାଳେ ସ୍ମରନ୍ତି ଯେ ଜନ ।>
    text <ମହାଘୋର ସଙ୍କଟୁ ରଖନ୍ତି ଭଗବାନ ।>
    text <ମୃଗୁଣୀର ସ୍ତୁତି ଏ ଅମୃତମୟ ରସ ।>
    text <ସମ୍ପୂର୍ଣ୍ଣ କରି ଶୁଣିଲେ ବୈକୁଣ୍ଠରେ ବାସ ।>
    text <ବଳରାମ ଦାସ ଗୀତା-ଅନ୍ତରେ ଲିହିଲେ ।>
    text <ଧନ୍ୟ ଧନ୍ୟ ମୃଗୁଣୀ ଯେ ବୋଲିଣ ବୋଇଲେ ।>
    text <ଜୟ ଜୟ ଜଗନ୍ନାଥ କମଳବିଳାସ ।>
    text <ଶ୍ରୀପାଦପଦ୍ମେ ଶରଣ ବଳରାମ ଦାସ ।>
