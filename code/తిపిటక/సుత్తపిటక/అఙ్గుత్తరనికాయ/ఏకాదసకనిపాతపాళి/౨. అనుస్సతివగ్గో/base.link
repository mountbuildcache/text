text <౨॥ అనుస్సతివగ్గో>
  text <౧॥ పఠమమహానామసుత్తం>
    text <౧౧>, <ఏకం సమయం భగవా సక్కేసు విహరతి కపిలవత్థుస్మిం నిగ్రోధారామే॥ తేన ఖో పన సమయేన సమ్బహులా భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ అస్సోసి ఖో మహానామో సక్కో సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥>
    text <అథ ఖో మహానామో సక్కో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో మహానామో సక్కో భగవన్తం ఏతదవోచ సుతం మేతం। భన్తే సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥>
    text <సాధు సాధు। మహానామ॥ ఏతం ఖో। మహానామ। తుమ్హాకం పతిరూపం కులపుత్తానం। యం తుమ్హే తథాగతం ఉపసఙ్కమిత్వా పుచ్ఛేయ్యాథ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥ సద్ధో ఖో। మహానామ। ఆరాధకో హోతి। నో అస్సద్ధో। ఆరద్ధవీరియో ఆరాధకో హోతి। నో కుసీతో। ఉపట్ఠితస్సతి ఆరాధకో హోతి। నో ముట్ఠస్సతి। సమాహితో ఆరాధకో హోతి। నో అసమాహితో। పఞ్ఞవా ఆరాధకో హోతి। నో దుప్పఞ్ఞో॥ ఇమేసు ఖో త్వం। మహానామ। పఞ్చసు ధమ్మేసు పతిట్ఠాయ ఛ ధమ్మే ఉత్తరి భావేయ్యాసి॥ ఇధ త్వం। మహానామ। తథాగతం అనుస్సరేయ్యాసి ఇతిపి సో భగవా అరహం సమ్మాసమ్బుద్ధో విజ్జాచరణసమ్పన్నో సుగతో లోకవిదూ అనుత్తరో పురిసదమ్మసారథి సత్థా దేవమనుస్సానం బుద్ధో భగవాతి॥ యస్మిం। మహానామ। సమయే అరియసావకో తథాగతం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి తథాగతం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో బుద్ధానుస్సతిం భావేతి॥>
    text <పున చపరం త్వం। మహానామ। ధమ్మం అనుస్సరేయ్యాసి స్వాక్ఖాతో భగవతా ధమ్మో సన్దిట్ఠికో అకాలికో ఏహిపస్సికో ఓపనేయ్యికో పచ్చత్తం వేదితబ్బో విఞ్ఞూహీతి॥ యస్మిం। మహానామ। సమయే అరియసావకో ధమ్మం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి ధమ్మం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో ధమ్మానుస్సతిం భావేతి॥>
    text <పున చపరం త్వం। మహానామ। సఙ్ఘం అనుస్సరేయ్యాసి సుప్పటిపన్నో భగవతో సావకసఙ్ఘో। ఉజుప్పటిపన్నో భగవతో సావకసఙ్ఘో। ఞాయప్పటిపన్నో భగవతో సావకసఙ్ఘో। సామీచిప్పటిపన్నో భగవతో సావకసఙ్ఘో। యదిదం చత్తారి పురిసయుగాని అట్ఠ పురిసపుగ్గలా। ఏస భగవతో సావకసఙ్ఘో ఆహునేయ్యో పాహునేయ్యో దక్ఖిణేయ్యో అఞ్జలికరణీయో అనుత్తరం పుఞ్ఞక్ఖేత్తం లోకస్సాతి॥ యస్మిం। మహానామ। సమయే అరియసావకో సఙ్ఘం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి సఙ్ఘం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో సఙ్ఘానుస్సతిం భావేతి॥>
    text <పున చపరం త్వం। మహానామ। అత్తనో సీలాని అనుస్సరేయ్యాసి అఖణ్డాని అచ్ఛిద్దాని అసబలాని అకమ్మాసాని భుజిస్సాని విఞ్ఞుప్పసత్థాని అపరామట్ఠాని సమాధిసంవత్తనికాని॥ యస్మిం। మహానామ। సమయే అరియసావకో సీలం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి సీలం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో సీలానుస్సతిం భావేతి॥>
    text <పున చపరం త్వం। మహానామ। అత్తనో చాగం అనుస్సరేయ్యాసి లాభా వత మే। సులద్ధం వత మే। యోహం మచ్ఛేరమలపరియుట్ఠితాయ పజాయ విగతమలమచ్ఛేరేన చేతసా అగారం అజ్ఝావసామి ముత్తచాగో పయతపాణి వోస్సగ్గరతో యాచయోగో దానసంవిభాగరతోతి॥ యస్మిం। మహానామ। సమయే అరియసావకో చాగం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి చాగం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో చాగానుస్సతిం భావేతి॥>
    text <పున చపరం త్వం। మహానామ। దేవతా అనుస్సరేయ్యాసి సన్తి దేవా చాతుమహారాజికా। సన్తి దేవా తావతింసా। సన్తి దేవా యామా। సన్తి దేవా తుసితా। సన్తి దేవా నిమ్మానరతినో। సన్తి దేవా పరనిమ్మితవసవత్తినో। సన్తి దేవా బ్రహ్మకాయికా। సన్తి దేవా తతుత్తరి॥ యథారూపాయ సద్ధాయ సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపా సద్ధా సంవిజ్జతి॥ యథారూపేన సీలేన సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపం సీలం సంవిజ్జతి॥ యథారూపేన సుతేన సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపం సుతం సంవిజ్జతి॥ యథారూపేన చాగేన సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపో చాగో సంవిజ్జతి॥ యథారూపాయ పఞ్ఞాయ సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపా పఞ్ఞా సంవిజ్జతీతి॥ యస్మిం। మహానామ। సమయే అరియసావకో అత్తనో చ తాసఞ్చ దేవతానం సద్ధఞ్చ సీలఞ్చ సుతఞ్చ చాగఞ్చ పఞ్ఞఞ్చ అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి దేవతా ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ అయం వుచ్చతి। మహానామ। అరియసావకో విసమగతాయ పజాయ సమప్పత్తో విహరతి। సబ్యాపజ్జాయ పజాయ అబ్యాపజ్జో విహరతి। ధమ్మసోతసమాపన్నో దేవతానుస్సతిం భావేతీతి॥ పఠమం॥>
  text <౨॥ దుతియమహానామసుత్తం>
    text <౧౨>, <ఏకం సమయం భగవా సక్కేసు విహరతి కపిలవత్థుస్మిం నిగ్రోధారామే॥ తేన ఖో పన సమయేన మహానామో సక్కో గిలానా వుట్ఠితో హోతి అచిరవుట్ఠితో గేలఞ్ఞా॥ తేన ఖో పన సమయేన సమ్బహులా భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥>
    text <అస్సోసి ఖో మహానామో సక్కో సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ అథ ఖో మహానామో సక్కో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో మహానామో సక్కో భగవన్తం ఏతదవోచ సుతం మేతం। భన్తే సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥>
    text <సాధు సాధు। మహానామ॥ ఏతం ఖో। మహానామ। తుమ్హాకం పతిరూపం కులపుత్తానం యం తుమ్హే తథాగతం ఉపసఙ్కమిత్వా పుచ్ఛేయ్యాథ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥ సద్ధో ఖో। మహానామ। ఆరాధకో హోతి। నో అస్సద్ధో। ఆరద్ధవీరియో ఆరాధకో హోతి। నో కుసీతో। ఉపట్ఠితస్సతి ఆరాధకో హోతి। నో ముట్ఠస్సతి। సమాహితో ఆరాధకో హోతి। నో అసమాహితో। పఞ్ఞవా ఆరాధకో హోతి। నో దుప్పఞ్ఞో॥ ఇమేసు ఖో త్వం। మహానామ। పఞ్చసు ధమ్మేసు పతిట్ఠాయ ఛ ధమ్మే ఉత్తరి భావేయ్యాసి॥>
    text <ఇధ త్వం। మహానామ। తథాగతం అనుస్సరేయ్యాసి ఇతిపి సో భగవా…పే॰… సత్థా దేవమనుస్సానం బుద్ధో భగవాతి॥ యస్మిం। మహానామ। సమయే అరియసావకో తథాగతం అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి తథాగతం ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ ఇమం ఖో త్వం। మహానామ। బుద్ధానుస్సతిం గచ్ఛన్తోపి భావేయ్యాసి। ఠితోపి భావేయ్యాసి। నిసిన్నోపి భావేయ్యాసి। సయానోపి భావేయ్యాసి। కమ్మన్తం అధిట్ఠహన్తోపి భావేయ్యాసి। పుత్తసమ్బాధసయనం అజ్ఝావసన్తోపి భావేయ్యాసి॥>
    text <పున చపరం త్వం। మహానామ। ధమ్మం అనుస్సరేయ్యాసి…పే॰… సఙ్ఘం అనుస్సరేయ్యాసి…పే॰… అత్తనో సీలాని అనుస్సరేయ్యాసి…పే॰… అత్తనో చాగం అనుస్సరేయ్యాసి…పే॰… దేవతా అనుస్సరేయ్యాసి సన్తి దేవా చాతుమహారాజికా…పే॰… సన్తి దేవా తతుత్తరి॥ యథారూపాయ సద్ధాయ సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపా సద్ధా సంవిజ్జతి॥ యథారూపేన సీలేన… సుతేన… చాగేన… పఞ్ఞాయ సమన్నాగతా తా దేవతా ఇతో చుతా తత్థూపపన్నా। మయ్హమ్పి తథారూపా పఞ్ఞా సంవిజ్జతీతి॥ యస్మిం। మహానామ। సమయే అరియసావకో అత్తనో చ తాసఞ్చ దేవతానం సద్ధఞ్చ సీలఞ్చ సుతఞ్చ చాగఞ్చ పఞ్ఞఞ్చ అనుస్సరతి। నేవస్స తస్మిం సమయే రాగపరియుట్ఠితం చిత్తం హోతి। న దోసపరియుట్ఠితం చిత్తం హోతి। న మోహపరియుట్ఠితం చిత్తం హోతి। ఉజుగతమేవస్స తస్మిం సమయే చిత్తం హోతి దేవతా ఆరబ్భ॥ ఉజుగతచిత్తో ఖో పన। మహానామ। అరియసావకో లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదియతి। సుఖినో చిత్తం సమాధియతి॥ ఇమం ఖో త్వం। మహానామ। దేవతానుస్సతిం గచ్ఛన్తోపి భావేయ్యాసి। ఠితోపి భావేయ్యాసి। నిసిన్నోపి భావేయ్యాసి। సయానోపి భావేయ్యాసి। కమ్మన్తం అధిట్ఠహన్తోపి భావేయ్యాసి। పుత్తసమ్బాధసయనం అజ్ఝావసన్తోపి భావేయ్యాసీతి॥ దుతియం॥>
  text <౩॥ నన్దియసుత్తం>
    text <౧౩>, <ఏకం సమయం భగవా సక్కేసు విహరతి కపిలవత్థుస్మిం నిగ్రోధారామే॥ తేన ఖో పన సమయేన భగవా సావత్థియం వస్సావాసం ఉపగన్తుకామో హోతి॥>
    text <అస్సోసి ఖో నన్దియో సక్కో భగవా కిర సావత్థియం వస్సావాసం ఉపగన్తుకామోతి॥ అథ ఖో నన్దియస్స సక్కస్స ఏతదహోసి యంనూనాహమ్పి సావత్థియం వస్సావాసం ఉపగచ్ఛేయ్యం॥ తత్థ కమ్మన్తఞ్చేవ అధిట్ఠహిస్సామి। భగవన్తఞ్చ లచ్ఛామి కాలేన కాలం దస్సనాయాతి॥>
    text <అథ ఖో భగవా సావత్థియం వస్సావాసం ఉపగచ్ఛి॥ నన్దియోపి ఖో సక్కో సావత్థియం వస్సావాసం ఉపగచ్ఛి॥ తత్థ కమ్మన్తఞ్చేవ అధిట్ఠాసి। భగవన్తఞ్చ లభి కాలేన కాలం దస్సనాయ॥ తేన ఖో పన సమయేన సమ్బహులా భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥>
    text <అస్సోసి ఖో నన్దియో సక్కో సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ అథ ఖో నన్దియో సక్కో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో నన్దియో సక్కో భగవన్తం ఏతదవోచ సుతం మేతం। భన్తే సమ్బహులా కిర భిక్ఖూ భగవతో చీవరకమ్మం కరోన్తి నిట్ఠితచీవరో భగవా తేమాసచ్చయేన చారికం పక్కమిస్సతీతి॥ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥>
    text <సాధు సాధు। నన్దియ॥ ఏతం ఖో। నన్దియ। తుమ్హాకం పతిరూపం కులపుత్తానం। యం తుమ్హే తథాగతం ఉపసఙ్కమిత్వా పుచ్ఛేయ్యాథ తేసం నో। భన్తే। నానావిహారేహి విహరతం కేనస్స విహారేన విహాతబ్బన్తి॥ సద్ధో ఖో। నన్దియ। ఆరాధకో హోతి। నో అస్సద్ధో। సీలవా ఆరాధకో హోతి। నో దుస్సీలో। ఆరద్ధవీరియో ఆరాధకో హోతి। నో కుసీతో। ఉపట్ఠితస్సతి ఆరాధకో హోతి। నో ముట్ఠస్సతి। సమాహితో ఆరాధకో హోతి। నో అసమాహితో। పఞ్ఞవా ఆరాధకో హోతి। నో దుప్పఞ్ఞో॥ ఇమేసు ఖో తే। నన్దియ। ఛసు ధమ్మేసు పతిట్ఠాయ పఞ్చసు ధమ్మేసు అజ్ఝత్తం సతి ఉపట్ఠాపేతబ్బా॥>
    text <ఇధ త్వం। నన్దియ। తథాగతం అనుస్సరేయ్యాసి ఇతిపి సో భగవా అరహం సమ్మాసమ్బుద్ధో విజ్జాచరణసమ్పన్నో సుగతో లోకవిదూ అనుత్తరో పురిసదమ్మసారథి। సత్థా దేవమనుస్సానం బుద్ధో భగవాతి॥ ఇతి ఖో తే। నన్దియ। తథాగతం ఆరబ్భ అజ్ఝత్తం సతి ఉపట్ఠాపేతబ్బా॥>
    text <పున చపరం త్వం। నన్దియ। ధమ్మం అనుస్సరేయ్యాసి స్వాక్ఖాతో భగవతా ధమ్మో సన్దిట్ఠికో అకాలికో ఏహిపస్సికో ఓపనేయ్యికో పచ్చత్తం వేదితబ్బో విఞ్ఞూహీతి॥ ఇతి ఖో తే। నన్దియ। ధమ్మం ఆరబ్భ అజ్ఝత్తం సతి ఉపట్ఠాపేతబ్బా॥>
    text <పున చపరం త్వం। నన్దియ। కల్యాణమిత్తే అనుస్సరేయ్యాసి లాభా వత మే। సులద్ధం వత మే। యస్స మే కల్యాణమిత్తా అనుకమ్పకా అత్థకామా ఓవాదకా అనుసాసకాతి॥ ఇతి ఖో తే। నన్దియ। కల్యాణమిత్తే ఆరబ్భ అజ్ఝత్తం సతి ఉపట్ఠాపేతబ్బా॥>
    text <పున చపరం త్వం। నన్దియ। అత్తనో చాగం అనుస్సరేయ్యాసి లాభా వత మే। సులద్ధం వత మే। యోహం మచ్ఛేరమలపరియుట్ఠితాయ పజాయ విగతమలమచ్ఛేరేన చేతసా అగారం అజ్ఝావసామి ముత్తచాగో పయతపాణి వోస్సగ్గరతో యాచయోగో దానసంవిభాగరతోతి॥ ఇతి ఖో తే। నన్దియ। చాగం ఆరబ్భ అజ్ఝత్తం సతి ఉపట్ఠాపేతబ్బా॥>
    text <పున చపరం త్వం। నన్దియ। దేవతా అనుస్సరేయ్యాసి యా దేవతా అతిక్కమ్మేవ కబళీకారాహారభక్ఖానం దేవతానం సహబ్యతం అఞ్ఞతరం మనోమయం కాయం ఉపపన్నా। తా కరణీయం అత్తనో న సమనుపస్సన్తి కతస్స వా పతిచయం॥ సేయ్యథాపి। నన్దియ। భిక్ఖు అసమయవిముత్తో కరణీయం అత్తనో న సమనుపస్సతి కతస్స వా పతిచయం। ఏవమేవం ఖో। నన్దియ। యా తా దేవతా అతిక్కమ్మేవ కబళీకారాహారభక్ఖానం దేవతానం సహబ్యతం అఞ్ఞతరం మనోమయం కాయం ఉపపన్నా। తా కరణీయం అత్తనో న సమనుపస్సన్తి కతస్స వా పతిచయం॥ ఇతి ఖో తే। నన్దియ। దేవతా ఆరబ్భ అజ్ఝత్తం సతి ఉపట్ఠాపేతబ్బా॥>
    text <ఇమేహి ఖో। నన్దియ। ఏకాదసహి ధమ్మేహి సమన్నాగతో అరియసావకో పజహతేవ పాపకే అకుసలే ధమ్మే। న ఉపాదియతి॥ సేయ్యథాపి। నన్దియ। కుమ్భో నిక్కుజ్జో వమతేవ ఉదకం। నో వన్తం పచ్చావమతి। సేయ్యథాపి వా పన। నన్దియ। సుక్ఖే తిణదాయే అగ్గి ముత్తో డహఞ్ఞేవ గచ్ఛతి। నో దడ్ఢం పచ్చుదావత్తతి। ఏవమేవం ఖో। నన్దియ। ఇమేహి ఏకాదసహి ధమ్మేహి సమన్నాగతో అరియసావకో పజహతేవ పాపకే అకుసలే ధమ్మే। న ఉపాదియతీతి॥ తతియం॥>
  text <౪॥ సుభూతిసుత్తం>
    text <౧౪>, <అథ ఖో ఆయస్మా సుభూతి సద్ధేన భిక్ఖునా సద్ధిం యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నం ఖో ఆయస్మన్తం సుభూతిం భగవా ఏతదవోచ కో నామాయం। సుభూతి। భిక్ఖూతి॥ సద్ధో నామాయం। భన్తే। భిక్ఖు। సుదత్తస్స ఉపాసకస్స పుత్తో। సద్ధా అగారస్మా అనగారియం పబ్బజితోతి॥>
    text <కచ్చి పనాయం। సుభూతి। సద్ధో భిక్ఖు సుదత్తస్స ఉపాసకస్స పుత్తో సద్ధా అగారస్మా అనగారియం పబ్బజితో సన్దిస్సతి సద్ధాపదానేసూతి॥ ఏతస్స। భగవా। కాలో। ఏతస్స। సుగత। కాలో। యం భగవా సద్ధస్స సద్ధాపదానాని భాసేయ్య॥ ఇదానాహం జానిస్సామి యది వా అయం భిక్ఖు సన్దిస్సతి సద్ధాపదానేసు యది వా నోతి॥>
    text <తేన హి। సుభూతి। సుణాహి। సాధుకం మనసి కరోహి। భాసిస్సామీతి॥ ఏవం। భన్తేతి ఖో ఆయస్మా సుభూతి భగవతో పచ్చస్సోసి॥ భగవా ఏతదవోచ>
    text <ఇధ। సుభూతి। భిక్ఖు సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో అణుమత్తేసు వజ్జేసు భయదస్సావీ। సమాదాయ సిక్ఖతి సిక్ఖాపదేసు॥ యమ్పి। సుభూతి। భిక్ఖు సీలవా హోతి…పే॰… సమాదాయ సిక్ఖతి సిక్ఖాపదేసు। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు బహుస్సుతో హోతి సుతధరో సుతసన్నిచయో। యే తే ధమ్మా ఆదికల్యాణా మజ్ఝేకల్యాణా పరియోసానకల్యాణా సాత్థం సబ్యఞ్జనం కేవలపరిపుణ్ణం పరిసుద్ధం బ్రహ్మచరియం అభివదన్తి। తథారూపాస్స ధమ్మా బహుస్సుతా హోన్తి ధాతా వచసా పరిచితా మనసానుపేక్ఖితా దిట్ఠియా సుప్పటివిద్ధా॥ యమ్పి। సుభూతి। భిక్ఖు బహుస్సుతో హోతి…పే॰… దిట్ఠియా సుప్పటివిద్ధా। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు కల్యాణమిత్తో హోతి కల్యాణసహాయో కల్యాణసమ్పవఙ్కో॥ యమ్పి। సుభూతి। భిక్ఖు కల్యాణమిత్తో హోతి కల్యాణసహాయో కల్యాణసమ్పవఙ్కో। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు సువచో హోతి సోవచస్సకరణేహి ధమ్మేహి సమన్నాగతో ఖమో పదక్ఖిణగ్గాహీ అనుసాసనిం॥ యమ్పి। సుభూతి। భిక్ఖు సువచో హోతి సోవచస్సకరణేహి ధమ్మేహి సమన్నాగతో ఖమో పదక్ఖిణగ్గాహీ అనుసాసనిం। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు యాని తాని సబ్రహ్మచారీనం ఉచ్చావచాని కింకరణీయాని తత్ర దక్ఖో హోతి అనలసో తత్రుపాయాయ వీమంసాయ సమన్నాగతో అలం కాతుం అలం సంవిధాతుం॥ యమ్పి। సుభూతి। భిక్ఖు యాని తాని సబ్రహ్మచారీనం ఉచ్చావచాని కింకరణీయాని తత్ర దక్ఖో హోతి అనలసో తత్రుపాయాయ వీమంసాయ సమన్నాగతో అలం కాతుం అలం సంవిధాతుం। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు ధమ్మకామో హోతి పియసముదాహారో అభిధమ్మే అభివినయే ఉళారపామోజ్జో॥ యమ్పి। సుభూతి। భిక్ఖు ధమ్మకామో హోతి పియసముదాహారో అభిధమ్మే అభివినయే ఉళారపామోజ్జో। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు ఆరద్ధవీరియో విహరతి అకుసలానం ధమ్మానం పహానాయ। కుసలానం ధమ్మానం ఉపసమ్పదాయ। థామవా దళ్హపరక్కమో అనిక్ఖిత్తధురో కుసలేసు ధమ్మేసు॥ యమ్పి। సుభూతి। భిక్ఖు ఆరద్ధవీరియో విహరతి అకుసలానం ధమ్మానం పహానాయ కుసలానం ధమ్మానం ఉపసమ్పదాయ థామవా దళ్హపరక్కమో అనిక్ఖిత్తధురో కుసలేసు ధమ్మేసు। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ॥ యమ్పి। సుభూతి। భిక్ఖు చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం ద్వేపి జాతియో తిస్సోపి జాతియో చతస్సోపి జాతియో పఞ్చపి జాతియో దసపి జాతియో వీసమ్పి జాతియో తింసమ్పి జాతియో చత్తారీసమ్పి జాతియో పఞ్ఞాసమ్పి జాతియో జాతిసతమ్పి జాతిసహస్సమ్పి జాతిసతసహస్సమ్పి అనేకేపి సంవట్టకప్పే అనేకేపి వివట్టకప్పే అనేకేపి సంవట్టవివట్టకప్పే అముత్రాసిం ఏవంనామో ఏవంగోత్తో ఏవంవణ్ణో ఏవమాహారో ఏవంసుఖదుక్ఖప్పటిసంవేదీ ఏవమాయుపరియన్తో। సో తతో చుతో అముత్ర ఉదపాదిం। తత్రాపాసిం ఏవంనామో ఏవంగోత్తో ఏవంవణ్ణో ఏవమాహారో ఏవంసుఖదుక్ఖప్పటిసంవేదీ ఏవమాయుపరియన్తో। సో తతో చుతో ఇధూపపన్నోతి॥ ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥ యమ్పి। సుభూతి। భిక్ఖు అనేకవిహితం పుబ్బేనివాసం అనుస్సరతి। సేయ్యథిదం। ఏకమ్పి జాతిం ద్వేపి జాతియో…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥ ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే। సుగతే దుగ్గతే యథాకమ్మూపగే సత్తే పజానాతి ఇమే వత భోన్తో సత్తా కాయదుచ్చరితేన సమన్నాగతా వచీదుచ్చరితేన సమన్నాగతా మనోదుచ్చరితేన సమన్నాగతా అరియానం ఉపవాదకా మిచ్ఛాదిట్ఠికా మిచ్ఛాదిట్ఠికమ్మసమాదానా। తే కాయస్స భేదా పరం మరణా అపాయం దుగ్గతిం వినిపాతం నిరయం ఉపపన్నా॥ ఇమే వా పన భోన్తో సత్తా కాయసుచరితేన సమన్నాగతా వచీసుచరితేన సమన్నాగతా మనోసుచరితేన సమన్నాగతా అరియానం అనుపవాదకా సమ్మాదిట్ఠికా సమ్మాదిట్ఠికమ్మసమాదానా। తే కాయస్స భేదా పరం మరణా సుగతిం సగ్గం లోకం ఉపపన్నాతి॥ ఇతి దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే। సుగతే దుగ్గతే యథాకమ్మూపగే సత్తే పజానాతి॥ యమ్పి। సుభూతి। భిక్ఖు దిబ్బేన చక్ఖునా విసుద్ధేన…పే॰… యథాకమ్మూపగే సత్తే పజానాతి। ఇదమ్పి। సుభూతి। సద్ధస్స సద్ధాపదానం హోతి॥>
    text <పున చపరం। సుభూతి। భిక్ఖు ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ యమ్పి। సుభూతి। భిక్ఖు ఆసవానం ఖయా…పే॰… సచ్ఛికత్వా ఉపసమ్పజ్జ విహరతి। ఇదమ్పి। సుభూతి। సద్ధస్స సద్ధాపదానం హోతీతి॥>
    text <ఏవం వుత్తే ఆయస్మా సుభూతి భగవన్తం ఏతదవోచ యానిమాని। భన్తే। భగవతా సద్ధస్స సద్ధాపదానాని భాసితాని। సంవిజ్జన్తి తాని ఇమస్స భిక్ఖునో। అయఞ్చ భిక్ఖు ఏతేసు సన్దిస్సతి॥>
    text <అయం। భన్తే। భిక్ఖు సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో అణుమత్తేసు వజ్జేసు భయదస్సావీ। సమాదాయ సిక్ఖతి సిక్ఖాపదేసు॥>
    text <అయం। భన్తే। భిక్ఖు బహుస్సుతో హోతి సుతధరో సుతసన్నిచయో। యే తే ధమ్మా ఆదికల్యాణా మజ్ఝేకల్యాణా పరియోసానకల్యాణా సాత్థం సబ్యఞ్జనం కేవలపరిపుణ్ణం పరిసుద్ధం బ్రహ్మచరియం అభివదన్తి। తథారూపాస్స ధమ్మా బహుస్సుతా హోన్తి ధాతా వచసా పరిచితా మనసానుపేక్ఖితా దిట్ఠియా సుప్పటివిద్ధా॥>
    text <అయం। భన్తే। భిక్ఖు కల్యాణమిత్తో హోతి కల్యాణసహాయో కల్యాణసమ్పవఙ్కో॥>
    text <అయం। భన్తే। భిక్ఖు సువచో హోతి…పే॰… అనుసాసనిం॥>
    text <అయం। భన్తే। భిక్ఖు యాని తాని సబ్రహ్మచారీనం ఉచ్చావచాని కింకరణీయాని తత్థ దక్ఖో హోతి అనలసో తత్రుపాయాయ వీమంసాయ సమన్నాగతో అలం కాతుం అలం సంవిధాతుం॥>
    text <అయం। భన్తే। భిక్ఖు ధమ్మకామో హోతి పియసముదాహారో అభిధమ్మే అభివినయే ఉళారపామోజ్జో॥>
    text <అయం। భన్తే। భిక్ఖు ఆరద్ధవీరియో విహరతి…పే॰… థామవా దళ్హపరక్కమో అనిక్ఖిత్తధురో కుసలేసు ధమ్మేసు॥>
    text <అయం। భన్తే। భిక్ఖు చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ॥>
    text <అయం। భన్తే। భిక్ఖు అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం ద్వేపి జాతియో…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥>
    text <అయం। భన్తే। భిక్ఖు దిబ్బేన చక్ఖునా విసుద్ధేన అతిక్కన్తమానుసకేన…పే॰… యథాకమ్మూపగే సత్తే పజానాతి॥>
    text <అయం। భన్తే। భిక్ఖు ఆసవానం ఖయా…పే॰… సచ్ఛికత్వా ఉపసమ్పజ్జ విహరతి॥ యానిమాని। భన్తే। భగవతా సద్ధస్స సద్ధాపదానాని భాసితాని। సంవిజ్జన్తి తాని ఇమస్స భిక్ఖునో। అయఞ్చ భిక్ఖు ఏతేసు సన్దిస్సతీతి॥>
    text <సాధు సాధు। సుభూతి॥ తేన హి త్వం। సుభూతి। ఇమినా చ సద్ధేన భిక్ఖునా సద్ధిం విహరేయ్యాసి॥ యదా చ త్వం। సుభూతి। ఆకఙ్ఖేయ్యాసి తథాగతం దస్సనాయ। ఇమినా సద్ధేన భిక్ఖునా సద్ధిం ఉపసఙ్కమేయ్యాసి తథాగతం దస్సనాయాతి॥ చతుత్థం॥>
  text <౫॥ మేత్తాసుత్తం>
    text <౧౫>, <మేత్తాయ। భిక్ఖవే। చేతోవిముత్తియా ఆసేవితాయ భావితాయ బహులీకతాయ యానీకతాయ వత్థుకతాయ అనుట్ఠితాయ పరిచితాయ సుసమారద్ధాయ ఏకాదసానిసంసా పాటికఙ్ఖా॥>
    text <కతమే ఏకాదస॥ సుఖం సుపతి। సుఖం పటిబుజ్ఝతి। న పాపకం సుపినం పస్సతి। మనుస్సానం పియో హోతి। అమనుస్సానం పియో హోతి। దేవతా రక్ఖన్తి। నాస్స అగ్గి వా విసం వా సత్థం వా కమతి। తువటం చిత్తం సమాధియతి। ముఖవణ్ణో విప్పసీదతి। అసమ్మూళ్హో కాలం కరోతి। ఉత్తరి అప్పటివిజ్ఝన్తో బ్రహ్మలోకూపగో హోతి॥ మేత్తాయ। భిక్ఖవే। చేతోవిముత్తియా ఆసేవితాయ భావితాయ బహులీకతాయ యానీకతాయ వత్థుకతాయ అనుట్ఠితాయ పరిచితాయ సుసమారద్ధాయ ఇమే ఏకాదసానిసంసా పాటికఙ్ఖాతి॥ పఞ్చమం॥>
  text <౬॥ అట్ఠకనాగరసుత్తం>
    text <౧౬>, <ఏకం సమయం ఆయస్మా ఆనన్దో వేసాలియం విహరతి బేలువగామకే॥ తేన ఖో పన సమయేన దసమో గహపతి అట్ఠకనాగరో పాటలిపుత్తం అనుప్పత్తో హోతి కేనచిదేవ కరణీయేన॥>
    text <అథ ఖో దసమో గహపతి అట్ఠకనాగరో యేన కుక్కుటారామో యేన అఞ్ఞతరో భిక్ఖు తేనుపసఙ్కమి। ఉపసఙ్కమిత్వా తం భిక్ఖుం ఏతదవోచ కహం ను ఖో। భన్తే। ఆయస్మా ఆనన్దో ఏతరహి విహరతి॥ దస్సనకామా హి మయం। భన్తే। ఆయస్మన్తం ఆనన్దన్తి॥ ఏసో। గహపతి। ఆయస్మా ఆనన్దో వేసాలియం విహరతి బేలువగామకేతి॥>
    text <అథ ఖో దసమో గహపతి అట్ఠకనాగరో పాటలిపుత్తే తం కరణీయం తీరేత్వా యేన వేసాలీ బేలువగామకో యేనాయస్మా ఆనన్దో తేనుపసఙ్కమి। ఉపసఙ్కమిత్వా ఆయస్మన్తం ఆనన్దం అభివాదేత్వా ఏకమన్తం నిసీది॥ ఏకమన్తం నిసిన్నో ఖో దసమో గహపతి అట్ఠకనాగరో ఆయస్మన్తం ఆనన్దం ఏతదవోచ అత్థి ను ఖో। భన్తే ఆనన్ద। తేన భగవతా జానతా పస్సతా అరహతా సమ్మాసమ్బుద్ధేన ఏకధమ్మో సమ్మదక్ఖాతో। యత్థ భిక్ఖునో అప్పమత్తస్స ఆతాపినో పహితత్తస్స విహరతో అవిముత్తం వా చిత్తం విముచ్చతి। అపరిక్ఖీణా వా ఆసవా పరిక్ఖయం గచ్ఛన్తి। అననుప్పత్తం వా అనుత్తరం యోగక్ఖేమం అనుపాపుణాతీతి॥ అత్థి ఖో। గహపతి। తేన భగవతా జానతా పస్సతా అరహతా సమ్మాసమ్బుద్ధేన ఏకధమ్మో సమ్మదక్ఖాతో। యత్థ భిక్ఖునో అప్పమత్తస్స ఆతాపినో పహితత్తస్స విహరతో అవిముత్తం వా చిత్తం విముచ్చతి। అపరిక్ఖీణా వా ఆసవా పరిక్ఖయం గచ్ఛన్తి। అననుప్పత్తం వా అనుత్తరం యోగక్ఖేమం అనుపాపుణాతీతి॥>
    text <కతమో పన। భన్తే ఆనన్ద। తేన భగవతా జానతా పస్సతా అరహతా సమ్మాసమ్బుద్ధేన ఏకధమ్మో సమ్మదక్ఖాతో। యత్థ భిక్ఖునో అప్పమత్తస్స ఆతాపినో పహితత్తస్స విహరతో అవిముత్తం వా చిత్తం విముచ్చతి। అపరిక్ఖీణా వా ఆసవా పరిక్ఖయం గచ్ఛన్తి। అననుప్పత్తం వా అనుత్తరం యోగక్ఖేమం అనుపాపుణాతీతి॥ ఇధ। గహపతి। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ సో ఇతి పటిసఞ్చిక్ఖతి ఇదమ్పి ఖో పఠమం ఝానం అభిసఙ్ఖతం అభిసఞ్చేతయితం॥ యం ఖో పన కిఞ్చి అభిసఙ్ఖతం అభిసఞ్చేతయితం। తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా పస్సతా అరహతా సమ్మాసమ్బుద్ధేన ఏకధమ్మో సమ్మదక్ఖాతో। యత్థ భిక్ఖునో అప్పమత్తస్స ఆతాపినో పహితత్తస్స విహరతో అవిముత్తం వా చిత్తం విముచ్చతి। అపరిక్ఖీణా వా ఆసవా పరిక్ఖయం గచ్ఛన్తి। అననుప్పత్తం వా అనుత్తరం యోగక్ఖేమం అనుపాపుణాతి॥>
    text <పున చపరం। గహపతి। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం…పే॰… తతియం ఝానం…పే॰… చతుత్థం ఝానం ఉపసమ్పజ్జ విహరతి॥ సో ఇతి పటిసఞ్చిక్ఖతి ఇదమ్పి ఖో చతుత్థం ఝానం అభిసఙ్ఖతం అభిసఞ్చేతయితం॥ యం ఖో పన కిఞ్చి అభిసఙ్ఖతం అభిసఞ్చేతయితం తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా పస్సతా అరహతా సమ్మాసమ్బుద్ధేన ఏకధమ్మో సమ్మదక్ఖాతో। యత్థ భిక్ఖునో అప్పమత్తస్స ఆతాపినో పహితత్తస్స విహరతో అవిముత్తం వా చిత్తం విముచ్చతి అపరిక్ఖీణా వా ఆసవా పరిక్ఖయం గచ్ఛన్తి। అననుప్పత్తం వా అనుత్తరం యోగక్ఖేమం అనుపాపుణాతి॥>
    text <పున చపరం। గహపతి। భిక్ఖు మేత్తాసహగతేన చేతసా ఏకం దిసం ఫరిత్వా విహరతి తథా దుతియం తథా తతియం తథా చతుత్థం॥ ఇతి ఉద్ధమధో తిరియం సబ్బధి సబ్బత్తతాయ సబ్బావన్తం లోకం మేత్తాసహగతేన చేతసా ఏకం దిసం ఫరిత్వా విహరతి విపులేన మహగ్గతేన అప్పమాణేన అవేరేన అబ్యాపజ్జేన ఫరిత్వా విహరతి॥ సో ఇతి పటిసఞ్చిక్ఖతి అయమ్పి ఖో మేత్తా చేతోవిముత్తి అభిసఙ్ఖతా అభిసఞ్చేతయితా॥ యం ఖో పన కిఞ్చి అభిసఙ్ఖతం అభిసఞ్చేతయితం తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా…పే॰ … అననుప్పత్తం వా అనుత్తరం యోగక్ఖేమం అనుపాపుణాతి॥>
    text <పున చపరం। గహపతి। భిక్ఖు కరుణాసహగతేన చేతసా…పే॰… ముదితాసహగతేన చేతసా…పే॰… ఉపేక్ఖాసహగతేన చేతసా ఏకం దిసం ఫరిత్వా విహరతి తథా దుతియం తథా తతియం తథా చతుత్థం॥ ఇతి ఉద్ధమధో తిరియం సబ్బధి సబ్బత్తతాయ సబ్బావన్తం లోకం ఉపేక్ఖాసహగతేన చేతసా విపులేన మహగ్గతేన అప్పమాణేన అవేరేన అబ్యాపజ్జేన ఫరిత్వా విహరతి॥ సో ఇతి పటిసఞ్చిక్ఖతి అయమ్పి ఖో ఉపేక్ఖాచేతోవిముత్తి అభిసఙ్ఖతా అభిసఞ్చేతయితా॥ యం ఖో పన కిఞ్చి అభిసఙ్ఖతం అభిసఞ్చేతయితం తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా…పే॰… అననుప్పత్తం వా అనుత్తరం యోగక్ఖేమం అనుపాపుణాతి॥>
    text <పున చపరం। గహపతి। భిక్ఖు సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనం ఉపసమ్పజ్జ విహరతి॥ సో ఇతి పటిసఞ్చిక్ఖతి అయమ్పి ఖో ఆకాసానఞ్చాయతనసమాపత్తి అభిసఙ్ఖతా అభిసఞ్చేతయితా॥ యం ఖో పన కిఞ్చి అభిసఙ్ఖతం అభిసఞ్చేతయితం తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా…పే॰… అననుప్పత్తం వా అనుత్తరం యోగక్ఖేమం అనుపాపుణాతి॥>
    text <పున చపరం। గహపతి। భిక్ఖు సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి…పే॰… సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ సో ఇతి పటిసఞ్చిక్ఖతి అయమ్పి ఖో ఆకిఞ్చఞ్ఞాయతనసమాపత్తి అభిసఙ్ఖతా అభిసఞ్చేతయితా॥ యం ఖో పన కిఞ్చి అభిసఙ్ఖతం అభిసఞ్చేతయితం తదనిచ్చం నిరోధధమ్మన్తి పజానాతి॥ సో తత్థ ఠితో ఆసవానం ఖయం పాపుణాతి। నో చే ఆసవానం ఖయం పాపుణాతి। తేనేవ ధమ్మరాగేన తాయ ధమ్మనన్దియా పఞ్చన్నం ఓరమ్భాగియానం సంయోజనానం పరిక్ఖయా ఓపపాతికో హోతి తత్థ పరినిబ్బాయీ అనావత్తిధమ్మో తస్మా లోకా॥ అయమ్పి ఖో। గహపతి। తేన భగవతా జానతా…పే॰… అననుప్పత్తం వా అనుత్తరం యోగక్ఖేమం అనుపాపుణాతీతి॥>
    text <ఏవం వుత్తే దసమో గహపతి అట్ఠకనాగరో ఆయస్మన్తం ఆనన్దం ఏతదవోచ సేయ్యథాపి। భన్తే ఆనన్ద। పురిసో ఏకం నిధిముఖం గవేసన్తో సకిదేవ ఏకాదస నిధిముఖాని అధిగచ్ఛేయ్య। ఏవమేవం ఖో అహం। భన్తే। ఏకం అమతద్వారం గవేసన్తో సకిదేవ ఏకాదస అమతద్వారాని అలత్థం సేవనాయ॥ సేయ్యథాపి। భన్తే। పురిసస్స అగారం ఏకాదస ద్వారం॥ సో తస్మిం అగారే ఆదిత్తే ఏకమేకేనపి ద్వారేన సక్కుణేయ్య అత్తానం సోత్థిం కాతుం। ఏవమేవం ఖో అహం। భన్తే। ఇమేసం ఏకాదసన్నం అమతద్వారానం ఏకమేకేనపి అమతద్వారేన సక్కుణిస్సామి అత్తానం సోత్థిం కాతుం॥ ఇమే హి నామ। భన్తే। అఞ్ఞతిత్థియా ఆచరియస్స ఆచరియధనం పరియేసిస్సన్తి॥ కిం పనాహం ఆయస్మతో ఆనన్దస్స పూజం న కరిస్సామీతి॥>
    text <అథ ఖో దసమో గహపతి అట్ఠకనాగరో వేసాలికఞ్చ పాటలిపుత్తకఞ్చ భిక్ఖుసఙ్ఘం సన్నిపాతాపేత్వా పణీతేన ఖాదనీయేన భోజనీయేన సహత్థా సన్తప్పేసి సమ్పవారేసి॥ ఏకమేకఞ్చ భిక్ఖుం పచ్చేకం దుస్సయుగేన అచ్ఛాదేసి। ఆయస్మన్తఞ్చ ఆనన్దం తిచీవరేన॥ ఆయస్మతో ఆనన్దస్స పఞ్చసతం విహారం కారాపేసీతి॥ ఛట్ఠం॥>
  text <౭॥ గోపాలసుత్తం>
    text <౧౭>, <ఏకాదసహి। భిక్ఖవే। అఙ్గేహి సమన్నాగతో గోపాలకో అభబ్బో గోగణం పరిహరితుం ఫాతిం కాతుం॥ కతమేహి ఏకాదసహి॥ ఇధ। భిక్ఖవే। గోపాలకో న రూపఞ్ఞూ హోతి। న లక్ఖణకుసలో హోతి। న ఆసాటికం హారేతా హోతి। న వణం పటిచ్ఛాదేతా హోతి। న ధూమం కత్తా హోతి। న తిత్థం జానాతి। న పీతం జానాతి। న వీథిం జానాతి। న గోచరకుసలో హోతి। అనవసేసదోహీ చ హోతి। యే తే ఉసభా గోపితరో గోపరిణాయకా తే న అతిరేకపూజాయ పూజేతా హోతి॥ ఇమేహి ఖో। భిక్ఖవే। ఏకాదసహి అఙ్గేహి సమన్నాగతో గోపాలకో అభబ్బో గోగణం పరిహరితుం ఫాతిం కాతుం॥>
    text <ఏవమేవం ఖో। భిక్ఖవే। ఏకాదసహి ధమ్మేహి సమన్నాగతో భిక్ఖు అభబ్బో ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జితుం॥ కతమేహి ఏకాదసహి॥ ఇధ। భిక్ఖవే। భిక్ఖు న రూపఞ్ఞూ హోతి। న లక్ఖణకుసలో హోతి। న ఆసాటికం హారేతా హోతి। న వణం పటిచ్ఛాదేతా హోతి। న ధూమం కత్తా హోతి। న తిత్థం జానాతి। న పీతం జానాతి। న వీథిం జానాతి। న గోచరకుసలో హోతి। అనవసేసదోహీ చ హోతి। యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా తే న అతిరేకపూజాయ పూజేతా హోతి॥>
    text <కథఞ్చ। భిక్ఖవే। భిక్ఖు న రూపఞ్ఞూ హోతి॥ ఇధ। భిక్ఖవే। భిక్ఖు యం కిఞ్చి రూపం చత్తారి మహాభూతాని। చతున్నఞ్చ మహాభూతానం ఉపాదాయరూపన్తి యథాభూతం నప్పజానాతి॥ ఏవం ఖో। భిక్ఖవే। భిక్ఖు న రూపఞ్ఞూ హోతి॥>
    text <కథఞ్చ। భిక్ఖవే। భిక్ఖు న లక్ఖణకుసలో హోతి॥ ఇధ। భిక్ఖవే। భిక్ఖు కమ్మలక్ఖణో బాలో। కమ్మలక్ఖణో పణ్డితోతి యథాభూతం నప్పజానాతి॥ ఏవం ఖో। భిక్ఖవే। భిక్ఖు న లక్ఖణకుసలో హోతి॥>
    text <కథఞ్చ। భిక్ఖవే। భిక్ఖు న ఆసాటికం హారేతా హోతి॥ ఇధ। భిక్ఖవే। భిక్ఖు ఉప్పన్నం కామవితక్కం అధివాసేతి నప్పజహతి న వినోదేతి న బ్యన్తీకరోతి న అనభావం గమేతి। ఉప్పన్నం బ్యాపాదవితక్కం… ఉప్పన్నం విహింసావితక్కం… ఉప్పన్నుప్పన్నే పాపకే అకుసలే ధమ్మే అధివాసేతి నప్పజహతి న వినోదేతి న బ్యన్తీకరోతి న అనభావం గమేతి॥ ఏవం ఖో। భిక్ఖవే। భిక్ఖు న ఆసాటికం హారేతా హోతి॥>
    text <కథఞ్చ। భిక్ఖవే। భిక్ఖు న వణం పటిచ్ఛాదేతా హోతి॥ ఇధ। భిక్ఖవే। భిక్ఖు చక్ఖునా రూపం దిస్వా నిమిత్తగ్గాహీ హోతి అనుబ్యఞ్జనగ్గాహీ। యత్వాధికరణమేనం చక్ఖున్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం। తస్స సంవరాయ న పటిపజ్జతి। న రక్ఖతి చక్ఖున్ద్రియం। చక్ఖున్ద్రియే సంవరం నాపజ్జతి॥ సోతేన సద్దం సుత్వా… ఘానేన గన్ధం ఘాయిత్వా… జివ్హాయ రసం సాయిత్వా… కాయేన ఫోట్ఠబ్బం ఫుసిత్వా… మనసా ధమ్మం విఞ్ఞాయ నిమిత్తగ్గాహీ హోతి అనుబ్యఞ్జనగ్గాహీ। యత్వాధికరణమేనం మనిన్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం। తస్స సంవరాయ న పటిపజ్జతి। న రక్ఖతి మనిన్ద్రియం। మనిన్ద్రియే సంవరం నాపజ్జతి॥ ఏవం ఖో। భిక్ఖవే। భిక్ఖు న వణం పటిచ్ఛాదేతా హోతి॥>
    text <కథఞ్చ। భిక్ఖవే। భిక్ఖు న ధూమం కత్తా హోతి॥ ఇధ। భిక్ఖవే। భిక్ఖు న యథాసుతం యథాపరియత్తం ధమ్మం విత్థారేన పరేసం దేసేతా హోతి॥ ఏవం ఖో। భిక్ఖవే। భిక్ఖు న ధూమం కత్తా హోతి॥>
    text <కథఞ్చ। భిక్ఖవే। భిక్ఖు న తిత్థం జానాతి॥ ఇధ। భిక్ఖవే। భిక్ఖు యే తే భిక్ఖూ బహుస్సుతా ఆగతాగమా ధమ్మధరా వినయధరా మాతికాధరా। తే కాలేన కాలం ఉపసఙ్కమిత్వా న పరిపుచ్ఛతి న పరిపఞ్హతి ఇదం। భన్తే। కథం। ఇమస్స కో అత్థోతి॥ తస్స తే ఆయస్మన్తో అవివటఞ్చేవ న వివరన్తి। అనుత్తానీకతఞ్చ న ఉత్తానీకరోన్తి। అనేకవిహితేసు చ కఙ్ఖాఠానియేసు ధమ్మేసు కఙ్ఖం న పటివినోదేన్తి॥ ఏవం ఖో। భిక్ఖవే। భిక్ఖు న తిత్థం జానాతి॥>
    text <కథఞ్చ। భిక్ఖవే। భిక్ఖు న పీతం జానాతి॥ ఇధ। భిక్ఖవే। భిక్ఖు తథాగతప్పవేదితే ధమ్మవినయే దేసియమానే న లభతి అత్థవేదం। న లభతి ధమ్మవేదం। న లభతి ధమ్మూపసంహితం పామోజ్జం॥ ఏవం ఖో। భిక్ఖవే। భిక్ఖు న పీతం జానాతి॥>
    text <కథఞ్చ। భిక్ఖవే। భిక్ఖు న వీథిం జానాతి॥ ఇధ। భిక్ఖవే। భిక్ఖు అరియం అట్ఠఙ్గికం మగ్గం యథాభూతం నప్పజానాతి॥ ఏవం ఖో। భిక్ఖవే। భిక్ఖు న వీథిం జానాతి॥>
    text <కథఞ్చ। భిక్ఖవే। భిక్ఖు న గోచరకుసలో హోతి॥ ఇధ। భిక్ఖవే। భిక్ఖు చత్తారో సతిపట్ఠానే యథాభూతం నప్పజానాతి॥ ఏవం ఖో। భిక్ఖవే। భిక్ఖు న గోచరకుసలో హోతి॥>
    text <కథఞ్చ। భిక్ఖవే। భిక్ఖు అనవసేసదోహీ హోతి॥ ఇధ। భిక్ఖవే। భిక్ఖుం సద్ధా గహపతికా అభిహట్ఠుం పవారేన్తి చీవరపిణ్డపాతసేనాసనగిలానపచ్చయభేసజ్జపరిక్ఖారేహి॥ తత్ర భిక్ఖు మత్తం న జానాతి పటిగ్గహణాయ॥ ఏవం ఖో। భిక్ఖవే। భిక్ఖు అనవసేసదోహీ హోతి॥>
    text <కథఞ్చ। భిక్ఖవే। భిక్ఖు యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। తే న అతిరేకపూజాయ పూజేతా హోతి॥ ఇధ। భిక్ఖవే। భిక్ఖు యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। తేసు న మేత్తం కాయకమ్మం పచ్చుపట్ఠాపేతి ఆవి చేవ రహో చ। న మేత్తం వచీకమ్మం… న మేత్తం మనోకమ్మం పచ్చుపట్ఠాపేతి ఆవి చేవ రహో చ॥ ఏవం ఖో। భిక్ఖవే। భిక్ఖు యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। న తే అతిరేకపూజాయ పూజేతా హోతి॥>
    text <ఇమేహి ఖో। భిక్ఖవే। ఏకాదసహి ధమ్మేహి సమన్నాగతో భిక్ఖు అభబ్బో ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జితుం॥>
    text <ఏకాదసహి। భిక్ఖవే। అఙ్గేహి సమన్నాగతో గోపాలకో భబ్బో గోగణం పరిహరితుం ఫాతిం కాతుం॥ కతమేహి ఏకాదసహి॥ ఇధ। భిక్ఖవే। గోపాలకో రూపఞ్ఞూ హోతి। లక్ఖణకుసలో హోతి। ఆసాటికం హారేతా హోతి। వణం పటిచ్ఛాదేతా హోతి। ధూమం కత్తా హోతి। తిత్థం జానాతి। పీతం జానాతి। వీథిం జానాతి। గోచరకుసలో హోతి। సావసేసదోహీ చ హోతి। యే తే ఉసభా గోపితరో గోపరిణాయకా తే అతిరేకపూజాయ పూజేతా హోతి ఇమేహి ఖో। భిక్ఖవే। ఏకాదసహి అఙ్గేహి సమన్నాగతో గోపాలకో భబ్బో గోగణం పరిహరితుం ఫాతిం కాతుం॥>
    text <ఏవమేవం ఖో। భిక్ఖవే। ఏకాదసహి ధమ్మేహి సమన్నాగతో భిక్ఖు భబ్బో ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జితుం॥ కతమేహి ఏకాదసహి॥ ఇధ। భిక్ఖవే। భిక్ఖు రూపఞ్ఞూ హోతి। లక్ఖణకుసలో హోతి। ఆసాటికం హారేతా హోతి। వణం పటిచ్ఛాదేతా హోతి। ధూమం కత్తా హోతి। తిత్థం జానాతి। పీతం జానాతి। వీథిం జానాతి। గోచరకుసలో హోతి। సావసేసదోహీ చ హోతి। యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా తే అతిరేకపూజాయ పూజేతా హోతి॥>
    text <కథఞ్చ। భిక్ఖవే। భిక్ఖు రూపఞ్ఞూ హోతి॥ ఇధ। భిక్ఖవే। భిక్ఖు యం కిఞ్చి రూపం చత్తారి మహాభూతాని। చతున్నఞ్చ మహాభూతానం ఉపాదాయరూపన్తి యథాభూతం పజానాతి॥ ఏవం ఖో। భిక్ఖవే। భిక్ఖు రూపఞ్ఞూ హోతి॥>
    text <కథఞ్చ। భిక్ఖవే। భిక్ఖు లక్ఖణకుసలో హోతి॥ ఇధ। భిక్ఖవే। భిక్ఖు కమ్మలక్ఖణో బాలో। కమ్మలక్ఖణో పణ్డితోతి యథాభూతం పజానాతి॥ ఏవం ఖో। భిక్ఖవే। భిక్ఖు లక్ఖణకుసలో హోతి॥>
    text <కథఞ్చ। భిక్ఖవే। భిక్ఖు ఆసాటికం హారేతా హోతి॥ ఇధ। భిక్ఖవే। భిక్ఖు ఉప్పన్నం కామవితక్కం నాధివాసేతి పజహతి వినోదేతి బ్యన్తీకరోతి అనభావం గమేతి। ఉప్పన్నం బ్యాపాదవితక్కం… ఉప్పన్నం విహింసావితక్కం… ఉప్పన్నుప్పన్నే పాపకే అకుసలే ధమ్మే నాధివాసేతి పజహతి వినోదేతి బ్యన్తీకరోతి అనభావం గమేతి॥ ఏవం ఖో। భిక్ఖవే। భిక్ఖు ఆసాటికం హారేతా హోతి॥>
    text <కథఞ్చ। భిక్ఖవే। భిక్ఖు వణం పటిచ్ఛాదేతా హోతి॥ ఇధ। భిక్ఖవే। భిక్ఖు చక్ఖునా రూపం దిస్వా న నిమిత్తగ్గాహీ హోతి నానుబ్యఞ్జనగ్గాహీ। యత్వాధికరణమేనం చక్ఖున్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం। తస్స సంవరాయ పటిపజ్జతి। రక్ఖతి చక్ఖున్ద్రియం। చక్ఖున్ద్రియే సంవరం ఆపజ్జతి॥ సోతేన సద్దం సుత్వా… ఘానేన గన్ధం ఘాయిత్వా… జివ్హాయ రసం సాయిత్వా… కాయేన ఫోట్ఠబ్బం ఫుసిత్వా… మనసా ధమ్మం విఞ్ఞాయ న నిమిత్తగ్గాహీ హోతి నానుబ్యఞ్జనగ్గాహీ। యత్వాధికరణమేనం మనిన్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం। తస్స సంవరాయ పటిపజ్జతి। రక్ఖతి మనిన్ద్రియం। మనిన్ద్రియే సంవరం ఆపజ్జతి॥ ఏవం ఖో। భిక్ఖవే। భిక్ఖు వణం పటిచ్ఛాదేతా హోతి॥>
    text <కథఞ్చ। భిక్ఖవే। భిక్ఖు ధూమం కత్తా హోతి॥ ఇధ। భిక్ఖవే। భిక్ఖు యథాసుతం యథాపరియత్తం ధమ్మం విత్థారేన పరేసం దేసేతా హోతి॥ ఏవం ఖో। భిక్ఖవే। భిక్ఖు ధూమం కత్తా హోతి॥>
    text <కథఞ్చ। భిక్ఖవే। భిక్ఖు తిత్థం జానాతి॥ ఇధ। భిక్ఖవే। భిక్ఖు యే తే భిక్ఖూ బహుస్సుతా ఆగతాగమా ధమ్మధరా వినయధరా మాతికాధరా। తే కాలేన కాలం ఉపసఙ్కమిత్వా పరిపుచ్ఛతి పరిపఞ్హతి ఇదం। భన్తే। కథం। ఇమస్స కో అత్థోతి॥ తస్స తే ఆయస్మన్తో అవివటఞ్చేవ వివరన్తి। అనుత్తానీకతఞ్చ ఉత్తానీకరోన్తి। అనేకవిహితేసు చ కఙ్ఖాఠానియేసు ధమ్మేసు కఙ్ఖం పటివినోదేన్తి॥ ఏవం ఖో। భిక్ఖవే। భిక్ఖు తిత్థం జానాతి॥>
    text <కథఞ్చ। భిక్ఖవే। భిక్ఖు పీతం జానాతి॥ ఇధ। భిక్ఖవే। భిక్ఖు తథాగతప్పవేదితే ధమ్మవినయే దేసియమానే లభతి అత్థవేదం। లభతి ధమ్మవేదం। లభతి ధమ్మూపసంహితం పామోజ్జం॥ ఏవం ఖో। భిక్ఖవే। భిక్ఖు పీతం జానాతి॥>
    text <కథఞ్చ। భిక్ఖవే। భిక్ఖు వీథిం జానాతి॥ ఇధ। భిక్ఖవే। భిక్ఖు అరియం అట్ఠఙ్గికం మగ్గం యథాభూతం పజానాతి॥ ఏవం ఖో। భిక్ఖవే। భిక్ఖు వీథిం జానాతి॥>
    text <కథఞ్చ। భిక్ఖవే। భిక్ఖు గోచరకుసలో హోతి॥ ఇధ। భిక్ఖవే। భిక్ఖు చత్తారో సతిపట్ఠానే యథాభూతం పజానాతి॥ ఏవం ఖో। భిక్ఖవే। భిక్ఖు గోచరకుసలో హోతి॥>
    text <కథఞ్చ। భిక్ఖవే। భిక్ఖు సావసేసదోహీ హోతి॥ ఇధ। భిక్ఖవే। భిక్ఖుం సద్ధా గహపతికా అభిహట్ఠుం పవారేన్తి చీవరపిణ్డపాతసేనాసనగిలానపచ్చయభేసజ్జపరిక్ఖారేహి॥ తత్ర భిక్ఖు మత్తం జానాతి పటిగ్గహణాయ॥ ఏవం ఖో। భిక్ఖవే। భిక్ఖు సావసేసదోహీ హోతి॥>
    text <కథఞ్చ। భిక్ఖవే। భిక్ఖు యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। తే అతిరేకపూజాయ పూజేతా హోతి॥ ఇధ। భిక్ఖవే। భిక్ఖు యే తే థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। తేసు మేత్తం కాయకమ్మం పచ్చుపట్ఠాపేతి ఆవి చేవ రహో చ। మేత్తం వచీకమ్మం… మేత్తం మనోకమ్మం పచ్చుపట్ఠాపేతి ఆవి చేవ రహో చ॥ ఏవం ఖో। భిక్ఖవే। భిక్ఖు యే తే భిక్ఖూ థేరా రత్తఞ్ఞూ చిరపబ్బజితా సఙ్ఘపితరో సఙ్ఘపరిణాయకా। తే అతిరేకపూజాయ పూజేతా హోతి॥>
    text <ఇమేహి ఖో। భిక్ఖవే। ఏకాదసహి ధమ్మేహి సమన్నాగతో భిక్ఖు భబ్బో ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జితున్తి॥ సత్తమం॥>
  text <౮॥ పఠమసమాధిసుత్తం>
    text <౧౮>, <అథ ఖో సమ్బహులా భిక్ఖూ యేన భగవా తేనుపసఙ్కమింసు। ఉపసఙ్కమిత్వా భగవన్తం అభివాదేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ భగవన్తం ఏతదవోచుం>
    text <సియా ను ఖో। భన్తే। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స। న ఆపస్మిం ఆపోసఞ్ఞీ అస్స। న తేజస్మిం తేజోసఞ్ఞీ అస్స। న వాయస్మిం వాయోసఞ్ఞీ అస్స। న ఆకాసానఞ్చాయతనే ఆకాసానఞ్చాయతనసఞ్ఞీ అస్స। న విఞ్ఞాణఞ్చాయతనే విఞ్ఞాణఞ్చాయతనసఞ్ఞీ అస్స। న ఆకిఞ్చఞ్ఞాయతనే ఆకిఞ్చఞ్ఞాయతనసఞ్ఞీ అస్స। న నేవసఞ్ఞానాసఞ్ఞాయతనే నేవసఞ్ఞానాసఞ్ఞాయతనసఞ్ఞీ అస్స। న ఇధలోకే ఇధలోకసఞ్ఞీ అస్స। న పరలోకే పరలోకసఞ్ఞీ అస్స। యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <సియా। భిక్ఖవే। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰ … యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <యథా కథం పన। భన్తే। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <ఇధ। భిక్ఖవే। భిక్ఖు ఏవంసఞ్ఞీ హోతి ఏతం సన్తం ఏతం పణీతం। యదిదం సబ్బసఙ్ఖారసమథో సబ్బూపధిపటినిస్సగ్గో తణ్హాక్ఖయో విరాగో నిరోధో నిబ్బానన్తి॥ ఏవం ఖో। భిక్ఖవే। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స। న ఆపస్మిం ఆపోసఞ్ఞీ అస్స। న తేజస్మిం తేజోసఞ్ఞీ అస్స। న వాయస్మిం వాయోసఞ్ఞీ అస్స। న ఆకాసానఞ్చాయతనే ఆకాసానఞ్చాయతనసఞ్ఞీ అస్స। న విఞ్ఞాణఞ్చాయతనే విఞ్ఞాణఞ్చాయతనసఞ్ఞీ అస్స। న ఆకిఞ్చఞ్ఞాయతనే ఆకిఞ్చఞ్ఞాయతనసఞ్ఞీ అస్స। న నేవసఞ్ఞానాసఞ్ఞాయతనే నేవసఞ్ఞానాసఞ్ఞాయతనసఞ్ఞీ అస్స। న ఇధలోకే ఇధలోకసఞ్ఞీ అస్స। న పరలోకే పరలోకసఞ్ఞీ అస్స। యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ అట్ఠమం॥>
  text <౯॥ దుతియసమాధిసుత్తం>
    text <౧౯>, <తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <సియా ను ఖో భిక్ఖవే। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స। న ఆపస్మిం ఆపోసఞ్ఞీ అస్స…పే॰… న ఆకిఞ్చఞ్ఞాయతనే ఆకిఞ్చఞ్ఞాయతనసఞ్ఞీ అస్స। న నేవసఞ్ఞానాసఞ్ఞాయతనే నేవసఞ్ఞానాసఞ్ఞాయతనసఞ్ఞీ అస్స। న ఇధలోకే ఇధలోకసఞ్ఞీ అస్స। న పరలోకే పరలోకసఞ్ఞీ అస్స। యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ భగవంమూలకా నో। భన్తే। ధమ్మా భగవంనేత్తికా భగవంపటిసరణా॥ సాధు వత। భన్తే। భగవన్తంయేవ పటిభాతు ఏతస్స భాసితస్స అత్థో॥ భగవతో సుత్వా భిక్ఖూ ధారేస్సన్తీతి॥>
    text <తేన హి। భిక్ఖవే। సుణాథ। సాధుకం మనసి కరోథ। భాసిస్సామీతి॥ ఏవం। భన్తేతి ఖో తే భిక్ఖూ భగవతో పచ్చస్సోసుం॥ భగవా ఏతదవోచ>
    text <సియా। భిక్ఖవే। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <యథా కథం పన। భన్తే। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <ఇధ। భిక్ఖవే। భిక్ఖు ఏవంసఞ్ఞీ హోతి ఏతం సన్తం ఏతం పణీతం। యదిదం సబ్బసఙ్ఖారసమథో సబ్బూపధిపటినిస్సగ్గో తణ్హాక్ఖయో విరాగో నిరోధో నిబ్బానన్తి॥ ఏవం ఖో। భిక్ఖవే। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰ … యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ నవమం॥>
  text <౧౦॥ తతియసమాధిసుత్తం>
    text <౨౦>, <అథ ఖో సమ్బహులా భిక్ఖూ యేనాయస్మా సారిపుత్తో తేనుపసఙ్కమింసు। ఉపసఙ్కమిత్వా ఆయస్మతా సారిపుత్తేన సద్ధిం సమ్మోదింసు॥ సమ్మోదనీయం కథం సారణీయం వీతిసారేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ ఆయస్మన్తం సారిపుత్తం ఏతదవోచుం>
    text <సియా ను ఖో। ఆవుసో సారిపుత్త। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ సియా। ఆవుసో। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <యథా కథం పన। ఆవుసో సారిపుత్త। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <ఇధ। ఆవుసో। భిక్ఖు ఏవంసఞ్ఞీ హోతి ఏతం సన్తం ఏతం పణీతం। యదిదం సబ్బసఙ్ఖారసమథో సబ్బూపధిపటినిస్సగ్గో తణ్హాక్ఖయో విరాగో నిరోధో నిబ్బానన్తి॥ ఏవం ఖో। ఆవుసో। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ దసమం॥>
  text <౧౧॥ చతుత్థసమాధిసుత్తం>
    text <౨౧>, <తత్ర ఖో ఆయస్మా సారిపుత్తో భిక్ఖూ ఆమన్తేసి సియా ను ఖో। ఆవుసో। భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స। న ఆపస్మిం ఆపోసఞ్ఞీ అస్స। న తేజస్మిం తేజోసఞ్ఞీ అస్స। న వాయస్మిం వాయోసఞ్ఞీ అస్స। న ఆకాసానఞ్చాయతనే ఆకాసానఞ్చాయతనసఞ్ఞీ అస్స। న విఞ్ఞాణఞ్చాయతనే విఞ్ఞాణఞ్చాయతనసఞ్ఞీ అస్స। న ఆకిఞ్చఞ్ఞాయతనే ఆకిఞ్చఞ్ఞాయతనసఞ్ఞీ అస్స। న నేవసఞ్ఞానాసఞ్ఞాయతనే నేవసఞ్ఞానాసఞ్ఞాయతనసఞ్ఞీ అస్స। న ఇధలోకే ఇధలోకసఞ్ఞీ అస్స। న పరలోకే పరలోకసఞ్ఞీ అస్స। యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <దూరతోపి ఖో మయం। ఆవుసో। ఆగచ్ఛేయ్యామ ఆయస్మతో సారిపుత్తస్స సన్తికే ఏతస్స భాసితస్స అత్థమఞ్ఞాతుం॥ సాధు వతాయస్మన్తంయేవ సారిపుత్తం పటిభాతు ఏతస్స భాసితస్స అత్థో॥ ఆయస్మతో సారిపుత్తస్స సుత్వా భిక్ఖూ ధారేస్సన్తీతి॥>
    text <తేనహావుసో। సుణాథ। సాధుకం మనసి కరోథ। భాసిస్సామీతి॥ ఏవమావుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ>
    text <సియా। ఆవుసో భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <యథా కథం పనావుసో। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స…పే॰… యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥>
    text <ఇధ। ఆవుసో। భిక్ఖు ఏవంసఞ్ఞీ హోతి ఏతం సన్తం ఏతం పణీతం। యదిదం సబ్బసఙ్ఖారసమథో సబ్బూపధిపటినిస్సగ్గో తణ్హాక్ఖయో విరాగో నిరోధో నిబ్బానన్తి॥ ఏవం ఖో। ఆవుసో। సియా భిక్ఖునో తథారూపో సమాధిపటిలాభో యథా నేవ పథవియం పథవిసఞ్ఞీ అస్స। న ఆపస్మిం ఆపోసఞ్ఞీ అస్స। న తేజస్మిం తేజోసఞ్ఞీ అస్స। న వాయస్మిం వాయోసఞ్ఞీ అస్స। న ఆకాసానఞ్చాయతనే ఆకాసానఞ్చాయతనసఞ్ఞీ అస్స। న విఞ్ఞాణఞ్చాయతనే విఞ్ఞాణఞ్చాయతనసఞ్ఞీ అస్స। న ఆకిఞ్చఞ్ఞాయతనే ఆకిఞ్చఞ్ఞాయతనసఞ్ఞీ అస్స। న నేవసఞ్ఞానాసఞ్ఞాయతనే నేవసఞ్ఞానాసఞ్ఞాయతనసఞ్ఞీ అస్స। న ఇధలోకే ఇధలోకసఞ్ఞీ అస్స। న పరలోకే పరలోకసఞ్ఞీ అస్స। యమ్పిదం దిట్ఠం సుతం ముతం విఞ్ఞాతం పత్తం పరియేసితం అనువిచరితం మనసా తత్రాపి న సఞ్ఞీ అస్స। సఞ్ఞీ చ పన అస్సాతి॥ ఏకాదసమం॥>
    stand <అనుస్సతివగ్గో దుతియో॥>
    text <తస్సుద్దానం>
    block
      text <ద్వే వుత్తా మహానామేన। నన్దియేన సుభూతినా।>
      text <మేత్తా అట్ఠకో గోపాలో। చత్తారో చ సమాధినాతి॥>
