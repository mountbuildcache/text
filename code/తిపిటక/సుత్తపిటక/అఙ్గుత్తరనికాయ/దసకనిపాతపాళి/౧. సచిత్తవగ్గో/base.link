text <౬ ౧॥ సచిత్తవగ్గో>
  text <౧॥ సచిత్తసుత్తం>
    text <౫౧>, <ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <నో చే। భిక్ఖవే। భిక్ఖు పరచిత్తపరియాయకుసలో హోతి। అథ సచిత్తపరియాయకుసలో భవిస్సామీతి ఏవఞ్హి వో। భిక్ఖవే। సిక్ఖితబ్బం॥>
    text <కథఞ్చ। భిక్ఖవే। భిక్ఖు సచిత్తపరియాయకుసలో హోతి॥ సేయ్యథాపి। భిక్ఖవే। ఇత్థీ వా పురిసో వా దహరో యువా మణ్డనకజాతికో ఆదాసే వా పరిసుద్ధే పరియోదాతే అచ్ఛే వా ఉదకపత్తే సకం ముఖనిమిత్తం పచ్చవేక్ఖమానో సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి॥ నో చే తత్థ పస్సతి రజం వా అఙ్గణం వా। తేనేవత్తమనో హోతి పరిపుణ్ణసఙ్కప్పో లాభా వత మే। పరిసుద్ధం వత మేతి॥ ఏవమేవం ఖో। భిక్ఖవే। భిక్ఖునో పచ్చవేక్ఖణా బహుకారా హోతి కుసలేసు ధమ్మేసు అభిజ్ఝాలు ను ఖో బహులం విహరామి। అనభిజ్ఝాలు ను ఖో బహులం విహరామి। బ్యాపన్నచిత్తో ను ఖో బహులం విహరామి। అబ్యాపన్నచిత్తో ను ఖో బహులం విహరామి। థినమిద్ధపరియుట్ఠితో ను ఖో బహులం విహరామి। విగతథినమిద్ధో ను ఖో బహులం విహరామి। ఉద్ధతో ను ఖో బహులం విహరామి। అనుద్ధతో ను ఖో బహులం విహరామి। విచికిచ్ఛో ను ఖో బహులం విహరామి। తిణ్ణవిచికిచ్ఛో ను ఖో బహులం విహరామి। కోధనో ను ఖో బహులం విహరామి। అక్కోధనో ను ఖో బహులం విహరామి। సంకిలిట్ఠచిత్తో ను ఖో బహులం విహరామి। అసంకిలిట్ఠచిత్తో ను ఖో బహులం విహరామి। సారద్ధకాయో ను ఖో బహులం విహరామి। అసారద్ధకాయో ను ఖో బహులం విహరామి। కుసీతో ను ఖో బహులం విహరామి। ఆరద్ధవీరియో ను ఖో బహులం విహరామి। అసమాహితో ను ఖో బహులం విహరామి। సమాహితో ను ఖో బహులం విహరామీతి॥>
    text <సచే। భిక్ఖవే। భిక్ఖు పచ్చవేక్ఖమానో ఏవం జానాతి అభిజ్ఝాలు బహులం విహరామి। బ్యాపన్నచిత్తో బహులం విహరామి। థినమిద్ధపరియుట్ఠితో బహులం విహరామి। ఉద్ధతో బహులం విహరామి। విచికిచ్ఛో బహులం విహరామి। కోధనో బహులం విహరామి। సంకిలిట్ఠచిత్తో బహులం విహరామి। సారద్ధకాయో బహులం విహరామి। కుసీతో బహులం విహరామి। అసమాహితో బహులం విహరామీతి। తేన। భిక్ఖవే। భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। భిక్ఖవే। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య॥ ఏవమేవం ఖో తేన। భిక్ఖవే। భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥>
    text <సచే పన। భిక్ఖవే। భిక్ఖు పచ్చవేక్ఖమానో ఏవం జానాతి అనభిజ్ఝాలు బహులం విహరామి। అబ్యాపన్నచిత్తో బహులం విహరామి। విగతథినమిద్ధో బహులం విహరామి। అనుద్ధతో బహులం విహరామి। తిణ్ణవిచికిచ్ఛో బహులం విహరామి। అక్కోధనో బహులం విహరామి। అసంకిలిట్ఠచిత్తో బహులం విహరామి। అసారద్ధకాయో బహులం విహరామి। ఆరద్ధవీరియో బహులం విహరామి। సమాహితో బహులం విహరామీతి। తేన। భిక్ఖవే। భిక్ఖునా తేసుయేవ కుసలేసు ధమ్మేసు పతిట్ఠాయ ఉత్తరి ఆసవానం ఖయాయ యోగో కరణీయోతి॥ పఠమం॥>
  text <౨॥ సారిపుత్తసుత్తం>
    text <౫౨>, <తత్ర ఖో ఆయస్మా సారిపుత్తో భిక్ఖూ ఆమన్తేసి ఆవుసో భిక్ఖవేతి॥ ఆవుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ>
    text <నో చే। ఆవుసో। భిక్ఖు పరచిత్తపరియాయకుసలో హోతి। అథ సచిత్తపరియాయకుసలో భవిస్సామీతి ఏవఞ్హి వో। ఆవుసో। సిక్ఖితబ్బం॥>
    text <కథఞ్చావుసో। భిక్ఖు సచిత్తపరియాయకుసలో హోతి॥ సేయ్యథాపి। ఆవుసో। ఇత్థీ వా పురిసో వా దహరో యువా మణ్డనకజాతికో ఆదాసే వా పరిసుద్ధే పరియోదాతే అచ్ఛే వా ఉదపత్తే సకం ముఖనిమిత్తం పచ్చవేక్ఖమానో సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి॥ నో చే తత్థ పస్సతి రజం వా అఙ్గణం వా। తేనేవత్తమనో హోతి పరిపుణ్ణసఙ్కప్పో లాభా వత మే। పరిసుద్ధం వత మేతి॥>
    text <ఏవమేవం ఖో। ఆవుసో। భిక్ఖునో పచ్చవేక్ఖణా బహుకారా హోతి కుసలేసు ధమ్మేసు అభిజ్ఝాలు ను ఖో బహులం విహరామి। అనభిజ్ఝాలు ను ఖో బహులం విహరామి। బ్యాపన్నచిత్తో ను ఖో బహులం విహరామి। అబ్యాపన్నచిత్తో ను ఖో బహులం విహరామి। థినమిద్ధపరియుట్ఠితో ను ఖో బహులం విహరామి। విగతథినమిద్ధో ను ఖో బహులం విహరామి। ఉద్ధతో ను ఖో బహులం విహరామి। అనుద్ధతో ను ఖో బహులం విహరామి। విచికిచ్ఛో ను ఖో బహులం విహరామి। తిణ్ణవిచికిచ్ఛో ను ఖో బహులం విహరామి। కోధనో ను ఖో బహులం విహరామి। అక్కోధనో ను ఖో బహులం విహరామి। సంకిలిట్ఠచిత్తో ను ఖో బహులం విహరామి। అసంకిలిట్ఠచిత్తో ను ఖో బహులం విహరామి। సారద్ధకాయో ను ఖో బహులం విహరామి। అసారద్ధకాయో ను ఖో బహులం విహరామి। కుసీతో ను ఖో బహులం విహరామి। ఆరద్ధవీరియో ను ఖో బహులం విహరామి। సమాహితో ను ఖో బహులం విహరామి। అసమాహితో ను ఖో బహులం విహరామీతి॥>
    text <సచే। ఆవుసో। భిక్ఖు పచ్చవేక్ఖమానో ఏవం జానాతి అభిజ్ఝాలు బహులం విహరామి…పే॰… అసమాహితో బహులం విహరామీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। ఆవుసో। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య॥ ఏవమేవం ఖో। ఆవుసో। తేన భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥>
    text <సచే పనావుసో। భిక్ఖు పచ్చవేక్ఖమానో ఏవం జానాతి అనభిజ్ఝాలు బహులం విహరామి…పే॰… సమాహితో బహులం విహరామీతి। తేనావుసో। భిక్ఖునా తేసుయేవ కుసలేసు ధమ్మేసు పతిట్ఠాయ ఉత్తరి ఆసవానం ఖయాయ యోగో కరణీయోతి॥ దుతియం॥>
  text <౩॥ ఠితిసుత్తం>
    text <౫౩>, <ఠితిమ్పాహం। భిక్ఖవే। న వణ్ణయామి కుసలేసు ధమ్మేసు। పగేవ పరిహానిం॥ వుడ్ఢిఞ్చ ఖో అహం। భిక్ఖవే। వణ్ణయామి కుసలేసు ధమ్మేసు। నో ఠితిం నో హానిం॥>
    text <కథఞ్చ। భిక్ఖవే। హాని హోతి కుసలేసు ధమ్మేసు। నో ఠితి నో వుడ్ఢి॥ ఇధ। భిక్ఖవే। భిక్ఖు యత్తకో హోతి సద్ధాయ సీలేన సుతేన చాగేన పఞ్ఞాయ పటిభానేన। తస్స తే ధమ్మా నేవ తిట్ఠన్తి నో వడ్ఢన్తి॥ హానిమేతం। భిక్ఖవే। వదామి కుసలేసు ధమ్మేసు। నో ఠితిం నో వుడ్ఢిం॥ ఏవం ఖో। భిక్ఖవే। హాని హోతి కుసలేసు ధమ్మేసు। నో ఠితి నో వుడ్ఢి॥>
    text <కథఞ్చ। భిక్ఖవే ఠితి హోతి కుసలేసు ధమ్మేసు। నో హాని నో వుడ్ఢి॥ ఇధ। భిక్ఖవే। భిక్ఖు యత్తకో హోతి సద్ధాయ సీలేన సుతేన చాగేన పఞ్ఞాయ పటిభానేన। తస్స తే ధమ్మా నేవ హాయన్తి నో వడ్ఢన్తి॥ ఠితిమేతం। భిక్ఖవే। వదామి కుసలేసు ధమ్మేసు। నో హానిం నో వుడ్ఢిం॥ ఏవం ఖో। భిక్ఖవే। ఠితి హోతి కుసలేసు ధమ్మేసు। నో వుడ్ఢి నో హాని॥>
    text <కథఞ్చ। భిక్ఖవే। వుడ్ఢి హోతి కుసలేసు ధమ్మేసు। నో ఠితి నో హాని॥ ఇధ। భిక్ఖవే। భిక్ఖు యత్తకో హోతి సద్ధాయ సీలేన సుతేన చాగేన పఞ్ఞాయ పటిభానేన। తస్స తే ధమ్మా నేవ తిట్ఠన్తి నో హాయన్తి॥ వుడ్ఢిమేతం। భిక్ఖవే। వదామి కుసలేసు ధమ్మేసు। నో ఠితిం నో హానిం॥ ఏవం ఖో। భిక్ఖవే। వుడ్ఢి హోతి కుసలేసు ధమ్మేసు। నో ఠితి నో హాని॥>
    text <నో చే। భిక్ఖవే। భిక్ఖు పరచిత్తపరియాయకుసలో హోతి। అథ సచిత్తపరియాయకుసలో భవిస్సామీతి ఏవఞ్హి వో। భిక్ఖవే। సిక్ఖితబ్బం॥>
    text <కథఞ్చ। భిక్ఖవే। భిక్ఖు సచిత్తపరియాయకుసలో హోతి॥ సేయ్యథాపి। భిక్ఖవే। ఇత్థీ వా పురిసో వా దహరో యువా మణ్డనకజాతికో ఆదాసే వా పరిసుద్ధే పరియోదాతే అచ్ఛే వా ఉదపత్తే సకం ముఖనిమిత్తం పచ్చవేక్ఖమానో సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి॥ నో చే తత్థ పస్సతి రజం వా అఙ్గణం వా। తేనేవత్తమనో హోతి పరిపుణ్ణసఙ్కప్పో లాభా వత మే। పరిసుద్ధం వత మేతి॥ ఏవమేవం ఖో। భిక్ఖవే। భిక్ఖునో పచ్చవేక్ఖణా బహుకారా హోతి కుసలేసు ధమ్మేసు అభిజ్ఝాలు ను ఖో బహులం విహరామి। అనభిజ్ఝాలు ను ఖో బహులం విహరామి। బ్యాపన్నచిత్తో ను ఖో బహులం విహరామి। అబ్యాపన్నచిత్తో ను ఖో బహులం విహరామి। థినమిద్ధపరియుట్ఠితో ను ఖో బహులం విహరామి। విగతథినమిద్ధో ను ఖో బహులం విహరామి। ఉద్ధతో ను ఖో బహులం విహరామి। అనుద్ధతో ను ఖో బహులం విహరామి। విచికిచ్ఛో ను ఖో బహులం విహరామి। తిణ్ణవిచికిచ్ఛో ను ఖో బహులం విహరామి। కోధనో ను ఖో బహులం విహరామి। అక్కోధనో ను ఖో బహులం విహరామి। సంకిలిట్ఠచిత్తో ను ఖో బహులం విహరామి। అసంకిలిట్ఠచిత్తో ను ఖో బహులం విహరామి। సారద్ధకాయో ను ఖో బహులం విహరామి। అసారద్ధకాయో ను ఖో బహులం విహరామి। కుసీతో ను ఖో బహులం విహరామి। ఆరద్ధవీరియో ను ఖో బహులం విహరామి। సమాహితో ను ఖో బహులం విహరామి। అసమాహితో ను ఖో బహులం విహరామీతి॥>
    text <సచే। భిక్ఖవే। భిక్ఖు పచ్చవేక్ఖమానో ఏవం జానాతి అభిజ్ఝాలు బహులం విహరామి। బ్యాపన్నచిత్తో బహులం విహరామి। థినమిద్ధపరియుట్ఠితో బహులం విహరామి। ఉద్ధతో బహులం విహరామి। విచికిచ్ఛో బహులం విహరామి। కోధనో బహులం విహరామి। సంకిలిట్ఠచిత్తో బహులం విహరామి। సారద్ధకాయో బహులం విహరామి। కుసీతో బహులం విహరామి। అసమాహితో బహులం విహరామీతి। తేన। భిక్ఖవే। భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। భిక్ఖవే। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య। ఏవమేవం ఖో। భిక్ఖవే। తేన భిక్ఖునా తేసంయేవ పాపకానం అకుసలానం ధమ్మానం పహానాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥>
    text <సచే పన। భిక్ఖవే। భిక్ఖు పచ్చవేక్ఖమానో ఏవం జానాతి అనభిజ్ఝాలు బహులం విహరామి। అబ్యాపన్నచిత్తో బహులం విహరామి। విగతథినమిద్ధో బహులం విహరామి। అనుద్ధతో బహులం విహరామి। తిణ్ణవిచికిచ్ఛో బహులం విహరామి। అక్కోధనో బహులం విహరామి। అసంకిలిట్ఠచిత్తో బహులం విహరామి। అసారద్ధకాయో బహులం విహరామి। ఆరద్ధవీరియో బహులం విహరామి। సమాహితో బహులం విహరామీతి। తేన। భిక్ఖవే। భిక్ఖునా తేసుయేవ కుసలేసు ధమ్మేసు పతిట్ఠాయ ఉత్తరి ఆసవానం ఖయాయ యోగో కరణీయోతి॥ తతియం॥>
  text <౪॥ సమథసుత్తం>
    text <౫౪>, <నో చే। భిక్ఖవే। భిక్ఖు పరచిత్తపరియాయకుసలో హోతి। అథ సచిత్తపరియాయకుసలో భవిస్సామీతి ఏవఞ్హి వో। భిక్ఖవే। సిక్ఖితబ్బం॥>
    text <కథఞ్చ। భిక్ఖవే। భిక్ఖు సచిత్తపరియాయకుసలో హోతి॥ సేయ్యథాపి। భిక్ఖవే। ఇత్థీ వా పురిసో వా దహరో యువా మణ్డనకజాతికో ఆదాసే వా పరిసుద్ధే పరియోదాతే అచ్ఛే వా ఉదపత్తే సకం ముఖనిమిత్తం పచ్చవేక్ఖమానో సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి॥ నో చే తత్థ పస్సతి రజం వా అఙ్గణం వా। తేనేవత్తమనో హోతి పరిపుణ్ణసఙ్కప్పో లాభా వత మే। పరిసుద్ధం వత మేతి॥ ఏవమేవం ఖో। భిక్ఖవే। భిక్ఖునో పచ్చవేక్ఖణా బహుకారా హోతి కుసలేసు ధమ్మేసు లాభీ ను ఖోమ్హి అజ్ఝత్తం చేతోసమథస్స। న ను ఖోమ్హి లాభీ అజ్ఝత్తం చేతోసమథస్స। లాభీ ను ఖోమ్హి అధిపఞ్ఞాధమ్మవిపస్సనాయ। న ను ఖోమ్హి లాభీ అధిపఞ్ఞాధమ్మవిపస్సనాయాతి॥>
    text <సచే। భిక్ఖవే। భిక్ఖు పచ్చవేక్ఖమానో ఏవం జానాతి లాభీమ్హి అజ్ఝత్తం చేతోసమథస్స। న లాభీ అధిపఞ్ఞాధమ్మవిపస్సనాయాతి। తేన। భిక్ఖవే। భిక్ఖునా అజ్ఝత్తం చేతోసమథే పతిట్ఠాయ అధిపఞ్ఞాధమ్మవిపస్సనాయ యోగో కరణీయో॥ సో అపరేన సమయేన లాభీ చేవ హోతి అజ్ఝత్తం చేతోసమథస్స లాభీ చ అధిపఞ్ఞాధమ్మవిపస్సనాయ॥>
    text <సచే పన। భిక్ఖవే। భిక్ఖు పచ్చవేక్ఖమానో ఏవం జానాతి లాభీమ్హి అధిపఞ్ఞాధమ్మవిపస్సనాయ। న లాభీ అజ్ఝత్తం చేతోసమథస్సాతి। తేన। భిక్ఖవే। భిక్ఖునా అధిపఞ్ఞాధమ్మవిపస్సనాయ పతిట్ఠాయ అజ్ఝత్తం చేతోసమథే యోగో కరణీయో॥ సో అపరేన సమయేన లాభీ చేవ హోతి అధిపఞ్ఞాధమ్మవిపస్సనాయ లాభీ చ అజ్ఝత్తం చేతోసమథస్స॥>
    text <సచే। పన। భిక్ఖవే। భిక్ఖు పచ్చవేక్ఖమానో ఏవం జానాతి న లాభీ అజ్ఝత్తం చేతోసమథస్స। న లాభీ అధిపఞ్ఞాధమ్మవిపస్సనాయాతి। తేన। భిక్ఖవే। భిక్ఖునా తేసంయేవ కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। భిక్ఖవే। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య॥ ఏవమేవం ఖో। భిక్ఖవే। తేన భిక్ఖునా తేసంయేవ కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సో అపరేన సమయేన లాభీ చేవ హోతి అజ్ఝత్తం చేతోసమథస్స లాభీ చ అధిపఞ్ఞాధమ్మవిపస్సనాయ॥>
    text <సచే పన। భిక్ఖవే। భిక్ఖు పచ్చవేక్ఖమానో ఏవం జానాతి లాభీమ్హి అజ్ఝత్తం చేతోసమథస్స। లాభీ అధిపఞ్ఞాధమ్మవిపస్సనాయాతి। తేన। భిక్ఖవే। భిక్ఖునా తేసుయేవ కుసలేసు ధమ్మేసు పతిట్ఠాయ ఉత్తరి ఆసవానం ఖయాయ యోగో కరణీయో॥>
    text <చీవరమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥ పిణ్డపాతమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥ సేనాసనమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥ గామనిగమమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥ జనపదపదేసమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥ పుగ్గలమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పి॥>
    text <చీవరమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా చీవరం ఇదం ఖో మే చీవరం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపం చీవరం న సేవితబ్బం॥ తత్థ యం జఞ్ఞా చీవరం ఇదం ఖో మే చీవరం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపం చీవరం సేవితబ్బం॥ చీవరమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తం॥>
    text <పిణ్డపాతమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా పిణ్డపాతం ఇమం ఖో మే పిణ్డపాతం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపో పిణ్డపాతో న సేవితబ్బో॥ తత్థ యం జఞ్ఞా పిణ్డపాతం ఇమం ఖో మే పిణ్డపాతం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపో పిణ్డపాతో సేవితబ్బో॥ పిణ్డపాతమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తం॥>
    text <సేనాసనమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా సేనాసనం ఇదం ఖో మే సేనాసనం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపం సేనాసనం న సేవితబ్బం॥ తత్థ యం జఞ్ఞా సేనాసనం ఇదం ఖో మే సేనాసనం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపం సేనాసనం సేవితబ్బం॥ సేనాసనమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తం॥>
    text <గామనిగమమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా గామనిగమం ఇమం ఖో మే గామనిగమం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపో గామనిగమో న సేవితబ్బో॥ తత్థ యం జఞ్ఞా గామనిగమం ఇమం ఖో మే గామనిగమం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపో గామనిగమో సేవితబ్బో॥ గామనిగమమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తం॥>
    text <జనపదపదేసమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా జనపదపదేసం ఇమం ఖో మే జనపదపదేసం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపో జనపదపదేసో న సేవితబ్బో॥ తత్థ యం జఞ్ఞా జనపదపదేసం ఇమం ఖో మే జనపదపదేసం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపో జనపదపదేసో సేవితబ్బో॥ జనపదపదేసమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తం॥>
    text <పుగ్గలమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి ఖో పనేతం వుత్తం॥ కిఞ్చేతం పటిచ్చ వుత్తం॥ తత్థ యం జఞ్ఞా పుగ్గలం ఇమం ఖో మే పుగ్గలం సేవతో అకుసలా ధమ్మా అభివడ్ఢన్తి। కుసలా ధమ్మా పరిహాయన్తీతి। ఏవరూపో పుగ్గలో న సేవితబ్బో॥ తత్థ యం జఞ్ఞా పుగ్గలం ఇమం ఖో మే పుగ్గలం సేవతో అకుసలా ధమ్మా పరిహాయన్తి। కుసలా ధమ్మా అభివడ్ఢన్తీతి। ఏవరూపో పుగ్గలో సేవితబ్బో॥ పుగ్గలమ్పాహం। భిక్ఖవే। దువిధేన వదామి సేవితబ్బమ్పి అసేవితబ్బమ్పీతి। ఇతి యం తం వుత్తం। ఇదమేతం పటిచ్చ వుత్తన్తి॥ చతుత్థం॥>
  text <౫॥ పరిహానసుత్తం>
    text <౫౫>, <తత్ర ఖో ఆయస్మా సారిపుత్తో భిక్ఖూ ఆమన్తేసి ఆవుసో భిక్ఖవేతి॥ ఆవుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ>
    text <పరిహానధమ్మో పుగ్గలో। పరిహానధమ్మో పుగ్గలోతి। ఆవుసో। వుచ్చతి॥ అపరిహానధమ్మో పుగ్గలో। అపరిహానధమ్మో పుగ్గలోతి। ఆవుసో। వుచ్చతి॥ కిత్తావతా ను ఖో। ఆవుసో। పరిహానధమ్మో పుగ్గలో వుత్తో భగవతా। కిత్తావతా చ పన అపరిహానధమ్మో పుగ్గలో వుత్తో భగవతాతి॥ దూరతోపి ఖో మయం। ఆవుసో। ఆగచ్ఛామ ఆయస్మతో సారిపుత్తస్స సన్తికే ఏతస్స భాసితస్స అత్థమఞ్ఞాతుం॥ సాధు వతాయస్మన్తంయేవ సారిపుత్తం పటిభాతు ఏతస్స భాసితస్స అత్థో॥ ఆయస్మతో సారిపుత్తస్స సుత్వా భిక్ఖూ ధారేస్సన్తీతి॥>
    text <తేనహావుసో। సుణాథ। సాధుకం మనసి కరోథ। భాసిస్సామీతి॥ ఏవమావుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ>
    text <కిత్తావతా ను ఖో। ఆవుసో। పరిహానధమ్మో పుగ్గలో వుత్తో భగవతా॥ ఇధావుసో। భిక్ఖు అస్సుతఞ్చేవ ధమ్మం న సుణాతి। సుతా చస్స ధమ్మా సమ్మోసం గచ్ఛన్తి। యే చస్స ధమ్మా పుబ్బే చేతసో అసమ్ఫుట్ఠపుబ్బా తే చస్స న సముదాచరన్తి। అవిఞ్ఞాతఞ్చేవ న విజానాతి॥ ఏత్తావతా ఖో। ఆవుసో। పరిహానధమ్మో పుగ్గలో వుత్తో భగవతా॥>
    text <కిత్తావతా చ పనావుసో। అపరిహానధమ్మో పుగ్గలో వుత్తో భగవతా॥ ఇధావుసో। భిక్ఖు అస్సుతఞ్చేవ ధమ్మం సుణాతి। సుతా చస్స ధమ్మా న సమ్మోసం గచ్ఛన్తి। యే చస్స ధమ్మా పుబ్బే చేతసో అసమ్ఫుట్ఠపుబ్బా తే చస్స సముదాచరన్తి। అవిఞ్ఞాతఞ్చేవ విజానాతి॥ ఏత్తావతా ఖో। ఆవుసో। అపరిహానధమ్మో పుగ్గలో వుత్తో భగవతా॥>
    text <నో చే। ఆవుసో। భిక్ఖు పరచిత్తపరియాయకుసలో హోతి। అథ సచిత్తపరియాయకుసలో భవిస్సామీతి ఏవఞ్హి వో। ఆవుసో। సిక్ఖితబ్బం॥>
    text <కథఞ్చావుసో। భిక్ఖు సచిత్తపరియాయకుసలో హోతి॥ సేయ్యథాపి। ఆవుసో। ఇత్థీ వా పురిసో వా దహరో యువా మణ్డనకజాతికో ఆదాసే వా పరిసుద్ధే పరియోదాతే అచ్ఛే వా ఉదపత్తే సకం ముఖనిమిత్తం పచ్చవేక్ఖమానో సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి॥ నో చే తత్థ పస్సతి రజం వా అఙ్గణం వా। తేనేవత్తమనో హోతి పరిపుణ్ణసఙ్కప్పో లాభా వత మే। పరిసుద్ధం వత మేతి॥ ఏవమేవ ఖో। ఆవుసో। భిక్ఖునో పచ్చవేక్ఖణా బహుకారా హోతి కుసలేసు ధమ్మేసు అనభిజ్ఝాలు ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। అబ్యాపన్నచిత్తో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। విగతథినమిద్ధో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। అనుద్ధతో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। తిణ్ణవిచికిచ్ఛో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। అక్కోధనో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। అసంకిలిట్ఠచిత్తో ను ఖో బహులం విహరామి। సంవిజ్జతి ను ఖో మే ఏసో ధమ్మో ఉదాహు నో। లాభీ ను ఖోమ్హి అజ్ఝత్తం ధమ్మపామోజ్జస్స। సంవిజ్జతి ను ఖో మే ఏసో ధమ్మో ఉదాహు నో। లాభీ ను ఖోమ్హి అజ్ఝత్తం చేతోసమథస్స। సంవిజ్జతి ను ఖో మే ఏసో ధమ్మో ఉదాహు నో। లాభీ ను ఖోమ్హి అధిపఞ్ఞాధమ్మవిపస్సనాయ। సంవిజ్జతి ను ఖో మే ఏసో ధమ్మో ఉదాహు నోతి॥>
    text <సచే పన। ఆవుసో। భిక్ఖు పచ్చవేక్ఖమానో సబ్బేపిమే కుసలే ధమ్మే అత్తని న సమనుపస్సతి। తేనావుసో। భిక్ఖునా సబ్బేసంయేవ ఇమేసం కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। ఆవుసో। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య॥ ఏవమేవం ఖో। ఆవుసో। తేన భిక్ఖునా సబ్బేసంయేవ కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥>
    text <సచే పనావుసో। భిక్ఖు పచ్చవేక్ఖమానో ఏకచ్చే కుసలే ధమ్మే అత్తని సమనుపస్సతి। ఏకచ్చే కుసలే ధమ్మే అత్తని న సమనుపస్సతి। తేనావుసో। భిక్ఖునా యే కుసలే ధమ్మే అత్తని సమనుపస్సతి తేసు కుసలేసు ధమ్మేసు పతిట్ఠాయ। యే కుసలే ధమ్మే అత్తని న సమనుపస్సతి తేసం కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥ సేయ్యథాపి। ఆవుసో। ఆదిత్తచేలో వా ఆదిత్తసీసో వా॥ తస్సేవ చేలస్స వా సీసస్స వా నిబ్బాపనాయ అధిమత్తం ఛన్దఞ్చ వాయామఞ్చ ఉస్సాహఞ్చ ఉస్సోళ్హిఞ్చ అప్పటివానిఞ్చ సతిఞ్చ సమ్పజఞ్ఞఞ్చ కరేయ్య॥ ఏవమేవం ఖో। ఆవుసో। తేన భిక్ఖునా యే కుసలే ధమ్మే అత్తని సమనుపస్సతి తేసు కుసలేసు ధమ్మేసు పతిట్ఠాయ। యే కుసలే ధమ్మే అత్తని న సమనుపస్సతి తేసం కుసలానం ధమ్మానం పటిలాభాయ అధిమత్తో ఛన్దో చ వాయామో చ ఉస్సాహో చ ఉస్సోళ్హీ చ అప్పటివానీ చ సతి చ సమ్పజఞ్ఞఞ్చ కరణీయం॥>
    text <సచే పనావుసో। భిక్ఖు పచ్చవేక్ఖమానో సబ్బేపిమే కుసలే ధమ్మే అత్తని సమనుపస్సతి। తేనావుసో। భిక్ఖునా సబ్బేస్వేవ ఇమేసు కుసలేసు ధమ్మేసు పతిట్ఠాయ ఉత్తరి ఆసవానం ఖయాయ యోగో కరణీయోతి॥ పఞ్చమం॥>
  text <౬॥ పఠమసఞ్ఞాసుత్తం>
    text <౫౬>, <దసయిమా। భిక్ఖవే। సఞ్ఞా భావితా బహులీకతా మహప్ఫలా హోన్తి మహానిసంసా అమతోగధా అమతపరియోసానా॥ కతమా దస॥ అసుభసఞ్ఞా। మరణసఞ్ఞా। ఆహారే పటికూలసఞ్ఞా। సబ్బలోకే అనభిరతసఞ్ఞా। అనిచ్చసఞ్ఞా। అనిచ్చే దుక్ఖసఞ్ఞా। దుక్ఖే అనత్తసఞ్ఞా। పహానసఞ్ఞా। విరాగసఞ్ఞా। నిరోధసఞ్ఞా ఇమా ఖో। భిక్ఖవే। దస సఞ్ఞా భావితా బహులీకతా మహప్ఫలా హోన్తి మహానిసంసా అమతోగధా అమతపరియోసానాతి॥ ఛట్ఠం॥>
  text <౭॥ దుతియసఞ్ఞాసుత్తం>
    text <౫౭>, <దసయిమా। భిక్ఖవే। సఞ్ఞా భావితా బహులీకతా మహప్ఫలా హోన్తి మహానిసంసా అమతోగధా అమతపరియోసానా॥ కతమా దస॥ అనిచ్చసఞ్ఞా। అనత్తసఞ్ఞా। మరణసఞ్ఞా। ఆహారే పటికూలసఞ్ఞా। సబ్బలోకే అనభిరతసఞ్ఞా। అట్ఠికసఞ్ఞా। పుళవకసఞ్ఞా। వినీలకసఞ్ఞా। విచ్ఛిద్దకసఞ్ఞా। ఉద్ధుమాతకసఞ్ఞా ఇమా ఖో। భిక్ఖవే। దస సఞ్ఞా భావితా బహులీకతా మహప్ఫలా హోన్తి మహానిసంసా అమతోగధా అమతపరియోసానాతి॥ సత్తమం॥>
  text <౮॥ మూలకసుత్తం>
    text <౫౮>, <సచే। భిక్ఖవే। అఞ్ఞతిత్థియా పరిబ్బాజకా ఏవం పుచ్ఛేయ్యుం కింమూలకా। ఆవుసో। సబ్బే ధమ్మా। కింసమ్భవా సబ్బే ధమ్మా। కింసముదయా సబ్బే ధమ్మా। కింసమోసరణా సబ్బే ధమ్మా। కింపముఖా సబ్బే ధమ్మా। కింఅధిపతేయ్యా సబ్బే ధమ్మా। కింఉత్తరా సబ్బే ధమ్మా। కింసారా సబ్బే ధమ్మా। కింఓగధా సబ్బే ధమ్మా। కింపరియోసానా సబ్బే ధమ్మాతి। ఏవం పుట్ఠా తుమ్హే। భిక్ఖవే। తేసం అఞ్ఞతిత్థియానం పరిబ్బాజకానం కిన్తి బ్యాకరేయ్యాథాతి॥ భగవంమూలకా నో। భన్తే। ధమ్మా భగవంనేత్తికా భగవంపటిసరణా॥ సాధు వత। భన్తే। భగవన్తంయేవ పటిభాతు ఏతస్స భాసితస్స అత్థో॥ భగవతో సుత్వా భిక్ఖూ ధారేస్సన్తీతి॥>
    text <తేన హి। భిక్ఖవే। సుణాథ। సాధుకం మనసి కరోథ। భాసిస్సామీతి॥ ఏవం। భన్తేతి ఖో తే భిక్ఖూ భగవతో పచ్చస్సోసుం॥ భగవా ఏతదవోచ>
    text <సచే। భిక్ఖవే। అఞ్ఞతిత్థియా పరిబ్బాజకా ఏవం పుచ్ఛేయ్యుం కింమూలకా। ఆవుసో। సబ్బే ధమ్మా। కింసమ్భవా సబ్బే ధమ్మా। కింసముదయా సబ్బే ధమ్మా। కింసమోసరణా సబ్బే ధమ్మా కింపముఖా సబ్బే ధమ్మా। కిం అధిపతేయ్యా సబ్బే ధమ్మా। కింఉత్తరా సబ్బే ధమ్మా। కింసారా సబ్బే ధమ్మా। కింఓగధా సబ్బే ధమ్మా। కింపరియోసానా సబ్బే ధమ్మాతి। ఏవం పుట్ఠా తుమ్హే। భిక్ఖవే। తేసం అఞ్ఞతిత్థియానం పరిబ్బాజకానం ఏవం బ్యాకరేయ్యాథ ఛన్దమూలకా। ఆవుసో। సబ్బే ధమ్మా। మనసికారసమ్భవా సబ్బే ధమ్మా। ఫస్ససముదయా సబ్బే ధమ్మా। వేదనాసమోసరణా సబ్బే ధమ్మా। సమాధిప్పముఖా సబ్బే ధమ్మా। సతాధిపతేయ్యా సబ్బే ధమ్మా। పఞ్ఞుత్తరా సబ్బే ధమ్మా। విముత్తిసారా సబ్బే ధమ్మా। అమతోగధా సబ్బే ధమ్మా। నిబ్బానపరియోసానా సబ్బే ధమ్మాతి॥ ఏవం పుట్ఠా తుమ్హే। భిక్ఖవే। తేసం అఞ్ఞతిత్థియానం పరిబ్బాజకానం ఏవం బ్యాకరేయ్యాథాతి॥ అట్ఠమం॥>
  text <౯॥ పబ్బజ్జాసుత్తం>
    text <౫౯>, <తస్మాతిహ। భిక్ఖవే। ఏవం సిక్ఖితబ్బం యథాపబ్బజ్జాపరిచితఞ్చ నో చిత్తం భవిస్సతి। న చుప్పన్నా పాపకా అకుసలా ధమ్మా చిత్తం పరియాదాయ ఠస్సన్తి। అనిచ్చసఞ్ఞాపరిచితఞ్చ నో చిత్తం భవిస్సతి। అనత్తసఞ్ఞాపరిచితఞ్చ నో చిత్తం భవిస్సతి। అసుభసఞ్ఞాపరిచితఞ్చ నో చిత్తం భవిస్సతి। ఆదీనవసఞ్ఞాపరిచితఞ్చ నో చిత్తం భవిస్సతి। లోకస్స సమఞ్చ విసమఞ్చ ఞత్వా తంసఞ్ఞాపరిచితఞ్చ నో చిత్తం భవిస్సతి। లోకస్స భవఞ్చ విభవఞ్చ ఞత్వా తంసఞ్ఞాపరిచితఞ్చ నో చిత్తం భవిస్సతి। లోకస్స సముదయఞ్చ అత్థఙ్గమఞ్చ ఞత్వా తంసఞ్ఞాపరిచితఞ్చ నో చిత్తం భవిస్సతి। పహానసఞ్ఞాపరిచితఞ్చ నో చిత్తం భవిస్సతి। విరాగసఞ్ఞాపరిచితఞ్చ నో చిత్తం భవిస్సతి। నిరోధసఞ్ఞాపరిచితఞ్చ నో చిత్తం భవిస్సతీతి ఏవఞ్హి వో। భిక్ఖవే। సిక్ఖితబ్బం॥>
    text <యతో ఖో। భిక్ఖవే। భిక్ఖునో యథాపబ్బజ్జాపరిచితఞ్చ చిత్తం హోతి న చుప్పన్నా పాపకా అకుసలా ధమ్మా చిత్తం పరియాదాయ తిట్ఠన్తి। అనిచ్చసఞ్ఞాపరిచితఞ్చ చిత్తం హోతి। అనత్తసఞ్ఞాపరిచితఞ్చ చిత్తం హోతి। అసుభసఞ్ఞాపరిచితఞ్చ చిత్తం హోతి। ఆదీనవసఞ్ఞాపరిచితఞ్చ చిత్తం హోతి। లోకస్స సమఞ్చ విసమఞ్చ ఞత్వా తంసఞ్ఞాపరిచితఞ్చ చిత్తం హోతి। లోకస్స భవఞ్చ విభవఞ్చ ఞత్వా తంసఞ్ఞాపరిచితఞ్చ చిత్తం హోతి। లోకస్స సముదయఞ్చ అత్థఙ్గమఞ్చ ఞత్వా తంసఞ్ఞాపరిచితఞ్చ చిత్తం హోతి। పహానసఞ్ఞాపరిచితఞ్చ చిత్తం హోతి। విరాగసఞ్ఞాపరిచితఞ్చ చిత్తం హోతి। నిరోధసఞ్ఞాపరిచితఞ్చ చిత్తం హోతి। తస్స ద్విన్నం ఫలానం అఞ్ఞతరం ఫలం పాటికఙ్ఖం దిట్ఠేవ ధమ్మే అఞ్ఞా। సతి వా ఉపాదిసేసే అనాగామితాతి॥ నవమం॥>
  text <౧౦॥ గిరిమానన్దసుత్తం>
    text <౬౦>, <ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తేన ఖో పన సమయేన ఆయస్మా గిరిమానన్దో ఆబాధికో హోతి దుక్ఖితో బాళ్హగిలానో॥ అథ ఖో ఆయస్మా ఆనన్దో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో ఆయస్మా ఆనన్దో భగవన్తం ఏతదవోచ>
    text <ఆయస్మా। భన్తే। గిరిమానన్దో ఆబాధికో హోతి దుక్ఖితో బాళ్హగిలానో॥ సాధు। భన్తే। భగవా యేనాయస్మా గిరిమానన్దో తేనుపసఙ్కమతు అనుకమ్పం ఉపాదాయాతి॥ సచే ఖో త్వం। ఆనన్ద। గిరిమానన్దస్స భిక్ఖునో దస సఞ్ఞా భాసేయ్యాసి। ఠానం ఖో పనేతం విజ్జతి యం గిరిమానన్దస్స భిక్ఖునో దస సఞ్ఞా సుత్వా సో ఆబాధో ఠానసో పటిప్పస్సమ్భేయ్య॥>
    text <కతమా దస॥ అనిచ్చసఞ్ఞా। అనత్తసఞ్ఞా। అసుభసఞ్ఞా। ఆదీనవసఞ్ఞా। పహానసఞ్ఞా। విరాగసఞ్ఞా। నిరోధసఞ్ఞా। సబ్బలోకే అనభిరతసఞ్ఞా। సబ్బసఙ్ఖారేసు అనిచ్ఛాసఞ్ఞా। ఆనాపానస్సతి॥>
    text <కతమా చానన్ద। అనిచ్చసఞ్ఞా॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా ఇతి పటిసఞ్చిక్ఖతి రూపం అనిచ్చం। వేదనా అనిచ్చా। సఞ్ఞా అనిచ్చా। సఙ్ఖారా అనిచ్చా। విఞ్ఞాణం అనిచ్చన్తి॥ ఇతి ఇమేసు పఞ్చసు ఉపాదానక్ఖన్ధేసు అనిచ్చానుపస్సీ విహరతి॥ అయం వుచ్చతానన్ద। అనిచ్చసఞ్ఞా॥>
    text <కతమా చానన్ద। అనత్తసఞ్ఞా॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా ఇతి పటిసఞ్చిక్ఖతి చక్ఖు అనత్తా। రూపా అనత్తా। సోతం అనత్తా। సద్దా అనత్తా। ఘానం అనత్తా। గన్ధా అనత్తా। జివ్హా అనత్తా। రసా అనత్తా। కాయా అనత్తా। ఫోట్ఠబ్బా అనత్తా। మనో అనత్తా। ధమ్మా అనత్తాతి॥ ఇతి ఇమేసు ఛసు అజ్ఝత్తికబాహిరేసు ఆయతనేసు అనత్తానుపస్సీ విహరతి॥ అయం వుచ్చతానన్ద। అనత్తసఞ్ఞా॥>
    text <కతమా చానన్ద। అసుభసఞ్ఞా॥ ఇధానన్ద। భిక్ఖు ఇమమేవ కాయం ఉద్ధం పాదతలా అధో కేసమత్థకా తచపరియన్తం పూరం నానాప్పకారస్స అసుచినో పచ్చవేక్ఖతి అత్థి ఇమస్మిం కాయే కేసా లోమా నఖా దన్తా తచో మంసం న్హారు అట్ఠి అట్ఠిమిఞ్జం వక్కం హదయం యకనం కిలోమకం పిహకం పప్ఫాసం అన్తం అన్తగుణం ఉదరియం కరీసం పిత్తం సేమ్హం పుబ్బో లోహితం సేదో మేదో అస్సు వసా ఖేళో సిఙ్ఘాణికా లసికా ముత్తన్తి॥ ఇతి ఇమస్మిం కాయే అసుభానుపస్సీ విహరతి॥ అయం వుచ్చతానన్ద। అసుభసఞ్ఞా॥>
    text <కతమా చానన్ద। ఆదీనవసఞ్ఞా॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా ఇతి పటిసఞ్చిక్ఖతి బహుదుక్ఖో ఖో అయం కాయో బహుఆదీనవో॥ ఇతి ఇమస్మిం కాయే వివిధా ఆబాధా ఉప్పజ్జన్తి। సేయ్యథిదం చక్ఖురోగో సోతరోగో ఘానరోగో జివ్హారోగో కాయరోగో సీసరోగో కణ్ణరోగో ముఖరోగో దన్తరోగో ఓట్ఠరోగో కాసో సాసో పినాసో డాహో జరో కుచ్ఛిరోగో ముచ్ఛా పక్ఖన్దికా సూలా విసూచికా కుట్ఠం గణ్డో కిలాసో సోసో అపమారో దద్దు కణ్డు కచ్ఛు నఖసా వితచ్ఛికా లోహితం పిత్తం మధుమేహో అంసా పిళకా భగన్దలా పిత్తసముట్ఠానా ఆబాధా సేమ్హసముట్ఠానా ఆబాధా వాతసముట్ఠానా ఆబాధా సన్నిపాతికా ఆబాధా ఉతుపరిణామజా ఆబాధా విసమపరిహారజా ఆబాధా ఓపక్కమికా ఆబాధా కమ్మవిపాకజా ఆబాధా సీతం ఉణ్హం జిఘచ్ఛా పిపాసా ఉచ్చారో పస్సావోతి॥ ఇతి ఇమస్మిం కాయే ఆదీనవానుపస్సీ విహరతి॥ అయం వుచ్చతానన్ద। ఆదీనవసఞ్ఞా॥>
    text <కతమా చానన్ద। పహానసఞ్ఞా॥ ఇధానన్ద। భిక్ఖు ఉప్పన్నం కామవితక్కం నాధివాసేతి। పజహతి। వినోదేతి। బ్యన్తీకరోతి। అనభావం గమేతి॥ ఉప్పన్నం బ్యాపాదవితక్కం నాధివాసేతి। పజహతి। వినోదేతి। బ్యన్తీకరోతి। అనభావం గమేతి॥ ఉప్పన్నం విహింసావితక్కం నాధివాసేతి। పజహతి। వినోదేతి। బ్యన్తీకరోతి। అనభావం గమేతి॥ ఉప్పన్నుప్పన్నే పాపకే అకుసలే ధమ్మే నాధివాసేతి। పజహతి। వినోదేతి। బ్యన్తీకరోతి। అనభావం గమేతి॥ అయం వుచ్చతానన్ద। పహానసఞ్ఞా॥>
    text <కతమా చానన్ద। విరాగసఞ్ఞా॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా ఇతి పటిసఞ్చిక్ఖతి ఏతం సన్తం ఏతం పణీతం యదిదం సబ్బసఙ్ఖారసమథో సబ్బూపధిప్పటినిస్సగ్గో తణ్హాక్ఖయో విరాగో నిబ్బానన్తి॥ అయం వుచ్చతానన్ద। విరాగసఞ్ఞా॥>
    text <కతమా చానన్ద। నిరోధసఞ్ఞా॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా ఇతి పటిసఞ్చిక్ఖతి ఏతం సన్తం ఏతం పణీతం యదిదం సబ్బసఙ్ఖారసమథో సబ్బూపధిప్పటినిస్సగ్గో తణ్హాక్ఖయో నిరోధో నిబ్బానన్తి॥ అయం వుచ్చతానన్ద। నిరోధసఞ్ఞా॥>
    text <కతమా చానన్ద। సబ్బలోకే అనభిరతసఞ్ఞా॥ ఇధానన్ద। భిక్ఖు యే లోకే ఉపాదానా చేతసో అధిట్ఠానాభినివేసానుసయా। తే పజహన్తో విహరతి అనుపాదియన్తో॥ అయం వుచ్చతానన్ద। సబ్బలోకే అనభిరతసఞ్ఞా॥>
    text <కతమా చానన్ద। సబ్బసఙ్ఖారేసు అనిచ్ఛాసఞ్ఞా॥ ఇధానన్ద। భిక్ఖు సబ్బసఙ్ఖారేసు అట్టీయతి హరాయతి జిగుచ్ఛతి॥ అయం వుచ్చతానన్ద। సబ్బసఙ్ఖారేసు అనిచ్ఛాసఞ్ఞా॥>
    text <కతమా చానన్ద। ఆనాపానస్సతి॥ ఇధానన్ద। భిక్ఖు అరఞ్ఞగతో వా రుక్ఖమూలగతో వా సుఞ్ఞాగారగతో వా నిసీదతి పల్లఙ్కం ఆభుజిత్వా ఉజుం కాయం పణిధాయ పరిముఖం సతిం ఉపట్ఠపేత్వా॥ సో సతోవ అస్ససతి సతోవ పస్ససతి॥ దీఘం వా అస్ససన్తో దీఘం అస్ససామీతి పజానాతి॥ దీఘం వా పస్ససన్తో దీఘం పస్ససామీతి పజానాతి॥ రస్సం వా అస్ససన్తో రస్సం అస్ససామీతి పజానాతి॥ రస్సం వా పస్ససన్తో రస్సం పస్ససామీతి పజానాతి॥ సబ్బకాయపటిసంవేదీ అస్ససిస్సామీతి సిక్ఖతి॥ సబ్బకాయపటిసంవేదీ పస్ససిస్సామీతి సిక్ఖతి॥ పస్సమ్భయం కాయసఙ్ఖారం అస్ససిస్సామీతి సిక్ఖతి॥ పస్సమ్భయం కాయసఙ్ఖారం పస్ససిస్సామీతి సిక్ఖతి॥ పీతిపటిసంవేదీ అస్ససిస్సామీతి సిక్ఖతి॥ పీతిపటిసంవేదీ పస్ససిస్సామీతి సిక్ఖతి॥ సుఖపటిసంవేదీ అస్ససిస్సామీతి సిక్ఖతి॥ సుఖపటిసంవేదీ పస్ససిస్సామీతి సిక్ఖతి॥ చిత్తసఙ్ఖారపటిసంవేదీ అస్ససిస్సామీతి సిక్ఖతి॥ చిత్తసఙ్ఖారపటిసంవేదీ పస్ససిస్సామీతి సిక్ఖతి॥ పస్సమ్భయం చిత్తసఙ్ఖారం అస్ససిస్సామీతి సిక్ఖతి॥ పస్సమ్భయం చిత్తసఙ్ఖారం పస్ససిస్సామీతి సిక్ఖతి॥ చిత్తపటిసంవేదీ అస్ససిస్సామీతి సిక్ఖతి॥ చిత్తపటిసంవేదీ పస్ససిస్సామీతి సిక్ఖతి॥ అభిప్పమోదయం చిత్తం…పే॰… సమాదహం చిత్తం…పే॰… విమోచయం చిత్తం…పే॰… అనిచ్చానుపస్సీ…పే॰… విరాగానుపస్సీ…పే॰… నిరోధానుపస్సీ…పే॰… పటినిస్సగ్గానుపస్సీ అస్ససిస్సామీతి సిక్ఖతి॥ పటినిస్సగ్గానుపస్సీ పస్ససిస్సామీతి సిక్ఖతి॥ అయం వుచ్చతానన్ద। ఆనాపానస్సతి॥>
    text <సచే ఖో త్వం। ఆనన్ద। గిరిమానన్దస్స భిక్ఖునో ఇమా దస సఞ్ఞా భాసేయ్యాసి। ఠానం ఖో పనేతం విజ్జతి యం గిరిమానన్దస్స భిక్ఖునో ఇమా దస సఞ్ఞా సుత్వా సో ఆబాధో ఠానసో పటిప్పస్సమ్భేయ్యాతి॥>
    text <అథ ఖో ఆయస్మా ఆనన్దో భగవతో సన్తికే ఇమా దస సఞ్ఞా ఉగ్గహేత్వా యేనాయస్మా గిరిమానన్దో తేనుపసఙ్కమి। ఉపసఙ్కమిత్వా ఆయస్మతో గిరిమానన్దస్స ఇమా దస సఞ్ఞా అభాసి॥ అథ ఖో ఆయస్మతో గిరిమానన్దస్స దస సఞ్ఞా సుత్వా సో ఆబాధో ఠానసో పటిప్పస్సమ్భి॥ వుట్ఠహి చాయస్మా గిరిమానన్దో తమ్హా ఆబాధా॥ తథా పహీనో చ పనాయస్మతో గిరిమానన్దస్స సో ఆబాధో అహోసీతి॥ దసమం॥>
    stand <సచిత్తవగ్గో పఠమో॥>
    text <తస్సుద్దానం>
    block
      text <సచిత్తఞ్చ సారిపుత్త। ఠితి చ సమథేన చ।>
      text <పరిహానో చ ద్వే సఞ్ఞా। మూలా పబ్బజితం గిరీతి॥>
