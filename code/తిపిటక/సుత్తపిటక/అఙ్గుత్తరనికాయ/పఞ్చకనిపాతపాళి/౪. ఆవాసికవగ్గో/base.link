text <౨౪ ౪॥ ఆవాసికవగ్గో>
  text <౧॥ ఆవాసికసుత్తం>
    text <౨౩౧>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు అభావనీయో హోతి॥ కతమేహి పఞ్చహి॥ న ఆకప్పసమ్పన్నో హోతి న వత్తసమ్పన్నో। న బహుస్సుతో హోతి న సుతధరో। న పటిసల్లేఖితా హోతి న పటిసల్లానారామో। న కల్యాణవాచో హోతి న కల్యాణవాక్కరణో। దుప్పఞ్ఞో హోతి జళో ఏళమూగో॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు అభావనీయో హోతి॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు భావనీయో హోతి॥ కతమేహి పఞ్చహి॥ ఆకప్పసమ్పన్నో హోతి వత్తసమ్పన్నో। బహుస్సుతో హోతి సుతధరో। పటిసల్లేఖితా హోతి పటిసల్లానారామో। కల్యాణవాచో హోతి కల్యాణవాక్కరణో। పఞ్ఞవా హోతి అజళో అనేళమూగో॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు భావనీయో హోతీతి॥ పఠమం॥>
  text <౨॥ పియసుత్తం>
    text <౨౩౨>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు సబ్రహ్మచారీనం పియో చ హోతి మనాపో చ గరు చ భావనీయో చ॥>
    text <కతమేహి పఞ్చహి॥ సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో అణుమత్తేసు వజ్జేసు భయదస్సావీ। సమాదాయ సిక్ఖతి సిక్ఖాపదేసు। బహుస్సుతో హోతి సుతధరో సుతసన్నిచయో। యే తే ధమ్మా ఆదికల్యాణా మజ్ఝేకల్యాణా పరియోసానకల్యాణా సాత్థం సబ్యఞ్జనం కేవలపరిపుణ్ణం పరిసుద్ధం బ్రహ్మచరియం అభివదన్తి। తథారూపాస్స ధమ్మా బహుస్సుతా హోన్తి ధాతా వచసా పరిచితా మనసానుపేక్ఖితా దిట్ఠియా సుప్పటివిద్ధా। కల్యాణవాచో హోతి కల్యాణవాక్కరణో పోరియా వాచాయ సమన్నాగతో విస్సట్ఠాయ అనేలగలాయ అత్థస్స విఞ్ఞాపనియా। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు సబ్రహ్మచారీనం పియో చ హోతి మనాపో చ గరు చ భావనీయో చాతి॥ దుతియం॥>
  text <౩॥ సోభనసుత్తం>
    text <౨౩౩>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు ఆవాసం సోభేతి॥ కతమేహి పఞ్చహి॥ సీలవా హోతి…పే॰… సమాదాయ సిక్ఖతి సిక్ఖాపదేసు। బహుస్సుతో హోతి…పే॰… దిట్ఠియా సుప్పటివిద్ధా। కల్యాణవాచో హోతి కల్యాణవాక్కరణో పోరియా వాచాయ సమన్నాగతో విస్సట్ఠాయ అనేలగలాయ అత్థస్స విఞ్ఞాపనియా। పటిబలో హోతి ఉపసఙ్కమన్తే ధమ్మియా కథాయ సన్దస్సేతుం సమాదపేతుం సముత్తేజేతుం సమ్పహంసేతుం। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు ఆవాసం సోభేతీతి॥ తతియం॥>
  text <౪॥ బహూపకారసుత్తం>
    text <౨౩౪>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు ఆవాసస్స బహూపకారో హోతి॥ కతమేహి పఞ్చహి॥ సీలవా హోతి…పే॰… సమాదాయ సిక్ఖతి సిక్ఖాపదేసు। బహుస్సుతో హోతి…పే॰… దిట్ఠియా సుప్పటివిద్ధా। ఖణ్డఫుల్లం పటిసఙ్ఖరోతి। మహా ఖో పన భిక్ఖుసఙ్ఘో అభిక్కన్తో నానావేరజ్జకా భిక్ఖూ గిహీనం ఉపసఙ్కమిత్వా ఆరోచేతి మహా ఖో। ఆవుసో। భిక్ఖుసఙ్ఘో అభిక్కన్తో నానావేరజ్జకా భిక్ఖూ। కరోథ పుఞ్ఞాని। సమయో పుఞ్ఞాని కాతున్తి। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు ఆవాసస్స బహూపకారో హోతీతి॥ చతుత్థం॥>
  text <౫॥ అనుకమ్పసుత్తం>
    text <౨౩౫>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు గిహీనం అనుకమ్పతి॥ కతమేహి పఞ్చహి॥ అధిసీలే సమాదపేతి। ధమ్మదస్సనే నివేసేతి। గిలానకే ఉపసఙ్కమిత్వా సతిం ఉప్పాదేతి అరహగ్గతం ఆయస్మన్తో సతిం ఉపట్ఠాపేథాతి। మహా ఖో పన భిక్ఖుసఙ్ఘో అభిక్కన్తో నానావేరజ్జకా భిక్ఖూ గిహీనం ఉపసఙ్కమిత్వా ఆరోచేతి మహా ఖో। ఆవుసో। భిక్ఖుసఙ్ఘో అభిక్కన్తో నానావేరజ్జకా భిక్ఖూ। కరోథ పుఞ్ఞాని। సమయో పుఞ్ఞాని కాతున్తి। యం ఖో పనస్స భోజనం దేన్తి లూఖం వా పణీతం వా తం అత్తనా పరిభుఞ్జతి। సద్ధాదేయ్యం న వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు గిహీనం అనుకమ్పతీతి॥ పఞ్చమం॥>
  text <౬॥ పఠమఅవణ్ణారహసుత్తం>
    text <౨౩౬>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥ కతమేహి పఞ్చహి॥ అననువిచ్చ అపరియోగాహేత్వా అవణ్ణారహస్స వణ్ణం భాసతి। అననువిచ్చ అపరియోగాహేత్వా వణ్ణారహస్స అవణ్ణం భాసతి। అననువిచ్చ అపరియోగాహేత్వా అప్పసాదనీయే ఠానే పసాదం ఉపదంసేతి। అననువిచ్చ అపరియోగాహేత్వా పసాదనీయే ఠానే అప్పసాదం ఉపదంసేతి। సద్ధాదేయ్యం వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గే॥ కతమేహి పఞ్చహి॥ అనువిచ్చ పరియోగాహేత్వా అవణ్ణారహస్స అవణ్ణం భాసతి। అనువిచ్చ పరియోగాహేత్వా వణ్ణారహస్స వణ్ణం భాసతి। అనువిచ్చ పరియోగాహేత్వా అప్పసాదనీయే ఠానే అప్పసాదం ఉపదంసేతి। అనువిచ్చ పరియోగాహేత్వా పసాదనీయే ఠానే పసాదం ఉపదంసేతి। సద్ధాదేయ్యం న వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గేతి॥ ఛట్ఠం॥>
  text <౭॥ దుతియఅవణ్ణారహసుత్తం>
    text <౨౩౭>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥ కతమేహి పఞ్చహి॥ అననువిచ్చ అపరియోగాహేత్వా అవణ్ణారహస్స వణ్ణం భాసతి। అననువిచ్చ అపరియోగాహేత్వా వణ్ణారహస్స అవణ్ణం భాసతి। ఆవాసమచ్ఛరీ హోతి ఆవాసపలిగేధీ। కులమచ్ఛరీ హోతి కులపలిగేధీ। సద్ధాదేయ్యం వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గే॥ కతమేహి పఞ్చహి॥ అనువిచ్చ పరియోగాహేత్వా అవణ్ణారహస్స అవణ్ణం భాసతి। అనువిచ్చ పరియోగాహేత్వా వణ్ణారహస్స వణ్ణం భాసతి। న ఆవాసమచ్ఛరీ హోతి న ఆవాసపలిగేధీ। న కులమచ్ఛరీ హోతి న కులపలిగేధీ। సద్ధాదేయ్యం న వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గేతి॥ సత్తమం॥>
  text <౮॥ తతియఅవణ్ణారహసుత్తం>
    text <౨౩౮>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥ కతమేహి పఞ్చహి॥ అననువిచ్చ అపరియోగాహేత్వా అవణ్ణారహస్స వణ్ణం భాసతి। అననువిచ్చ అపరియోగాహేత్వా వణ్ణారహస్స అవణ్ణం భాసతి। ఆవాసమచ్ఛరీ హోతి। కులమచ్ఛరీ హోతి। లాభమచ్ఛరీ హోతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గే॥ కతమేహి పఞ్చహి॥ అనువిచ్చ పరియోగాహేత్వా అవణ్ణారహస్స అవణ్ణం భాసతి। అనువిచ్చ పరియోగాహేత్వా వణ్ణారహస్స వణ్ణం భాసతి। న ఆవాసమచ్ఛరీ హోతి। న కులమచ్ఛరీ హోతి। న లాభమచ్ఛరీ హోతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గేతి॥ అట్ఠమం॥>
  text <౯॥ పఠమమచ్ఛరియసుత్తం>
    text <౨౩౯>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥ కతమేహి పఞ్చహి॥ ఆవాసమచ్ఛరీ హోతి। కులమచ్ఛరీ హోతి। లాభమచ్ఛరీ హోతి। వణ్ణమచ్ఛరీ హోతి। సద్ధాదేయ్యం వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గే॥ కతమేహి పఞ్చహి॥ న ఆవాసమచ్ఛరీ హోతి। న కులమచ్ఛరీ హోతి। న లాభమచ్ఛరీ హోతి। న వణ్ణమచ్ఛరీ హోతి। సద్ధాదేయ్యం న వినిపాతేతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గేతి॥ నవమం॥>
  text <౧౦॥ దుతియమచ్ఛరియసుత్తం>
    text <౨౪౦>, <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥ కతమేహి పఞ్చహి॥ ఆవాసమచ్ఛరీ హోతి। కులమచ్ఛరీ హోతి। లాభమచ్ఛరీ హోతి। వణ్ణమచ్ఛరీ హోతి। ధమ్మమచ్ఛరీ హోతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం నిరయే॥>
    text <పఞ్చహి। భిక్ఖవే। ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గే॥ కతమేహి పఞ్చహి॥ న ఆవాసమచ్ఛరీ హోతి। న కులమచ్ఛరీ హోతి। న లాభమచ్ఛరీ హోతి। న వణ్ణమచ్ఛరీ హోతి। న ధమ్మమచ్ఛరీ హోతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో ఆవాసికో భిక్ఖు యథాభతం నిక్ఖిత్తో ఏవం సగ్గేతి॥ దసమం॥>
    stand <ఆవాసికవగ్గో చతుత్థో॥>
    text <తస్సుద్దానం>
    block
      text <ఆవాసికో పియో చ సోభనో।>
      text <బహూపకారో అనుకమ్పకో చ।>
      text <తయో అవణ్ణారహా చేవ।>
      text <మచ్ఛరియా దువేపి చాతి॥>
