text <౧౧ ౧॥ ఫాసువిహారవగ్గో>
  text <౧॥ సారజ్జసుత్తం>
    text <౧౦౧>, <పఞ్చిమే। భిక్ఖవే। సేఖవేసారజ్జకరణా ధమ్మా॥ కతమే పఞ్చ॥ ఇధ। భిక్ఖవే। భిక్ఖు సద్ధో హోతి। సీలవా హోతి। బహుస్సుతో హోతి। ఆరద్ధవీరియో హోతి। పఞ్ఞవా హోతి॥>
    text <యం। భిక్ఖవే। అస్సద్ధస్స సారజ్జం హోతి। సద్ధస్స తం సారజ్జం న హోతి॥ తస్మాయం ధమ్మో సేఖవేసారజ్జకరణో॥>
    text <యం। భిక్ఖవే। దుస్సీలస్స సారజ్జం హోతి। సీలవతో తం సారజ్జం న హోతి॥ తస్మాయం ధమ్మో సేఖవేసారజ్జకరణో॥>
    text <యం। భిక్ఖవే। అప్పస్సుతస్స సారజ్జం హోతి। బహుస్సుతస్స తం సారజ్జం న హోతి॥ తస్మాయం ధమ్మో సేఖవేసారజ్జకరణో॥>
    text <యం। భిక్ఖవే। కుసీతస్స సారజ్జం హోతి। ఆరద్ధవీరియస్స తం సారజ్జం న హోతి॥ తస్మాయం ధమ్మో సేఖవేసారజ్జకరణో॥>
    text <యం। భిక్ఖవే। దుప్పఞ్ఞస్స సారజ్జం హోతి। పఞ్ఞవతో తం సారజ్జం న హోతి॥ తస్మాయం ధమ్మో సేఖవేసారజ్జకరణో॥ ఇమే ఖో। భిక్ఖవే। పఞ్చ సేఖవేసారజ్జకరణా ధమ్మాతి॥ పఠమం॥>
  text <౨॥ ఉస్సఙ్కితసుత్తం>
    text <౧౦౨>, <పఞ్చహి। భిక్ఖవే। ధమ్మేహి సమన్నాగతో భిక్ఖు ఉస్సఙ్కితపరిసఙ్కితో హోతి పాపభిక్ఖూతి అపి అకుప్పధమ్మోపి॥>
    text <కతమేహి పఞ్చహి॥ ఇధ। భిక్ఖవే। భిక్ఖు వేసియాగోచరో వా హోతి। విధవాగోచరో వా హోతి। థుల్లకుమారికాగోచరో వా హోతి। పణ్డకగోచరో వా హోతి। భిక్ఖునీగోచరో వా హోతి॥>
    text <ఇమేహి ఖో। భిక్ఖవే। పఞ్చహి ధమ్మేహి సమన్నాగతో భిక్ఖు ఉస్సఙ్కితపరిసఙ్కితో హోతి పాపభిక్ఖూతి అపి అకుప్పధమ్మోపీతి॥ దుతియం॥>
  text <౩॥ మహాచోరసుత్తం>
    text <౧౦౩>, <పఞ్చహి। భిక్ఖవే। అఙ్గేహి సమన్నాగతో మహాచోరో సన్ధిమ్పి ఛిన్దతి। నిల్లోపమ్పి హరతి। ఏకాగారికమ్పి కరోతి। పరిపన్థేపి తిట్ఠతి॥ కతమేహి పఞ్చహి॥ ఇధ। భిక్ఖవే। మహాచోరో విసమనిస్సితో చ హోతి। గహననిస్సితో చ। బలవనిస్సితో చ। భోగచాగీ చ। ఏకచారీ చ॥>
    text <కథఞ్చ। భిక్ఖవే। మహాచోరో విసమనిస్సితో హోతి॥ ఇధ। భిక్ఖవే। మహాచోరో నదీవిదుగ్గం వా నిస్సితో హోతి పబ్బతవిసమం వా॥ ఏవం ఖో। భిక్ఖవే। మహాచోరో విసమనిస్సితో హోతి॥>
    text <కథఞ్చ। భిక్ఖవే। మహాచోరో గహననిస్సితో హోతి॥ ఇధ। భిక్ఖవే। మహాచోరో తిణగహనం వా నిస్సితో హోతి రుక్ఖగహనం వా రోధం వా మహావనసణ్డం వా॥ ఏవం ఖో। భిక్ఖవే। మహాచోరో గహననిస్సితో హోతి॥>
    text <కథఞ్చ। భిక్ఖవే। మహాచోరో బలవనిస్సితో హోతి॥ ఇధ। భిక్ఖవే। మహాచోరో రాజానం వా రాజమహామత్తానం వా నిస్సితో హోతి॥ తస్స ఏవం హోతి సచే మం కోచి కిఞ్చి వక్ఖతి। ఇమే మే రాజానో వా రాజమహామత్తా వా పరియోధాయ అత్థం భణిస్సన్తీతి॥ సచే నం కోచి కిఞ్చి ఆహ। త్యస్స రాజానో వా రాజమహామత్తా వా పరియోధాయ అత్థం భణన్తి॥ ఏవం ఖో। భిక్ఖవే। మహాచోరో బలవనిస్సితో హోతి॥>
    text <కథఞ్చ। భిక్ఖవే। మహాచోరో భోగచాగీ హోతి॥ ఇధ। భిక్ఖవే। మహాచోరో అడ్ఢో హోతి మహద్ధనో మహాభోగో॥ తస్స ఏవం హోతి సచే మం కోచి కిఞ్చి వక్ఖతి। ఇతో భోగేన పటిసన్థరిస్సామీతి॥ సచే నం కోచి కిఞ్చి ఆహ। తతో భోగేన పటిసన్థరతి॥ ఏవం ఖో। భిక్ఖవే। మహాచోరో భోగచాగీ హోతి॥>
    text <కథఞ్చ। భిక్ఖవే। మహాచోరో ఏకచారీ హోతి॥ ఇధ। భిక్ఖవే। మహాచోరో ఏకకోవ గహణాని కత్తా హోతి॥ తం కిస్స హేతు॥ మా మే గుయ్హమన్తా బహిద్ధా సమ్భేదం అగమంసూతి॥ ఏవం ఖో। భిక్ఖవే। మహాచోరో ఏకచారీ హోతి॥>
    text <ఇమేహి ఖో। భిక్ఖవే। పఞ్చహఙ్గేహి సమన్నాగతో మహాచోరో సన్ధిమ్పి ఛిన్దతి నిల్లోపమ్పి హరతి ఏకాగారికమ్పి కరోతి పరిపన్థేపి తిట్ఠతి॥>
    text <ఏవమేవం ఖో। భిక్ఖవే। పఞ్చహి ధమ్మేహి సమన్నాగతో పాపభిక్ఖు ఖతం ఉపహతం అత్తానం పరిహరతి। సావజ్జో చ హోతి సానువజ్జో విఞ్ఞూనం। బహుఞ్చ అపుఞ్ఞం పసవతి॥ కతమేహి పఞ్చహి॥ ఇధ। భిక్ఖవే। పాపభిక్ఖు విసమనిస్సితో చ హోతి। గహననిస్సితో చ। బలవనిస్సితో చ। భోగచాగీ చ। ఏకచారీ చ॥>
    text <కథఞ్చ। భిక్ఖవే। పాపభిక్ఖు విసమనిస్సితో హోతి॥ ఇధ। భిక్ఖవే। పాపభిక్ఖు విసమేన కాయకమ్మేన సమన్నాగతో హోతి। విసమేన వచీకమ్మేన సమన్నాగతో హోతి। విసమేన మనోకమ్మేన సమన్నాగతో హోతి॥ ఏవం ఖో। భిక్ఖవే। పాపభిక్ఖు విసమనిస్సితో హోతి॥>
    text <కథఞ్చ। భిక్ఖవే। పాపభిక్ఖు గహననిస్సితో హోతి॥ ఇధ। భిక్ఖవే। పాపభిక్ఖు మిచ్ఛాదిట్ఠికో హోతి అన్తగ్గాహికాయ దిట్ఠియా సమన్నాగతో॥ ఏవం ఖో। భిక్ఖవే। పాపభిక్ఖు గహననిస్సితో హోతి॥>
    text <కథఞ్చ। భిక్ఖవే। పాపభిక్ఖు బలవనిస్సితో హోతి॥ ఇధ। భిక్ఖవే। పాపభిక్ఖు రాజానం వా రాజమహామత్తానం వా నిస్సితో హోతి॥ తస్స ఏవం హోతి సచే మం కోచి కిఞ్చి వక్ఖతి। ఇమే మే రాజానో వా రాజమహామత్తా వా పరియోధాయ అత్థం భణిస్సన్తీతి॥ సచే నం కోచి కిఞ్చి ఆహ। త్యస్స రాజానో వా రాజమహామత్తా వా పరియోధాయ అత్థం భణన్తి॥ ఏవం ఖో। భిక్ఖవే। పాపభిక్ఖు బలవనిస్సితో హోతి॥>
    text <కథఞ్చ। భిక్ఖవే। పాపభిక్ఖు భోగచాగీ హోతి॥ ఇధ। భిక్ఖవే। పాపభిక్ఖు లాభీ హోతి చీవరపిణ్డపాతసేనాసనగిలానప్పచ్చయభేసజ్జపరిక్ఖారానం॥ తస్స ఏవం హోతి సచే మం కోచి కిఞ్చి వక్ఖతి। ఇతో లాభేన పటిసన్థరిస్సామీతి॥ సచే నం కోచి కిఞ్చి ఆహ। తతో లాభేన పటిసన్థరతి॥ ఏవం ఖో। భిక్ఖవే। పాపభిక్ఖు భోగచాగీ హోతి॥>
    text <కథఞ్చ। భిక్ఖవే। పాపభిక్ఖు ఏకచారీ హోతి॥ ఇధ। భిక్ఖవే। పాపభిక్ఖు ఏకకోవ పచ్చన్తిమేసు జనపదేసు నివాసం కప్పేతి॥ సో తత్థ కులాని ఉపసఙ్కమన్తో లాభం లభతి॥ ఏవం ఖో। భిక్ఖవే। పాపభిక్ఖు ఏకచారీ హోతి॥>
    text <ఇమేహి ఖో। భిక్ఖవే। పఞ్చహి ధమ్మేహి సమన్నాగతో పాపభిక్ఖు ఖతం ఉపహతం అత్తానం పరిహరతి। సావజ్జో చ హోతి సానువజ్జో విఞ్ఞూనం। బహుఞ్చ అపుఞ్ఞం పసవతీతి॥ తతియం॥>
  text <౪॥ సమణసుఖుమాలసుత్తం>
    text <౧౦౪>, <పఞ్చహి। భిక్ఖవే। ధమ్మేహి సమన్నాగతో భిక్ఖు సమణేసు సమణసుఖుమాలో హోతి॥>
    text <కతమేహి పఞ్చహి॥ ఇధ। భిక్ఖవే। భిక్ఖు యాచితోవ బహులం చీవరం పరిభుఞ్జతి। అప్పం అయాచితో। యాచితోవ బహులం పిణ్డపాతం పరిభుఞ్జతి। అప్పం అయాచితో। యాచితోవ బహులం సేనాసనం పరిభుఞ్జతి। అప్పం అయాచితో। యాచితోవ బహులం గిలానప్పచ్చయభేసజ్జపరిక్ఖారం పరిభుఞ్జతి। అప్పం అయాచితో॥ యేహి ఖో పన సబ్రహ్మచారీహి సద్ధిం విహరతి। త్యస్స మనాపేనేవ బహులం కాయకమ్మేన సముదాచరన్తి। అప్పం అమనాపేన। మనాపేనేవ బహులం వచీకమ్మేన సముదాచరన్తి। అప్పం అమనాపేన। మనాపేనేవ బహులం మనోకమ్మేన సముదాచరన్తి। అప్పం అమనాపేన। మనాపంయేవ ఉపహారం ఉపహరన్తి। అప్పం అమనాపం॥ యాని ఖో పన తాని వేదయితాని పిత్తసముట్ఠానాని వా సేమ్హసముట్ఠానాని వా వాతసముట్ఠానాని వా సన్నిపాతికాని వా ఉతుపరిణామజాని వా విసమపరిహారజాని వా ఓపక్కమికాని వా కమ్మవిపాకజాని వా। తానిస్స న బహుదేవ ఉప్పజ్జన్తి॥ అప్పాబాధో హోతి। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో భిక్ఖు సమణేసు సమణసుఖుమాలో హోతి॥>
    text <యఞ్హి తం। భిక్ఖవే। సమ్మా వదమానో వదేయ్య సమణేసు సమణసుఖుమాలోతి। మమేవ తం। భిక్ఖవే। సమ్మా వదమానో వదేయ్య సమణేసు సమణసుఖుమాలోతి॥ అహఞ్హి। భిక్ఖవే। యాచితోవ బహులం చీవరం పరిభుఞ్జామి। అప్పం అయాచితో। యాచితోవ బహులం పిణ్డపాతం పరిభుఞ్జామి। అప్పం అయాచితో। యాచితోవ బహులం సేనాసనం పరిభుఞ్జామి। అప్పం అయాచితో। యాచితోవ బహులం గిలానప్పచ్చయభేసజ్జపరిక్ఖారం పరిభుఞ్జామి। అప్పం అయాచితో॥ యేహి ఖో పన భిక్ఖూహి సద్ధిం విహరామి। తే మం మనాపేనేవ బహులం కాయకమ్మేన సముదాచరన్తి। అప్పం అమనాపేన। మనాపేనేవ బహులం వచీకమ్మేన సముదాచరన్తి। అప్పం అమనాపేన। మనాపేనేవ బహులం మనోకమ్మేన సముదాచరన్తి। అప్పం అమనాపేన। మనాపంయేవ ఉపహారం ఉపహరన్తి। అప్పం అమనాపం॥ యాని ఖో పన తాని వేదయితాని పిత్తసముట్ఠానాని వా సేమ్హసముట్ఠానాని వా వాతసముట్ఠానాని వా సన్నిపాతికాని వా ఉతుపరిణామజాని వా విసమపరిహారజాని వా ఓపక్కమికాని వా కమ్మవిపాకజాని వా తాని మే న బహుదేవ ఉప్పజ్జన్తి॥ అప్పాబాధోహమస్మి। చతున్నం ఖో పనస్మి ఝానానం ఆభిచేతసికానం దిట్ఠధమ్మసుఖవిహారానం నికామలాభీ అకిచ్ఛలాభీ అకసిరలాభీ। ఆసవానం ఖయా…పే॰… సచ్ఛికత్వా ఉపసమ్పజ్జ విహరామి॥>
    text <యఞ్హి తం। భిక్ఖవే। సమ్మా వదమానో వదేయ్య సమణేసు సమణసుఖుమాలోతి। మమేవ తం। భిక్ఖవే। సమ్మా వదమానో వదేయ్య సమణేసు సమణసుఖుమాలోతి॥ చతుత్థం॥>
  text <౫॥ ఫాసువిహారసుత్తం>
    text <౧౦౫>, <పఞ్చిమే। భిక్ఖవే। ఫాసువిహారా॥ కతమే పఞ్చ॥ ఇధ। భిక్ఖవే। భిక్ఖునో మేత్తం కాయకమ్మం పచ్చుపట్ఠితం హోతి సబ్రహ్మచారీసు ఆవి చేవ రహో చ। మేత్తం వచీకమ్మం…పే॰… మేత్తం మనోకమ్మం పచ్చుపట్ఠితం హోతి సబ్రహ్మచారీసు ఆవి చేవ రహో చ॥ యాని తాని సీలాని అఖణ్డాని అచ్ఛిద్దాని అసబలాని అకమ్మాసాని భుజిస్సాని విఞ్ఞుప్పసత్థాని అపరామట్ఠాని సమాధిసంవత్తనికాని। తథారూపేహి సీలేహి సీలసామఞ్ఞగతో విహరతి సబ్రహ్మచారీహి ఆవి చేవ రహో చ॥ యాయం దిట్ఠి అరియా నియ్యానికా నియ్యాతి తక్కరస్స సమ్మా దుక్ఖక్ఖయాయ। తథారూపాయ దిట్ఠియా దిట్ఠిసామఞ్ఞగతో విహరతి సబ్రహ్మచారీహి ఆవి చేవ రహో చ॥ ఇమే ఖో। భిక్ఖవే। పఞ్చ ఫాసువిహారాతి॥ పఞ్చమం॥>
  text <౬॥ ఆనన్దసుత్తం>
    text <౧౦౬>, <ఏకం సమయం భగవా కోసమ్బియం విహరతి ఘోసితారామే॥ అథ ఖో ఆయస్మా ఆనన్దో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో ఆయస్మా ఆనన్దో భగవన్తం ఏతదవోచ>
    text <కిత్తావతా ను ఖో। భన్తే। భిక్ఖు సఙ్ఘే విహరన్తో ఫాసుం విహరేయ్యాతి॥ యతో ఖో। ఆనన్ద। భిక్ఖు అత్తనా సీలసమ్పన్నో హోతి। నో పరం అధిసీలే సమ్పవత్తా। ఏత్తావతాపి ఖో। ఆనన్ద। భిక్ఖు సఙ్ఘే విహరన్తో ఫాసుం విహరేయ్యాతి॥>
    text <సియా పన। భన్తే। అఞ్ఞోపి పరియాయో యథా భిక్ఖు సఙ్ఘే విహరన్తో ఫాసుం విహరేయ్యాతి॥ సియా। ఆనన్ద॥ యతో ఖో। ఆనన్ద। భిక్ఖు అత్తనా సీలసమ్పన్నో హోతి। నో పరం అధిసీలే సమ్పవత్తా। అత్తానుపేక్ఖీ చ హోతి। నో పరానుపేక్ఖీ। ఏత్తావతాపి ఖో। ఆనన్ద। భిక్ఖు సఙ్ఘే విహరన్తో ఫాసుం విహరేయ్యాతి॥>
    text <సియా పన। భన్తే। అఞ్ఞోపి పరియాయో యథా భిక్ఖు సఙ్ఘే విహరన్తో ఫాసుం విహరేయ్యాతి॥ సియా। ఆనన్ద॥ యతో ఖో। ఆనన్ద। భిక్ఖు అత్తనా సీలసమ్పన్నో హోతి। నో పరం అధిసీలే సమ్పవత్తా। అత్తానుపేక్ఖీ చ హోతి। నో పరానుపేక్ఖీ। అపఞ్ఞాతో చ హోతి। తేన చ అపఞ్ఞాతకేన నో పరితస్సతి। ఏత్తావతాపి ఖో। ఆనన్ద। భిక్ఖు సఙ్ఘే విహరన్తో ఫాసుం విహరేయ్యాతి॥>
    text <సియా పన। భన్తే। అఞ్ఞోపి పరియాయో యథా భిక్ఖు సఙ్ఘే విహరన్తో ఫాసుం విహరేయ్యాతి॥ సియా। ఆనన్ద॥ యతో ఖో। ఆనన్ద। భిక్ఖు అత్తనా సీలసమ్పన్నో హోతి। నో పరం అధిసీలే సమ్పవత్తా। అత్తానుపేక్ఖీ చ హోతి। నో పరానుపేక్ఖీ। అపఞ్ఞాతో చ హోతి। తేన చ అపఞ్ఞాతకేన నో పరితస్సతి। చతున్నఞ్చ ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఏత్తావతాపి ఖో। ఆనన్ద। భిక్ఖు సఙ్ఘే విహరన్తో ఫాసుం విహరేయ్యాతి॥>
    text <సియా పన। భన్తే। అఞ్ఞోపి పరియాయో యథా భిక్ఖు సఙ్ఘే విహరన్తో ఫాసుం విహరేయ్యాతి॥ సియా। ఆనన్ద॥ యతో ఖో। ఆనన్ద। భిక్ఖు అత్తనా సీలసమ్పన్నో హోతి। నో పరం అధిసీలే సమ్పవత్తా। అత్తానుపేక్ఖీ చ హోతి। నో పరానుపేక్ఖీ। అపఞ్ఞాతో చ హోతి। తేన చ అపఞ్ఞాతకేన నో పరితస్సతి। చతున్నఞ్చ ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఆసవానఞ్చ ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి। ఏత్తావతాపి ఖో। ఆనన్ద। భిక్ఖు సఙ్ఘే విహరన్తో ఫాసుం విహరేయ్య॥>
    text <ఇమమ్హా చాహం। ఆనన్ద। ఫాసువిహారా అఞ్ఞో ఫాసువిహారో ఉత్తరితరో వా పణీతతరో వా నత్థీతి వదామీతి॥ ఛట్ఠం॥>
  text <౭॥ సీలసుత్తం>
    text <౧౦౭>, <పఞ్చహి। భిక్ఖవే। ధమ్మేహి సమన్నాగతో భిక్ఖు ఆహునేయ్యో హోతి పాహునేయ్యో దక్ఖిణేయ్యో అఞ్జలికరణీయో అనుత్తరం పుఞ్ఞక్ఖేత్తం లోకస్స॥>
    text <కతమేహి పఞ్చహి॥ ఇధ। భిక్ఖవే। భిక్ఖు సీలసమ్పన్నో హోతి। సమాధిసమ్పన్నో హోతి। పఞ్ఞాసమ్పన్నో హోతి। విముత్తిసమ్పన్నో హోతి। విముత్తిఞాణదస్సనసమ్పన్నో హోతి॥>
    text <ఇమేహి ఖో। భిక్ఖవే। పఞ్చహి ధమ్మేహి సమన్నాగతో భిక్ఖు ఆహునేయ్యో హోతి పాహునేయ్యో దక్ఖిణేయ్యో అఞ్జలికరణీయో అనుత్తరం పుఞ్ఞక్ఖేత్తం లోకస్సాతి॥ సత్తమం॥>
  text <౮॥ అసేఖసుత్తం>
    text <౧౦౮>, <పఞ్చహి। భిక్ఖవే। ధమ్మేహి సమన్నాగతో భిక్ఖు ఆహునేయ్యో హోతి పాహునేయ్యో దక్ఖిణేయ్యో…పే॰… అనుత్తరం పుఞ్ఞక్ఖేత్తం లోకస్స॥>
    text <కతమేహి। పఞ్చహి॥ ఇధ। భిక్ఖవే। భిక్ఖు అసేఖేన సీలక్ఖన్ధేన సమన్నాగతో హోతి। అసేఖేన సమాధిక్ఖన్ధేన సమన్నాగతో హోతి। అసేఖేన పఞ్ఞాక్ఖన్ధేన సమన్నాగతో హోతి। అసేఖేన విముత్తిక్ఖన్ధేన సమన్నాగతో హోతి। అసేఖేన విముత్తిఞాణదస్సనక్ఖన్ధేన సమన్నాగతో హోతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో భిక్ఖు ఆహునేయ్యో హోతి…పే॰… అనుత్తరం పుఞ్ఞక్ఖేత్తం లోకస్సాతి॥ అట్ఠమం॥>
  text <౯॥ చాతుద్దిససుత్తం>
    text <౧౦౯>, <పఞ్చహి। భిక్ఖవే। ధమ్మేహి సమన్నాగతో భిక్ఖు చాతుద్దిసో హోతి॥ కతమేహి పఞ్చహి॥ ఇధ। భిక్ఖవే। భిక్ఖు సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో అణుమత్తేసు వజ్జేసు భయదస్సావీ। సమాదాయ సిక్ఖతి సిక్ఖాపదేసు। బహుస్సుతో హోతి సుతధరో సుతసన్నిచయో। యే తే ధమ్మా ఆదికల్యాణా మజ్ఝేకల్యాణా పరియోసానకల్యాణా సాత్థం సబ్యఞ్జనం కేవలపరిపుణ్ణం పరిసుద్ధం బ్రహ్మచరియం అభివదన్తి। తథారూపాస్స ధమ్మా బహుస్సుతా హోన్తి ధాతా వచసా పరిచితా మనసానుపేక్ఖితా దిట్ఠియా సుప్పటివిద్ధా। సన్తుట్ఠో హోతి ఇతరీతరచీవరపిణ్డపాతసేనాసనగిలానప్పచ్చయభేసజ్జపరిక్ఖారేన। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ ఇమేహి। ఖో। భిక్ఖవే। పఞ్చహి ధమ్మేహి సమన్నాగతో భిక్ఖు చాతుద్దిసో హోతీతి॥ నవమం॥>
  text <౧౦॥ అరఞ్ఞసుత్తం>
    text <౧౧౦>, <పఞ్చహి। భిక్ఖవే। ధమ్మేహి సమన్నాగతో భిక్ఖు అలం అరఞ్ఞవనపత్థాని పన్తాని సేనాసనాని పటిసేవితుం॥ కతమేహి పఞ్చహి॥ ఇధ। భిక్ఖవే। భిక్ఖు సీలవా హోతి…పే॰… సమాదాయ సిక్ఖతి సిక్ఖాపదేసు। బహుస్సుతో హోతి…పే॰… దిట్ఠియా సుప్పటివిద్ధా। ఆరద్ధవీరియో విహరతి థామవా దళ్హపరక్కమో అనిక్ఖిత్తధురో కుసలేసు ధమ్మేసు। చతున్నం ఝానానం ఆభిచేతసికానం దిట్ఠధమ్మసుఖవిహారానం నికామలాభీ హోతి అకిచ్ఛలాభీ అకసిరలాభీ। ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ ఇమేహి ఖో। భిక్ఖవే। పఞ్చహి ధమ్మేహి సమన్నాగతో భిక్ఖు అలం అరఞ్ఞవనపత్థాని పన్తాని సేనాసనాని పటిసేవితున్తి॥ దసమం॥>
    stand <ఫాసువిహారవగ్గో పఠమో॥>
    text <తస్సుద్దానం>
    block
      text <సారజ్జం సఙ్కితో చోరో। సుఖుమాలం ఫాసు పఞ్చమం।>
      text <ఆనన్ద సీలాసేఖా చ। చాతుద్దిసో అరఞ్ఞేన చాతి॥>
