text <౨॥ సీహనాదవగ్గో>
  text <౧॥ చూళసీహనాదసుత్తం>
    text <౧౩౯>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <ఇధేవ। భిక్ఖవే। సమణో। ఇధ దుతియో సమణో। ఇధ తతియో సమణో। ఇధ చతుత్థో సమణో। సుఞ్ఞా పరప్పవాదా సమణేభి అఞ్ఞేహీతి॥ ఏవమేతం। భిక్ఖవే। సమ్మా సీహనాదం నదథ॥>
    text <౧౪౦>, <ఠానం ఖో పనేతం। భిక్ఖవే। విజ్జతి యం అఞ్ఞతిత్థియా పరిబ్బాజకా ఏవం వదేయ్యుం కో పనాయస్మన్తానం అస్సాసో। కిం బలం। యేన తుమ్హే ఆయస్మన్తో ఏవం వదేథ ఇధేవ సమణో। ఇధ దుతియో సమణో। ఇధ తతియో సమణో। ఇధ చతుత్థో సమణో। సుఞ్ఞా పరప్పవాదా సమణేభి అఞ్ఞేహీతి॥ ఏవంవాదినో। భిక్ఖవే। అఞ్ఞతిత్థియా పరిబ్బాజకా ఏవమస్సు వచనీయా అత్థి ఖో నో। ఆవుసో। తేన భగవతా జానతా పస్సతా అరహతా సమ్మాసమ్బుద్ధేన చత్తారో ధమ్మా అక్ఖాతా యే మయం అత్తని సమ్పస్సమానా ఏవం వదేమ ఇధేవ సమణో। ఇధ దుతియో సమణో। ఇధ తతియో సమణో। ఇధ చతుత్థో సమణో। సుఞ్ఞా పరప్పవాదా సమణేభి అఞ్ఞేహీతి॥ కతమే చత్తారో॥ అత్థి ఖో నో। ఆవుసో। సత్థరి పసాదో। అత్థి ధమ్మే పసాదో। అత్థి సీలేసు పరిపూరకారితా। సహధమ్మికా ఖో పన పియా మనాపా గహట్ఠా చేవ పబ్బజితా చ॥ ఇమే ఖో నో। ఆవుసో। తేన భగవతా జానతా పస్సతా అరహతా సమ్మాసమ్బుద్ధేన చత్తారో ధమ్మా అక్ఖాతా యే మయం అత్తని సమ్పస్సమానా ఏవం వదేమ ఇధేవ సమణో। ఇధ దుతియో సమణో। ఇధ తతియో సమణో। ఇధ చతుత్థో సమణో। సుఞ్ఞా పరప్పవాదా సమణేభి అఞ్ఞేహీతి॥>
    text <౧౪౧>, <ఠానం ఖో పనేతం। భిక్ఖవే। విజ్జతి యం అఞ్ఞతిత్థియా పరిబ్బాజకా ఏవం వదేయ్యుం అమ్హాకమ్పి ఖో। ఆవుసో। అత్థి సత్థరి పసాదో యో అమ్హాకం సత్థా। అమ్హాకమ్పి అత్థి ధమ్మే పసాదో యో అమ్హాకం ధమ్మో। మయమ్పి సీలేసు పరిపూరకారినో యాని అమ్హాకం సీలాని। అమ్హాకమ్పి సహధమ్మికా పియా మనాపా గహట్ఠా చేవ పబ్బజితా చ॥ ఇధ నో। ఆవుసో। కో విసేసో కో అధిప్పయాసో కిం నానాకరణం యదిదం తుమ్హాకఞ్చేవ అమ్హాకఞ్చాతి॥>
    text <ఏవంవాదినో। భిక్ఖవే। అఞ్ఞతిత్థియా పరిబ్బాజకా ఏవమస్సు వచనీయా కిం పనావుసో। ఏకా నిట్ఠా। ఉదాహు పుథు నిట్ఠాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం ఏకావుసో। నిట్ఠా। న పుథు నిట్ఠాతి॥>
    text <సా పనావుసో। నిట్ఠా సరాగస్స ఉదాహు వీతరాగస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం వీతరాగస్సావుసో। సా నిట్ఠా। న సా నిట్ఠా సరాగస్సాతి॥>
    text <సా పనావుసో। నిట్ఠా సదోసస్స ఉదాహు వీతదోసస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం వీతదోసస్సావుసో। సా నిట్ఠా। న సా నిట్ఠా సదోసస్సాతి॥>
    text <సా పనావుసో। నిట్ఠా సమోహస్స ఉదాహు వీతమోహస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం వీతమోహస్సావుసో। సా నిట్ఠా। న సా నిట్ఠా సమోహస్సాతి॥>
    text <సా పనావుసో। నిట్ఠా సతణ్హస్స ఉదాహు వీతతణ్హస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం వీతతణ్హస్సావుసో। సా నిట్ఠా। న సా నిట్ఠా సతణ్హస్సాతి॥>
    text <సా పనావుసో। నిట్ఠా సఉపాదానస్స ఉదాహు అనుపాదానస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం అనుపాదానస్సావుసో। సా నిట్ఠా। న సా నిట్ఠా సఉపాదానస్సాతి॥>
    text <సా పనావుసో। నిట్ఠా విద్దసునో ఉదాహు అవిద్దసునోతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం విద్దసునో। ఆవుసో। సా నిట్ఠా। న సా నిట్ఠా అవిద్దసునోతి॥>
    text <సా పనావుసో। నిట్ఠా అనురుద్ధప్పటివిరుద్ధస్స ఉదాహు అననురుద్ధఅప్పటివిరుద్ధస్సాతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం అననురుద్ధఅప్పటివిరుద్ధస్సావుసో। సా నిట్ఠా। న సా నిట్ఠా అనురుద్ధప్పటివిరుద్ధస్సాతి॥>
    text <సా పనావుసో। నిట్ఠా పపఞ్చారామస్స పపఞ్చరతినో ఉదాహు నిప్పపఞ్చారామస్స నిప్పపఞ్చరతినోతి॥ సమ్మా బ్యాకరమానా। భిక్ఖవే। అఞ్ఞతిత్థియా పరిబ్బాజకా ఏవం బ్యాకరేయ్యుం నిప్పపఞ్చారామస్సావుసో। సా నిట్ఠా నిప్పపఞ్చరతినో। న సా నిట్ఠా పపఞ్చారామస్స పపఞ్చరతినోతి॥>
    text <౧౪౨>, <ద్వేమా। భిక్ఖవే। దిట్ఠియో భవదిట్ఠి చ విభవదిట్ఠి చ॥ యే హి కేచి। భిక్ఖవే। సమణా వా బ్రాహ్మణా వా భవదిట్ఠిం అల్లీనా భవదిట్ఠిం ఉపగతా భవదిట్ఠిం అజ్ఝోసితా। విభవదిట్ఠియా తే పటివిరుద్ధా॥ యే హి కేచి। భిక్ఖవే। సమణా వా బ్రాహ్మణా వా విభవదిట్ఠిం అల్లీనా విభవదిట్ఠిం ఉపగతా విభవదిట్ఠిం అజ్ఝోసితా। భవదిట్ఠియా తే పటివిరుద్ధా॥ యే హి కేచి। భిక్ఖవే। సమణా వా బ్రాహ్మణా వా ఇమాసం ద్విన్నం దిట్ఠీనం సముదయఞ్చ అత్థఙ్గమఞ్చ అస్సాదఞ్చ ఆదీనవఞ్చ నిస్సరణఞ్చ యథాభూతం నప్పజానన్తి। తే సరాగా తే సదోసా తే సమోహా తే సతణ్హా తే సఉపాదానా తే అవిద్దసునో తే అనురుద్ధప్పటివిరుద్ధా తే పపఞ్చారామా పపఞ్చరతినో। తే న పరిముచ్చన్తి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। న పరిముచ్చన్తి దుక్ఖస్మాతి వదామి॥ యే చ ఖో కేచి। భిక్ఖవే। సమణా వా బ్రాహ్మణా వా ఇమాసం ద్విన్నం దిట్ఠీనం సముదయఞ్చ అత్థఙ్గమఞ్చ అస్సాదఞ్చ ఆదీనవఞ్చ నిస్సరణఞ్చ యథాభూతం పజానన్తి। తే వీతరాగా తే వీతదోసా తే వీతమోహా తే వీతతణ్హా తే అనుపాదానా తే విద్దసునో తే అననురుద్ధఅప్పటివిరుద్ధా తే నిప్పపఞ్చారామా నిప్పపఞ్చరతినో। తే పరిముచ్చన్తి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। పరిముచ్చన్తి దుక్ఖస్మాతి వదామి॥>
    text <౧౪౩>, <చత్తారిమాని। భిక్ఖవే। ఉపాదానాని॥ కతమాని చత్తారి॥ కాముపాదానం। దిట్ఠుపాదానం। సీలబ్బతుపాదానం। అత్తవాదుపాదానం॥ సన్తి। భిక్ఖవే। ఏకే సమణబ్రాహ్మణా సబ్బుపాదానపరిఞ్ఞావాదా పటిజానమానా॥ తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। న దిట్ఠుపాదానస్స పరిఞ్ఞం పఞ్ఞపేన్తి। న సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥ తం కిస్స హేతు॥ ఇమాని హి తే భోన్తో సమణబ్రాహ్మణా తీణి ఠానాని యథాభూతం నప్పజానన్తి॥ తస్మా తే భోన్తో సమణబ్రాహ్మణా సబ్బుపాదానపరిఞ్ఞావాదా పటిజానమానా। తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। న దిట్ఠుపాదానస్స పరిఞ్ఞం పఞ్ఞపేన్తి। న సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥>
    text <సన్తి। భిక్ఖవే। ఏకే సమణబ్రాహ్మణా సబ్బుపాదానపరిఞ్ఞావాదా పటిజానమానా॥ తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। దిట్ఠుపాదానస్స పరిఞ్ఞం పఞ్ఞపేన్తి। న సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥ తం కిస్స హేతు॥ ఇమాని హి తే భోన్తో సమణబ్రాహ్మణా ద్వే ఠానాని యథాభూతం నప్పజానన్తి॥ తస్మా తే భోన్తో సమణబ్రాహ్మణా సబ్బుపాదానపరిఞ్ఞావాదా పటిజానమానా। తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। దిట్ఠుపాదానస్స పరిఞ్ఞం పఞ్ఞపేన్తి। న సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥>
    text <సన్తి। భిక్ఖవే। ఏకే సమణబ్రాహ్మణా సబ్బుపాదానపరిఞ్ఞావాదా పటిజానమానా॥ తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। దిట్ఠుపాదానస్స పరిఞ్ఞం పఞ్ఞపేన్తి। సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥ తం కిస్స హేతు॥ ఇమఞ్హి తే భోన్తో సమణబ్రాహ్మణా ఏకం ఠానం యథాభూతం నప్పజానన్తి॥ తస్మా తే భోన్తో సమణబ్రాహ్మణా సబ్బుపాదానపరిఞ్ఞావాదా పటిజానమానా। తే న సమ్మా సబ్బుపాదానపరిఞ్ఞం పఞ్ఞపేన్తి కాముపాదానస్స పరిఞ్ఞం పఞ్ఞపేన్తి। దిట్ఠుపాదానస్స పరిఞ్ఞం పఞ్ఞపేన్తి। సీలబ్బతుపాదానస్స పరిఞ్ఞం పఞ్ఞపేన్తి। న అత్తవాదుపాదానస్స పరిఞ్ఞం పఞ్ఞపేన్తి॥>
    text <ఏవరూపే ఖో। భిక్ఖవే। ధమ్మవినయే యో సత్థరి పసాదో సో న సమ్మగ్గతో అక్ఖాయతి। యో ధమ్మే పసాదో సో న సమ్మగ్గతో అక్ఖాయతి। యా సీలేసు పరిపూరకారితా సా న సమ్మగ్గతా అక్ఖాయతి। యా సహధమ్మికేసు పియమనాపతా సా న సమ్మగ్గతా అక్ఖాయతి॥ తం కిస్స హేతు॥ ఏవఞ్హేతం। భిక్ఖవే। హోతి యథా తం దురక్ఖాతే ధమ్మవినయే దుప్పవేదితే అనియ్యానికే అనుపసమసంవత్తనికే అసమ్మాసమ్బుద్ధప్పవేదితే॥>
    text <౧౪౪>, <తథాగతో చ ఖో। భిక్ఖవే। అరహం సమ్మాసమ్బుద్ధో సబ్బుపాదానపరిఞ్ఞావాదో పటిజానమానో సమ్మా సబ్బుపాదానపరిఞ్ఞం పఞ్ఞపేతి కాముపాదానస్స పరిఞ్ఞం పఞ్ఞపేతి। దిట్ఠుపాదానస్స పరిఞ్ఞం పఞ్ఞపేతి। సీలబ్బతుపాదానస్స పరిఞ్ఞం పఞ్ఞపేతి। అత్తవాదుపాదానస్స పరిఞ్ఞం పఞ్ఞపేతి॥ ఏవరూపే ఖో। భిక్ఖవే। ధమ్మవినయే యో సత్థరి పసాదో సో సమ్మగ్గతో అక్ఖాయతి। యో ధమ్మే పసాదో సో సమ్మగ్గతో అక్ఖాయతి। యా సీలేసు పరిపూరకారితా సా సమ్మగ్గతా అక్ఖాయతి। యా సహధమ్మికేసు పియమనాపతా సా సమ్మగ్గతా అక్ఖాయతి॥ తం కిస్స హేతు॥ ఏవఞ్హేతం। భిక్ఖవే। హోతి యథా తం స్వాక్ఖాతే ధమ్మవినయే సుప్పవేదితే నియ్యానికే ఉపసమసంవత్తనికే సమ్మాసమ్బుద్ధప్పవేదితే॥>
    text <౧౪౫>, <ఇమే చ। భిక్ఖవే। చత్తారో ఉపాదానా॥ కింనిదానా కింసముదయా కింజాతికా కింపభవా॥ ఇమే చత్తారో ఉపాదానా తణ్హానిదానా తణ్హాసముదయా తణ్హాజాతికా తణ్హాపభవా॥ తణ్హా చాయం। భిక్ఖవే। కింనిదానా కింసముదయా కింజాతికా కింపభవా॥ తణ్హా వేదనానిదానా వేదనాసముదయా వేదనాజాతికా వేదనాపభవా॥ వేదనా చాయం। భిక్ఖవే। కింనిదానా కింసముదయా కింజాతికా కింపభవా॥ వేదనా ఫస్సనిదానా ఫస్ససముదయా ఫస్సజాతికా ఫస్సపభవా॥ ఫస్సో చాయం। భిక్ఖవే। కింనిదానో కింసముదయో కింజాతికో కింపభవో॥ ఫస్సో సళాయతననిదానో సళాయతనసముదయో సళాయతనజాతికో సళాయతనపభవో॥ సళాయతనఞ్చిదం। భిక్ఖవే। కింనిదానం కింసముదయం కింజాతికం కింపభవం॥ సళాయతనం నామరూపనిదానం నామరూపసముదయం నామరూపజాతికం నామరూపపభవం॥ నామరూపఞ్చిదం। భిక్ఖవే। కింనిదానం కింసముదయం కింజాతికం కింపభవం॥ నామరూపం విఞ్ఞాణనిదానం విఞ్ఞాణసముదయం విఞ్ఞాణజాతికం విఞ్ఞాణపభవం॥ విఞ్ఞాణఞ్చిదం। భిక్ఖవే। కింనిదానం కింసముదయం కింజాతికం కింపభవం॥ విఞ్ఞాణం సఙ్ఖారనిదానం సఙ్ఖారసముదయం సఙ్ఖారజాతికం సఙ్ఖారపభవం॥ సఙ్ఖారా చిమే। భిక్ఖవే। కింనిదానా కింసముదయా కింజాతికా కింపభవా॥ సఙ్ఖారా అవిజ్జానిదానా అవిజ్జాసముదయా అవిజ్జాజాతికా అవిజ్జాపభవా॥>
    text <యతో చ ఖో। భిక్ఖవే। భిక్ఖునో అవిజ్జా పహీనా హోతి విజ్జా ఉప్పన్నా। సో అవిజ్జావిరాగా విజ్జుప్పాదా నేవ కాముపాదానం ఉపాదియతి। న దిట్ఠుపాదానం ఉపాదియతి। న సీలబ్బతుపాదానం ఉపాదియతి। న అత్తవాదుపాదానం ఉపాదియతి॥ అనుపాదియం న పరితస్సతి। అపరితస్సం పచ్చత్తఞ్ఞేవ పరినిబ్బాయతి॥ ఖీణా జాతి। వుసితం బ్రహ్మచరియం। కతం కరణీయం। నాపరం ఇత్థత్తాయాతి పజానాతీతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <చూళసీహనాదసుత్తం నిట్ఠితం పఠమం॥>
  text <౨॥ మహాసీహనాదసుత్తం>
    text <౧౪౬>, <ఏవం మే సుతం ఏకం సమయం భగవా వేసాలియం విహరతి బహినగరే అపరపురే వనసణ్డే॥ తేన ఖో పన సమయేన సునక్ఖత్తో లిచ్ఛవిపుత్తో అచిరపక్కన్తో హోతి ఇమస్మా ధమ్మవినయా॥ సో వేసాలియం పరిసతి ఏవం వాచం భాసతి నత్థి సమణస్స గోతమస్స ఉత్తరి మనుస్సధమ్మా అలమరియఞాణదస్సనవిసేసో॥ తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానం॥ యస్స చ ఖ్వాస్స అత్థాయ ధమ్మో దేసితో సో నియ్యాతి తక్కరస్స సమ్మా దుక్ఖక్ఖయాయాతి॥>
    text <అథ ఖో ఆయస్మా సారిపుత్తో పుబ్బణ్హసమయం నివాసేత్వా పత్తచీవరమాదాయ వేసాలిం పిణ్డాయ పావిసి॥ అస్సోసి ఖో ఆయస్మా సారిపుత్తో సునక్ఖత్తస్స లిచ్ఛవిపుత్తస్స వేసాలియం పరిసతి ఏవం వాచం భాసమానస్స నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో॥ తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానం॥ యస్స చ ఖ్వాస్స అత్థాయ ధమ్మో దేసితో సో నియ్యాతి తక్కరస్స సమ్మా దుక్ఖక్ఖయాయాతి॥>
    text <అథ ఖో ఆయస్మా సారిపుత్తో వేసాలియం పిణ్డాయ చరిత్వా పచ్ఛాభత్తం పిణ్డపాతపటిక్కన్తో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో ఆయస్మా సారిపుత్తో భగవన్తం ఏతదవోచ సునక్ఖత్తో। భన్తే। లిచ్ఛవిపుత్తో అచిరపక్కన్తో ఇమస్మా ధమ్మవినయా॥ సో వేసాలియం పరిసతి ఏవం వాచం భాసతి నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో॥ తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానం॥ యస్స చ ఖ్వాస్స అత్థాయ ధమ్మో దేసితో సో నియ్యాతి తక్కరస్స సమ్మా దుక్ఖక్ఖయాయాతి॥>
    text <౧౪౭>, <కోధనో హేసో। సారిపుత్త। సునక్ఖత్తో మోఘపురిసో॥ కోధా చ పనస్స ఏసా వాచా భాసితా॥ అవణ్ణం భాసిస్సామీతి ఖో। సారిపుత్త। సునక్ఖత్తో మోఘపురిసో వణ్ణంయేవ తథాగతస్స భాసతి॥ వణ్ణో హేసో। సారిపుత్త। తథాగతస్స యో ఏవం వదేయ్య యస్స చ ఖ్వాస్స అత్థాయ ధమ్మో దేసితో సో నియ్యాతి తక్కరస్స సమ్మా దుక్ఖక్ఖయాయాతి॥>
    text <అయమ్పి హి నామ। సారిపుత్త। సునక్ఖత్తస్స మోఘపురిసస్స మయి ధమ్మన్వయో న భవిస్సతి ఇతిపి సో భగవా అరహం సమ్మాసమ్బుద్ధో విజ్జాచరణసమ్పన్నో సుగతో లోకవిదూ అనుత్తరో పురిసదమ్మసారథి। సత్థా దేవమనుస్సానం। బుద్ధో భగవాతి॥>
    text <అయమ్పి హి నామ। సారిపుత్త। సునక్ఖత్తస్స మోఘపురిసస్స మయి ధమ్మన్వయో న భవిస్సతి ఇతిపి సో భగవా అనేకవిహితం ఇద్ధివిధం పచ్చనుభోతి ఏకోపి హుత్వా బహుధా హోతి। బహుధాపి హుత్వా ఏకో హోతి। ఆవిభావం। తిరోభావం। తిరోకుట్టం తిరోపాకారం తిరోపబ్బతం అసజ్జమానో గచ్ఛతి। సేయ్యథాపి ఆకాసే। పథవియాపి ఉమ్ముజ్జనిముజ్జం కరోతి। సేయ్యథాపి ఉదకే। ఉదకేపి అభిజ్జమానో గచ్ఛతి। సేయ్యథాపి పథవియం। ఆకాసేపి పల్లఙ్కేన కమతి। సేయ్యథాపి పక్ఖీ సకుణో। ఇమేపి చన్దిమసూరియే ఏవంమహిద్ధికే ఏవంమహానుభావే పాణినా పరిమసతి పరిమజ్జతి। యావ బ్రహ్మలోకాపి కాయేన వసం వత్తేతీతి॥>
    text <అయమ్పి హి నామ। సారిపుత్త। సునక్ఖత్తస్స మోఘపురిసస్స మయి ధమ్మన్వయో న భవిస్సతి ఇతిపి సో భగవా దిబ్బాయ సోతధాతుయా విసుద్ధాయ అతిక్కన్తమానుసికాయ ఉభో సద్దే సుణాతి దిబ్బే చ మానుసే చ। యే దూరే సన్తికే చాతి॥>
    text <అయమ్పి హి నామ। సారిపుత్త। సునక్ఖత్తస్స మోఘపురిసస్స మయి ధమ్మన్వయో న భవిస్సతి ఇతిపి సో భగవా పరసత్తానం పరపుగ్గలానం చేతసా చేతో పరిచ్చ పజానాతి సరాగం వా చిత్తం సరాగం చిత్తన్తి పజానాతి। వీతరాగం వా చిత్తం వీతరాగం చిత్తన్తి పజానాతి। సదోసం వా చిత్తం సదోసం చిత్తన్తి పజానాతి। వీతదోసం వా చిత్తం వీతదోసం చిత్తన్తి పజానాతి। సమోహం వా చిత్తం సమోహం చిత్తన్తి పజానాతి। వీతమోహం వా చిత్తం వీతమోహం చిత్తన్తి పజానాతి। సంఖిత్తం వా చిత్తం సంఖిత్తం చిత్తన్తి పజానాతి। విక్ఖిత్తం వా చిత్తం విక్ఖిత్తం చిత్తన్తి పజానాతి। మహగ్గతం వా చిత్తం మహగ్గతం చిత్తన్తి పజానాతి। అమహగ్గతం వా చిత్తం అమహగ్గతం చిత్తన్తి పజానాతి। సఉత్తరం వా చిత్తం సఉత్తరం చిత్తన్తి పజానాతి। అనుత్తరం వా చిత్తం అనుత్తరం చిత్తన్తి పజానాతి। సమాహితం వా చిత్తం సమాహితం చిత్తన్తి పజానాతి। అసమాహితం వా చిత్తం అసమాహితం చిత్తన్తి పజానాతి। విముత్తం వా చిత్తం విముత్తం చిత్తన్తి పజానాతి। అవిముత్తం వా చిత్తం అవిముత్తం చిత్తన్తి పజానాతీతి॥>
    text <౧౪౮>, <దస ఖో పనిమాని। సారిపుత్త। తథాగతస్స తథాగతబలాని యేహి బలేహి సమన్నాగతో తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥ కతమాని దస॥>
    text <ఇధ। సారిపుత్త। తథాగతో ఠానఞ్చ ఠానతో అట్ఠానఞ్చ అట్ఠానతో యథాభూతం పజానాతి॥ యమ్పి। సారిపుత్త। తథాగతో ఠానఞ్చ ఠానతో అట్ఠానఞ్చ అట్ఠానతో యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో అతీతానాగతపచ్చుప్పన్నానం కమ్మసమాదానానం ఠానసో హేతుసో విపాకం యథాభూతం పజానాతి॥ యమ్పి। సారిపుత్త। తథాగతో అతీతానాగతపచ్చుప్పన్నానం కమ్మసమాదానానం ఠానసో హేతుసో విపాకం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో సబ్బత్థగామినిం పటిపదం యథాభూతం పజానాతి॥ యమ్పి। సారిపుత్త। తథాగతో సబ్బత్థగామినిం పటిపదం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో అనేకధాతునానాధాతులోకం యథాభూతం పజానాతి॥ యమ్పి। సారిపుత్త। తథాగతో అనేకధాతునానాధాతులోకం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో సత్తానం నానాధిముత్తికతం యథాభూతం పజానాతి॥ యమ్పి। సారిపుత్త। తథాగతో సత్తానం నానాధిముత్తికతం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో పరసత్తానం పరపుగ్గలానం ఇన్ద్రియపరోపరియత్తం యథాభూతం పజానాతి॥ యమ్పి। సారిపుత్త। తథాగతో పరసత్తానం పరపుగ్గలానం ఇన్ద్రియపరోపరియత్తం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో ఝానవిమోక్ఖసమాధిసమాపత్తీనం సంకిలేసం వోదానం వుట్ఠానం యథాభూతం పజానాతి॥ యమ్పి। సారిపుత్త। తథాగతో ఝానవిమోక్ఖసమాధిసమాపత్తీనం సంకిలేసం వోదానం వుట్ఠానం యథాభూతం పజానాతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం ద్వేపి జాతియో తిస్సోపి జాతియో చతస్సోపి జాతియో పఞ్చపి జాతియో దసపి జాతియో వీసమ్పి జాతియో తింసమ్పి జాతియో చత్తాలీసమ్పి జాతియో పఞ్ఞాసమ్పి జాతియో జాతిసతమ్పి జాతిసహస్సమ్పి జాతిసతసహస్సమ్పి అనేకేపి సంవట్టకప్పే అనేకేపి వివట్టకప్పే అనేకేపి సంవట్టవివట్టకప్పే అముత్రాసిం ఏవంనామో ఏవంగోత్తో ఏవంవణ్ణో ఏవమాహారో ఏవంసుఖదుక్ఖప్పటిసంవేదీ ఏవమాయుపరియన్తో। సో తతో చుతో అముత్ర ఉదపాదిం। తత్రాపాసిం ఏవంనామో ఏవంగోత్తో ఏవంవణ్ణో ఏవమాహారో ఏవంసుఖదుక్ఖప్పటిసంవేదీ ఏవమాయుపరియన్తో। సో తతో చుతో ఇధూపపన్నోతి॥ ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥ యమ్పి। సారిపుత్త। తథాగతో అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం ద్వేపి జాతియో…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే యథాకమ్మూపగే సత్తే పజానాతి ఇమే వత భోన్తో సత్తా కాయదుచ్చరితేన సమన్నాగతా వచీదుచ్చరితేన సమన్నాగతా మనోదుచ్చరితేన సమన్నాగతా అరియానం ఉపవాదకా మిచ్ఛాదిట్ఠికా మిచ్ఛాదిట్ఠికమ్మసమాదానా। తే కాయస్స భేదా పరం మరణా అపాయం దుగ్గతిం వినిపాతం నిరయం ఉపపన్నా॥ ఇమే వా పన భోన్తో సత్తా కాయసుచరితేన సమన్నాగతా వచీసుచరితేన సమన్నాగతా మనోసుచరితేన సమన్నాగతా అరియానం అనుపవాదకా సమ్మాదిట్ఠికా సమ్మాదిట్ఠికమ్మసమాదానా। తే కాయస్స భేదా పరం మరణా సుగతిం సగ్గం లోకం ఉపపన్నాతి॥ ఇతి దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే యథాకమ్మూపగే సత్తే పజానాతి॥ యమ్పి। సారిపుత్త। తథాగతో దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే యథాకమ్మూపగే సత్తే పజానాతి ఇమే వత భోన్తో సత్తా కాయదుచ్చరితేన సమన్నాగతా వచీదుచ్చరితేన సమన్నాగతా మనోదుచ్చరితేన సమన్నాగతా అరియానం ఉపవాదకా మిచ్ఛాదిట్ఠికా మిచ్ఛాదిట్ఠికమ్మసమాదానా। తే కాయస్స భేదా పరం మరణా అపాయం దుగ్గతిం వినిపాతం నిరయం ఉపపన్నా॥ ఇమే వా పన భోన్తో సత్తా కాయసుచరితేన సమన్నాగతా వచీసుచరితేన సమన్నాగతా మనోసుచరితేన సమన్నాగతా అరియానం అనుపవాదకా సమ్మాదిట్ఠికా సమ్మాదిట్ఠికమ్మసమాదానా। తే కాయస్స భేదా పరం మరణా సుగతిం సగ్గం లోకం ఉపపన్నాతి॥ ఇతి దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే యథాకమ్మూపగే సత్తే పజానాతి॥ ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <పున చపరం। సారిపుత్త। తథాగతో ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ యమ్పి। సారిపుత్త। తథాగతో ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి। ఇదమ్పి। సారిపుత్త। తథాగతస్స తథాగతబలం హోతి యం బలం ఆగమ్మ తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <ఇమాని ఖో। సారిపుత్త। దస తథాగతస్స తథాగతబలాని యేహి బలేహి సమన్నాగతో తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <౧౪౯>, <యో ఖో మం। సారిపుత్త। ఏవం జానన్తం ఏవం పస్సన్తం ఏవం వదేయ్య నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో। తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానన్తి। తం। సారిపుత్త। వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥ సేయ్యథాపి। సారిపుత్త। భిక్ఖు సీలసమ్పన్నో సమాధిసమ్పన్నో పఞ్ఞాసమ్పన్నో దిట్ఠేవ ధమ్మే అఞ్ఞం ఆరాధేయ్య। ఏవం సమ్పదమిదం। సారిపుత్త। వదామి॥ తం వాచం అప్పహాయ। తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥>
    text <౧౫౦>, <చత్తారిమాని। సారిపుత్త। తథాగతస్స వేసారజ్జాని యేహి వేసారజ్జేహి సమన్నాగతో తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥ కతమాని చత్తారి॥>
    text <సమ్మాసమ్బుద్ధస్స తే పటిజానతో ఇమే ధమ్మా అనభిసమ్బుద్ధాతి॥ తత్ర వత మం సమణో వా బ్రాహ్మణో వా దేవో వా మారో వా బ్రహ్మా వా కోచి వా లోకస్మిం సహధమ్మేన పటిచోదేస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <ఖీణాసవస్స తే పటిజానతో ఇమే ఆసవా అపరిక్ఖీణాతి॥ తత్ర వత మం సమణో వా బ్రాహ్మణో వా దేవో వా మారో వా బ్రహ్మా వా కోచి వా లోకస్మిం సహధమ్మేన పటిచోదేస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <యే ఖో పన తే అన్తరాయికా ధమ్మా వుత్తా। తే పటిసేవతో నాలం అన్తరాయాయాతి॥ తత్ర వత మం సమణో వా బ్రాహ్మణో వా దేవో వా మారో వా బ్రహ్మా వా కోచి వా లోకస్మిం సహధమ్మేన పటిచోదేస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <యస్స ఖో పన తే అత్థాయ ధమ్మో దేసితో। సో న నియ్యాతి తక్కరస్స సమ్మా దుక్ఖక్ఖయాయాతి॥ తత్ర వత మం సమణో వా బ్రాహ్మణో వా దేవో వా మారో వా బ్రహ్మా వా కోచి వా లోకస్మిం సహధమ్మేన పటిచోదేస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <ఇమాని ఖో। సారిపుత్త। చత్తారి తథాగతస్స వేసారజ్జాని యేహి వేసారజ్జేహి సమన్నాగతో తథాగతో ఆసభం ఠానం పటిజానాతి। పరిసాసు సీహనాదం నదతి। బ్రహ్మచక్కం పవత్తేతి॥>
    text <యో ఖో మం। సారిపుత్త। ఏవం జానన్తం ఏవం పస్సన్తం ఏవం వదేయ్య నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో। తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానన్తి। తం। సారిపుత్త। వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥ సేయ్యథాపి। సారిపుత్త। భిక్ఖు సీలసమ్పన్నో సమాధిసమ్పన్నో పఞ్ఞాసమ్పన్నో దిట్ఠేవ ధమ్మే అఞ్ఞం ఆరాధేయ్య। ఏవం సమ్పదమిదం। సారిపుత్త। వదామి॥ తం వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥>
    text <౧౫౧>, <అట్ఠ ఖో ఇమా। సారిపుత్త। పరిసా॥ కతమా అట్ఠ॥ ఖత్తియపరిసా। బ్రాహ్మణపరిసా। గహపతిపరిసా। సమణపరిసా। చాతుమహారాజికపరిసా। తావతింసపరిసా। మారపరిసా। బ్రహ్మపరిసా ఇమా ఖో। సారిపుత్త। అట్ఠ పరిసా॥ ఇమేహి ఖో। సారిపుత్త। చతూహి వేసారజ్జేహి సమన్నాగతో తథాగతో ఇమా అట్ఠ పరిసా ఉపసఙ్కమతి అజ్ఝోగాహతి॥ అభిజానామి ఖో పనాహం। సారిపుత్త। అనేకసతం ఖత్తియపరిసం ఉపసఙ్కమితా॥ తత్రపి మయా సన్నిసిన్నపుబ్బఞ్చేవ। సల్లపితపుబ్బఞ్చ। సాకచ్ఛా చ సమాపజ్జితపుబ్బా॥ తత్ర వత మం భయం వా సారజ్జం వా ఓక్కమిస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <అభిజానామి ఖో పనాహం। సారిపుత్త। అనేకసతం బ్రాహ్మణపరిసం…పే॰… గహపతిపరిసం… సమణపరిసం… చాతుమహారాజికపరిసం… తావతింసపరిసం… మారపరిసం… బ్రహ్మపరిసం ఉపసఙ్కమితా॥ తత్రపి మయా సన్నిసిన్నపుబ్బఞ్చేవ। సల్లపితపుబ్బఞ్చ। సాకచ్ఛా చ సమాపజ్జితపుబ్బా॥ తత్ర వత మం భయం వా సారజ్జం వా ఓక్కమిస్సతీతి నిమిత్తమేతం। సారిపుత్త। న సమనుపస్సామి॥ ఏతమహం। సారిపుత్త। నిమిత్తం అసమనుపస్సన్తో ఖేమప్పత్తో అభయప్పత్తో వేసారజ్జప్పత్తో విహరామి॥>
    text <యో ఖో మం। సారిపుత్త। ఏవం జానన్తం ఏవం పస్సన్తం ఏవం వదేయ్య నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో। తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానన్తి। తం। సారిపుత్త। వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥ సేయ్యథాపి। సారిపుత్త। భిక్ఖు సీలసమ్పన్నో సమాధిసమ్పన్నో పఞ్ఞాసమ్పన్నో దిట్ఠేవ ధమ్మే అఞ్ఞం ఆరాధేయ్య। ఏవం సమ్పదమిదం। సారిపుత్త। వదామి॥ తం వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥>
    text <౧౫౨>, <చతస్సో ఖో ఇమా। సారిపుత్త। యోనియో॥ కతమా చతస్సో॥ అణ్డజా యోని। జలాబుజా యోని। సంసేదజా యోని। ఓపపాతికా యోని॥ కతమా చ। సారిపుత్త। అణ్డజా యోని॥ యే ఖో తే। సారిపుత్త। సత్తా అణ్డకోసం అభినిబ్భిజ్జ జాయన్తి అయం వుచ్చతి। సారిపుత్త। అణ్డజా యోని॥ కతమా చ। సారిపుత్త। జలాబుజా యోని॥ యే ఖో తే। సారిపుత్త। సత్తా వత్థికోసం అభినిబ్భిజ్జ జాయన్తి అయం వుచ్చతి। సారిపుత్త। జలాబుజా యోని॥ కతమా చ। సారిపుత్త। సంసేదజా యోని॥ యే ఖో తే। సారిపుత్త। సత్తా పూతిమచ్ఛే వా జాయన్తి పూతికుణపే వా పూతికుమ్మాసే వా చన్దనికాయే వా ఓళిగల్లే వా జాయన్తి అయం వుచ్చతి। సారిపుత్త। సంసేదజా యోని॥ కతమా చ। సారిపుత్త। ఓపపాతికా యోని॥ దేవా। నేరయికా। ఏకచ్చే చ మనుస్సా। ఏకచ్చే చ వినిపాతికా అయం వుచ్చతి। సారిపుత్త। ఓపపాతికా యోని॥ ఇమా ఖో। సారిపుత్త। చతస్సో యోనియో॥>
    text <యో ఖో మం। సారిపుత్త। ఏవం జానన్తం ఏవం పస్సన్తం ఏవం వదేయ్య నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో। తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానన్తి। తం। సారిపుత్త। వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥ సేయ్యథాపి। సారిపుత్త। భిక్ఖు సీలసమ్పన్నో సమాధిసమ్పన్నో పఞ్ఞాసమ్పన్నో దిట్ఠేవ ధమ్మే అఞ్ఞం ఆరాధేయ్య। ఏవం సమ్పదమిదం। సారిపుత్త। వదామి॥ తం వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥>
    text <౧౫౩>, <పఞ్చ ఖో ఇమా। సారిపుత్త। గతియో॥ కతమా పఞ్చ॥ నిరయో। తిరచ్ఛానయోని। పేత్తివిసయో। మనుస్సా। దేవా॥ నిరయఞ్చాహం। సారిపుత్త। పజానామి। నిరయగామిఞ్చ మగ్గం। నిరయగామినిఞ్చ పటిపదం। యథా పటిపన్నో చ కాయస్స భేదా పరం మరణా అపాయం దుగ్గతిం వినిపాతం నిరయం ఉపపజ్జతి తఞ్చ పజానామి॥ తిరచ్ఛానయోనిఞ్చాహం। సారిపుత్త। పజానామి। తిరచ్ఛానయోనిగామిఞ్చ మగ్గం। తిరచ్ఛానయోనిగామినిఞ్చ పటిపదం। యథా పటిపన్నో చ కాయస్స భేదా పరం మరణా తిరచ్ఛానయోనిం ఉపపజ్జతి తఞ్చ పజానామి॥ పేత్తివిసయం చాహం। సారిపుత్త। పజానామి। పేత్తివిసయగామిఞ్చ మగ్గం। పేత్తివిసయగామినిఞ్చ పటిపదం। యథా పటిపన్నో చ కాయస్స భేదా పరం మరణా పేత్తివిసయం ఉపపజ్జతి తఞ్చ పజానామి॥ మనుస్సే చాహం। సారిపుత్త। పజానామి। మనుస్సలోకగామిఞ్చ మగ్గం। మనుస్సలోకగామినిఞ్చ పటిపదం। యథా పటిపన్నో చ కాయస్స భేదా పరం మరణా మనుస్సేసు ఉపపజ్జతి తఞ్చ పజానామి॥ దేవే చాహం। సారిపుత్త। పజానామి। దేవలోకగామిఞ్చ మగ్గం। దేవలోకగామినిఞ్చ పటిపదం। యథా పటిపన్నో చ కాయస్స భేదా పరం మరణా సుగతిం సగ్గం లోకం ఉపపజ్జతి తఞ్చ పజానామి॥ నిబ్బానఞ్చాహం। సారిపుత్త। పజానామి। నిబ్బానగామిఞ్చ మగ్గం। నిబ్బానగామినిఞ్చ పటిపదం। యథా పటిపన్నో చ ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి తఞ్చ పజానామి॥>
    text <౧౫౪>, <ఇధాహం। సారిపుత్త। ఏకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా అపాయం దుగ్గతిం వినిపాతం నిరయం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా అపాయం దుగ్గతిం వినిపాతం నిరయం ఉపపన్నం। ఏకన్తదుక్ఖా తిబ్బా కటుకా వేదనా వేదయమానం॥ సేయ్యథాపి। సారిపుత్త। అఙ్గారకాసు సాధికపోరిసా పూరా అఙ్గారానం వీతచ్చికానం వీతధూమానం॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ అఙ్గారకాసుం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథాయం భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో। యథా ఇమంయేవ అఙ్గారకాసుం ఆగమిస్సతీతి॥ తమేనం పస్సేయ్య అపరేన సమయేన తస్సా అఙ్గారకాసుయా పతితం। ఏకన్తదుక్ఖా తిబ్బా కటుకా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో యథా కాయస్స భేదా పరం మరణా అపాయం దుగ్గతిం వినిపాతం నిరయం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా అపాయం దుగ్గతిం వినిపాతం నిరయం ఉపపన్నం। ఏకన్తదుక్ఖా తిబ్బా కటుకా వేదనా వేదయమానం॥>
    text <ఇధ పనాహం। సారిపుత్త। ఏకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా తిరచ్ఛానయోనిం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా తిరచ్ఛానయోనిం ఉపపన్నం। దుక్ఖా తిబ్బా కటుకా వేదనా వేదయమానం॥ సేయ్యథాపి। సారిపుత్త। గూథకూపో సాధికపోరిసో। పూరో గూథస్స॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ గూథకూపం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథాయం భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో యథా ఇమంయేవ గూథకూపం ఆగమిస్సతీతి॥ తమేనం పస్సేయ్య అపరేన సమయేన తస్మిం గూథకూపే పతితం। దుక్ఖా తిబ్బా కటుకా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా తిరచ్ఛానయోనిం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా తిరచ్ఛానయోనిం ఉపపన్నం। దుక్ఖా తిబ్బా కటుకా వేదనా వేదయమానం॥>
    text <ఇధ పనాహం। సారిపుత్త। ఏకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా పేత్తివిసయం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా పేత్తివిసయం ఉపపన్నం। దుక్ఖబహులా వేదనా వేదయమానం॥ సేయ్యథాపి। సారిపుత్త। రుక్ఖో విసమే భూమిభాగే జాతో తనుపత్తపలాసో కబరచ్ఛాయో॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ రుక్ఖం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథాయం భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో। యథా ఇమంయేవ రుక్ఖం ఆగమిస్సతీతి॥ తమేనం పస్సేయ్య। అపరేన సమయేన తస్స రుక్ఖస్స ఛాయాయ నిసిన్నం వా నిపన్నం వా దుక్ఖబహులా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా పేత్తివిసయం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా పేత్తివిసయం ఉపపన్నం। దుక్ఖబహులా వేదనా వేదయమానం॥>
    text <ఇధ పనాహం। సారిపుత్త। ఏకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో యథా కాయస్స భేదా పరం మరణా మనుస్సేసు ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా మనుస్సేసు ఉపపన్నం। సుఖబహులా వేదనా వేదయమానం॥ సేయ్యథాపి। సారిపుత్త। రుక్ఖో సమే భూమిభాగే జాతో బహలపత్తపలాసో సన్దచ్ఛాయో॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ రుక్ఖం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథాయం భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో। యథా ఇమమేవ రుక్ఖం ఆగమిస్సతీతి॥ తమేనం పస్సేయ్య అపరేన సమయేన తస్స రుక్ఖస్స ఛాయాయ నిసిన్నం వా నిపన్నం వా సుఖబహులా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో యథా కాయస్స భేదా పరం మరణా మనుస్సేసు ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా మనుస్సేసు ఉపపన్నం। సుఖబహులా వేదనా వేదయమానం॥>
    text <ఇధ పనాహం। సారిపుత్త। ఏకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా కాయస్స భేదా పరం మరణా సుగతిం సగ్గం లోకం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా సుగతిం సగ్గం లోకం ఉపపన్నం। ఏకన్తసుఖా వేదనా వేదయమానం॥ సేయ్యథాపి। సారిపుత్త। పాసాదో। తత్రాస్స కూటాగారం ఉల్లిత్తావలిత్తం నివాతం ఫుసితగ్గళం పిహితవాతపానం॥ తత్రాస్స పల్లఙ్కో గోనకత్థతో పటికత్థతో పటలికత్థతో కదలిమిగపవరపచ్చత్థరణో సఉత్తరచ్ఛదో ఉభతోలోహితకూపధానో॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ పాసాదం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథాయం భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో। యథా ఇమంయేవ పాసాదం ఆగమిస్సతీతి॥ తమేనం పస్సేయ్య అపరేన సమయేన తస్మిం పాసాదే తస్మిం కూటాగారే తస్మిం పల్లఙ్కే నిసిన్నం వా నిపన్నం వా ఏకన్తసుఖా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో యథా కాయస్స భేదా పరం మరణా సుగతిం సగ్గం లోకం ఉపపజ్జిస్సతీతి॥ తమేనం పస్సామి అపరేన సమయేన దిబ్బేన చక్ఖునా విసుద్ధేన అతిక్కన్తమానుసకేన కాయస్స భేదా పరం మరణా సుగతిం సగ్గం లోకం ఉపపన్నం। ఏకన్తసుఖా వేదనా వేదయమానం॥>
    text <ఇధ పనాహం। సారిపుత్త। ఏకచ్చం పుగ్గలం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా ఆసవానం ఖయా అనాసం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరిస్సతీతి॥ తమేనం పస్సామి అపరేన సమయేన ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరన్తం। ఏకన్తసుఖా వేదనా వేదయమానం॥ సేయ్యథాపి। సారిపుత్త। పోక్ఖరణీ అచ్ఛోదకా సాతోదకా సీతోదకా సేతకా సుపతిత్థా రమణీయా॥ అవిదూరే చస్సా తిబ్బో వనసణ్డో॥ అథ పురిసో ఆగచ్ఛేయ్య ఘమ్మాభితత్తో ఘమ్మపరేతో కిలన్తో తసితో పిపాసితో ఏకాయనేన మగ్గేన తమేవ పోక్ఖరణిం పణిధాయ॥ తమేనం చక్ఖుమా పురిసో దిస్వా ఏవం వదేయ్య తథా భవం పురిసో పటిపన్నో తథా చ ఇరియతి తఞ్చ మగ్గం సమారూళ్హో। యథా ఇమంయేవ పోక్ఖరణిం ఆగమిస్సతీతి॥ తమేనం పస్సేయ్య అపరేన సమయేన తం పోక్ఖరణిం ఓగాహేత్వా న్హాయిత్వా చ పివిత్వా చ సబ్బదరథకిలమథపరిళాహం పటిప్పస్సమ్భేత్వా పచ్చుత్తరిత్వా తస్మిం వనసణ్డే నిసిన్నం వా నిపన్నం వా। ఏకన్తసుఖా వేదనా వేదయమానం॥ ఏవమేవ ఖో అహం। సారిపుత్త। ఇధేకచ్చం పుగ్గలం ఏవం చేతసా చేతో పరిచ్చ పజానామి తథాయం పుగ్గలో పటిపన్నో తథా చ ఇరియతి తఞ్చ మగ్గం సమారూళ్హో। యథా ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరిస్సతీతి॥ తమేనం పస్సామి అపరేన సమయేన ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరన్తం। ఏకన్తసుఖా వేదనా వేదయమానం॥ ఇమా ఖో। సారిపుత్త। పఞ్చ గతియో॥>
    text <యో ఖో మం। సారిపుత్త। ఏవం జానన్తం ఏవం పస్సన్తం ఏవం వదేయ్య నత్థి సమణస్స గోతమస్స ఉత్తరిమనుస్సధమ్మా అలమరియఞాణదస్సనవిసేసో। తక్కపరియాహతం సమణో గోతమో ధమ్మం దేసేతి వీమంసానుచరితం సయంపటిభానన్తి తం। సారిపుత్త। వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥ సేయ్యథాపి। సారిపుత్త। భిక్ఖు సీలసమ్పన్నో సమాధిసమ్పన్నో పఞ్ఞాసమ్పన్నో దిట్ఠేవ ధమ్మే అఞ్ఞం ఆరాధేయ్య। ఏవం సమ్పదమిదం। సారిపుత్త। వదామి తం వాచం అప్పహాయ తం చిత్తం అప్పహాయ తం దిట్ఠిం అప్పటినిస్సజ్జిత్వా యథాభతం నిక్ఖిత్తో ఏవం నిరయే॥>
    text <౧౫౫>, <అభిజానామి ఖో పనాహం। సారిపుత్త। చతురఙ్గసమన్నాగతం బ్రహ్మచరియం చరితా తపస్సీ సుదం హోమి పరమతపస్సీ। లూఖో సుదం హోమి పరమలూఖో। జేగుచ్ఛీ సుదం హోమి పరమజేగుచ్ఛీ। పవివిత్తో సుదం హోమి పరమపవివిత్తో॥ తత్రాస్సు మే ఇదం। సారిపుత్త। తపస్సితాయ హోతి అచేలకో హోమి ముత్తాచారో హత్థాపలేఖనో। న ఏహిభద్దన్తికో న తిట్ఠభద్దన్తికో। నాభిహటం న ఉద్దిస్సకతం న నిమన్తనం సాదియామి॥ సో న కుమ్భిముఖా పటిగ్గణ్హామి। న కళోపిముఖా పటిగ్గణ్హామి। న ఏళకమన్తరం। న దణ్డమన్తరం। న ముసలమన్తరం। న ద్విన్నం భుఞ్జమానానం। న గబ్భినియా। న పాయమానాయ। న పురిసన్తరగతాయ। న సఙ్కిత్తీసు। న యత్థ సా ఉపట్ఠితో హోతి। న యత్థ మక్ఖికా సణ్డసణ్డచారినీ। న మచ్ఛం న మంసం న సురం న మేరయం న థుసోదకం పివామి। సో ఏకాగారికో వా హోమి ఏకాలోపికో। ద్వాగారికో వా హోమి ద్వాలోపికో…పే॰… సత్తాగారికో వా హోమి సత్తాలోపికో। ఏకిస్సాపి దత్తియా యాపేమి। ద్వీహిపి దత్తీహి యాపేమి…పే॰… సత్తహిపి దత్తీహి యాపేమి। ఏకాహికమ్పి ఆహారం ఆహారేమి। ద్వీహికమ్పి ఆహారం ఆహారేమి…పే॰… సత్తాహికమ్పి ఆహారం ఆహారేమి। ఇతి ఏవరూపం అద్ధమాసికమ్పి పరియాయభత్తభోజనానుయోగమనుయుత్తో విహరామి॥>
    text <సో సాకభక్ఖో వా హోమి। సామాకభక్ఖో వా హోమి। నీవారభక్ఖో వా హోమి। దద్దులభక్ఖో వా హోమి। హటభక్ఖో వా హోమి। కణభక్ఖో వా హోమి। ఆచామభక్ఖో వా హోమి। పిఞ్ఞాకభక్ఖో వా హోమి। తిణభక్ఖో వా హోమి। గోమయభక్ఖో వా హోమి। వనమూలఫలాహారో యాపేమి పవత్తఫలభోజీ॥>
    text <సో సాణానిపి ధారేమి। మసాణానిపి ధారేమి। ఛవదుస్సానిపి ధారేమి। పంసుకూలానిపి ధారేమి। తిరీటానిపి ధారేమి। అజినమ్పి ధారేమి। అజినక్ఖిపమ్పి ధారేమి। కుసచీరమ్పి ధారేమి। వాకచీరమ్పి ధారేమి। ఫలకచీరమ్పి ధారేమి। కేసకమ్బలమ్పి ధారేమి। వాళకమ్బలమ్పి ధారేమి। ఉలూకపక్ఖమ్పి ధారేమి। కేసమస్సులోచకోపి హోమి కేసమస్సులోచనానుయోగమనుయుత్తో। ఉబ్భట్ఠకోపి హోమి ఆసనపటిక్ఖిత్తో। ఉక్కుటికోపి హోమి ఉక్కుటికప్పధానమనుయుత్తో। కణ్టకాపస్సయికోపి హోమి కణ్టకాపస్సయే సేయ్యం కప్పేమి। సాయతతియకమ్పి ఉదకోరోహనానుయోగమనుయుత్తో విహరామి ఇతి ఏవరూపం అనేకవిహితం కాయస్స ఆతాపనపరితాపనానుయోగమనుయుత్తో విహరామి॥ ఇదంసు మే। సారిపుత్త। తపస్సితాయ హోతి॥>
    text <౧౫౬>, <తత్రాస్సు మే ఇదం। సారిపుత్త। లూఖస్మిం హోతి నేకవస్సగణికం రజోజల్లం కాయే సన్నిచితం హోతి పపటికజాతం॥ సేయ్యథాపి। సారిపుత్త। తిన్దుకఖాణు నేకవస్సగణికో సన్నిచితో హోతి పపటికజాతో। ఏవమేవాస్సు మే। సారిపుత్త। నేకవస్సగణికం రజోజల్లం కాయే సన్నిచితం హోతి పపటికజాతం॥ తస్స మయ్హం। సారిపుత్త। న ఏవం హోతి అహో వతాహం ఇమం రజోజల్లం పాణినా పరిమజ్జేయ్యం। అఞ్ఞే వా పన మే ఇమం రజోజల్లం పాణినా పరిమజ్జేయ్యున్తి॥ ఏవమ్పి మే। సారిపుత్త। న హోతి॥ ఇదంసు మే। సారిపుత్త। లూఖస్మిం హోతి॥>
    text <తత్రాస్సు మే ఇదం। సారిపుత్త। జేగుచ్ఛిస్మిం హోతి సో ఖో అహం। సారిపుత్త। సతోవ అభిక్కమామి। సతోవ పటిక్కమామి। యావ ఉదకబిన్దుమ్హిపి మే దయా పచ్చుపట్ఠితా హోతి మాహం ఖుద్దకే పాణే విసమగతే సఙ్ఘాతం ఆపాదేసిన్తి॥ ఇదంసు మే। సారిపుత్త। జేగుచ్ఛిస్మిం హోతి॥>
    text <తత్రాస్సు మే ఇదం। సారిపుత్త। పవివిత్తస్మిం హోతి సో ఖో అహం। సారిపుత్త। అఞ్ఞతరం అరఞ్ఞాయతనం అజ్ఝోగాహేత్వా విహరామి॥ యదా పస్సామి గోపాలకం వా పసుపాలకం వా తిణహారకం వా కట్ఠహారకం వా వనకమ్మికం వా। వనేన వనం గహనేన గహనం నిన్నేన నిన్నం థలేన థలం సంపతామి॥ తం కిస్స హేతు॥ మా మం తే అద్దసంసు అహఞ్చ మా తే అద్దసన్తి॥ సేయ్యథాపి। సారిపుత్త। ఆరఞ్ఞకో మగో మనుస్సే దిస్వా వనేన వనం గహనేన గహనం నిన్నేన నిన్నం థలేన థలం సంపతతి। ఏవమేవ ఖో అహం। సారిపుత్త। యదా పస్సామి గోపాలకం వా పసుపాలకం వా తిణహారకం వా కట్ఠహారకం వా వనకమ్మికం వా వనేన వనం గహనేన గహనం నిన్నేన నిన్నం థలేన థలం సంపతామి॥ తం కిస్స హేతు॥ మా మం తే అద్దసంసు అహఞ్చ మా తే అద్దసన్తి॥ ఇదంసు మే। సారిపుత్త। పవివిత్తస్మిం హోతి॥>
    text <సో ఖో అహం। సారిపుత్త। యే తే గోట్ఠా పట్ఠితగావో అపగతగోపాలకా। తత్థ చతుక్కుణ్డికో ఉపసఙ్కమిత్వా యాని తాని వచ్ఛకానం తరుణకానం ధేనుపకానం గోమయాని తాని సుదం ఆహారేమి॥ యావకీవఞ్చ మే। సారిపుత్త। సకం ముత్తకరీసం అపరియాదిన్నం హోతి। సకంయేవ సుదం ముత్తకరీసం ఆహారేమి॥ ఇదంసు మే। సారిపుత్త। మహావికటభోజనస్మిం హోతి॥>
    text <౧౫౭>, <సో ఖో అహం। సారిపుత్త। అఞ్ఞతరం భింసనకం వనసణ్డం అజ్ఝోగాహేత్వా విహరామి॥ తత్రాస్సుదం। సారిపుత్త। భింసనకస్స వనసణ్డస్స భింసనకతస్మిం హోతి యో కోచి అవీతరాగో తం వనసణ్డం పవిసతి। యేభుయ్యేన లోమాని హంసన్తి॥ సో ఖో అహం। సారిపుత్త। యా తా రత్తియో సీతా హేమన్తికా అన్తరట్ఠకా హిమపాతసమయా తథారూపాసు రత్తీసు రత్తిం అబ్భోకాసే విహరామి। దివా వనసణ్డే। గిమ్హానం పచ్ఛిమే మాసే దివా అబ్భోకాసే విహరామి। రత్తిం వనసణ్డే॥ అపిస్సు మం। సారిపుత్త। అయం అనచ్ఛరియగాథా పటిభాసి పుబ్బే అస్సుతపుబ్బా>
    block
      text <సోతత్తో సోసిన్నో చేవ। ఏకో భింసనకే వనే।>
      text <నగ్గో న చగ్గిమాసీనో। ఏసనాపసుతో మునీతి॥>
      text <చూళసీహనాదలోమహంసవరో। మహాచూళదుక్ఖక్ఖన్ధఅనుమానికసుత్తం।>
      text <ఖిలపత్థమధుపిణ్డికద్విధావితక్క। పఞ్చనిమిత్తకథా పున వగ్గో॥>
    text <సో ఖో అహం। సారిపుత్త। సుసానే సేయ్యం కప్పేమి ఛవట్ఠికాని ఉపధాయ॥ అపిస్సు మం। సారిపుత్త। గామణ్డలా ఉపసఙ్కమిత్వా ఓట్ఠుభన్తిపి। ఓముత్తేన్తిపి। పంసుకేనపి ఓకిరన్తి। కణ్ణసోతేసుపి సలాకం పవేసేన్తి॥ న ఖో పనాహం। సారిపుత్త। అభిజానామి తేసు పాపకం చిత్తం ఉప్పాదేతా॥ ఇదంసు మే। సారిపుత్త। ఉపేక్ఖావిహారస్మిం హోతి॥>
    text <౧౫౮>, <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో ఆహారేన సుద్ధీతి॥ తే ఏవమాహంసు కోలేహి యాపేమాతి॥ తే కోలమ్పి ఖాదన్తి। కోలచుణ్ణమ్పి ఖాదన్తి। కోలోదకమ్పి పివన్తి అనేకవిహితమ్పి కోలవికతిం పరిభుఞ్జన్తి॥ అభిజానామి ఖో పనాహం। సారిపుత్త। ఏకంయేవ కోలం ఆహారం ఆహారితా॥ సియా ఖో పన తే। సారిపుత్త। ఏవమస్స మహా నూన తేన సమయేన కోలో అహోసీతి॥ న ఖో పనేతం। సారిపుత్త। ఏవం దట్ఠబ్బం॥ తదాపి ఏతపరమోయేవ కోలో అహోసి సేయ్యథాపి ఏతరహి॥ తస్స మయ్హం। సారిపుత్త। ఏకంయేవ కోలం ఆహారం ఆహారయతో అధిమత్తకసిమానం పత్తో కాయో హోతి॥ సేయ్యథాపి నామ ఆసీతికపబ్బాని వా కాళపబ్బాని వా। ఏవమేవస్సు మే అఙ్గపచ్చఙ్గాని భవన్తి తాయేవప్పాహారతాయ॥ సేయ్యథాపి నామ ఓట్ఠపదం। ఏవమేవస్సు మే ఆనిసదం హోతి తాయేవప్పాహారతాయ॥ సేయ్యథాపి నామ వట్టనావళీ। ఏవమేవస్సు మే పిట్ఠికణ్టకో ఉన్నతావనతో హోతి తాయేవప్పాహారతాయ॥ సేయ్యథాపి నామ జరసాలాయ గోపానసియో ఓలుగ్గవిలుగ్గా భవన్తి। ఏవమేవస్సు మే ఫాసుళియో ఓలుగ్గవిలుగ్గా భవన్తి తాయేవప్పాహారతాయ॥ సేయ్యథాపి నామ గమ్భీరే ఉదపానే ఉదకతారకా గమ్భీరగతా ఓక్ఖాయికా దిస్సన్తి। ఏవమేవస్సు మే అక్ఖికూపేసు అక్ఖితారకా గమ్భీరగతా ఓక్ఖాయికా దిస్సన్తి తాయేవప్పాహారతాయ॥ సేయ్యథాపి నామ తిత్తకాలాబుఆమకచ్ఛిన్నో వాతాతపేన సంఫుటితో హోతి సమ్మిలాతో। ఏవమేవస్సు మే సీసచ్ఛవి సంఫుటితా హోతి సమ్మిలాతా తాయేవప్పాహారతాయ॥ సో ఖో అహం। సారిపుత్త। ఉదరచ్ఛవిం పరిమసిస్సామీతి పిట్ఠికణ్టకంయేవ పరిగ్గణ్హామి। పిట్ఠికణ్టకం పరిమసిస్సామీతి ఉదరచ్ఛవింయేవ పరిగ్గణ్హామి। యావస్సు మే। సారిపుత్త। ఉదరచ్ఛవి పిట్ఠికణ్టకం అల్లీనా హోతి తాయేవప్పాహారతాయ॥ సో ఖో అహం। సారిపుత్త। వచ్చం వా ముత్తం వా కరిస్సామీతి తత్థేవ అవకుజ్జో పపతామి తాయేవప్పాహారతాయ॥ సో ఖో అహం। సారిపుత్త। తమేవ కాయం అస్సాసేన్తో పాణినా గత్తాని అనోమజ్జామి॥ తస్స మయ్హం। సారిపుత్త। పాణినా గత్తాని అనోమజ్జతో పూతిమూలాని లోమాని కాయస్మా పతన్తి తాయేవప్పాహారతాయ॥>
    text <౧౫౯>, <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో ఆహారేన సుద్ధీతి॥ తే ఏవమాహంసు ముగ్గేహి యాపేమ…పే॰… తిలేహి యాపేమ…పే॰… తణ్డులేహి యాపేమాతి॥ తే తణ్డులమ్పి ఖాదన్తి। తణ్డులచుణ్ణమ్పి ఖాదన్తి। తణ్డులోదకమ్పి పివన్తి అనేకవిహితమ్పి తణ్డులవికతిం పరిభుఞ్జన్తి॥ అభిజానామి ఖో పనాహం। సారిపుత్త। ఏకంయేవ తణ్డులం ఆహారం ఆహారితా॥ సియా ఖో పన తే। సారిపుత్త। ఏవమస్స మహా నూన తేన సమయేన తణ్డులో అహోసీతి॥ న ఖో పనేతం। సారిపుత్త। ఏవం దట్ఠబ్బం॥ తదాపి ఏతపరమోయేవ తణ్డులో అహోసి। సేయ్యథాపి ఏతరహి॥ తస్స మయ్హం। సారిపుత్త। ఏకంయేవ తణ్డులం ఆహారం ఆహారయతో అధిమత్తకసిమానం పత్తో కాయో హోతి॥ సేయ్యథాపి నామ ఆసీతికపబ్బాని వా కాళపబ్బాని వా। ఏవమేవస్సు మే అఙ్గపచ్చఙ్గాని భవన్తి తాయేవప్పాహారతాయ॥ సేయ్యథాపి నామ ఓట్ఠపదం। ఏవమేవస్సు మే ఆనిసదం హోతి తాయేవప్పాహారతాయ॥ సేయ్యథాపి నామ వట్టనావళీ। ఏవమేవస్సు మే పిట్ఠికణ్టకో ఉన్నతావనతో హోతి తాయేవప్పాహారతాయ॥ సేయ్యథాపి నామ జరసాలాయ గోపానసియో ఓలుగ్గవిలుగ్గా భవన్తి। ఏవమేవస్సు మే ఫాసుళియో ఓలుగ్గవిలుగ్గా భవన్తి తాయేవప్పాహారతాయ॥ సేయ్యథాపి నామ గమ్భీరే ఉదపానే ఉదకతారకా గమ్భీరగతా ఓక్ఖాయికా దిస్సన్తి। ఏవమేవస్సు మే అక్ఖికూపేసు అక్ఖితారకా గమ్భీరగతా ఓక్ఖాయికా దిస్సన్తి తాయేవప్పాహారతాయ॥ సేయ్యథాపి నామ తిత్తకాలాబు ఆమకచ్ఛిన్నో వాతాతపేన సంఫుటితో హోతి సమ్మిలాతో। ఏవమేవస్సు మే సీసచ్ఛవి సంఫుటితా హోతి సమ్మిలాతా తాయేవప్పాహారతాయ॥ సో ఖో అహం। సారిపుత్త। ఉదరచ్ఛవిం పరిమసిస్సామీతి పిట్ఠికణ్టకంయేవ పరిగ్గణ్హామి। పిట్ఠికణ్టకం పరిమసిస్సామీతి ఉదరచ్ఛవింయేవ పరిగ్గణ్హామి॥ యావస్సు మే। సారిపుత్త। ఉదరచ్ఛవి పిట్ఠికణ్టకం అల్లీనా హోతి తాయేవప్పాహారతాయ॥ సో ఖో అహం। సారిపుత్త। వచ్చం వా ముత్తం వా కరిస్సామీతి తత్థేవ అవకుజ్జో పపతామి తాయేవప్పాహారతాయ॥ సో ఖో అహం। సారిపుత్త। తమేవ కాయం అస్సాసేన్తో పాణినా గత్తాని అనోమజ్జామి॥ తస్స మయ్హం। సారిపుత్త। పాణినా గత్తాని అనోమజ్జతో పూతిమూలాని లోమాని కాయస్మా పతన్తి తాయేవప్పాహారతాయ॥>
    text <తాయపి ఖో అహం। సారిపుత్త। ఇరియాయ తాయ పటిపదాయ తాయ దుక్కరకారికాయ నాజ్ఝగమం ఉత్తరిం మనుస్సధమ్మా అలమరియఞాణదస్సనవిసేసం॥ తం కిస్స హేతు॥ ఇమిస్సాయేవ అరియాయ పఞ్ఞాయ అనధిగమా। యాయం అరియా పఞ్ఞా అధిగతా అరియా నియ్యానికా। నియ్యాతి తక్కరస్స సమ్మా దుక్ఖక్ఖయాయ॥>
    text <౧౬౦>, <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో సంసారేన సుద్ధీతి॥ న ఖో పన సో। సారిపుత్త। సంసారో సులభరూపో యో మయా అసంసరితపుబ్బో ఇమినా దీఘేన అద్ధునా। అఞ్ఞత్ర సుద్ధావాసేహి దేవేహి॥ సుద్ధావాసే చాహం। సారిపుత్త। దేవే సంసరేయ్యం। నయిమం లోకం పునరాగచ్ఛేయ్యం॥>
    text <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో ఉపపత్తియా సుద్ధీతి॥ న ఖో పన సా। సారిపుత్త। ఉపపత్తి సులభరూపా యా మయా అనుపపన్నపుబ్బా ఇమినా దీఘేన అద్ధునా। అఞ్ఞత్ర సుద్ధావాసేహి దేవేహి॥ సుద్ధావాసే చాహం। సారిపుత్త। దేవే ఉపపజ్జేయ్యం। నయిమం లోకం పునరాగచ్ఛేయ్యం॥>
    text <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో ఆవాసేన సుద్ధీతి॥ న ఖో పన సో। సారిపుత్త। ఆవాసో సులభరూపో యో మయా అనావుట్ఠపుబ్బో ఇమినా దీఘేన అద్ధునా। అఞ్ఞత్ర సుద్ధావాసేహి దేవేహి॥ సుద్ధావాసే చాహం। సారిపుత్త। దేవే ఆవసేయ్యం। నయిమం లోకం పునరాగచ్ఛేయ్యం॥>
    text <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో యఞ్ఞేన సుద్ధీతి॥ న ఖో పన సో। సారిపుత్త। యఞ్ఞో సులభరూపో యో మయా అయిట్ఠపుబ్బో ఇమినా దీఘేన అద్ధునా। తఞ్చ ఖో రఞ్ఞా వా సతా ఖత్తియేన ముద్ధావసిత్తేన బ్రాహ్మణేన వా మహాసాలేన॥>
    text <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో అగ్గిపరిచరియాయ సుద్ధీతి॥ న ఖో పన సో। సారిపుత్త। అగ్గి సులభరూపో యో మయా అపరిచిణ్ణపుబ్బో ఇమినా దీఘేన అద్ధునా। తఞ్చ ఖో రఞ్ఞా వా సతా ఖత్తియేన ముద్ధావసిత్తేన బ్రాహ్మణేన వా మహాసాలేన॥>
    text <౧౬౧>, <సన్తి ఖో పన। సారిపుత్త। ఏకే సమణబ్రాహ్మణా ఏవంవాదినో ఏవందిట్ఠినో యావదేవాయం భవం పురిసో దహరో హోతి యువా సుసుకాళకేసో భద్రేన యోబ్బనేన సమన్నాగతో పఠమేన వయసా తావదేవ పరమేన పఞ్ఞావేయ్యత్తియేన సమన్నాగతో హోతి॥ యతో చ ఖో అయం భవం పురిసో జిణ్ణో హోతి వుద్ధో మహల్లకో అద్ధగతో వయోఅనుప్పత్తో। ఆసీతికో వా నావుతికో వా వస్ససతికో వా జాతియా। అథ తమ్హా పఞ్ఞావేయ్యత్తియా। పరిహాయతీతి॥ న ఖో పనేతం। సారిపుత్త। ఏవం దట్ఠబ్బం॥ అహం ఖో పన। సారిపుత్త। ఏతరహి జిణ్ణో వుద్ధో మహల్లకో అద్ధగతో వయోఅనుప్పత్తో। ఆసీతికో మే వయో వత్తతి॥ ఇధ మే అస్సు। సారిపుత్త। చత్తారో సావకా వస్ససతాయుకా వస్ససతజీవినో। పరమాయ సతియా చ గతియా చ ధితియా చ సమన్నాగతా పరమేన చ పఞ్ఞావేయ్యత్తియేన॥ సేయ్యథాపి। సారిపుత్త। దళ్హధమ్మా ధనుగ్గహో సిక్ఖితో కతహత్థో కతూపాసనో లహుకేన అసనేన అప్పకసిరేనేవ తిరియం తాలచ్ఛాయం అతిపాతేయ్య। ఏవం అధిమత్తసతిమన్తో ఏవం అధిమత్తగతిమన్తో ఏవం అధిమత్తధితిమన్తో ఏవం పరమేన పఞ్ఞావేయ్యత్తియేన సమన్నాగతా॥ తే మం చతున్నం సతిపట్ఠానానం ఉపాదాయుపాదాయ పఞ్హం పుచ్ఛేయ్యుం। పుట్ఠో పుట్ఠో చాహం తేసం బ్యాకరేయ్యం। బ్యాకతఞ్చ మే బ్యాకతతో ధారేయ్యుం। న చ మం దుతియకం ఉత్తరి పటిపుచ్ఛేయ్యుం॥ అఞ్ఞత్ర అసితపీతఖాయితసాయితా అఞ్ఞత్ర ఉచ్చారపస్సావకమ్మా। అఞ్ఞత్ర నిద్దాకిలమథపటివినోదనా అపరియాదిన్నాయేవస్స। సారిపుత్త। తథాగతస్స ధమ్మదేసనా। అపరియాదిన్నంయేవస్స తథాగతస్స ధమ్మపదబ్యఞ్జనం। అపరియాదిన్నంయేవస్స తథాగతస్స పఞ్హపటిభానం॥ అథ మే తే చత్తారో సావకా వస్ససతాయుకా వస్ససతజీవినో వస్ససతస్స అచ్చయేన కాలం కరేయ్యుం॥ మఞ్చకేన చేపి మం। సారిపుత్త। పరిహరిస్సథ। నేవత్థి తథాగతస్స పఞ్ఞావేయ్యత్తియస్స అఞ్ఞథత్తం॥ యం ఖో తం। సారిపుత్త। సమ్మా వదమానో వదేయ్య అసమ్మోహధమ్మో సత్తో లోకే ఉప్పన్నో బహుజనహితాయ బహుజనసుఖాయ లోకానుకమ్పాయ అత్థాయ హితాయ సుఖాయ దేవమనుస్సానన్తి। మమేవ తం సమ్మా వదమానో వదేయ్య అసమ్మోహధమ్మో సత్తో లోకే ఉప్పన్నో బహుజనహితాయ బహుజనసుఖాయ లోకానుకమ్పాయ అత్థాయ హితాయ సుఖాయ దేవమనుస్సానన్తి॥>
    text <౧౬౨>, <తేన ఖో పన సమయేన ఆయస్మా నాగసమాలో భగవతో పిట్ఠితో ఠితో హోతి భగవన్తం బీజయమానో॥ అథ ఖో ఆయస్మా నాగసమాలో భగవన్తం ఏతదవోచ అచ్ఛరియం। భన్తే। అబ్భుతం। భన్తే॥ అపి హి మే। భన్తే। ఇమం ధమ్మపరియాయం సుత్వా లోమాని హట్ఠాని॥ కోనామో అయం। భన్తే। ధమ్మపరియాయోతి॥ తస్మాతిహ త్వం। నాగసమాల। ఇమం ధమ్మపరియాయం లోమహంసనపరియాయో త్వేవ నం ధారేహీతి॥>
    text <ఇదమవోచ భగవా॥ అత్తమనో ఆయస్మా నాగసమాలో భగవతో భాసితం అభినన్దీతి॥>
    stand <మహాసీహనాదసుత్తం నిట్ఠితం దుతియం॥>
  text <౩॥ మహాదుక్ఖక్ఖన్ధసుత్తం>
    text <౧౬౩>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ అథ ఖో సమ్బహులా భిక్ఖూ పుబ్బణ్హసమయం నివాసేత్వా పత్తచీవరమాదాయ సావత్థిం పిణ్డాయ పావిసింసు॥ అథ ఖో తేసం భిక్ఖూనం ఏతదహోసి అతిప్పగో ఖో తావ సావత్థియం పిణ్డాయ చరితుం। యం నూన మయం యేన అఞ్ఞతిత్థియానం పరిబ్బాజకానం ఆరామో తేనుపసఙ్కమేయ్యామాతి॥ అథ ఖో తే భిక్ఖూ యేన అఞ్ఞతిత్థియానం పరిబ్బాజకానం ఆరామో తేనుపసఙ్కమింసు। ఉపసఙ్కమిత్వా తేహి అఞ్ఞతిత్థియేహి పరిబ్బాజకేహి సద్ధిం సమ్మోదింసు। సమ్మోదనీయం కథం సారణీయం వీతిసారేత్వా ఏకమన్తం నిసీదింసు॥ ఏకమన్తం నిసిన్నే ఖో తే భిక్ఖూ తే అఞ్ఞతిత్థియా పరిబ్బాజకా ఏతదవోచుం సమణో। ఆవుసో। గోతమో కామానం పరిఞ్ఞం పఞ్ఞపేతి। మయమ్పి కామానం పరిఞ్ఞం పఞ్ఞపేమ। సమణో। ఆవుసో। గోతమో రూపానం పరిఞ్ఞం పఞ్ఞపేతి। మయమ్పి రూపానం పరిఞ్ఞం పఞ్ఞపేమ। సమణో। ఆవుసో। గోతమో వేదనానం పరిఞ్ఞం పఞ్ఞపేతి। మయమ్పి వేదనానం పరిఞ్ఞం పఞ్ఞపేమ। ఇధ నో। ఆవుసో। కో విసేసో। కో అధిప్పయాసో। కిం నానాకరణం సమణస్స వా గోతమస్స అమ్హాకం వా యదిదం ధమ్మదేసనాయ వా ధమ్మదేసనం। అనుసాసనియా వా అనుసాసనిన్తి॥ అథ ఖో తే భిక్ఖూ తేసం అఞ్ఞతిత్థియానం పరిబ్బాజకానం భాసితం నేవ అభినన్దింసు। నప్పటిక్కోసింసు। అనభినన్దిత్వా అప్పటిక్కోసిత్వా ఉట్ఠాయాసనా పక్కమింసు భగవతో సన్తికే ఏతస్స భాసితస్స అత్థం ఆజానిస్సామాతి॥>
    text <౧౬౪>, <అథ ఖో తే భిక్ఖూ సావత్థియం పిణ్డాయ చరిత్వా పచ్ఛాభత్తం పిణ్డపాతపటిక్కన్తా యేన భగవా తేనుపసఙ్కమింసు। ఉపసఙ్కమిత్వా భగవన్తం అభివాదేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ భగవన్తం ఏతదవోచుం ఇధ మయం। భన్తే। పుబ్బణ్హసమయం నివాసేత్వా పత్తచీవరమాదాయ సావత్థిం పిణ్డాయ పావిసిమ్హ॥ తేసం నో। భన్తే। అమ్హాకం ఏతదహోసి అతిప్పగో ఖో తావ సావత్థియం పిణ్డాయ చరితుం। యం నూన మయం యేన అఞ్ఞతిత్థియానం పరిబ్బాజకానం ఆరామో తేనుపసఙ్కమేయ్యామాతి॥ అథ ఖో మయం। భన్తే। యేన అఞ్ఞతిత్థియానం పరిబ్బాజకానం ఆరామో తేనుపసఙ్కమిమ్హ। ఉపసఙ్కమిత్వా తేహి అఞ్ఞతిత్థియేహి పరిబ్బాజకేహి సద్ధిం సమ్మోదిమ్హ। సమ్మోదనీయం కథం సారణీయం వీతిసారేత్వా ఏకమన్తం నిసీదిమ్హ॥ ఏకమన్తం నిసిన్నే ఖో అమ్హే। భన్తే। తే అఞ్ఞతిత్థియా పరిబ్బాజకా ఏతదవోచుం సమణో। ఆవుసో। గోతమో కామానం పరిఞ్ఞం పఞ్ఞపేతి। మయమ్పి కామానం పరిఞ్ఞం పఞ్ఞపేమ॥ సమణో। ఆవుసో। గోతమో రూపానం పరిఞ్ఞం పఞ్ఞపేతి। మయమ్పి రూపానం పరిఞ్ఞం పఞ్ఞపేమ॥ సమణో। ఆవుసో। గోతమో వేదనానం పరిఞ్ఞం పఞ్ఞపేతి। మయమ్పి వేదనానం పరిఞ్ఞం పఞ్ఞపేమ॥ ఇధ నో। ఆవుసో। కో విసేసో। కో అధిప్పయాసో। కిం నానాకరణం సమణస్స వా గోతమస్స అమ్హాకం వా। యదిదం ధమ్మదేసనాయ వా ధమ్మదేసనం అనుసాసనియా వా అనుసాసనిన్తి॥ అథ ఖో మయం। భన్తే। తేసం అఞ్ఞతిత్థియానం పరిబ్బాజకానం భాసితం నేవ అభినన్దిమ్హ। నప్పటిక్కోసిమ్హ। అనభినన్దిత్వా అప్పటిక్కోసిత్వా ఉట్ఠాయాసనా పక్కమిమ్హ భగవతో సన్తికే ఏతస్స భాసితస్స అత్థం ఆజానిస్సామాతి॥>
    text <౧౬౫>, <ఏవంవాదినో। భిక్ఖవే। అఞ్ఞతిత్థియా పరిబ్బాజకా ఏవమస్సు వచనీయా కో పనావుసో। కామానం అస్సాదో। కో ఆదీనవో। కిం నిస్సరణం॥ కో రూపానం అస్సాదో। కో ఆదీనవో। కిం నిస్సరణం॥ కో వేదనానం అస్సాదో। కో ఆదీనవో। కిం నిస్సరణన్తి॥ ఏవం పుట్ఠా। భిక్ఖవే। అఞ్ఞతిత్థియా పరిబ్బాజకా న చేవ సమ్పాయిస్సన్తి। ఉత్తరిఞ్చ విఘాతం ఆపజ్జిస్సన్తి॥ తం కిస్స హేతు॥ యథా తం। భిక్ఖవే। అవిసయస్మిం॥ నాహం తం। భిక్ఖవే। పస్సామి సదేవకే లోకే సమారకే సబ్రహ్మకే సస్సమణబ్రాహ్మణియా పజాయ సదేవమనుస్సాయ యో ఇమేసం పఞ్హానం వేయ్యాకరణేన చిత్తం ఆరాధేయ్య। అఞ్ఞత్ర తథాగతేన వా తథాగతసావకేన వా। ఇతో వా పన సుత్వా॥>
    text <౧౬౬>, <కో చ। భిక్ఖవే। కామానం అస్సాదో॥ పఞ్చిమే। భిక్ఖవే। కామగుణా॥ కతమే పఞ్చ॥ చక్ఖువిఞ్ఞేయ్యా రూపా ఇట్ఠా కన్తా మనాపా పియరూపా కామూపసంహితా రజనీయా। సోతవిఞ్ఞేయ్యా సద్దా…పే॰… ఘానవిఞ్ఞేయ్యా గన్ధా … జివ్హావిఞ్ఞేయ్యా రసా… కాయవిఞ్ఞేయ్యా ఫోట్ఠబ్బా ఇట్ఠా కన్తా మనాపా పియరూపా కామూపసంహితా రజనీయా ఇమే ఖో। భిక్ఖవే। పఞ్చ కామగుణా॥ యం ఖో। భిక్ఖవే। ఇమే పఞ్చ కామగుణే పటిచ్చ ఉప్పజ్జతి సుఖం సోమనస్సం అయం కామానం అస్సాదో॥>
    text <౧౬౭>, <కో చ। భిక్ఖవే। కామానం ఆదీనవో॥ ఇధ। భిక్ఖవే। కులపుత్తో యేన సిప్పట్ఠానేన జీవికం కప్పేతి యది ముద్దాయ యది గణనాయ యది సఙ్ఖానేన యది కసియా యది వణిజ్జాయ యది గోరక్ఖేన యది ఇస్సత్థేన యది రాజపోరిసేన యది సిప్పఞ్ఞతరేన సీతస్స పురక్ఖతో ఉణ్హస్స పురక్ఖతో డంసమకసవాతాతపసరీంసపసమ్ఫస్సేహి రిస్సమానో ఖుప్పిపాసాయ మీయమానో। అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <తస్స చే। భిక్ఖవే। కులపుత్తస్స ఏవం ఉట్ఠహతో ఘటతో వాయమతో తే భోగా నాభినిప్ఫజ్జన్తి॥ సో సోచతి కిలమతి పరిదేవతి ఉరత్తాళిం కన్దతి। సమ్మోహం ఆపజ్జతి మోఘం వత మే ఉట్ఠానం। అఫలో వత మే వాయామోతి॥ అయమ్పి। భిక్ఖవే। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <తస్స చే। భిక్ఖవే। కులపుత్తస్స ఏవం ఉట్ఠహతో ఘటతో వాయమతో తే భోగా అభినిప్ఫజ్జన్తి॥ సో తేసం భోగానం ఆరక్ఖాధికరణం దుక్ఖం దోమనస్సం పటిసంవేదేతి కిన్తి మే భోగే నేవ రాజానో హరేయ్యుం। న చోరా హరేయ్యుం। న అగ్గి దహేయ్య। న ఉదకం వహేయ్య। న అప్పియా దాయాదా హరేయ్యున్తి॥ తస్స ఏవం ఆరక్ఖతో గోపయతో తే భోగే రాజానో వా హరన్తి। చోరా వా హరన్తి। అగ్గి వా దహతి। ఉదకం వా వహతి। అప్పియా వా దాయాదా హరన్తి॥ సో సోచతి కిలమతి పరిదేవతి ఉరత్తాళిం కన్దతి। సమ్మోహం ఆపజ్జతి యమ్పి మే అహోసి తమ్పి నో నత్థీతి॥ అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <౧౬౮>, <పున చపరం। భిక్ఖవే। కామహేతు కామనిదానం కామాధికరణం కామానమేవ హేతు రాజానోపి రాజూహి వివదన్తి। ఖత్తియాపి ఖత్తియేహి వివదన్తి। బ్రాహ్మణాపి బ్రాహ్మణేహి వివదన్తి। గహపతీపి గహపతీహి వివదన్తి। మాతాపి పుత్తేన వివదతి। పుత్తోపి మాతరా వివదతి। పితాపి పుత్తేన వివదతి। పుత్తోపి పితరా వివదతి। భాతాపి భాతరా వివదతి। భాతాపి భగినియా వివదతి। భగినీపి భాతరా వివదతి। సహాయోపి సహాయేన వివదతి॥ తే తత్థ కలహవిగ్గహవివాదాపన్నా అఞ్ఞమఞ్ఞం పాణీహిపి ఉపక్కమన్తి। లేడ్డూహిపి ఉపక్కమన్తి। దణ్డేహిపి ఉపక్కమన్తి। సత్థేహిపి ఉపక్కమన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। భిక్ఖవే। కామహేతు కామనిదానం కామాధికరణం కామానమేవ హేతు అసిచమ్మం గహేత్వా। ధనుకలాపం సన్నయ్హిత్వా। ఉభతోబ్యూళ్హం సఙ్గామం పక్ఖన్దన్తి ఉసూసుపి ఖిప్పమానేసు। సత్తీసుపి ఖిప్పమానాసు। అసీసుపి విజ్జోతలన్తేసు॥ తే తత్థ ఉసూహిపి విజ్ఝన్తి। సత్తియాపి విజ్ఝన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। భిక్ఖవే। కామహేతు కామనిదానం కామాధికరణం కామానమేవ హేతు అసిచమ్మం గహేత్వా। ధనుకలాపం సన్నయ్హిత్వా। అద్దావలేపనా ఉపకారియో పక్ఖన్దన్తి ఉసూసుపి ఖిప్పమానేసు। సత్తీసుపి ఖిప్పమానాసు। అసీసుపి విజ్జోతలన్తేసు॥ తే తత్థ ఉసూహిపి విజ్ఝన్తి। సత్తియాపి విజ్ఝన్తి। ఛకణకాయపి ఓసిఞ్చన్తి। అభివగ్గేనపి ఓమద్దన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <౧౬౯>, <పున చపరం। భిక్ఖవే। కామహేతు కామనిదానం కామాధికరణం కామానమేవ హేతు సన్ధిమ్పి ఛిన్దన్తి। నిల్లోపమ్పి హరన్తి। ఏకాగారికమ్పి కరోన్తి। పరిపన్థేపి తిట్ఠన్తి। పరదారమ్పి గచ్ఛన్తి॥ తమేనం రాజానో గహేత్వా వివిధా కమ్మకారణా కారేన్తి కసాహిపి తాళేన్తి। వేత్తేహిపి తాళేన్తి। అడ్ఢదణ్డకేహిపి తాళేన్తి। హత్థమ్పి ఛిన్దన్తి। పాదమ్పి ఛిన్దన్తి। హత్థపాదమ్పి ఛిన్దన్తి। కణ్ణమ్పి ఛిన్దన్తి। నాసమ్పి ఛిన్దన్తి। కణ్ణనాసమ్పి ఛిన్దన్తి। బిలఙ్గథాలికమ్పి కరోన్తి। సఙ్ఖముణ్డికమ్పి కరోన్తి। రాహుముఖమ్పి కరోన్తి। జోతిమాలికమ్పి కరోన్తి। హత్థపజ్జోతికమ్పి కరోన్తి। ఏరకవత్తికమ్పి కరోన్తి। చీరకవాసికమ్పి కరోన్తి। ఏణేయ్యకమ్పి కరోన్తి। బళిసమంసికమ్పి కరోన్తి। కహాపణికమ్పి కరోన్తి। ఖారాపతచ్ఛికమ్పి కరోన్తి। పలిఘపరివత్తికమ్పి కరోన్తి। పలాలపీఠకమ్పి కరోన్తి। తత్తేనపి తేలేన ఓసిఞ్చన్తి। సునఖేహిపి ఖాదాపేన్తి। జీవన్తమ్పి సూలే ఉత్తాసేన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। భిక్ఖవే। కామానం ఆదీనవో సన్దిట్ఠికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। భిక్ఖవే। కామహేతు కామనిదానం కామాధికరణం కామానమేవ హేతు కాయేన దుచ్చరితం చరన్తి। వాచాయ దుచ్చరితం చరన్తి। మనసా దుచ్చరితం చరన్తి॥ తే కాయేన దుచ్చరితం చరిత్వా। వాచాయ దుచ్చరితం చరిత్వా। మనసా దుచ్చరితం చరిత్వా। కాయస్స భేదా పరం మరణా అపాయం దుగ్గతిం వినిపాతం నిరయం ఉపపజ్జన్తి॥ అయమ్పి। భిక్ఖవే। కామానం ఆదీనవో సమ్పరాయికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <౧౭౦>, <కిఞ్చ। భిక్ఖవే। కామానం నిస్సరణం॥ యో ఖో। భిక్ఖవే। కామేసు ఛన్దరాగవినయో ఛన్దరాగప్పహానం ఇదం కామానం నిస్సరణం॥>
    text <యే హి కేచి। భిక్ఖవే। సమణా వా బ్రాహ్మణా వా ఏవం కామానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం నప్పజానన్తి తే వత సామం వా కామే పరిజానిస్సన్తి। పరం వా తథత్తాయ సమాదపేస్సన్తి యథా పటిపన్నో కామే పరిజానిస్సతీతి నేతం ఠానం విజ్జతి॥ యే చ ఖో కేచి। భిక్ఖవే। సమణా వా బ్రాహ్మణా వా ఏవం కామానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం పజానన్తి। తే వత సామం వా కామే పరిజానిస్సన్తి పరం వా తథత్తాయ సమాదపేస్సన్తి యథా పటిపన్నో కామే పరిజానిస్సతీతి ఠానమేతం విజ్జతి॥>
    text <౧౭౧>, <కో చ। భిక్ఖవే। రూపానం అస్సాదో॥ సేయ్యథాపి। భిక్ఖవే। ఖత్తియకఞ్ఞా వా బ్రాహ్మణకఞ్ఞా వా గహపతికఞ్ఞా వా పన్నరసవస్సుద్దేసికా వా సోళసవస్సుద్దేసికా వా। నాతిదీఘా నాతిరస్సా నాతికిసా నాతిథూలా నాతికాళీ నాచ్చోదాతా పరమా సా। భిక్ఖవే। తస్మిం సమయే సుభా వణ్ణనిభాతి॥ ఏవం। భన్తే॥ యం ఖో। భిక్ఖవే। సుభం వణ్ణనిభం పటిచ్చ ఉప్పజ్జతి సుఖం సోమనస్సం అయం రూపానం అస్సాదో॥>
    text <కో చ। భిక్ఖవే। రూపానం ఆదీనవో॥ ఇధ। భిక్ఖవే। తమేవ భగినిం పస్సేయ్య అపరేన సమయేన ఆసీతికం వా నావుతికం వా వస్ససతికం వా జాతియా। జిణ్ణం గోపానసివఙ్కం భోగ్గం దణ్డపరాయనం పవేధమానం గచ్ఛన్తిం ఆతురం గతయోబ్బనం ఖణ్డదన్తం పలితకేసం। విలూనం ఖలితసిరం వలినం తిలకాహతగత్తం॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <పున చపరం। భిక్ఖవే। తమేవ భగినిం పస్సేయ్య ఆబాధికం దుక్ఖితం బాళ్హగిలానం। సకే ముత్తకరీసే పలిపన్నం సేమానం। అఞ్ఞేహి వుట్ఠాపియమానం। అఞ్ఞేహి సంవేసియమానం॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <౧౭౨>, <పున చపరం। భిక్ఖవే। తమేవ భగినిం పస్సేయ్య సరీరం సివథికాయ ఛడ్డితం ఏకాహమతం వా ద్వీహమతం వా తీహమతం వా। ఉద్ధుమాతకం వినీలకం విపుబ్బకజాతం॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <పున చపరం। భిక్ఖవే। తమేవ భగినిం పస్సేయ్య సరీరం సివథికాయ ఛడ్డితం కాకేహి వా ఖజ్జమానం। కులలేహి వా ఖజ్జమానం। గిజ్ఝేహి వా ఖజ్జమానం। కఙ్కేహి వా ఖజ్జమానం। సునఖేహి వా ఖజ్జమానం। బ్యగ్ఘేహి వా ఖజ్జమానం। దీపీహి వా ఖజ్జమానం। సిఙ్గాలేహి వా ఖజ్జమానం। వివిధేహి వా పాణకజాతేహి ఖజ్జమానం॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <పున చపరం। భిక్ఖవే। తమేవ భగినిం పస్సేయ్య సరీరం సివథికాయ ఛడ్డితం అట్ఠికసఙ్ఖలికం సమంసలోహితం న్హారుసమ్బన్ధం। అట్ఠికసఙ్ఖలికం నిమంసలోహితమక్ఖితం న్హారుసమ్బన్ధం। అట్ఠికసఙ్ఖలికం అపగతమంసలోహితం న్హారుసమ్బన్ధం। అట్ఠికాని అపగతసమ్బన్ధాని దిసావిదిసావిక్ఖిత్తాని అఞ్ఞేన హత్థట్ఠికం। అఞ్ఞేన పాదట్ఠికం। అఞ్ఞేన గోప్ఫకట్ఠికం। అఞ్ఞేన జఙ్ఘట్ఠికం। అఞ్ఞేన ఊరుట్ఠికం। అఞ్ఞేన కటిట్ఠికం। అఞ్ఞేన ఫాసుకట్ఠికం। అఞ్ఞేన పిట్ఠిట్ఠికం। అఞ్ఞేన ఖన్ధట్ఠికం। అఞ్ఞేన గీవట్ఠికం। అఞ్ఞేన హనుకట్ఠికం। అఞ్ఞేన దన్తట్ఠికం। అఞ్ఞేన సీసకటాహం॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <పున చపరం। భిక్ఖవే। తమేవ భగినిం పస్సేయ్య సరీరం సివథికాయ ఛడ్డితం అట్ఠికాని సేతాని సఙ్ఖవణ్ణపటిభాగాని। అట్ఠికాని పుఞ్జకితాని తేరోవస్సికాని। అట్ఠికాని పూతీని చుణ్ణకజాతాని॥ తం కిం మఞ్ఞథ। భిక్ఖవే। యా పురిమా సుభా వణ్ణనిభా సా అన్తరహితా। ఆదీనవో పాతుభూతోతి॥ ఏవం। భన్తే॥ అయమ్పి। భిక్ఖవే। రూపానం ఆదీనవో॥>
    text <కిఞ్చ। భిక్ఖవే। రూపానం నిస్సరణం॥ యో। భిక్ఖవే। రూపేసు ఛన్దరాగవినయో ఛన్దరాగప్పహానం ఇదం రూపానం నిస్సరణం॥>
    text <యే హి కేచి। భిక్ఖవే। సమణా వా బ్రాహ్మణా వా ఏవం రూపానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం నప్పజానన్తి తే వత సామం వా రూపే పరిజానిస్సన్తి। పరం వా తథత్తాయ సమాదపేస్సన్తి యథా పటిపన్నో రూపే పరిజానిస్సతీతి నేతం ఠానం విజ్జతి॥ యే చ ఖో కేచి। భిక్ఖవే। సమణా వా బ్రాహ్మణా వా ఏవం రూపానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం పజానన్తి తే వత సామం వా రూపే పరిజానిస్సన్తి పరం వా తథత్తాయ సమాదపేస్సన్తి యథా పటిపన్నో రూపే పరిజానిస్సతీతి ఠానమేతం విజ్జతి॥>
    text <౧౭౩>, <కో చ। భిక్ఖవే। వేదనానం అస్సాదో॥ ఇధ। భిక్ఖవే। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ యస్మిం సమయే। భిక్ఖవే। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి। నేవ తస్మిం సమయే అత్తబ్యాబాధాయపి చేతేతి। న పరబ్యాబాధాయపి చేతేతి। న ఉభయబ్యాబాధాయపి చేతేతి। అబ్యాబజ్ఝంయేవ తస్మిం సమయే వేదనం వేదేతి॥ అబ్యాబజ్ఝపరమాహం। భిక్ఖవే। వేదనానం అస్సాదం వదామి॥>
    text <పున చపరం। భిక్ఖవే। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహరతి…పే॰… యస్మిం సమయే। భిక్ఖవే। భిక్ఖు పీతియా చ విరాగా। ఉపేక్ఖకో చ విహరతి। సతో చ సమ్పజానో సుఖఞ్చ కాయేన పటిసంవేదేతి యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి తతియం ఝానం ఉపసమ్పజ్జ విహరతి…పే॰… యస్మిం సమయే। భిక్ఖవే। భిక్ఖు సుఖస్స చ పహానా దుక్ఖస్స చ పహానా పుబ్బేవ సోమనస్సదోమనస్సానం అత్థఙ్గమా అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి। నేవ తస్మిం సమయే అత్తబ్యాబాధాయపి చేతేతి। న పరబ్యాబాధాయపి చేతేతి। న ఉభయబ్యాబాధాయపి చేతేతి। అబ్యాబజ్ఝంయేవ తస్మిం సమయే వేదనం వేదేతి॥ అబ్యాబజ్ఝపరమాహం। భిక్ఖవే। వేదనానం అస్సాదం వదామి॥>
    text <౧౭౪>, <కో చ। భిక్ఖవే। వేదనానం ఆదీనవో॥ యం। భిక్ఖవే। వేదనా అనిచ్చా దుక్ఖా విపరిణామధమ్మా అయం వేదనానం ఆదీనవో॥>
    text <కిఞ్చ। భిక్ఖవే। వేదనానం నిస్సరణం॥ యో। భిక్ఖవే। వేదనాసు ఛన్దరాగవినయో। ఛన్దరాగప్పహానం ఇదం వేదనానం నిస్సరణం॥>
    text <యే హి కేచి। భిక్ఖవే। సమణా వా బ్రాహ్మణా వా ఏవం వేదనానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం నప్పజానన్తి। తే వత సామం వా వేదనం పరిజానిస్సన్తి। పరం వా తథత్తాయ సమాదపేస్సన్తి యథా పటిపన్నో వేదనం పరిజానిస్సతీతి నేతం ఠానం విజ్జతి॥ యే చ ఖో కేచి। భిక్ఖవే। సమణా వా బ్రాహ్మణా వా ఏవం వేదనానం అస్సాదఞ్చ అస్సాదతో ఆదీనవఞ్చ ఆదీనవతో నిస్సరణఞ్చ నిస్సరణతో యథాభూతం పజానన్తి తే వత సామం వా వేదనం పరిజానిస్సన్తి। పరం వా తథత్తాయ సమాదపేస్సన్తి యథా పటిపన్నో వేదనం పరిజానిస్సతీతి ఠానమేతం విజ్జతీతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <మహాదుక్ఖక్ఖన్ధసుత్తం నిట్ఠితం తతియం॥>
  text <౪॥ చూళదుక్ఖక్ఖన్ధసుత్తం>
    text <౧౭౫>, <ఏవం మే సుతం ఏకం సమయం భగవా సక్కేసు విహరతి కపిలవత్థుస్మిం నిగ్రోధారామే॥ అథ ఖో మహానామో సక్కో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో మహానామో సక్కో భగవన్తం ఏతదవోచ దీఘరత్తాహం। భన్తే। భగవతా ఏవం ధమ్మం దేసితం ఆజానామి లోభో చిత్తస్స ఉపక్కిలేసో। దోసో చిత్తస్స ఉపక్కిలేసో। మోహో చిత్తస్స ఉపక్కిలేసోతి॥ ఏవఞ్చాహం। భన్తే। భగవతా ధమ్మం దేసితం ఆజానామి లోభో చిత్తస్స ఉపక్కిలేసో। దోసో చిత్తస్స ఉపక్కిలేసో। మోహో చిత్తస్స ఉపక్కిలేసోతి॥ అథ చ పన మే ఏకదా లోభధమ్మాపి చిత్తం పరియాదాయ తిట్ఠన్తి। దోసధమ్మాపి చిత్తం పరియాదాయ తిట్ఠన్తి। మోహధమ్మాపి చిత్తం పరియాదాయ తిట్ఠన్తి॥ తస్స మయ్హం। భన్తే। ఏవం హోతి కోసు నామ మే ధమ్మో అజ్ఝత్తం అప్పహీనో యేన మే ఏకదా లోభధమ్మాపి చిత్తం పరియాదాయ తిట్ఠన్తి। దోసధమ్మాపి చిత్తం పరియాదాయ తిట్ఠన్తి। మోహధమ్మాపి చిత్తం పరియాదాయ తిట్ఠన్తీతి॥>
    text <౧౭౬>, <సో ఏవ ఖో తే। మహానామ। ధమ్మో అజ్ఝత్తం అప్పహీనో యేన తే ఏకదా లోభధమ్మాపి చిత్తం పరియాదాయ తిట్ఠన్తి। దోసధమ్మాపి చిత్తం పరియాదాయ తిట్ఠన్తి। మోహధమ్మాపి చిత్తం పరియాదాయ తిట్ఠన్తి॥ సో చ హి తే। మహానామ। ధమ్మో అజ్ఝత్తం పహీనో అభవిస్స। న త్వం అగారం అజ్ఝావసేయ్యాసి। న కామే పరిభుఞ్జేయ్యాసి॥ యస్మా చ ఖో తే। మహానామ। సో ఏవ ధమ్మో అజ్ఝత్తం అప్పహీనో తస్మా త్వం అగారం అజ్ఝావససి। కామే పరిభుఞ్జసి॥>
    text <౧౭౭>, <అప్పస్సాదా కామా బహుదుక్ఖా బహుపాయాసా। ఆదీనవో ఏత్థ భియ్యోతి ఇతి చేపి। మహానామ। అరియసావకస్స యథాభూతం సమ్మప్పఞ్ఞాయ సుదిట్ఠం హోతి। సో చ అఞ్ఞత్రేవ కామేహి అఞ్ఞత్ర అకుసలేహి ధమ్మేహి పీతిసుఖం నాధిగచ్ఛతి। అఞ్ఞం వా తతో సన్తతరం। అథ ఖో సో నేవ తావ అనావట్టీ కామేసు హోతి॥ యతో చ ఖో। మహానామ। అరియసావకస్స అప్పస్సాదా కామా బహుదుక్ఖా బహుపాయాసా। ఆదీనవో ఏత్థ భియ్యోతి ఏవమేతం యథాభూతం సమ్మప్పఞ్ఞాయ సుదిట్ఠం హోతి। సో చ అఞ్ఞత్రేవ కామేహి అఞ్ఞత్ర అకుసలేహి ధమ్మేహి పీతిసుఖం అధిగచ్ఛతి అఞ్ఞం వా తతో సన్తతరం। అథ ఖో సో అనావట్టీ కామేసు హోతి॥>
    text <మయ్హమ్పి ఖో। మహానామ। పుబ్బేవ సమ్బోధా। అనభిసమ్బుద్ధస్స బోధిసత్తస్సేవ సతో। అప్పస్సాదా కామా బహుదుక్ఖా బహుపాయాసా। ఆదీనవో ఏత్థ భియ్యోతి ఏవమేతం యథాభూతం సమ్మప్పఞ్ఞాయ సుదిట్ఠం హోతి। సో చ అఞ్ఞత్రేవ కామేహి అఞ్ఞత్ర అకుసలేహి ధమ్మేహి పీతిసుఖం నాజ్ఝగమం। అఞ్ఞం వా తతో సన్తతరం। అథ ఖ్వాహం నేవ తావ అనావట్టీ కామేసు పచ్చఞ్ఞాసిం॥ యతో చ ఖో మే। మహానామ। అప్పస్సాదా కామా బహుదుక్ఖా బహుపాయాసా। ఆదీనవో ఏత్థ భియ్యోతి ఏవమేతం యథాభూతం సమ్మప్పఞ్ఞాయ సుదిట్ఠం అహోసి। సో చ అఞ్ఞత్రేవ కామేహి అఞ్ఞత్ర అకుసలేహి ధమ్మేహి పీతిసుఖం అజ్ఝగమం। అఞ్ఞం వా తతో సన్తతరం। అథాహం అనావట్టీ కామేసు పచ్చఞ్ఞాసిం॥>
    text <౧౭౮>, <కో చ। మహానామ। కామానం అస్సాదో॥ పఞ్చిమే। మహానామ। కామగుణా॥ కతమే పఞ్చ॥ చక్ఖువిఞ్ఞేయ్యా రూపా ఇట్ఠా కన్తా మనాపా పియరూపా కామూపసంహితా రజనీయా। సోతవిఞ్ఞేయ్యా సద్దా…పే॰… ఘానవిఞ్ఞేయ్యా గన్ధా… జివ్హావిఞ్ఞేయ్యా రసా… కాయవిఞ్ఞేయ్యా ఫోట్ఠబ్బా ఇట్ఠా కన్తా మనాపా పియరూపా కామూపసంహితా రజనీయా ఇమే ఖో। మహానామ। పఞ్చ కామగుణా॥ యం ఖో। మహానామ। ఇమే పఞ్చ కామగుణే పటిచ్చ ఉప్పజ్జతి సుఖం సోమనస్సం అయం కామానం అస్సాదో॥>
    text <కో చ। మహానామ। కామానం ఆదీనవో॥ ఇధ। మహానామ। కులపుత్తో యేన సిప్పట్ఠానేన జీవికం కప్పేతి యది ముద్దాయ యది గణనాయ యది సఙ్ఖానేన యది కసియా యది వణిజ్జాయ యది గోరక్ఖేన యది ఇస్సత్థేన యది రాజపోరిసేన యది సిప్పఞ్ఞతరేన। సీతస్స పురక్ఖతో ఉణ్హస్స పురక్ఖతో డంసమకసవాతాతపసరీంసపసమ్ఫస్సేహి రిస్సమానో ఖుప్పిపాసాయ మీయమానో। అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <తస్స చే మహానామ కులపుత్తస్స ఏవం ఉట్ఠహతో ఘటతో వాయమతో తే భోగా నాభినిప్ఫజ్జన్తి। సో సోచతి కిలమతి పరిదేవతి ఉరత్తాళిం కన్దతి సమ్మోహం ఆపజ్జతి మోఘం వత మే ఉట్ఠానం। అఫలో వత మే వాయామోతి॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <తస్స చే। మహానామ। కులపుత్తస్స ఏవం ఉట్ఠహతో ఘటతో వాయమతో తే భోగా అభినిప్ఫజ్జన్తి॥ సో తేసం భోగానం ఆరక్ఖాధికరణం దుక్ఖం దోమనస్సం పటిసంవేదేతి కిన్తి మే భోగే నేవ రాజానో హరేయ్యుం। న చోరా హరేయ్యుం। న అగ్గి దహేయ్య। న ఉదకం వహేయ్య। న అప్పియా వా దాయాదా హరేయ్యున్తి॥ తస్స ఏవం ఆరక్ఖతో గోపయతో తే భోగే రాజానో వా హరన్తి। చోరా వా హరన్తి। అగ్గి వా దహతి। ఉదకం వా వహతి। అప్పియా వా దాయాదా హరన్తి॥ సో సోచతి కిలమతి పరిదేవతి ఉరత్తాళిం కన్దతి సమ్మోహం ఆపజ్జతి యమ్పి మే అహోసి తమ్పి నో నత్థీతి॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। మహానామ। కామహేతు కామనిదానం కామాధికరణం కామానమేవ హేతు రాజానోపి రాజూహి వివదన్తి। ఖత్తియాపి ఖత్తియేహి వివదన్తి। బ్రాహ్మణాపి బ్రాహ్మణేహి వివదన్తి। గహపతీపి గహపతీహి వివదన్తి। మాతాపి పుత్తేన వివదతి। పుత్తోపి మాతరా వివదతి। పితాపి పుత్తేన వివదతి। పుత్తోపి పితరా వివదతి। భాతాపి భాతరా వివదతి। భాతాపి భగినియా వివదతి। భగినీపి భాతరా వివదతి। సహాయోపి సహాయేన వివదతి॥ తే తత్థ కలహవిగ్గహవివాదాపన్నా అఞ్ఞమఞ్ఞం పాణీహిపి ఉపక్కమన్తి। లేడ్డూహిపి ఉపక్కమన్తి। దణ్డేహిపి ఉపక్కమన్తి। సత్థేహిపి ఉపక్కమన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। మహానామ। కామహేతు కామనిదానం కామాధికరణం కామానమేవ హేతు అసిచమ్మం గహేత్వా। ధనుకలాపం సన్నయ్హిత్వా। ఉభతోబ్యూళ్హం సఙ్గామం పక్ఖన్దన్తి ఉసూసుపి ఖిప్పమానేసు। సత్తీసుపి ఖిప్పమానాసు। అసీసుపి విజ్జోతలన్తేసు॥ తే తత్థ ఉసూహిపి విజ్ఝన్తి। సత్తియాపి విజ్ఝన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। మహానామ। కామహేతు కామనిదానం కామాధికరణం కామానమేవ హేతు అసిచమ్మం గహేత్వా। ధనుకలాపం సన్నయ్హిత్వా। అద్దావలేపనా ఉపకారియో పక్ఖన్దన్తి ఉసూసుపి ఖిప్పమానేసు। సత్తీసుపి ఖిప్పమానాసు। అసీసుపి విజ్జోతలన్తేసు॥ తే తత్థ ఉసూహిపి విజ్ఝన్తి। సత్తియాపి విజ్ఝన్తి। ఛకణకాయపి ఓసిఞ్చన్తి। అభివగ్గేనపి ఓమద్దన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। మహానామ। కామహేతు కామనిదానం కామాధికరణం కామానమేవ హేతు సన్ధిమ్పి ఛిన్దన్తి। నిల్లోపమ్పి హరన్తి। ఏకాగారికమ్పి కరోన్తి। పరిపన్థేపి తిట్ఠన్తి। పరదారమ్పి గచ్ఛన్తి॥ తమేనం రాజానో గహేత్వా వివిధా కమ్మకారణా కారేన్తి కసాహిపి తాళేన్తి। వేత్తేహిపి తాళేన్తి। అడ్ఢదణ్డకేహిపి తాళేన్తి। హత్థమ్పి ఛిన్దన్తి। పాదమ్పి ఛిన్దన్తి। హత్థపాదమ్పి ఛిన్దన్తి। కణ్ణమ్పి ఛిన్దన్తి। నాసమ్పి ఛిన్దన్తి। కణ్ణనాసమ్పి ఛిన్దన్తి। బిలఙ్గథాలికమ్పి కరోన్తి। సఙ్ఖముణ్డికమ్పి కరోన్తి। రాహుముఖమ్పి కరోన్తి। జోతిమాలికమ్పి కరోన్తి। హత్థపజ్జోతికమ్పి కరోన్తి। ఏరకవత్తికమ్పి కరోన్తి। చీరకవాసికమ్పి కరోన్తి। ఏణేయ్యకమ్పి కరోన్తి। బళిసమంసికమ్పి కరోన్తి। కహాపణికమ్పి కరోన్తి। ఖారాపతచ్ఛికమ్పి కరోన్తి। పలిఘపరివత్తికమ్పి కరోన్తి। పలాలపీఠకమ్పి కరోన్తి। తత్తేనపి తేలేన ఓసిఞ్చన్తి। సునఖేహిపి ఖాదాపేన్తి। జీవన్తమ్పి సూలే ఉత్తాసేన్తి। అసినాపి సీసం ఛిన్దన్తి॥ తే తత్థ మరణమ్పి నిగచ్ఛన్తి। మరణమత్తమ్పి దుక్ఖం॥ అయమ్పి। మహానామ। కామానం ఆదీనవో సన్దిట్ఠికో దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <పున చపరం। మహానామ। కామహేతు కామనిదానం కామాధికరణం కామానమేవ హేతు కాయేన దుచ్చరితం చరన్తి। వాచాయ దుచ్చరితం చరన్తి। మనసా దుచ్చరితం చరన్తి॥ తే కాయేన దుచ్చరితం చరిత్వా। వాచాయ దుచ్చరితం చరిత్వా। మనసా దుచ్చరితం చరిత్వా। కాయస్స భేదా పరం మరణా। అపాయం దుగ్గతిం వినిపాతం నిరయం ఉపపజ్జన్తి॥ అయమ్పి। మహానామ। కామానం ఆదీనవో సమ్పరాయికో। దుక్ఖక్ఖన్ధో కామహేతు కామనిదానం కామాధికరణం కామానమేవ హేతు॥>
    text <౧౭౯>, <ఏకమిదాహం। మహానామ। సమయం రాజగహే విహరామి గిజ్ఝకూటే పబ్బతే॥ తేన ఖో పన సమయేన సమ్బహులా నిగణ్ఠా ఇసిగిలిపస్సే కాళసిలాయం ఉబ్భట్ఠకా హోన్తి ఆసనపటిక్ఖిత్తా। ఓపక్కమికా దుక్ఖా తిబ్బా ఖరా కటుకా వేదనా వేదయన్తి॥ అథ ఖ్వాహం। మహానామ। సాయన్హసమయం పటిసల్లానా వుట్ఠితో యేన ఇసిగిలిపస్సే కాళసిలా యేన తే నిగణ్ఠా తేనుపసఙ్కమిం। ఉపసఙ్కమిత్వా తే నిగణ్ఠే ఏతదవోచం కిన్ను తుమ్హే। ఆవుసో। నిగణ్ఠా ఉబ్భట్ఠకా ఆసనపటిక్ఖిత్తా। ఓపక్కమికా దుక్ఖా తిబ్బా ఖరా కటుకా వేదనా వేదయథాతి॥ ఏవం వుత్తే। మహానామ। తే నిగణ్ఠా మం ఏతదవోచుం నిగణ్ఠో। ఆవుసో। నాటపుత్తో సబ్బఞ్ఞూ సబ్బదస్సావీ అపరిసేసం ఞాణదస్సనం పటిజానాతి చరతో చ మే తిట్ఠతో చ సుత్తస్స చ జాగరస్స చ సతతం సమితం ఞాణదస్సనం పచ్చుపట్ఠితన్తి॥ సో ఏవమాహ అత్థి ఖో వో। నిగణ్ఠా। పుబ్బే పాపకమ్మం కతం। తం ఇమాయ కటుకాయ దుక్కరకారికాయ నిజ్జీరేథ। యం పనేత్థ ఏతరహి కాయేన సంవుతా వాచాయ సంవుతా మనసా సంవుతా తం ఆయతిం పాపస్స కమ్మస్స అకరణం। ఇతి పురాణానం కమ్మానం తపసా బ్యన్తిభావా। నవానం కమ్మానం అకరణా। ఆయతిం అనవస్సవో। ఆయతిం అనవస్సవా కమ్మక్ఖయో। కమ్మక్ఖయా దుక్ఖక్ఖయో। దుక్ఖక్ఖయా వేదనాక్ఖయో। వేదనాక్ఖయా సబ్బం దుక్ఖం నిజ్జిణ్ణం భవిస్సతీతి॥ తఞ్చ పనమ్హాకం రుచ్చతి చేవ ఖమతి చ। తేన చమ్హ అత్తమనాతి॥>
    text <౧౮౦>, <ఏవం వుత్తే। అహం। మహానామ। తే నిగణ్ఠే ఏతదవోచం కిం పన తుమ్హే। ఆవుసో నిగణ్ఠా। జానాథ అహువమ్హేవ మయం పుబ్బే న నాహువమ్హాతి॥ నో హిదం। ఆవుసో॥ కిం పన తుమ్హే। ఆవుసో నిగణ్ఠా। జానాథ అకరమ్హేవ మయం పుబ్బే పాపకమ్మం న నాకరమ్హాతి॥ నో హిదం। ఆవుసో॥ కిం పన తుమ్హే। ఆవుసో నిగణ్ఠా। జానాథ ఏవరూపం వా ఏవరూపం వా పాపకమ్మం అకరమ్హాతి॥ నో హిదం। ఆవుసో॥ కిం పన తుమ్హే। ఆవుసో నిగణ్ఠా। జానాథ ఏత్తకం వా దుక్ఖం నిజ్జిణ్ణం। ఏత్తకం వా దుక్ఖం నిజ్జీరేతబ్బం। ఏత్తకమ్హి వా దుక్ఖే నిజ్జిణ్ణే సబ్బం దుక్ఖం నిజ్జిణ్ణం భవిస్సతీతి॥ నో హిదం। ఆవుసో॥ కిం పన తుమ్హే। ఆవుసో నిగణ్ఠా। జానాథ దిట్ఠేవ ధమ్మే అకుసలానం ధమ్మానం పహానం। కుసలానం ధమ్మానం ఉపసమ్పదన్తి॥ నో హిదం। ఆవుసో॥>
    text <ఇతి కిర తుమ్హే। ఆవుసో నిగణ్ఠా। న జానాథ అహువమ్హేవ మయం పుబ్బే న నాహువమ్హాతి। న జానాథ అకరమ్హేవ మయం పుబ్బే పాపకమ్మం న నాకరమ్హాతి। న జానాథ ఏవరూపం వా ఏవరూపం వా పాపకమ్మం అకరమ్హాతి। న జానాథ ఏత్తకం వా దుక్ఖం నిజ్జిణ్ణం। ఏత్తకం వా దుక్ఖం నిజ్జీరేతబ్బం। ఏత్తకమ్హి వా దుక్ఖే నిజ్జిణ్ణే సబ్బం దుక్ఖం నిజ్జిణ్ణం భవిస్సతీతి॥ న జానాథ దిట్ఠేవ ధమ్మే అకుసలానం ధమ్మానం పహానం। కుసలానం ధమ్మానం ఉపసమ్పదం॥ ఏవం సన్తే। ఆవుసో నిగణ్ఠా। యే లోకే లుద్దా లోహితపాణినో కురూరకమ్మన్తా మనుస్సేసు పచ్చాజాతా తే నిగణ్ఠేసు పబ్బజన్తీతి॥ న ఖో। ఆవుసో గోతమ। సుఖేన సుఖం అధిగన్తబ్బం। దుక్ఖేన ఖో సుఖం అధిగన్తబ్బం। సుఖేన చావుసో గోతమ। సుఖం అధిగన్తబ్బం అభవిస్స। రాజా మాగధో సేనియో బిమ్బిసారో సుఖం అధిగచ్ఛేయ్య। రాజా మాగధో సేనియో బిమ్బిసారో సుఖవిహారితరో ఆయస్మతా గోతమేనాతి॥>
    text <అద్ధాయస్మన్తేహి నిగణ్ఠేహి సహసా అప్పటిసఙ్ఖా వాచా భాసితా న ఖో। ఆవుసో గోతమ। సుఖేన సుఖం అధిగన్తబ్బం। దుక్ఖేన ఖో సుఖం అధిగన్తబ్బం। సుఖేన చావుసో గోతమ। సుఖం అధిగన్తబ్బం అభవిస్స। రాజా మాగధో సేనియో బిమ్బిసారో సుఖం అధిగచ్ఛేయ్య। రాజా మాగధో సేనియో బిమ్బిసారో సుఖవిహారితరో ఆయస్మతా గోతమేనాతి॥ అపి చ అహమేవ తత్థ పటిపుచ్ఛితబ్బో కో ను ఖో ఆయస్మన్తానం సుఖవిహారితరో రాజా వా మాగధో సేనియో బిమ్బిసారో ఆయస్మా వా గోతమోతి॥ అద్ధావుసో గోతమ। అమ్హేహి సహసా అప్పటిసఙ్ఖా వాచా భాసితా। న ఖో। ఆవుసో గోతమ। సుఖేన సుఖం అధిగన్తబ్బం। దుక్ఖేన ఖో సుఖం అధిగన్తబ్బం। సుఖేన చావుసో గోతమ। సుఖం అధిగన్తబ్బం అభవిస్స। రాజా మాగధో సేనియో బిమ్బిసారో సుఖం అధిగచ్ఛేయ్య। రాజా మాగధో సేనియో బిమ్బిసారో సుఖవిహారితరో ఆయస్మతా గోతమేనాతి॥ అపి చ తిట్ఠతేతం। ఇదానిపి మయం ఆయస్మన్తం గోతమం పుచ్ఛామ కో ను ఖో ఆయస్మన్తానం సుఖవిహారితరో రాజా వా మాగధో సేనియో బిమ్బిసారో ఆయస్మా వా గోతమోతి॥>
    text <తేన హావుసో నిగణ్ఠా। తుమ్హేవ తత్థ పటిపుచ్ఛిస్సామి। యథా వో ఖమేయ్య తథా నం బ్యాకరేయ్యాథ॥ తం కిం మఞ్ఞథావుసో నిగణ్ఠా। పహోతి రాజా మాగధో సేనియో బిమ్బిసారో। అనిఞ్జమానో కాయేన। అభాసమానో వాచం। సత్త రత్తిన్దివాని ఏకన్తసుఖం పటిసంవేదీ విహరితున్తి॥ నో హిదం। ఆవుసో॥>
    text <తం కిం మఞ్ఞథావుసో నిగణ్ఠా। పహోతి రాజా మాగధో సేనియో బిమ్బిసారో। అనిఞ్జమానో కాయేన। అభాసమానో వాచం। ఛ రత్తిన్దివాని…పే॰… పఞ్చ రత్తిన్దివాని… చత్తారి రత్తిన్దివాని… తీణి రత్తిన్దివాని… ద్వే రత్తిన్దివాని… ఏకం రత్తిన్దివం ఏకన్తసుఖం పటిసంవేదీ విహరితున్తి॥ నో హిదం। ఆవుసో॥>
    text <అహం ఖో। ఆవుసో నిగణ్ఠా। పహోమి అనిఞ్జమానో కాయేన। అభాసమానో వాచం। ఏకం రత్తిన్దివం ఏకన్తసుఖం పటిసంవేదీ విహరితుం॥ అహం ఖో। ఆవుసో నిగణ్ఠా। పహోమి అనిఞ్జమానో కాయేన। అభాసమానో వాచం। ద్వే రత్తిన్దివాని… తీణి రత్తిన్దివాని… చత్తారి రత్తిన్దివాని… పఞ్చ రత్తిన్దివాని… ఛ రత్తిన్దివాని… సత్త రత్తిన్దివాని ఏకన్తసుఖం పటిసంవేదీ విహరితుం॥ తం కిం మఞ్ఞథావుసో నిగణ్ఠా। ఏవం సన్తే కో సుఖవిహారితరో రాజా వా మాగధో సేనియో బిమ్బిసారో అహం వాతి॥ ఏవం సన్తే ఆయస్మావ గోతమో సుఖవిహారితరో రఞ్ఞా మాగధేన సేనియేన బిమ్బిసారేనాతి॥>
    text <ఇదమవోచ భగవా॥ అత్తమనో మహానామో సక్కో భగవతో భాసితం అభినన్దీతి॥>
    stand <చూళదుక్ఖక్ఖన్ధసుత్తం నిట్ఠితం చతుత్థం॥>
  text <౫॥ అనుమానసుత్తం>
    text <౧౮౧>, <ఏవం మే సుతం ఏకం సమయం ఆయస్మా మహామోగ్గల్లానో భగ్గేసు విహరతి సుసుమారగిరే భేసకళావనే మిగదాయే॥ తత్ర ఖో ఆయస్మా మహామోగ్గల్లానో భిక్ఖూ ఆమన్తేసి ఆవుసో। భిక్ఖవోతి॥ ఆవుసోతి ఖో తే భిక్ఖూ ఆయస్మతో మహామోగ్గల్లానస్స పచ్చస్సోసుం॥ ఆయస్మా మహామోగ్గల్లానో ఏతదవోచ>
    text <పవారేతి చేపి। ఆవుసో। భిక్ఖు వదన్తు మం ఆయస్మన్తో। వచనీయోమ్హి ఆయస్మన్తేహీతి। సో చ హోతి దుబ్బచో। దోవచస్సకరణేహి ధమ్మేహి సమన్నాగతో। అక్ఖమో అప్పదక్ఖిణగ్గాహీ అనుసాసనిం। అథ ఖో నం సబ్రహ్మచారీ న చేవ వత్తబ్బం మఞ్ఞన్తి। న చ అనుసాసితబ్బం మఞ్ఞన్తి। న చ తస్మిం పుగ్గలే విస్సాసం ఆపజ్జితబ్బం మఞ్ఞన్తి॥>
    text <కతమే చావుసో। దోవచస్సకరణా ధమ్మా॥ ఇధావుసో। భిక్ఖు పాపిచ్ఛో హోతి। పాపికానం ఇచ్ఛానం వసం గతో॥ యమ్పావుసో। భిక్ఖు పాపిచ్ఛో హోతి। పాపికానం ఇచ్ఛానం వసం గతో అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు అత్తుక్కంసకో హోతి పరవమ్భీ॥ యమ్పావుసో। భిక్ఖు అత్తుక్కంసకో హోతి పరవమ్భీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు కోధనో హోతి కోధాభిభూతో॥ యమ్పావుసో। భిక్ఖు కోధనో హోతి కోధాభిభూతో అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు కోధనో హోతి కోధహేతు ఉపనాహీ॥ యమ్పావుసో। భిక్ఖు కోధనో హోతి కోధహేతు ఉపనాహీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు కోధనో హోతి కోధహేతు అభిసఙ్గీ॥ యమ్పావుసో। భిక్ఖు కోధనో హోతి కోధహేతు అభిసఙ్గీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు కోధనో హోతి కోధసామన్తా వాచం నిచ్ఛారేతా॥ యమ్పావుసో। భిక్ఖు కోధనో హోతి కోధసామన్తా వాచం నిచ్ఛారేతా అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకం పటిప్ఫరతి॥ యమ్పావుసో। భిక్ఖు చోదితో చోదకేన చోదకం పటిప్ఫరతి అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకం అపసాదేతి॥ యమ్పావుసో। భిక్ఖు చోదితో చోదకేన చోదకం అపసాదేతి అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకస్స పచ్చారోపేతి॥ యమ్పావుసో। భిక్ఖు చోదితో చోదకేన చోదకస్స పచ్చారోపేతి అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన అఞ్ఞేనఞ్ఞం పటిచరతి। బహిద్ధా కథం అపనామేతి। కోపఞ్చ దోసఞ్చ అప్పచ్చయఞ్చ పాతుకరోతి॥ యమ్పావుసో। భిక్ఖు చోదితో చోదకేన అఞ్ఞేనఞ్ఞం పటిచరతి। బహిద్ధా కథం అపనామేతి। కోపఞ్చ దోసఞ్చ అప్పచ్చయఞ్చ పాతుకరోతి అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన అపదానే న సమ్పాయతి॥ యమ్పావుసో। భిక్ఖు చోదితో చోదకేన అపదానే న సమ్పాయతి అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు మక్ఖీ హోతి పళాసీ॥ యమ్పావుసో। భిక్ఖు మక్ఖీ హోతి పళాసీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు ఇస్సుకీ హోతి మచ్ఛరీ॥ యమ్పావుసో। భిక్ఖు ఇస్సుకీ హోతి మచ్ఛరీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు సఠో హోతి మాయావీ॥ యమ్పావుసో। భిక్ఖు సఠో హోతి మాయావీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు థద్ధో హోతి అతిమానీ॥ యమ్పావుసో। భిక్ఖు థద్ధో హోతి అతిమానీ అయమ్పి ధమ్మో దోవచస్సకరణో॥>
    text <పున చపరం। ఆవుసో। భిక్ఖు సన్దిట్ఠిపరామాసీ హోతి ఆధానగ్గాహీ దుప్పటినిస్సగ్గీ॥ యమ్పావుసో। భిక్ఖు సన్దిట్ఠిపరామాసీ హోతి ఆధానగ్గాహీ దుప్పటినిస్సగ్గీ అయమ్పి ధమ్మో దోవచస్సకరణో॥ ఇమే వుచ్చన్తావుసో। దోవచస్సకరణా ధమ్మా॥>
    text <౧౮౨>, <నో చేపి। ఆవుసో। భిక్ఖు పవారేతి వదన్తు మం ఆయస్మన్తో। వచనీయోమ్హి ఆయస్మన్తేహీతి। సో చ హోతి సువచో। సోవచస్సకరణేహి ధమ్మేహి సమన్నాగతో। ఖమో పదక్ఖిణగ్గాహీ అనుసాసనిం। అథ ఖో నం సబ్రహ్మచారీ వత్తబ్బఞ్చేవ మఞ్ఞన్తి। అనుసాసితబ్బఞ్చ మఞ్ఞన్తి। తస్మిఞ్చ పుగ్గలే విస్సాసం ఆపజ్జితబ్బం మఞ్ఞన్తి॥>
    text <కతమే చావుసో। సోవచస్సకరణా ధమ్మా॥ ఇధావుసో। భిక్ఖు న పాపిచ్ఛో హోతి। న పాపికానం ఇచ్ఛానం వసం గతో॥ యమ్పావుసో। భిక్ఖు న పాపిచ్ఛో హోతి న పాపికానం ఇచ్ఛానం వసం గతో అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అనత్తుక్కంసకో హోతి అపరవమ్భీ॥ యమ్పావుసో। భిక్ఖు అనత్తుక్కంసకో హోతి అపరవమ్భీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు న కోధనో హోతి న కోధాభిభూతో॥ యమ్పావుసో। భిక్ఖు న కోధనో హోతి న కోధాభిభూతో అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు న కోధనో హోతి న కోధహేతు ఉపనాహీ॥ యమ్పావుసో। భిక్ఖు న కోధనో హోతి న కోధహేతు ఉపనాహీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు న కోధనో హోతి న కోధహేతు అభిసఙ్గీ॥ యమ్పావుసో। భిక్ఖు న కోధనో హోతి న కోధహేతు అభిసఙ్గీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు న కోధనో హోతి న కోధసామన్తా వాచం నిచ్ఛారేతా॥ యమ్పావుసో। భిక్ఖు న కోధనో హోతి న కోధసామన్తా వాచం నిచ్ఛారేతా అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకం నప్పటిప్ఫరతి॥ యమ్పావుసో। భిక్ఖు చోదితో చోదకేన చోదకం నప్పటిప్ఫరతి అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకం న అపసాదేతి॥ యమ్పావుసో। భిక్ఖు చోదితో చోదకేన చోదకం న అపసాదేతి అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన చోదకస్స న పచ్చారోపేతి॥ యమ్పావుసో। భిక్ఖు చోదితో చోదకేన చోదకస్స న పచ్చారోపేతి అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన న అఞ్ఞేనఞ్ఞం పటిచరతి। న బహిద్ధా కథం అపనామేతి। న కోపఞ్చ దోసఞ్చ అప్పచ్చయఞ్చ పాతుకరోతి॥ యమ్పావుసో। భిక్ఖు చోదితో చోదకేన న అఞ్ఞేనఞ్ఞం పటిచరతి। న బహిద్ధా కథం అపనామేతి। న కోపఞ్చ దోసఞ్చ అప్పచ్చయఞ్చ పాతుకరోతి అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు చోదితో చోదకేన అపదానే సమ్పాయతి॥ యమ్పావుసో। భిక్ఖు చోదితో చోదకేన అపదానే సమ్పాయతి అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అమక్ఖీ హోతి అపళాసీ॥ యమ్పావుసో। భిక్ఖు అమక్ఖీ హోతి అపళాసీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అనిస్సుకీ హోతి అమచ్ఛరీ॥ యమ్పావుసో। భిక్ఖు అనిస్సుకీ హోతి అమచ్ఛరీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అసఠో హోతి అమాయావీ॥ యమ్పావుసో। భిక్ఖు అసఠో హోతి అమాయావీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అత్థద్ధో హోతి అనతిమానీ॥ యమ్పావుసో। భిక్ఖు అత్థద్ధో హోతి అనతిమానీ అయమ్పి ధమ్మో సోవచస్సకరణో॥>
    text <పున చపరం। ఆవుసో। భిక్ఖు అసన్దిట్ఠిపరామాసీ హోతి అనాధానగ్గాహీ సుప్పటినిస్సగ్గీ॥ యమ్పావుసో। భిక్ఖు అసన్దిట్ఠిపరామాసీ హోతి। అనాధానగ్గాహీ సుప్పటినిస్సగ్గీ అయమ్పి ధమ్మో సోవచస్సకరణో॥ ఇమే వుచ్చన్తావుసో। సోవచస్సకరణా ధమ్మా॥>
    text <౧౮౩>, <తత్రావుసో। భిక్ఖునా అత్తనావ అత్తానం ఏవం అనుమినితబ్బం యో ఖ్వాయం పుగ్గలో పాపిచ్ఛో। పాపికానం ఇచ్ఛానం వసం గతో। అయం మే పుగ్గలో అప్పియో అమనాపో। అహఞ్చేవ ఖో పనస్సం పాపిచ్ఛో పాపికానం ఇచ్ఛానం వసం గతో। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా న పాపిచ్ఛో భవిస్సామి। న పాపికానం ఇచ్ఛానం వసం గతోతి చిత్తం ఉప్పాదేతబ్బం॥>
    text <యో ఖ్వాయం పుగ్గలో అత్తుక్కంసకో పరవమ్భీ। అయం మే పుగ్గలో అప్పియో అమనాపో। అహఞ్చేవ ఖో పనస్సం అత్తుక్కంసకో పరవమ్భీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అనత్తుక్కంసకో భవిస్సామి అపరవమ్భీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో కోధనో కోధాభిభూతో। అయం మే పుగ్గలో అప్పియో అమనాపో॥ అహఞ్చేవ ఖో పనస్సం కోధనో కోధాభిభూతో। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా న కోధనో భవిస్సామి న కోధాభిభూతోతి చిత్తం ఉప్పాదేతబ్బం॥>
    text <యో ఖ్వాయం పుగ్గలో కోధనో కోధహేతు ఉపనాహీ। అయం మే పుగ్గలో అప్పియో అమనాపో। అహఞ్చేవ ఖో పనస్సం కోధనో కోధహేతు ఉపనాహీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా న కోధనో భవిస్సామి న కోధహేతు ఉపనాహీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో కోధనో కోధహేతు అభిసఙ్గీ। అయం మే పుగ్గలో అప్పియో అమనాపో। అహఞ్చేవ ఖో పనస్సం కోధనో కోధహేతు అభిసఙ్గీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా న కోధనో భవిస్సామి న కోధహేతు అభిసఙ్గీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో కోధనో కోధసామన్తా వాచం నిచ్ఛారేతా। అయం మే పుగ్గలో అప్పియో అమనాపో। అహఞ్చేవ ఖో పనస్సం కోధనో కోధసామన్తా వాచం నిచ్ఛారేతా। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా న కోధనో భవిస్సామి న కోధసామన్తా వాచం నిచ్ఛారేస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో చోదితో చోదకేన చోదకం పటిప్ఫరతి। అయం మే పుగ్గలో అప్పియో అమనాపో। అహఞ్చేవ ఖో పన చోదితో చోదకేన చోదకం పటిప్ఫరేయ్యం। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా చోదితో చోదకేన చోదకం నప్పటిప్ఫరిస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో చోదితో చోదకేన చోదకం అపసాదేతి। అయం మే పుగ్గలో అప్పియో అమనాపో। అహఞ్చేవ ఖో పన చోదితో చోదకేన చోదకం అపసాదేయ్యం। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా చోదితో చోదకేన చోదకం న అపసాదేస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో చోదితో చోదకేన చోదకస్స పచ్చారోపేతి। అయం మే పుగ్గలో అప్పియో అమనాపో। అహఞ్చేవ ఖో పన చోదితో చోదకేన చోదకస్స పచ్చారోపేయ్యం। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా చోదితో చోదకేన చోదకస్స న పచ్చారోపేస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో చోదితో చోదకేన అఞ్ఞేనఞ్ఞం పటిచరతి। బహిద్ధా కథం అపనామేతి। కోపఞ్చ దోసఞ్చ అప్పచ్చయఞ్చ పాతుకరోతి। అయం మే పుగ్గలో అప్పియో అమనాపో। అహఞ్చేవ ఖో పన చోదితో చోదకేన అఞ్ఞేనఞ్ఞం పటిచరేయ్యం। బహిద్ధా కథం అపనామేయ్యం। కోపఞ్చ దోసఞ్చ అప్పచ్చయఞ్చ పాతుకరేయ్యం। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా చోదితో చోదకేన న అఞ్ఞేనఞ్ఞం పటిచరిస్సామి। న బహిద్ధా కథం అపనామేస్సామి। న కోపఞ్చ దోసఞ్చ అప్పచ్చయఞ్చ పాతుకరిస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో చోదితో చోదకేన అపదానే న సమ్పాయతి। అయం మే పుగ్గలో అప్పియో అమనాపో। అహఞ్చేవ ఖో పన చోదితో చోదకేన అపదానే న సమ్పాయేయ్యం। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా చోదితో చోదకేన అపదానే సమ్పాయిస్సామీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో మక్ఖీ పళాసీ। అయం మే పుగ్గలో అప్పియో అమనాపో। అహఞ్చేవ ఖో పనస్సం మక్ఖీ పళాసీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అమక్ఖీ భవిస్సామి అపళాసీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో ఇస్సుకీ మచ్ఛరీ। అయం మే పుగ్గలో అప్పియో అమనాపో। అహఞ్చేవ ఖో పనస్సం ఇస్సుకీ మచ్ఛరీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అనిస్సుకీ భవిస్సామి అమచ్ఛరీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో సఠో మాయావీ। అయం మే పుగ్గలో అప్పియో అమనాపో। అహఞ్చేవ ఖో పనస్సం సఠో మాయావీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అసఠో భవిస్సామి అమాయావీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో థద్ధో అతిమానీ। అయం మే పుగ్గలో అప్పియో అమనాపో। అహఞ్చేవ ఖో పనస్సం థద్ధో అతిమానీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అత్థద్ధో భవిస్సామి అనతిమానీతి చిత్తం ఉప్పాదేతబ్బం॥>
    text <యో ఖ్వాయం పుగ్గలో సన్దిట్ఠిపరామాసీ ఆధానగ్గాహీ దుప్పటినిస్సగ్గీ। అయం మే పుగ్గలో అప్పియో అమనాపో। అహఞ్చేవ ఖో పనస్సం సన్దిట్ఠిపరామాసీ ఆధానగ్గాహీ దుప్పటినిస్సగ్గీ। అహంపాస్సం పరేసం అప్పియో అమనాపోతి॥ ఏవం జానన్తేనావుసో। భిక్ఖునా అసన్దిట్ఠిపరామాసీ భవిస్సామి అనాధానగ్గాహీ సుప్పటినిస్సగ్గీతి చిత్తం ఉప్పాదేతబ్బం॥>
    text <౧౮౪>, <తత్రావుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి పాపిచ్ఛో। పాపికానం ఇచ్ఛానం వసం గతోతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి పాపిచ్ఛో ఖోమ్హి। పాపికానం ఇచ్ఛానం వసం గతోతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి న ఖోమ్హి పాపిచ్ఛో। న పాపికానం ఇచ్ఛానం వసం గతోతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి అత్తుక్కంసకో పరవమ్భీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి అత్తుక్కంసకో ఖోమ్హి పరవమ్భీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అనత్తుక్కంసకో ఖోమ్హి అపరవమ్భీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి కోధనో కోధాభిభూతోతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి కోధనో ఖోమ్హి కోధాభిభూతోతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి న ఖోమ్హి కోధనో కోధాభిభూతోతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి కోధనో కోధహేతు ఉపనాహీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి కోధనో ఖోమ్హి కోధహేతు ఉపనాహీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి న ఖోమ్హి కోధనో కోధహేతు ఉపనాహీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి కోధనో కోధహేతు అభిసఙ్గీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి కోధనో ఖోమ్హి కోధహేతు అభిసఙ్గీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి న ఖోమ్హి కోధనో కోధహేతు అభిసఙ్గీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి కోధనో కోధసామన్తా వాచం నిచ్ఛారేతాతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి కోధనో ఖోమ్హి కోధసామన్తా వాచం నిచ్ఛారేతాతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి న ఖోమ్హి కోధనో కోధసామన్తా వాచం నిచ్ఛారేతాతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి చోదితో చోదకేన చోదకం పటిప్ఫరామీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకం పటిప్ఫరామీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకం నప్పటిప్ఫరామీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి చోదితో చోదకేన చోదకం అపసాదేమీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకం అపసాదేమీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకం న అపసాదేమీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి చోదితో చోదకేన చోదకస్స పచ్చారోపేమీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకస్స పచ్చారోపేమీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన చోదకస్స న పచ్చారోపేమీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి చోదితో చోదకేన అఞ్ఞేనఞ్ఞం పటిచరామి। బహిద్ధా కథం అపనామేమి। కోపఞ్చ దోసఞ్చ అప్పచ్చయఞ్చ పాతుకరోమీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన అఞ్ఞేనఞ్ఞం పటిచరామి। బహిద్ధా కథం అపనామేమి। కోపఞ్చ దోసఞ్చ అప్పచ్చయఞ్చ పాతుకరోమీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన న అఞ్ఞేనఞ్ఞం పటిచరామి। న బహిద్ధా కథం అపనామేమి। న కోపఞ్చ దోసఞ్చ అప్పచ్చయఞ్చ పాతుకరోమీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి చోదితో చోదకేన అపదానే న సమ్పాయామీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన అపదానే న సమ్పాయామీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి చోదితో ఖోమ్హి చోదకేన అపదానే సమ్పాయామీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి మక్ఖీ పళాసీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి మక్ఖీ ఖోమ్హి పళాసీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అమక్ఖీ ఖోమ్హి అపళాసీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి ఇస్సుకీ మచ్ఛరీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి ఇస్సుకీ ఖోమ్హి మచ్ఛరీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అనిస్సుకీ ఖోమ్హి అమచ్ఛరీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి సఠో మాయావీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి సఠో ఖోమ్హి మాయావీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అసఠో ఖోమ్హి అమాయావీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి థద్ధో అతిమానీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి థద్ధో ఖోమ్హి అతిమానీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అత్థద్ధో ఖోమ్హి అనతిమానీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <పున చపరం। ఆవుసో। భిక్ఖునా అత్తనావ అత్తానం ఏవం పచ్చవేక్ఖితబ్బం కిం ను ఖోమ్హి సన్దిట్ఠిపరామాసీ ఆధానగ్గాహీ దుప్పటినిస్సగ్గీతి॥ సచే। ఆవుసో। భిక్ఖు పచ్చవేక్ఖమానో ఏవం జానాతి సన్దిట్ఠిపరామాసీ ఖోమ్హి ఆధానగ్గాహీ దుప్పటినిస్సగ్గీతి। తేనావుసో। భిక్ఖునా తేసంయేవ పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో ఏవం జానాతి అసన్దిట్ఠిపరామాసీ ఖోమ్హి అనాధానగ్గాహీ సుప్పటినిస్సగ్గీతి। తేనావుసో। భిక్ఖునా తేనేవ పీతిపామోజ్జేన విహాతబ్బం అహోరత్తానుసిక్ఖినా కుసలేసు ధమ్మేసు॥>
    text <సచే। ఆవుసో। భిక్ఖు పచ్చవేక్ఖమానో సబ్బేపిమే పాపకే అకుసలే ధమ్మే అప్పహీనే అత్తని సమనుపస్సతి। తేనావుసో। భిక్ఖునా సబ్బేసంయేవ ఇమేసం పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో సబ్బేపిమే పాపకే అకుసలే ధమ్మే పహీనే అత్తని సమనుపస్సతి। తేనావుసో। భిక్ఖునా తేనేవ పీతిపామోజ్జేన విహాతబ్బం। అహోరత్తానుసిక్ఖినా కుసలేసు ధమ్మేసు॥>
    text <సేయ్యథాపి। ఆవుసో। ఇత్థీ వా పురిసో వా। దహరో యువా మణ్డనజాతికో। ఆదాసే వా పరిసుద్ధే పరియోదాతే। అచ్ఛే వా ఉదకపత్తే। సకం ముఖనిమిత్తం పచ్చవేక్ఖమానో। సచే తత్థ పస్సతి రజం వా అఙ్గణం వా। తస్సేవ రజస్స వా అఙ్గణస్స వా పహానాయ వాయమతి। నో చే తత్థ పస్సతి రజం వా అఙ్గణం వా। తేనేవ అత్తమనో హోతి లాభా వత మే। పరిసుద్ధం వత మేతి॥ ఏవమేవ ఖో। ఆవుసో। సచే భిక్ఖు పచ్చవేక్ఖమానో సబ్బేపిమే పాపకే అకుసలే ధమ్మే అప్పహీనే అత్తని సమనుపస్సతి। తేనావుసో। భిక్ఖునా సబ్బేసంయేవ ఇమేసం పాపకానం అకుసలానం ధమ్మానం పహానాయ వాయమితబ్బం॥ సచే పనావుసో। భిక్ఖు పచ్చవేక్ఖమానో సబ్బేపిమే పాపకే అకుసలే ధమ్మే పహీనే అత్తని సమనుపస్సతి। తేనావుసో। భిక్ఖునా తేనేవ పీతిపామోజ్జేన విహాతబ్బం। అహోరత్తానుసిక్ఖినా కుసలేసు ధమ్మేసూతి॥>
    text <ఇదమవోచాయస్మా మహామోగ్గల్లానో॥ అత్తమనా తే భిక్ఖూ ఆయస్మతో మహామోగ్గల్లానస్స భాసితం అభినన్దున్తి॥>
    stand <అనుమానసుత్తం నిట్ఠితం పఞ్చమం॥>
  text <౬॥ చేతోఖిలసుత్తం>
    text <౧౮౫>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <యస్స కస్సచి। భిక్ఖవే। భిక్ఖునో పఞ్చ చేతోఖిలా అప్పహీనా। పఞ్చ చేతసోవినిబన్ధా అసముచ్ఛిన్నా। సో వతిమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సతీతి నేతం ఠానం విజ్జతి॥>
    text <కతమాస్స పఞ్చ చేతోఖిలా అప్పహీనా హోన్తి॥ ఇధ। భిక్ఖవే। భిక్ఖు సత్థరి కఙ్ఖతి విచికిచ్ఛతి నాధిముచ్చతి న సమ్పసీదతి॥ యో సో। భిక్ఖవే। భిక్ఖు సత్థరి కఙ్ఖతి విచికిచ్ఛతి నాధిముచ్చతి న సమ్పసీదతి తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఠమో చేతోఖిలో అప్పహీనో హోతి॥>
    text <పున చపరం। భిక్ఖవే। భిక్ఖు ధమ్మే కఙ్ఖతి విచికిచ్ఛతి నాధిముచ్చతి న సమ్పసీదతి…పే॰… ఏవమస్సాయం దుతియో చేతోఖిలో అప్పహీనో హోతి॥>
    text <పున చపరం। భిక్ఖవే। భిక్ఖు సఙ్ఘే కఙ్ఖతి విచికిచ్ఛతి నాధిముచ్చతి న సమ్పసీదతి…పే॰… ఏవమస్సాయం తతియో చేతోఖిలో అప్పహీనో హోతి॥>
    text <పున చపరం। భిక్ఖవే। భిక్ఖు సిక్ఖాయ కఙ్ఖతి విచికిచ్ఛతి నాధిముచ్చతి న సమ్పసీదతి॥ యో సో। భిక్ఖవే। భిక్ఖు సిక్ఖాయ కఙ్ఖతి విచికిచ్ఛతి నాధిముచ్చతి న సమ్పసీదతి। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం చతుత్థో చేతోఖిలో అప్పహీనో హోతి॥>
    text <పున చపరం। భిక్ఖవే। భిక్ఖు సబ్రహ్మచారీసు కుపితో హోతి అనత్తమనో ఆహతచిత్తో ఖిలజాతో॥ యో సో। భిక్ఖవే। భిక్ఖు సబ్రహ్మచారీసు కుపితో హోతి అనత్తమనో ఆహతచిత్తో ఖిలజాతో। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఞ్చమో చేతోఖిలో అప్పహీనో హోతి॥ ఇమాస్స పఞ్చ చేతోఖిలా అప్పహీనా హోన్తి॥>
    text <౧౮౬>, <కతమాస్స పఞ్చ చేతసోవినిబన్ధా అసముచ్ఛిన్నా హోన్తి॥ ఇధ। భిక్ఖవే। భిక్ఖు కామే అవీతరాగో హోతి అవిగతచ్ఛన్దో అవిగతపేమో అవిగతపిపాసో అవిగతపరిళాహో అవిగతతణ్హో॥ యో సో। భిక్ఖవే। భిక్ఖు కామే అవీతరాగో హోతి అవిగతచ్ఛన్దో అవిగతపేమో అవిగతపిపాసో అవిగతపరిళాహో అవిగతతణ్హో। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఠమో చేతసోవినిబన్ధో అసముచ్ఛిన్నో హోతి॥>
    text <పున చపరం। భిక్ఖవే। భిక్ఖు కాయే అవీతరాగో హోతి…పే॰… ఏవమస్సాయం దుతియో చేతసోవినిబన్ధో అసముచ్ఛిన్నో హోతి॥>
    text <పున చపరం। భిక్ఖవే। భిక్ఖు రూపే అవీతరాగో హోతి…పే॰… ఏవమస్సాయం తతియో చేతసోవినిబన్ధో అసముచ్ఛిన్నో హోతి॥>
    text <పున చపరం। భిక్ఖవే। భిక్ఖు యావదత్థం ఉదరావదేహకం భుఞ్జిత్వా సేయ్యసుఖం పస్ససుఖం మిద్ధసుఖం అనుయుత్తో విహరతి॥ యో సో। భిక్ఖవే। భిక్ఖు యావదత్థం ఉదరావదేహకం భుఞ్జిత్వా సేయ్యసుఖం పస్ససుఖం మిద్ధసుఖం అనుయుత్తో విహరతి। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం చతుత్థో చేతసోవినిబన్ధో అసముచ్ఛిన్నో హోతి॥>
    text <పున చపరం। భిక్ఖవే। భిక్ఖు అఞ్ఞతరం దేవనికాయం పణిధాయ బ్రహ్మచరియం చరతి ఇమినాహం సీలేన వా వతేన వా తపేన వా బ్రహ్మచరియేన వా దేవో వా భవిస్సామి దేవఞ్ఞతరో వాతి॥ యో సో। భిక్ఖవే। భిక్ఖు అఞ్ఞతరం దేవనికాయం పణిధాయ బ్రహ్మచరియం చరతి ఇమినాహం సీలేన వా వతేన వా తపేన వా బ్రహ్మచరియేన వా దేవో వా భవిస్సామి దేవఞ్ఞతరో వాతి। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఞ్చమో చేతసోవినిబన్ధో అసముచ్ఛిన్నో హోతి॥ ఇమాస్స పఞ్చ చేతసోవినిబన్ధా అసముచ్ఛిన్నా హోన్తి॥>
    text <యస్స కస్సచి। భిక్ఖవే। భిక్ఖునో ఇమే పఞ్చ చేతోఖిలా అప్పహీనా। ఇమే పఞ్చ చేతసోవినిబన్ధా అసముచ్ఛిన్నా। సో వతిమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సతీతి నేతం ఠానం విజ్జతి॥>
    text <౧౮౭>, <యస్స కస్సచి। భిక్ఖవే। భిక్ఖునో పఞ్చ చేతోఖిలా పహీనా। పఞ్చ చేతసోవినిబన్ధా సుసముచ్ఛిన్నా। సో వతిమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సతీతి ఠానమేతం విజ్జతి॥>
    text <కతమాస్స పఞ్చ చేతోఖిలా పహీనా హోన్తి॥ ఇధ। భిక్ఖవే। భిక్ఖు సత్థరి న కఙ్ఖతి న విచికిచ్ఛతి అధిముచ్చతి సమ్పసీదతి॥ యో సో। భిక్ఖవే। భిక్ఖు సత్థరి న కఙ్ఖతి న విచికిచ్ఛతి అధిముచ్చతి సమ్పసీదతి। తస్స చిత్తం నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఠమో చేతోఖిలో పహీనో హోతి॥>
    text <పున చపరం। భిక్ఖవే। భిక్ఖు ధమ్మే న కఙ్ఖతి న విచికిచ్ఛతి అధిముచ్చతి సమ్పసీదతి…పే॰… ఏవమస్సాయం దుతియో చేతోఖిలో పహీనో హోతి॥>
    text <పున చపరం। భిక్ఖవే। భిక్ఖు సఙ్ఘే న కఙ్ఖతి న విచికిచ్ఛతి అధిముచ్చతి సమ్పసీదతి…పే॰… ఏవమస్సాయం తతియో చేతోఖిలో పహీనో హోతి॥>
    text <పున చపరం। భిక్ఖవే। భిక్ఖు సిక్ఖాయ న కఙ్ఖతి న విచికిచ్ఛతి అధిముచ్చతి సమ్పసీదతి…పే॰… ఏవమస్సాయం చతుత్థో చేతోఖిలో పహీనో హోతి॥>
    text <పున చపరం। భిక్ఖవే। భిక్ఖు సబ్రహ్మచారీసు న కుపితో హోతి న అనత్తమనో అనాహతచిత్తో అఖిలజాతో॥ యో సో। భిక్ఖవే। భిక్ఖు సబ్రహ్మచారీసు న కుపితో హోతి న అనత్తమనో అనాహతచిత్తో అఖిలజాతో। తస్స చిత్తం నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఞ్చమో చేతోఖిలో పహీనో హోతి॥ ఇమాస్స పఞ్చ చేతోఖిలా పహీనా హోన్తి॥>
    text <౧౮౮>, <కతమాస్స పఞ్చ చేతసోవినిబన్ధా సుసముచ్ఛిన్నా హోన్తి॥ ఇధ। భిక్ఖవే। భిక్ఖు కామే వీతరాగో హోతి విగతచ్ఛన్దో విగతపేమో విగతపిపాసో విగతపరిళాహో విగతతణ్హో॥ యో సో। భిక్ఖవే। భిక్ఖు కామే వీతరాగో హోతి విగతచ్ఛన్దో విగతపేమో విగతపిపాసో విగతపరిళాహో విగతతణ్హో। తస్స చిత్తం నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఠమో చేతసోవినిబన్ధో సుసముచ్ఛిన్నో హోతి॥>
    text <పున చపరం। భిక్ఖవే। భిక్ఖు కాయే వీతరాగో హోతి…పే॰… రూపే వీతరాగో హోతి…పే॰… న యావదత్థం ఉదరావదేహకం భుఞ్జిత్వా సేయ్యసుఖం పస్ససుఖం మిద్ధసుఖం అనుయుత్తో విహరతి॥ యో సో। భిక్ఖవే। భిక్ఖు న యావదత్థం ఉదరావదేహకం భుఞ్జిత్వా సేయ్యసుఖం పస్ససుఖం మిద్ధసుఖం అనుయుత్తో విహరతి। తస్స చిత్తం నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం చతుత్థో చేతసోవినిబన్ధో సుసముచ్ఛిన్నో హోతి॥>
    text <పున చపరం। భిక్ఖవే। భిక్ఖు న అఞ్ఞతరం దేవనికాయం పణిధాయ బ్రహ్మచరియం చరతి ఇమినాహం సీలేన వా వతేన వా తపేన వా బ్రహ్మచరియేన వా దేవో వా భవిస్సామి దేవఞ్ఞతరో వాతి॥ యో సో। భిక్ఖవే। భిక్ఖు న అఞ్ఞతరం దేవనికాయం పణిధాయ బ్రహ్మచరియం చరతి ఇమినాహం సీలేన వా వతేన వా తపేన వా బ్రహ్మచరియేన వా దేవో వా భవిస్సామి దేవఞ్ఞతరో వాతి। తస్స చిత్తం నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం నమతి ఆతప్పాయ అనుయోగాయ సాతచ్చాయ పధానాయ। ఏవమస్సాయం పఞ్చమో చేతసోవినిబన్ధో సుసముచ్ఛిన్నో హోతి॥ ఇమాస్స పఞ్చ చేతసోవినిబన్ధా సుసముచ్ఛిన్నా హోన్తి॥>
    text <యస్స కస్సచి। భిక్ఖవే। భిక్ఖునో ఇమే పఞ్చ చేతోఖిలా పహీనా। ఇమే పఞ్చ చేతసోవినిబన్ధా సుసముచ్ఛిన్నా। సో వతిమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సతీతి ఠానమేతం విజ్జతి॥>
    text <౧౮౯>, <సో ఛన్దసమాధిపధానసఙ్ఖారసమన్నాగతం ఇద్ధిపాదం భావేతి। వీరియసమాధిపధానసఙ్ఖారసమన్నాగతం ఇద్ధిపాదం భావేతి। చిత్తసమాధిపధానసఙ్ఖారసమన్నాగతం ఇద్ధిపాదం భావేతి। వీమంసాసమాధిపధానసఙ్ఖారసమన్నాగతం ఇద్ధిపాదం భావేతి। ఉస్సోళ్హీయేవ పఞ్చమీ॥ స ఖో సో। భిక్ఖవే। ఏవం ఉస్సోళ్హీపన్నరసఙ్గసమన్నాగతో భిక్ఖు భబ్బో అభినిబ్బిదాయ। భబ్బో సమ్బోధాయ। భబ్బో అనుత్తరస్స యోగక్ఖేమస్స అధిగమాయ॥ సేయ్యథాపి। భిక్ఖవే। కుక్కుటియా అణ్డాని అట్ఠ వా దస వా ద్వాదస వా॥ తానస్సు కుక్కుటియా సమ్మా అధిసయితాని సమ్మా పరిసేదితాని సమ్మా పరిభావితాని॥ కిఞ్చాపి తస్సా కుక్కుటియా న ఏవం ఇచ్ఛా ఉప్పజ్జేయ్య అహో వతిమే కుక్కుటపోతకా పాదనఖసిఖాయ వా ముఖతుణ్డకేన వా అణ్డకోసం పదాలేత్వా సోత్థినా అభినిబ్భిజ్జేయ్యున్తి॥ అథ ఖో భబ్బావ తే కుక్కుటపోతకా పాదనఖసిఖాయ వా ముఖతుణ్డకేన వా అణ్డకోసం పదాలేత్వా సోత్థినా అభినిబ్భిజ్జితుం॥ ఏవమేవ ఖో। భిక్ఖవే। ఏవం ఉస్సోళ్హిపన్నరసఙ్గసమన్నాగతో భిక్ఖు భబ్బో అభినిబ్బిదాయ। భబ్బో సమ్బోధాయ। భబ్బో అనుత్తరస్స యోగక్ఖేమస్స అధిగమాయాతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <చేతోఖిలసుత్తం నిట్ఠితం ఛట్ఠం॥>
  text <౭॥ వనపత్థసుత్తం>
    text <౧౯౦>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ వనపత్థపరియాయం వో। భిక్ఖవే। దేసేస్సామి। తం సుణాథ। సాధుకం మనసికరోథ। భాసిస్సామీతి॥ ఏవం। భన్తేతి ఖో తే భిక్ఖూ భగవతో పచ్చస్సోసుం॥ భగవా ఏతదవోచ>
    text <౧౯౧>, <ఇధ। భిక్ఖవే। భిక్ఖు అఞ్ఞతరం వనపత్థం ఉపనిస్సాయ విహరతి॥ తస్స తం వనపత్థం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం వనపత్థం ఉపనిస్సాయ విహరామి। తస్స మే ఇమం వనపత్థం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తీతి॥ తేన। భిక్ఖవే। భిక్ఖునా రత్తిభాగం వా దివసభాగం వా తమ్హా వనపత్థా పక్కమితబ్బం। న వత్థబ్బం॥>
    text <౧౯౨>, <ఇధ పన। భిక్ఖవే। భిక్ఖు అఞ్ఞతరం వనపత్థం ఉపనిస్సాయ విహరతి॥ తస్స తం వనపత్థం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం వనపత్థం ఉపనిస్సాయ విహరామి॥ తస్స మే ఇమం వనపత్థం ఉపనిస్సాయ విహరతో అనుపట్ఠితా చేవ సతి న ఉపట్ఠాతి అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తి॥ న ఖో పనాహం చీవరహేతు అగారస్మా అనగారియం పబ్బజితో న పిణ్డపాతహేతు…పే॰… న సేనాసనహేతు…పే॰… న గిలానప్పచ్చయభేసజ్జపరిక్ఖారహేతు అగారస్మా అనగారియం పబ్బజితో॥ అథ చ పన మే ఇమం వనపత్థం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామీతి॥ తేన। భిక్ఖవే। భిక్ఖునా సఙ్ఖాపి తమ్హా వనపత్థా పక్కమితబ్బం। న వత్థబ్బం॥>
    text <౧౯౩>, <ఇధ పన। భిక్ఖవే। భిక్ఖు అఞ్ఞతరం వనపత్థం ఉపనిస్సాయ విహరతి॥ తస్స తం వనపత్థం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా। తే కసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం వనపత్థం ఉపనిస్సాయ విహరామి॥ తస్స మే ఇమం వనపత్థం ఉపనిస్సాయ విహరతో అనుపట్ఠితా చేవ సతి ఉపట్ఠాతి అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తి॥ న ఖో పనాహం చీవరహేతు అగారస్మా అనగారియం పబ్బజితో। న పిణ్డపాతహేతు…పే॰… న సేనాసనహేతు…పే॰… న గిలానప్పచ్చయభేసజ్జపరిక్ఖారహేతు అగారస్మా అనగారియం పబ్బజితో॥ అథ చ పన మే ఇమం వనపత్థం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామీతి॥ తేన। భిక్ఖవే। భిక్ఖునా సఙ్ఖాపి తస్మిం వనపత్థే వత్థబ్బం। న పక్కమితబ్బం॥>
    text <౧౯౪>, <ఇధ పన। భిక్ఖవే। భిక్ఖు అఞ్ఞతరం వనపత్థం ఉపనిస్సాయ విహరతి॥ తస్స తం వనపత్థం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం వనపత్థం ఉపనిస్సాయ విహరామి॥ తస్స మే ఇమం వనపత్థం ఉపనిస్సాయ విహరతో అనుపట్ఠితా చేవ సతి ఉపట్ఠాతి అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తీతి॥ తేన। భిక్ఖవే। భిక్ఖునా యావజీవమ్పి తస్మిం వనపత్థే వత్థబ్బం। న పక్కమితబ్బం॥>
    text <౧౯౫>, <ఇధ। భిక్ఖవే। భిక్ఖు అఞ్ఞతరం గామం ఉపనిస్సాయ విహరతి …పే॰… అఞ్ఞతరం నిగమం ఉపనిస్సాయ విహరతి…పే॰… అఞ్ఞతరం నగరం ఉపనిస్సాయ విహరతి…పే॰… అఞ్ఞతరం జనపదం ఉపనిస్సాయ విహరతి…పే॰… అఞ్ఞతరం పుగ్గలం ఉపనిస్సాయ విహరతి॥ తస్స తం పుగ్గలం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం పుగ్గలం ఉపనిస్సాయ విహరామి॥ తస్స మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తీతి॥ తేన। భిక్ఖవే। భిక్ఖునా రత్తిభాగం వా దివసభాగం వా సో పుగ్గలో అనాపుచ్ఛా పక్కమితబ్బం। నానుబన్ధితబ్బో॥>
    text <౧౯౬>, <ఇధ పన। భిక్ఖవే। భిక్ఖు అఞ్ఞతరం పుగ్గలం ఉపనిస్సాయ విహరతి॥ తస్స తం పుగ్గలం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా। తే అప్పకసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం పుగ్గలం ఉపనిస్సాయ విహరామి॥ తస్స మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తి॥ న ఖో పనాహం చీవరహేతు అగారస్మా అనగారియం పబ్బజితో। న పిణ్డపాతహేతు…పే॰… న సేనాసనహేతు…పే॰… న గిలానప్పచ్చయభేసజ్జపరిక్ఖారహేతు అగారస్మా అనగారియం పబ్బజితో॥ అథ చ పన మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి న ఉపట్ఠాతి। అసమాహితఞ్చ చిత్తం న సమాధియతి। అపరిక్ఖీణా చ ఆసవా న పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం నానుపాపుణామీతి॥ తేన। భిక్ఖవే। భిక్ఖునా సఙ్ఖాపి సో పుగ్గలో ఆపుచ్ఛా పక్కమితబ్బం। నానుబన్ధితబ్బో॥>
    text <౧౯౭>, <ఇధ పన। భిక్ఖవే। భిక్ఖు అఞ్ఞతరం పుగ్గలం ఉపనిస్సాయ విహరతి॥ తస్స తం పుగ్గలం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం పుగ్గలం ఉపనిస్సాయ విహరామి॥ తస్స మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే కసిరేన సముదాగచ్ఛన్తి॥ న ఖో పనాహం చీవరహేతు అగారస్మా అనగారియం పబ్బజితో। న పిణ్డపాతహేతు…పే॰… న సేనాసనహేతు…పే॰… న గిలానప్పచ్చయభేసజ్జపరిక్ఖారహేతు అగారస్మా అనగారియం పబ్బజితో॥ అథ చ పన మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామీతి॥ తేన। భిక్ఖవే। భిక్ఖునా సఙ్ఖాపి సో పుగ్గలో అనుబన్ధితబ్బో। న పక్కమితబ్బం॥>
    text <౧౯౮>, <ఇధ పన। భిక్ఖవే। భిక్ఖు అఞ్ఞతరం పుగ్గలం ఉపనిస్సాయ విహరతి॥ తస్స తం పుగ్గలం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణాతి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తి॥ తేన। భిక్ఖవే। భిక్ఖునా ఇతి పటిసఞ్చిక్ఖితబ్బం అహం ఖో ఇమం పుగ్గలం ఉపనిస్సాయ విహరామి॥ తస్స మే ఇమం పుగ్గలం ఉపనిస్సాయ విహరతో అనుపట్ఠితా చేవ సతి ఉపట్ఠాతి। అసమాహితఞ్చ చిత్తం సమాధియతి। అపరిక్ఖీణా చ ఆసవా పరిక్ఖయం గచ్ఛన్తి। అననుప్పత్తఞ్చ అనుత్తరం యోగక్ఖేమం అనుపాపుణామి॥ యే చ ఖో ఇమే పబ్బజితేన జీవితపరిక్ఖారా సముదానేతబ్బా చీవరపిణ్డపాతసేనాసనగిలానప్పచ్చయభేసజ్జపరిక్ఖారా తే అప్పకసిరేన సముదాగచ్ఛన్తీతి॥ తేన। భిక్ఖవే। భిక్ఖునా యావజీవమ్పి సో పుగ్గలో అనుబన్ధితబ్బో। న పక్కమితబ్బం। అపి పనుజ్జమానేనపీతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <వనపత్థసుత్తం నిట్ఠితం సత్తమం॥>
  text <౮॥ మధుపిణ్డికసుత్తం>
    text <౧౯౯>, <ఏవం మే సుతం ఏకం సమయం భగవా సక్కేసు విహరతి కపిలవత్థుస్మిం నిగ్రోధారామే॥ అథ ఖో భగవా పుబ్బణ్హసమయం నివాసేత్వా పత్తచీవరమాదాయ కపిలవత్థుం పిణ్డాయ పావిసి॥ కపిలవత్థుస్మిం పిణ్డాయ చరిత్వా పచ్ఛాభత్తం పిణ్డపాతపటిక్కన్తో యేన మహావనం తేనుపసఙ్కమి దివావిహారాయ॥ మహావనం అజ్ఝోగాహేత్వా బేలువలట్ఠికాయ మూలే దివావిహారం నిసీది॥ దణ్డపాణిపి ఖో సక్కో జఙ్ఘావిహారం అనుచఙ్కమమానో అనువిచరమానో యేన మహావనం తేనుపసఙ్కమి॥ మహావనం అజ్ఝోగాహేత్వా యేన బేలువలట్ఠికా యేన భగవా తేనుపసఙ్కమి। ఉపసఙ్కమిత్వా భగవతా సద్ధిం సమ్మోది॥ సమ్మోదనీయం కథం సారణీయం వీతిసారేత్వా దణ్డమోలుబ్భ ఏకమన్తం అట్ఠాసి॥ ఏకమన్తం ఠితో ఖో దణ్డపాణి సక్కో భగవన్తం ఏతదవోచ కింవాదీ సమణో కిమక్ఖాయీతి॥ యథావాదీ ఖో। ఆవుసో। సదేవకే లోకే సమారకే సబ్రహ్మకే సస్సమణబ్రాహ్మణియా పజాయ సదేవమనుస్సాయ న కేనచి లోకే విగ్గయ్హ తిట్ఠతి। యథా చ పన కామేహి విసంయుత్తం విహరన్తం తం బ్రాహ్మణం అకథంకథిం ఛిన్నకుక్కుచ్చం భవాభవే వీతతణ్హం సఞ్ఞా నానుసేన్తి ఏవంవాదీ ఖో అహం। ఆవుసో। ఏవమక్ఖాయీతి॥>
    text <ఏవం వుత్తే దణ్డపాణి సక్కో సీసం ఓకమ్పేత్వా। జివ్హం నిల్లాళేత్వా। తివిసాఖం నలాటికం నలాటే వుట్ఠాపేత్వా దణ్డమోలుబ్భ పక్కామి॥>
    text <౨౦౦>, <అథ ఖో భగవా సాయన్హసమయం పటిసల్లానా వుట్ఠితో యేన నిగ్రోధారామో తేనుపసఙ్కమి। ఉపసఙ్కమిత్వా పఞ్ఞత్తే ఆసనే నిసీది॥ నిసజ్జ ఖో భగవా భిక్ఖూ ఆమన్తేసి ఇధాహం। భిక్ఖవే। పుబ్బణ్హసమయం నివాసేత్వా పత్తచీవరమాదాయ కపిలవత్థుం పిణ్డాయ పావిసిం॥ కపిలవత్థుస్మిం పిణ్డాయ చరిత్వా పచ్ఛాభత్తం పిణ్డపాతపటిక్కన్తో యేన మహావనం తేనుపసఙ్కమిం దివావిహారాయ॥ మహావనం అజ్ఝోగాహేత్వా బేలువలట్ఠికాయ మూలే దివావిహారం నిసీదిం॥ దణ్డపాణిపి ఖో। భిక్ఖవే। సక్కో జఙ్ఘావిహారం అనుచఙ్కమమానో అనువిచరమానో యేన మహావనం తేనుపసఙ్కమి॥ మహావనం అజ్ఝోగాహేత్వా యేన బేలువలట్ఠికా యేనాహం తేనుపసఙ్కమి। ఉపసఙ్కమిత్వా మయా సద్ధిం సమ్మోది॥ సమ్మోదనీయం కథం సారణీయం వీతిసారేత్వా దణ్డమోలుబ్భ ఏకమన్తం అట్ఠాసి॥ ఏకమన్తం ఠితో ఖో। భిక్ఖవే। దణ్డపాణి సక్కో మం ఏతదవోచ కింవాదీ సమణో కిమక్ఖాయీతి॥>
    text <ఏవం వుత్తే అహం। భిక్ఖవే। దణ్డపాణిం సక్కం ఏతదవోచం యథావాదీ ఖో। ఆవుసో। సదేవకే లోకే సమారకే సబ్రహ్మకే సస్సమణబ్రాహ్మణియా పజాయ సదేవమనుస్సాయ న కేనచి లోకే విగ్గయ్హ తిట్ఠతి। యథా చ పన కామేహి విసంయుత్తం విహరన్తం తం బ్రాహ్మణం అకథంకథిం ఛిన్నకుక్కుచ్చం భవాభవే వీతతణ్హం సఞ్ఞా నానుసేన్తి ఏవంవాదీ ఖో అహం। ఆవుసో। ఏవమక్ఖాయీతి॥ ఏవం వుత్తే భిక్ఖవే। దణ్డపాణి సక్కో సీసం ఓకమ్పేత్వా। జివ్హం నిల్లాళేత్వా। తివిసాఖం నలాటికం నలాటే వుట్ఠాపేత్వా దణ్డమోలుబ్భ పక్కామీతి॥>
    text <౨౦౧>, <ఏవం వుత్తే అఞ్ఞతరో భిక్ఖు భగవన్తం ఏతదవోచ కింవాదీ పన। భన్తే। భగవా సదేవకే లోకే సమారకే సబ్రహ్మకే సస్సమణబ్రాహ్మణియా పజాయ సదేవమనుస్సాయ న కేనచి లోకే విగ్గయ్హ తిట్ఠతి॥ కథఞ్చ పన। భన్తే। భగవన్తం కామేహి విసంయుత్తం విహరన్తం తం బ్రాహ్మణం అకథంకథిం ఛిన్నకుక్కుచ్చం భవాభవే వీతతణ్హం సఞ్ఞా నానుసేన్తీతి॥ యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం। ఏసేవన్తో పటిఘానుసయానం। ఏసేవన్తో దిట్ఠానుసయానం। ఏసేవన్తో విచికిచ్ఛానుసయానం। ఏసేవన్తో మానానుసయానం। ఏసేవన్తో భవరాగానుసయానం। ఏసేవన్తో అవిజ్జానుసయానం। ఏసేవన్తో దణ్డాదాన-సత్థాదాన-కలహ-విగ్గహ-వివాద-తువంతువం-పేసుఞ్ఞ-ముసావాదానం॥ ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ ఇదమవోచ భగవా॥ ఇదం వత్వాన సుగతో ఉట్ఠాయాసనా విహారం పావిసి॥>
    text <౨౦౨>, <అథ ఖో తేసం భిక్ఖూనం అచిరపక్కన్తస్స భగవతో ఏతదహోసి ఇదం ఖో నో। ఆవుసో। భగవా సంఖిత్తేన ఉద్దేసం ఉద్దిసిత్వా। విత్థారేన అత్థం అవిభజిత్వా। ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ కో ను ఖో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజేయ్యాతి॥ అథ ఖో తేసం భిక్ఖూనం ఏతదహోసి అయం ఖో ఆయస్మా మహాకచ్చానో సత్థు చేవ సంవణ్ణితో సమ్భావితో చ విఞ్ఞూనం సబ్రహ్మచారీనం॥ పహోతి చాయస్మా మహాకచ్చానో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజితుం॥ యంనూన మయం యేనాయస్మా మహాకచ్చానో తేనుపసఙ్కమేయ్యామ। ఉపసఙ్కమిత్వా ఆయస్మన్తం మహాకచ్చానం ఏతమత్థం పటిపుచ్ఛేయ్యామాతి॥>
    text <అథ ఖో తే భిక్ఖూ యేనాయస్మా మహాకచ్చానో తేనుపసఙ్కమింసు। ఉపసఙ్కమిత్వా ఆయస్మతా మహాకచ్చానేన సద్ధిం సమ్మోదింసు॥ సమ్మోదనీయం కథం సారణీయం వీతిసారేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ ఆయస్మన్తం మహాకచ్చానం ఏతదవోచుం ఇదం ఖో నో। ఆవుసో కచ్చాన। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ తేసం నో। ఆవుసో కచ్చాన। అమ్హాకం అచిరపక్కన్తస్స భగవతో ఏతదహోసి ఇదం ఖో నో। ఆవుసో। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ కో ను ఖో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజేయ్యాతి॥ తేసం నో। ఆవుసో కచ్చాన। అమ్హాకం ఏతదహోసి అయం ఖో ఆయస్మా మహాకచ్చానో సత్థు చేవ సంవణ్ణితో సమ్భావితో చ విఞ్ఞూనం సబ్రహ్మచారీనం। పహోతి చాయస్మా మహాకచ్చానో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజితుం॥ యంనూన మయం యేనాయస్మా మహాకచ్చానో తేనుపసఙ్కమేయ్యామ। ఉపసఙ్కమిత్వా ఆయస్మన్తం మహాకచ్చానం ఏతమత్థం పటిపుచ్ఛేయ్యామాతి॥ విభజతాయస్మా మహాకచ్చానోతి॥>
    text <౨౦౩>, <సేయ్యథాపి। ఆవుసో। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ మూలం। అతిక్కమ్మ ఖన్ధం। సాఖాపలాసే సారం పరియేసితబ్బం మఞ్ఞేయ్య। ఏవంసమ్పదమిదం ఆయస్మన్తానం సత్థరి సమ్ముఖీభూతే। తం భగవన్తం అతిసిత్వా। అమ్హే ఏతమత్థం పటిపుచ్ఛితబ్బం మఞ్ఞథ॥ సో హావుసో। భగవా జానం జానాతి। పస్సం పస్సతి। చక్ఖుభూతో ఞాణభూతో ధమ్మభూతో బ్రహ్మభూతో। వత్తా పవత్తా। అత్థస్స నిన్నేతా। అమతస్స దాతా। ధమ్మస్సామీ తథాగతో॥ సో చేవ పనేతస్స కాలో అహోసి। యం భగవన్తంయేవ ఏతమత్థం పటిపుచ్ఛేయ్యాథ॥ యథా వో భగవా బ్యాకరేయ్య తథా నం ధారేయ్యాథాతి॥ అద్ధావుసో కచ్చాన। భగవా జానం జానాతి। పస్సం పస్సతి। చక్ఖుభూతో ఞాణభూతో ధమ్మభూతో బ్రహ్మభూతో। వత్తా పవత్తా। అత్థస్స నిన్నేతా। అమతస్స దాతా। ధమ్మస్సామీ తథాగతో॥ సో చేవ పనేతస్స కాలో అహోసి। యం భగవన్తంయేవ ఏతమత్థం పటిపుచ్ఛేయ్యామ॥ యథా నో భగవా బ్యాకరేయ్య తథా నం ధారేయ్యామ॥ అపి చాయస్మా మహాకచ్చానో సత్థు చేవ సంవణ్ణితో సమ్భావితో చ విఞ్ఞూనం సబ్రహ్మచారీనం। పహోతి చాయస్మా మహాకచ్చానో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజితుం॥ విభజతాయస్మా మహాకచ్చానో అగరుం కత్వాతి॥ తేన హావుసో। సుణాథ। సాధుకం మనసికరోథ। భాసిస్సామీతి॥ ఏవమావుసోతి ఖో తే భిక్ఖూ ఆయస్మతో మహాకచ్చానస్స పచ్చస్సోసుం॥ ఆయస్మా మహాకచ్చానో ఏతదవోచ>
    text <౨౦౪>, <యం ఖో నో। ఆవుసో। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం। ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి। ఇమస్స ఖో అహం। ఆవుసో। భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స ఏవం విత్థారేన అత్థం ఆజానామి>
    text <చక్ఖుఞ్చావుసో। పటిచ్చ రూపే చ ఉప్పజ్జతి చక్ఖువిఞ్ఞాణం। తిణ్ణం సఙ్గతి ఫస్సో। ఫస్సపచ్చయా వేదనా। యం వేదేతి తం సఞ్జానాతి। యం సఞ్జానాతి తం వితక్కేతి। యం వితక్కేతి తం పపఞ్చేతి। యం పపఞ్చేతి తతోనిదానం పురిసం పపఞ్చసఞ్ఞాసఙ్ఖా సముదాచరన్తి అతీతానాగతపచ్చుప్పన్నేసు చక్ఖువిఞ్ఞేయ్యేసు రూపేసు॥ సోతఞ్చావుసో। పటిచ్చ సద్దే చ ఉప్పజ్జతి సోతవిఞ్ఞాణం…పే॰… ఘానఞ్చావుసో। పటిచ్చ గన్ధే చ ఉప్పజ్జతి ఘానవిఞ్ఞాణం…పే॰… జివ్హఞ్చావుసో। పటిచ్చ రసే చ ఉప్పజ్జతి జివ్హావిఞ్ఞాణం…పే॰… కాయఞ్చావుసో। పటిచ్చ ఫోట్ఠబ్బే చ ఉప్పజ్జతి కాయవిఞ్ఞాణం…పే॰… మనఞ్చావుసో। పటిచ్చ ధమ్మే చ ఉప్పజ్జతి మనోవిఞ్ఞాణం। తిణ్ణం సఙ్గతి ఫస్సో। ఫస్సపచ్చయా వేదనా। యం వేదేతి తం సఞ్జానాతి। యం సఞ్జానాతి తం వితక్కేతి। యం వితక్కేతి తం పపఞ్చేతి। యం పపఞ్చేతి తతోనిదానం పురిసం పపఞ్చసఞ్ఞాసఙ్ఖా సముదాచరన్తి అతీతానాగతపచ్చుప్పన్నేసు మనోవిఞ్ఞేయ్యేసు ధమ్మేసు॥>
    text <సో వతావుసో। చక్ఖుస్మిం సతి రూపే సతి చక్ఖువిఞ్ఞాణే సతి ఫస్సపఞ్ఞత్తిం పఞ్ఞాపేస్సతీతి ఠానమేతం విజ్జతి॥ ఫస్సపఞ్ఞత్తియా సతి వేదనాపఞ్ఞత్తిం పఞ్ఞాపేస్సతీతి ఠానమేతం విజ్జతి॥ వేదనాపఞ్ఞత్తియా సతి సఞ్ఞాపఞ్ఞత్తిం పఞ్ఞాపేస్సతీతి ఠానమేతం విజ్జతి॥ సఞ్ఞాపఞ్ఞత్తియా సతి వితక్కపఞ్ఞత్తిం పఞ్ఞాపేస్సతీతి ఠానమేతం విజ్జతి॥ వితక్కపఞ్ఞత్తియా సతి పపఞ్చసఞ్ఞాసఙ్ఖాసముదాచరణపఞ్ఞత్తిం పఞ్ఞాపేస్సతీతి ఠానమేతం విజ్జతి॥ సో వతావుసో। సోతస్మిం సతి సద్దే సతి…పే॰… ఘానస్మిం సతి గన్ధే సతి…పే॰… జివ్హాయ సతి రసే సతి…పే॰… కాయస్మిం సతి ఫోట్ఠబ్బే సతి…పే॰… మనస్మిం సతి ధమ్మే సతి మనోవిఞ్ఞాణే సతి ఫస్సపఞ్ఞత్తిం పఞ్ఞాపేస్సతీతి ఠానమేతం విజ్జతి॥ ఫస్సపఞ్ఞత్తియా సతి వేదనాపఞ్ఞత్తిం పఞ్ఞాపేస్సతీతి ఠానమేతం విజ్జతి॥ వేదనాపఞ్ఞత్తియా సతి సఞ్ఞాపఞ్ఞత్తిం పఞ్ఞాపేస్సతీతి ఠానమేతం విజ్జతి॥ సఞ్ఞాపఞ్ఞత్తియా సతి వితక్కపఞ్ఞత్తిం పఞ్ఞాపేస్సతీతి ఠానమేతం విజ్జతి॥ వితక్కపఞ్ఞత్తియా సతి పపఞ్చసఞ్ఞాసఙ్ఖాసముదాచరణపఞ్ఞత్తిం పఞ్ఞాపేస్సతీతి ఠానమేతం విజ్జతి॥>
    text <సో వతావుసో। చక్ఖుస్మిం అసతి రూపే అసతి చక్ఖువిఞ్ఞాణే అసతి ఫస్సపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ ఫస్సపఞ్ఞత్తియా అసతి వేదనాపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ వేదనాపఞ్ఞత్తియా అసతి సఞ్ఞాపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ సఞ్ఞాపఞ్ఞత్తియా అసతి వితక్కపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ వితక్కపఞ్ఞత్తియా అసతి పపఞ్చసఞ్ఞాసఙ్ఖాసముదాచరణపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ సో వతావుసో। సోతస్మిం అసతి సద్దే అసతి…పే॰… ఘానస్మిం అసతి గన్ధే అసతి…పే॰… జివ్హాయ అసతి రసే అసతి…పే॰… కాయస్మిం అసతి ఫోట్ఠబ్బే అసతి…పే॰… మనస్మిం అసతి ధమ్మే అసతి మనోవిఞ్ఞాణే అసతి ఫస్సపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ ఫస్సపఞ్ఞత్తియా అసతి వేదనాపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ వేదనాపఞ్ఞత్తియా అసతి సఞ్ఞాపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ సఞ్ఞాపఞ్ఞత్తియా అసతి వితక్కపఞ్ఞత్తిం పఞ్ఞాపేస్సతీతి నేతం ఠానం విజ్జతి॥ వితక్కపఞ్ఞత్తియా అసతి పపఞ్చసఞ్ఞాసఙ్ఖాసముదాచరణపఞ్ఞత్తిం పఞ్ఞాపేస్సతీతి నేతం ఠానం విజ్జతి॥>
    text <యం ఖో నో। ఆవుసో। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి। ఇమస్స ఖో అహం। ఆవుసో। భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స ఏవం విత్థారేన అత్థం ఆజానామి॥ ఆకఙ్ఖమానా చ పన తుమ్హే ఆయస్మన్తో భగవన్తంయేవ ఉపసఙ్కమిత్వా ఏతమత్థం పటిపుచ్ఛేయ్యాథ॥ యథా నో భగవా బ్యాకరోతి తథా నం ధారేయ్యాథాతి॥>
    text <౨౦౫>, <అథ ఖో తే భిక్ఖూ ఆయస్మతో మహాకచ్చానస్స భాసితం అభినన్దిత్వా అనుమోదిత్వా ఉట్ఠాయాసనా యేన భగవా తేనుపసఙ్కమింసు। ఉపసఙ్కమిత్వా భగవన్తం అభివాదేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ భగవన్తం ఏతదవోచుం యం ఖో నో। భన్తే। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం…పే॰… ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ తేసం నో। భన్తే। అమ్హాకం అచిరపక్కన్తస్స భగవతో ఏతదహోసి ఇదం ఖో నో। ఆవుసో। భగవా సంఖిత్తేన ఉద్దేసం ఉద్దిసిత్వా విత్థారేన అత్థం అవిభజిత్వా ఉట్ఠాయాసనా విహారం పవిట్ఠో యతోనిదానం। భిక్ఖు। పురిసం పపఞ్చసఞ్ఞాసఙ్ఖా సముదాచరన్తి॥ ఏత్థ చే నత్థి అభినన్దితబ్బం అభివదితబ్బం అజ్ఝోసితబ్బం॥ ఏసేవన్తో రాగానుసయానం। ఏసేవన్తో పటిఘానుసయానం। ఏసేవన్తో దిట్ఠానుసయానం। ఏసేవన్తో విచికిచ్ఛానుసయానం। ఏసేవన్తో మానానుసయానం। ఏసేవన్తో భవరాగానుసయానం। ఏసేవన్తో అవిజ్జానుసయానం। ఏసేవన్తో దణ్డాదాన-సత్థాదాన-కలహ-విగ్గహ-వివాదతువంతువం-పేసుఞ్ఞ-ముసావాదానం॥ ఏత్థేతే పాపకా అకుసలా ధమ్మా అపరిసేసా నిరుజ్ఝన్తీతి॥ కో ను ఖో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజేయ్యాతి॥ తేసం నో। భన్తే। అమ్హాకం ఏతదహోసి అయం ఖో ఆయస్మా మహాకచ్చానో సత్థు చేవ సంవణ్ణితో సమ్భావితో చ విఞ్ఞూనం సబ్రహ్మచారీనం। పహోతి చాయస్మా మహాకచ్చానో ఇమస్స భగవతా సంఖిత్తేన ఉద్దేసస్స ఉద్దిట్ఠస్స విత్థారేన అత్థం అవిభత్తస్స విత్థారేన అత్థం విభజితుం। యంనూన మయం యేనాయస్మా మహాకచ్చానో తేనుపసఙ్కమేయ్యామ। ఉపసఙ్కమిత్వా ఆయస్మన్తం మహాకచ్చానం ఏతమత్థం పటిపుచ్ఛేయ్యామాతి॥ అథ ఖో మయం। భన్తే। యేనాయస్మా మహాకచ్చానో తేనుపసఙ్కమిమ్హ। ఉపసఙ్కమిత్వా ఆయస్మన్తం మహాకచ్చానం ఏతమత్థం పటిపుచ్ఛిమ్హ॥ తేసం నో। భన్తే। ఆయస్మతా మహాకచ్చానేన ఇమేహి ఆకారేహి ఇమేహి పదేహి ఇమేహి బ్యఞ్జనేహి అత్థో విభత్తోతి॥ పణ్డితో। భిక్ఖవే। మహాకచ్చానో। మహాపఞ్ఞో। భిక్ఖవే। మహాకచ్చానో॥ మం చేపి తుమ్హే। భిక్ఖవే। ఏతమత్థం పటిపుచ్ఛేయ్యాథ। అహమ్పి తం ఏవమేవం బ్యాకరేయ్యం యథా తం మహాకచ్చానేన బ్యాకతం॥ ఏసో చేవేతస్స అత్థో॥ ఏవఞ్చ నం ధారేథాతి॥>
    text <ఏవం వుత్తే ఆయస్మా ఆనన్దో భగవన్తం ఏతదవోచ సేయ్యథాపి। భన్తే। పురిసో జిఘచ్ఛాదుబ్బల్యపరేతో మధుపిణ్డికం అధిగచ్ఛేయ్య। సో యతో యతో సాయేయ్య। లభేథేవ సాదురసం అసేచనకం॥ ఏవమేవ ఖో। భన్తే। చేతసో భిక్ఖు దబ్బజాతికో। యతో యతో ఇమస్స ధమ్మపరియాయస్స పఞ్ఞాయ అత్థం ఉపపరిక్ఖేయ్య। లభేథేవ అత్తమనతం। లభేథేవ చేతసో పసాదం॥ కో నామో అయం। భన్తే। ధమ్మపరియాయోతి॥ తస్మాతిహ త్వం। ఆనన్ద। ఇమం ధమ్మపరియాయం మధుపిణ్డికపరియాయో త్వేవ నం ధారేహీతి॥>
    text <ఇదమవోచ భగవా॥ అత్తమనో ఆయస్మా ఆనన్దో భగవతో భాసితం అభినన్దీతి॥>
    stand <మధుపిణ్డికసుత్తం నిట్ఠితం అట్ఠమం॥>
  text <౯॥ ద్వేధావితక్కసుత్తం>
    text <౨౦౬>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <పుబ్బేవ మే। భిక్ఖవే। సమ్బోధా అనభిసమ్బుద్ధస్స బోధిసత్తస్సేవ సతో ఏతదహోసి యంనూనాహం ద్విధా కత్వా ద్విధా కత్వా వితక్కే విహరేయ్యన్తి॥ సో ఖో అహం। భిక్ఖవే। యో చాయం కామవితక్కో యో చ బ్యాపాదవితక్కో యో చ విహింసావితక్కో ఇమం ఏకం భాగమకాసిం। యో చాయం నేక్ఖమ్మవితక్కో యో చ అబ్యాపాదవితక్కో యో చ అవిహింసావితక్కో ఇమం దుతియం భాగమకాసిం॥>
    text <౨౦౭>, <తస్స మయ్హం। భిక్ఖవే। ఏవం అప్పమత్తస్స ఆతాపినో పహితత్తస్స విహరతో ఉప్పజ్జతి కామవితక్కో॥ సో ఏవం పజానామి ఉప్పన్నో ఖో మే అయం కామవితక్కో॥ సో చ ఖో అత్తబ్యాబాధాయపి సంవత్తతి। పరబ్యాబాధాయపి సంవత్తతి। ఉభయబ్యాబాధాయపి సంవత్తతి। పఞ్ఞానిరోధికో విఘాతపక్ఖికో అనిబ్బానసంవత్తనికో॥ అత్తబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। పరబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। ఉభయబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। పఞ్ఞానిరోధికో విఘాతపక్ఖికో అనిబ్బానసంవత్తనికోతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి॥ సో ఖో అహం। భిక్ఖవే। ఉప్పన్నుప్పన్నం కామవితక్కం పజహమేవ వినోదమేవ బ్యన్తమేవ నం అకాసిం॥>
    text <౨౦౮>, <తస్స మయ్హం। భిక్ఖవే। ఏవం అప్పమత్తస్స ఆతాపినో పహితత్తస్స విహరతో ఉప్పజ్జతి బ్యాపాదవితక్కో…పే॰… ఉప్పజ్జతి విహింసావితక్కో॥ సో ఏవం పజానామి ఉప్పన్నో ఖో మే అయం విహింసావితక్కో॥ సో చ ఖో అత్తబ్యాబాధాయపి సంవత్తతి। పరబ్యాబాధాయపి సంవత్తతి। ఉభయబ్యాబాధాయపి సంవత్తతి। పఞ్ఞానిరోధికో విఘాతపక్ఖికో అనిబ్బానసంవత్తనికో॥ అత్తబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। పరబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। ఉభయబ్యాబాధాయ సంవత్తతీతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి। పఞ్ఞానిరోధికో విఘాతపక్ఖికో అనిబ్బానసంవత్తనికోతిపి మే। భిక్ఖవే। పటిసఞ్చిక్ఖతో అబ్భత్థం గచ్ఛతి॥ సో ఖో అహం। భిక్ఖవే। ఉప్పన్నుప్పన్నం విహింసావితక్కం పజహమేవ వినోదమేవ బ్యన్తమేవ నం అకాసిం॥>
    text <యఞ్ఞదేవ। భిక్ఖవే। భిక్ఖు బహులమనువితక్కేతి అనువిచారేతి। తథా తథా నతి హోతి చేతసో॥ కామవితక్కం చే। భిక్ఖవే। భిక్ఖు బహులమనువితక్కేతి అనువిచారేతి। పహాసి నేక్ఖమ్మవితక్కం। కామవితక్కం బహులమకాసి। తస్స తం కామవితక్కాయ చిత్తం నమతి॥ బ్యాపాదవితక్కం చే। భిక్ఖవే…పే॰… విహింసావితక్కం చే। భిక్ఖవే। భిక్ఖు బహులమనువితక్కేతి అనువిచారేతి। పహాసి అవిహింసావితక్కం। విహింసావితక్కం బహులమకాసి। తస్స తం విహింసావితక్కాయ చిత్తం నమతి॥ సేయ్యథాపి। భిక్ఖవే। వస్సానం పచ్ఛిమే మాసే సరదసమయే కిట్ఠసమ్బాధే గోపాలకో గావో రక్ఖేయ్య॥ సో తా గావో తతో తతో దణ్డేన ఆకోటేయ్య పటికోటేయ్య సన్నిరున్ధేయ్య సన్నివారేయ్య॥ తం కిస్స హేతు॥ పస్సతి హి సో। భిక్ఖవే। గోపాలకో తతోనిదానం వధం వా బన్ధనం వా జానిం వా గరహం వా॥ ఏవమేవ ఖో అహం। భిక్ఖవే। అద్దసం అకుసలానం ధమ్మానం ఆదీనవం ఓకారం సంకిలేసం। కుసలానం ధమ్మానం నేక్ఖమ్మే ఆనిసంసం వోదానపక్ఖం॥>
    text <౨౦౯>, <తస్స మయ్హం। భిక్ఖవే। ఏవం అప్పమత్తస్స ఆతాపినో పహితత్తస్స విహరతో ఉప్పజ్జతి నేక్ఖమ్మవితక్కో॥ సో ఏవం పజానామి ఉప్పన్నో ఖో మే అయం నేక్ఖమ్మవితక్కో॥ సో చ ఖో నేవత్తబ్యాబాధాయ సంవత్తతి। న పరబ్యాబాధాయ సంవత్తతి। న ఉభయబ్యాబాధాయ సంవత్తతి। పఞ్ఞావుద్ధికో అవిఘాతపక్ఖికో నిబ్బానసంవత్తనికో॥ రత్తిం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ దివసం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ రత్తిన్దివం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ అపి చ ఖో మే అతిచిరం అనువితక్కయతో అనువిచారయతో కాయో కిలమేయ్య॥ కాయే కిలన్తే చిత్తం ఊహఞ్ఞేయ్య॥ ఊహతే చిత్తే ఆరా చిత్తం సమాధిమ్హాతి॥ సో ఖో అహం। భిక్ఖవే। అజ్ఝత్తమేవ చిత్తం సణ్ఠపేమి సన్నిసాదేమి ఏకోదిం కరోమి సమాదహామి॥ తం కిస్స హేతు॥ మా మే చిత్తం ఊహఞ్ఞీతి॥>
    text <౨౧౦>, <తస్స మయ్హం। భిక్ఖవే। ఏవం అప్పమత్తస్స ఆతాపినో పహితత్తస్స విహరతో ఉప్పజ్జతి అబ్యాపాదవితక్కో…పే॰… ఉప్పజ్జతి అవిహింసావితక్కో॥ సో ఏవం పజానామి ఉప్పన్నో ఖో మే అయం అవిహింసావితక్కో॥ సో చ ఖో నేవత్తబ్యాబాధాయ సంవత్తతి। న పరబ్యాబాధాయ సంవత్తతి। న ఉభయబ్యాబాధాయ సంవత్తతి। పఞ్ఞావుద్ధికో అవిఘాతపక్ఖికో నిబ్బానసంవత్తనికో॥ రత్తిం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ దివసం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ రత్తిన్దివం చేపి నం। భిక్ఖవే। అనువితక్కేయ్యం అనువిచారేయ్యం। నేవ తతోనిదానం భయం సమనుపస్సామి॥ అపి చ ఖో మే అతిచిరం అనువితక్కయతో అనువిచారయతో కాయో కిలమేయ్య॥ కాయే కిలన్తే చిత్తం ఊహఞ్ఞేయ్య॥ ఊహతే చిత్తే ఆరా చిత్తం సమాధిమ్హాతి॥ సో ఖో అహం। భిక్ఖవే। అజ్ఝత్తమేవ చిత్తం సణ్ఠపేమి। సన్నిసాదేమి। ఏకోదిం కరోమి సమాదహామి॥ తం కిస్స హేతు॥ మా మే చిత్తం ఊహఞ్ఞీతి॥>
    text <యఞ్ఞదేవ। భిక్ఖవే। భిక్ఖు బహులమనువితక్కేతి అనువిచారేతి। తథా తథా నతి హోతి చేతసో॥ నేక్ఖమ్మవితక్కఞ్చే। భిక్ఖవే। భిక్ఖు బహులమనువితక్కేతి అనువిచారేతి। పహాసి కామవితక్కం। నేక్ఖమ్మవితక్కం బహులమకాసి। తస్సం తం నేక్ఖమ్మవితక్కాయ చిత్తం నమతి॥ అబ్యాపాదవితక్కఞ్చే। భిక్ఖవే…పే॰… అవిహింసావితక్కఞ్చే। భిక్ఖవే। భిక్ఖు బహులమనువితక్కేతి అనువిచారేతి। పహాసి విహింసావితక్కం। అవిహింసావితక్కం బహులమకాసి। తస్స తం అవిహింసావితక్కాయ చిత్తం నమతి॥ సేయ్యథాపి। భిక్ఖవే। గిమ్హానం పచ్ఛిమే మాసే సబ్బసస్సేసు గామన్తసమ్భతేసు గోపాలకో గావో రక్ఖేయ్య। తస్స రుక్ఖమూలగతస్స వా అబ్భోకాసగతస్స వా సతికరణీయమేవ హోతి ఏతా గావోతి॥ ఏవమేవం ఖో। భిక్ఖవే। సతికరణీయమేవ అహోసి ఏతే ధమ్మాతి॥>
    text <౨౧౧>, <ఆరద్ధం ఖో పన మే। భిక్ఖవే। వీరియం అహోసి అసల్లీనం। ఉపట్ఠితా సతి అసమ్ముట్ఠా। పస్సద్ధో కాయో అసారద్ధో। సమాహితం చిత్తం ఏకగ్గం॥ సో ఖో అహం। భిక్ఖవే। వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహాసిం॥ వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహాసిం॥ పీతియా చ విరాగా ఉపేక్ఖకో చ విహాసిం సతో చ సమ్పజానో। సుఖఞ్చ కాయేన పటిసంవేదేసిం। యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి। తతియం ఝానం ఉపసమ్పజ్జ విహాసిం॥ సుఖస్స చ పహానా దుక్ఖస్స చ పహానా పుబ్బేవ సోమనస్సదోమనస్సానం అత్థఙ్గమా అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహాసిం॥>
    text <౨౧౨>, <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే పుబ్బేనివాసానుస్సతిఞాణాయ చిత్తం అభినిన్నామేసిం॥ సో అనేకవిహితం పుబ్బేనివాసం అనుస్సరామి॥ సేయ్యథిదం। ఏకమ్పి జాతిం…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరామి॥ అయం ఖో మే। భిక్ఖవే। రత్తియా పఠమే యామే పఠమా విజ్జా అధిగతా। అవిజ్జా విహతా విజ్జా ఉప్పన్నా। తమో విహతో ఆలోకో ఉప్పన్నో। యథా తం అప్పమత్తస్స ఆతాపినో పహితత్తస్స విహరతో॥>
    text <౨౧౩>, <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే సత్తానం చుతూపపాతఞాణాయ చిత్తం అభినిన్నామేసిం॥ సో దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సామి చవమానే ఉపపజ్జమానే…పే॰… ఇమే వత భోన్తో సత్తా కాయదుచ్చరితేన సమన్నాగతా…పే॰… ఇతి దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సామి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే। యథాకమ్మూపగే సత్తే పజానామి॥ అయం ఖో మే। భిక్ఖవే। రత్తియా మజ్ఝిమే యామే దుతియా విజ్జా అధిగతా। అవిజ్జా విహతా విజ్జా ఉప్పన్నా। తమో విహతో ఆలోకో ఉప్పన్నో। యథా తం అప్పమత్తస్స ఆతాపినో పహితత్తస్స విహరతో॥>
    text <౨౧౪>, <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే ఆసవానం ఖయఞాణాయ చిత్తం అభినిన్నామేసిం॥ సో ఇదం దుక్ఖన్తి యథాభూతం అబ్భఞ్ఞాసిం। అయం దుక్ఖసముదయోతి యథాభూతం అబ్భఞ్ఞాసిం। అయం దుక్ఖనిరోధోతి యథాభూతం అబ్భఞ్ఞాసిం। అయం దుక్ఖనిరోధగామినీ పటిపదాతి యథాభూతం అబ్భఞ్ఞాసిం॥ ఇమే ఆసవాతి యథాభూతం అబ్భఞ్ఞాసిం। అయం ఆసవసముదయోతి యథాభూతం అబ్భఞ్ఞాసిం। అయం ఆసవనిరోధోతి యథాభూతం అబ్భఞ్ఞాసిం। అయం ఆసవనిరోధగామినీ పటిపదాతి యథాభూతం అబ్భఞ్ఞాసిం॥ తస్స మే ఏవం జానతో ఏవం పస్సతో కామాసవాపి చిత్తం విముచ్చిత్థ। భవాసవాపి చిత్తం విముచ్చిత్థ। అవిజ్జాసవాపి చిత్తం విముచ్చిత్థ। విముత్తస్మిం విముత్తమితి ఞాణం అహోసి ఖీణా జాతి। వుసితం బ్రహ్మచరియం। కతం కరణీయం। నాపరం ఇత్థత్తాయాతి అబ్భఞ్ఞాసిం॥ అయం ఖో మే। భిక్ఖవే। రత్తియా పచ్ఛిమే యామే తతియా విజ్జా అధిగతా। అవిజ్జా విహతా విజ్జా ఉప్పన్నా। తమో విహతో ఆలోకో ఉప్పన్నో। యథా తం అప్పమత్తస్స ఆతాపినో పహితత్తస్స విహరతో॥>
    text <౨౧౫>, <సేయ్యథాపి। భిక్ఖవే। అరఞ్ఞే పవనే మహన్తం నిన్నం పల్లలం॥ తమేనం మహామిగసఙ్ఘో ఉపనిస్సాయ విహరేయ్య॥ తస్స కోచిదేవ పురిసో ఉప్పజ్జేయ్య అనత్థకామో అహితకామో అయోగక్ఖేమకామో॥ సో య్వాస్స మగ్గో ఖేమో సోవత్థికో పీతిగమనీయో తం మగ్గం పిదహేయ్య। వివరేయ్య కుమ్మగ్గం। ఓదహేయ్య ఓకచరం। ఠపేయ్య ఓకచారికం॥ ఏవఞ్హి సో। భిక్ఖవే। మహామిగసఙ్ఘో అపరేన సమయేన అనయబ్యసనం ఆపజ్జేయ్య॥ తస్సేవ ఖో పన। భిక్ఖవే। మహతో మిగసఙ్ఘస్స కోచిదేవ పురిసో ఉప్పజ్జేయ్య అత్థకామో హితకామో యోగక్ఖేమకామో॥ సో య్వాస్స మగ్గో ఖేమో సోవత్థికో పీతిగమనీయో తం మగ్గం వివరేయ్య। పిదహేయ్య కుమ్మగ్గం। ఊహనేయ్య ఓకచరం। నాసేయ్య ఓకచారికం॥ ఏవఞ్హి సో। భిక్ఖవే। మహామిగసఙ్ఘో అపరేన సమయేన వుద్ధిం విరూళ్హిం వేపుల్లం ఆపజ్జేయ్య॥>
    text <ఉపమా ఖో మే అయం। భిక్ఖవే। కతా అత్థస్స విఞ్ఞాపనాయ॥ అయం చేవేత్థ అత్థో మహన్తం నిన్నం పల్లలన్తి ఖో। భిక్ఖవే। కామానమేతం అధివచనం॥ మహామిగసఙ్ఘోతి ఖో। భిక్ఖవే। సత్తానమేతం అధివచనం॥ పురిసో అనత్థకామో అహితకామో అయోగక్ఖేమకామోతి ఖో। భిక్ఖవే। మారస్సేతం పాపిమతో అధివచనం॥ కుమ్మగ్గోతి ఖో। భిక్ఖవే। అట్ఠఙ్గికస్సేతం మిచ్ఛామగ్గస్స అధివచనం। సేయ్యథిదం మిచ్ఛాదిట్ఠియా మిచ్ఛాసఙ్కప్పస్స మిచ్ఛావాచాయ మిచ్ఛాకమ్మన్తస్స మిచ్ఛాఆజీవస్స మిచ్ఛావాయామస్స మిచ్ఛాసతియా మిచ్ఛాసమాధిస్స॥ ఓకచరోతి ఖో। భిక్ఖవే। నన్దీరాగస్సేతం అధివచనం॥ ఓకచారికాతి ఖో। భిక్ఖవే। అవిజ్జాయేతం అధివచనం॥ పురిసో అత్థకామో హితకామో యోగక్ఖేమకామోతి ఖో। భిక్ఖవే। తథాగతస్సేతం అధివచనం అరహతో సమ్మాసమ్బుద్ధస్స॥ ఖేమో మగ్గో సోవత్థికో పీతిగమనీయోతి ఖో। భిక్ఖవే। అరియస్సేతం అట్ఠఙ్గికస్స మగ్గస్స అధివచనం। సేయ్యథిదం సమ్మాదిట్ఠియా సమ్మాసఙ్కప్పస్స సమ్మావాచాయ సమ్మాకమ్మన్తస్స సమ్మాఆజీవస్స సమ్మావాయామస్స సమ్మాసతియా సమ్మాసమాధిస్స॥>
    text <ఇతి ఖో। భిక్ఖవే। వివటో మయా ఖేమో మగ్గో సోవత్థికో పీతిగమనీయో। పిహితో కుమ్మగ్గో। ఊహతో ఓకచరో। నాసితా ఓకచారికా॥ యం। భిక్ఖవే। సత్థారా కరణీయం సావకానం హితేసినా అనుకమ్పకేన అనుకమ్పం ఉపాదాయ। కతం వో తం మయా॥ ఏతాని। భిక్ఖవే। రుక్ఖమూలాని। ఏతాని సుఞ్ఞాగారాని। ఝాయథ। భిక్ఖవే। మా పమాదత్థ। మా పచ్ఛా విప్పటిసారినో అహువత్థ॥ అయం వో అమ్హాకం అనుసాసనీతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <ద్వేధావితక్కసుత్తం నిట్ఠితం నవమం॥>
  text <౧౦॥ వితక్కసణ్ఠానసుత్తం>
    text <౨౧౬>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <అధిచిత్తమనుయుత్తేన। భిక్ఖవే। భిక్ఖునా పఞ్చ నిమిత్తాని కాలేన కాలం మనసి కాతబ్బాని॥ కతమాని పఞ్చ॥ ఇధ। భిక్ఖవే। భిక్ఖునో యం నిమిత్తం ఆగమ్మ యం నిమిత్తం మనసికరోతో ఉప్పజ్జన్తి పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తమ్హా నిమిత్తా అఞ్ఞం నిమిత్తం మనసి కాతబ్బం కుసలూపసంహితం॥ తస్స తమ్హా నిమిత్తా అఞ్ఞం నిమిత్తం మనసికరోతో కుసలూపసంహితం యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ సేయ్యథాపి। భిక్ఖవే। దక్ఖో పలగణ్డో వా పలగణ్డన్తేవాసీ వా సుఖుమాయ ఆణియా ఓళారికం ఆణిం అభినిహనేయ్య అభినీహరేయ్య అభినివత్తేయ్య। ఏవమేవ ఖో। భిక్ఖవే। భిక్ఖునో యం నిమిత్తం ఆగమ్మ యం నిమిత్తం మనసికరోతో ఉప్పజ్జన్తి పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తమ్హా నిమిత్తా అఞ్ఞం నిమిత్తం మనసి కాతబ్బం కుసలూపసంహితం॥ తస్స తమ్హా నిమిత్తా అఞ్ఞం నిమిత్తం మనసికరోతో కుసలూపసంహితం యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥>
    text <౨౧౭>, <తస్స చే। భిక్ఖవే। భిక్ఖునో తమ్హా నిమిత్తా అఞ్ఞం నిమిత్తం మనసికరోతో కుసలూపసంహితం ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తేసం వితక్కానం ఆదీనవో ఉపపరిక్ఖితబ్బో ఇతిపిమే వితక్కా అకుసలా। ఇతిపిమే వితక్కా సావజ్జా। ఇతిపిమే వితక్కా దుక్ఖవిపాకాతి॥ తస్స తేసం వితక్కానం ఆదీనవం ఉపపరిక్ఖతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ సేయ్యథాపి। భిక్ఖవే। ఇత్థీ వా పురిసో వా దహరో యువా మణ్డనకజాతికో అహికుణపేన వా కుక్కురకుణపేన వా మనుస్సకుణపేన వా కణ్ఠే ఆసత్తేన అట్టియేయ్య హరాయేయ్య జిగుచ్ఛేయ్య। ఏవమేవ ఖో। భిక్ఖవే। తస్స చే భిక్ఖునో తమ్హాపి నిమిత్తా అఞ్ఞం నిమిత్తం మనసికరోతో కుసలూపసంహితం ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తేసం వితక్కానం ఆదీనవో ఉపపరిక్ఖితబ్బో ఇతిపిమే వితక్కా అకుసలా। ఇతిపిమే వితక్కా సావజ్జా। ఇతిపిమే వితక్కా దుక్ఖవిపాకాతి॥ తస్స తేసం వితక్కానం ఆదీనవం ఉపపరిక్ఖతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥>
    text <౨౧౮>, <తస్స చే। భిక్ఖవే। భిక్ఖునో తేసమ్పి వితక్కానం ఆదీనవం ఉపపరిక్ఖతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తేసం వితక్కానం అసతిఅమనసికారో ఆపజ్జితబ్బో॥ తస్స తేసం వితక్కానం అసతిఅమనసికారం ఆపజ్జతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ సేయ్యథాపి। భిక్ఖవే। చక్ఖుమా పురిసో ఆపాథగతానం రూపానం అదస్సనకామో అస్స। సో నిమీలేయ్య వా అఞ్ఞేన వా అపలోకేయ్య॥ ఏవమేవ ఖో। భిక్ఖవే। తస్స చే భిక్ఖునో తేసమ్పి వితక్కానం ఆదీనవం ఉపపరిక్ఖతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥>
    text <౨౧౯>, <తస్స చే। భిక్ఖవే। భిక్ఖునో తేసమ్పి వితక్కానం అసతిఅమనసికారం ఆపజ్జతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తేన। భిక్ఖవే। భిక్ఖునా తేసం వితక్కానం వితక్కసఙ్ఖారసణ్ఠానం మనసికాతబ్బం॥ తస్స తేసం వితక్కానం వితక్కసఙ్ఖారసణ్ఠానం మనసికరోతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ సేయ్యథాపి। భిక్ఖవే। పురిసో సీఘం గచ్ఛేయ్య॥ తస్స ఏవమస్స కిం ను ఖో అహం సీఘం గచ్ఛామి॥ యంనూనాహం సణికం గచ్ఛేయ్యన్తి॥ సో సణికం గచ్ఛేయ్య॥ తస్స ఏవమస్స కిం ను ఖో అహం సణికం గచ్ఛామి॥ యంనూనాహం తిట్ఠేయ్యన్తి॥ సో తిట్ఠేయ్య॥ తస్స ఏవమస్స కిం ను ఖో అహం ఠితో॥ యంనూనాహం నిసీదేయ్యన్తి॥ సో నిసీదేయ్య॥ తస్స ఏవమస్స కిం ను ఖో అహం నిసిన్నో॥ యంనూనాహం నిపజ్జేయ్యన్తి॥ సో నిపజ్జేయ్య॥ ఏవఞ్హి సో। భిక్ఖవే। పురిసో ఓళారికం ఓళారికం ఇరియాపథం అభినివజ్జేత్వా సుఖుమం సుఖుమం ఇరియాపథం కప్పేయ్య॥ ఏవమేవ ఖో। భిక్ఖవే। తస్స చే భిక్ఖునో తేసమ్పి వితక్కానం అసతిఅమనసికారం ఆపజ్జతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥>
    text <౨౨౦>, <తస్స చే। భిక్ఖవే। భిక్ఖునో తేసమ్పి వితక్కానం వితక్కసఙ్ఖారసణ్ఠానం మనసికరోతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి॥ తేన। భిక్ఖవే। భిక్ఖునా దన్తేభిదన్తమాధాయ జివ్హాయ తాలుం ఆహచ్చ చేతసా చిత్తం అభినిగ్గణ్హితబ్బం అభినిప్పీళేతబ్బం అభిసన్తాపేతబ్బం॥ తస్స దన్తేభిదన్తమాధాయ జివ్హాయ తాలుం ఆహచ్చ చేతసా చిత్తం అభినిగ్గణ్హతో అభినిప్పీళయతో అభిసన్తాపయతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ సేయ్యథాపి। భిక్ఖవే। బలవా పురిసో దుబ్బలతరం పురిసం సీసే వా గలే వా ఖన్ధే వా గహేత్వా అభినిగ్గణ్హేయ్య అభినిప్పీళేయ్య అభిసన్తాపేయ్య। ఏవమేవ ఖో। భిక్ఖవే। తస్స చే భిక్ఖునో తేసమ్పి వితక్కానం వితక్కసఙ్ఖారసణ్ఠానం మనసికరోతో ఉప్పజ్జన్తేవ పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి॥ తేన। భిక్ఖవే। భిక్ఖునా దన్తేభిదన్తమాధాయ జివ్హాయ తాలుం ఆహచ్చ చేతసా చిత్తం అభినిగ్గణ్హితబ్బం అభినిప్పీళేతబ్బం అభిసన్తాపేతబ్బం॥ తస్స దన్తేభిదన్తమాధాయ జివ్హాయ తాలుం ఆహచ్చ చేతసా చిత్తం అభినిగ్గణ్హతో అభినిప్పీళయతో అభిసన్తాపయతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥>
    text <౨౨౧>, <యతో ఖో। భిక్ఖవే। భిక్ఖునో యం నిమిత్తం ఆగమ్మ యం నిమిత్తం మనసికరోతో ఉప్పజ్జన్తి పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి। తస్స తమ్హా నిమిత్తా అఞ్ఞం నిమిత్తం మనసికరోతో కుసలూపసంహితం యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ తేసమ్పి వితక్కానం ఆదీనవం ఉపపరిక్ఖతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ తేసమ్పి వితక్కానం అసతిఅమనసికారం ఆపజ్జతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ తేసమ్పి వితక్కానం వితక్కసఙ్ఖారసణ్ఠానం మనసికరోతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ దన్తేభిదన్తమాధాయ జివ్హాయ తాలుం ఆహచ్చ చేతసా చిత్తం అభినిగ్గణ్హతో అభినిప్పీళయతో అభిసన్తాపయతో యే పాపకా అకుసలా వితక్కా ఛన్దూపసంహితాపి దోసూపసంహితాపి మోహూపసంహితాపి తే పహీయన్తి తే అబ్భత్థం గచ్ఛన్తి॥ తేసం పహానా అజ్ఝత్తమేవ చిత్తం సన్తిట్ఠతి సన్నిసీదతి ఏకోది హోతి సమాధియతి॥ అయం వుచ్చతి। భిక్ఖవే। భిక్ఖు వసీ వితక్కపరియాయపథేసు॥ యం వితక్కం ఆకఙ్ఖిస్సతి తం వితక్కం వితక్కేస్సతి। యం వితక్కం నాకఙ్ఖిస్సతి న తం వితక్కం వితక్కేస్సతి॥ అచ్ఛేచ్ఛి తణ్హం। వివత్తయి సంయోజనం। సమ్మా మానాభిసమయా అన్తమకాసి దుక్ఖస్సాతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <వితక్కసణ్ఠానసుత్తం నిట్ఠితం దసమం॥>
    stand <సీహనాదవగ్గో నిట్ఠితో దుతియో॥>
    text <తస్సుద్దానం>
