text <౩॥ ఓపమ్మవగ్గో>
  text <౧॥ కకచూపమసుత్తం>
    text <౨౨౨>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తేన ఖో పన సమయేన ఆయస్మా మోళియఫగ్గునో భిక్ఖునీహి సద్ధిం అతివేలం సంసట్ఠో విహరతి॥ ఏవం సంసట్ఠో ఆయస్మా మోళియఫగ్గునో భిక్ఖునీహి సద్ధిం విహరతి సచే కోచి భిక్ఖు ఆయస్మతో మోళియఫగ్గునస్స సమ్ముఖా తాసం భిక్ఖునీనం అవణ్ణం భాసతి। తేనాయస్మా మోళియఫగ్గునో కుపితో అనత్తమనో అధికరణమ్పి కరోతి॥ సచే పన కోచి భిక్ఖు తాసం భిక్ఖునీనం సమ్ముఖా ఆయస్మతో మోళియఫగ్గునస్స అవణ్ణం భాసతి। తేన తా భిక్ఖునియో కుపితా అనత్తమనా అధికరణమ్పి కరోన్తి॥ ఏవం సంసట్ఠో ఆయస్మా మోళియఫగ్గునో భిక్ఖునీహి సద్ధిం విహరతి॥ అథ ఖో అఞ్ఞతరో భిక్ఖు యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో సో భిక్ఖు భగవన్తం ఏతదవోచ ఆయస్మా। భన్తే। మోళియఫగ్గునో భిక్ఖునీహి సద్ధిం అతివేలం సంసట్ఠో విహరతి॥ ఏవం సంసట్ఠో। భన్తే। ఆయస్మా మోళియఫగ్గునో భిక్ఖునీహి సద్ధిం విహరతి సచే కోచి భిక్ఖు ఆయస్మతో మోళియఫగ్గునస్స సమ్ముఖా తాసం భిక్ఖునీనం అవణ్ణం భాసతి। తేనాయస్మా మోళియఫగ్గునో కుపితో అనత్తమనో అధికరణమ్పి కరోతి॥ సచే పన కోచి భిక్ఖు తాసం భిక్ఖునీనం సమ్ముఖా ఆయస్మతో మోళియఫగ్గునస్స అవణ్ణం భాసతి। తేన తా భిక్ఖునియో కుపితా అనత్తమనా అధికరణమ్పి కరోన్తి॥ ఏవం సంసట్ఠో। భన్తే। ఆయస్మా మోళియఫగ్గునో భిక్ఖునీహి సద్ధిం విహరతీతి॥>
    text <౨౨౩>, <అథ ఖో భగవా అఞ్ఞతరం భిక్ఖుం ఆమన్తేసి ఏహి త్వం। భిక్ఖు। మమ వచనేన మోళియఫగ్గునం భిక్ఖుం ఆమన్తేహి సత్థా తం। ఆవుసో ఫగ్గున। ఆమన్తేతీతి॥ ఏవం। భన్తేతి ఖో సో భిక్ఖు భగవతో పటిస్సుత్వా యేనాయస్మా మోళియఫగ్గునో తేనుపసఙ్కమి। ఉపసఙ్కమిత్వా ఆయస్మన్తం మోళియఫగ్గునం ఏతదవోచ సత్థా తం। ఆవుసో ఫగ్గున। ఆమన్తేతీతి॥ ఏవమావుసోతి ఖో ఆయస్మా మోళియఫగ్గునో తస్స భిక్ఖునో పటిస్సుత్వా యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నం ఖో ఆయస్మన్తం మోళియఫగ్గునం భగవా ఏతదవోచ>
    text <సచ్చం కిర త్వం। ఫగ్గున। భిక్ఖునీహి సద్ధిం అతివేలం సంసట్ఠో విహరసి॥ ఏవం సంసట్ఠో కిర త్వం। ఫగ్గున। భిక్ఖునీహి సద్ధిం విహరసి సచే కోచి భిక్ఖు తుయ్హం సమ్ముఖా తాసం భిక్ఖునీనం అవణ్ణం భాసతి। తేన త్వం కుపితో అనత్తమనో అధికరణమ్పి కరోసి॥ సచే పన కోచి భిక్ఖు తాసం భిక్ఖునీనం సమ్ముఖా తుయ్హం అవణ్ణం భాసతి। తేన తా భిక్ఖునియో కుపితా అనత్తమనా అధికరణమ్పి కరోన్తి॥ ఏవం సంసట్ఠో కిర త్వం। ఫగ్గున। భిక్ఖునీహి సద్ధిం విహరసీతి॥ ఏవం। భన్తేతి॥ నను త్వం। ఫగ్గున। కులపుత్తో సద్ధా అగారస్మా అనగారియం పబ్బజితోతి॥ ఏవం। భన్తేతి॥>
    text <౨౨౪>, <న ఖో తే ఏతం। ఫగ్గున। పతిరూపం కులపుత్తస్స సద్ధా అగారస్మా అనగారియం పబ్బజితస్స। యం త్వం భిక్ఖునీహి సద్ధిం అతివేలం సంసట్ఠో విహరేయ్యాసి॥ తస్మాతిహ। ఫగ్గున। తవ చేపి కోచి సమ్ముఖా తాసం భిక్ఖునీనం అవణ్ణం భాసేయ్య। తత్రాపి త్వం। ఫగ్గున। యే గేహసితా ఛన్దా యే గేహసితా వితక్కా తే పజహేయ్యాసి॥ తత్రాపి తే। ఫగ్గున। ఏవం సిక్ఖితబ్బం న చేవ మే చిత్తం విపరిణతం భవిస్సతి। న చ పాపికం వాచం నిచ్ఛారేస్సామి। హితానుకమ్పీ చ విహరిస్సామి మేత్తచిత్తో। న దోసన్తరోతి॥ ఏవఞ్హి తే। ఫగ్గున। సిక్ఖితబ్బం॥>
    text <తస్మాతిహ। ఫగ్గున। తవ చేపి కోచి సమ్ముఖా తాసం భిక్ఖునీనం పాణినా పహారం దదేయ్య। లేడ్డునా పహారం దదేయ్య। దణ్డేన పహారం దదేయ్య। సత్థేన పహారం దదేయ్య॥ తత్రాపి త్వం। ఫగ్గున। యే గేహసితా ఛన్దా యే గేహసితా వితక్కా తే పజహేయ్యాసి॥ తత్రాపి తే। ఫగ్గున। ఏవం సిక్ఖితబ్బం న చేవ మే చిత్తం విపరిణతం భవిస్సతి। న చ పాపికం వాచం నిచ్ఛారేస్సామి। హితానుకమ్పీ చ విహరిస్సామి మేత్తచిత్తో। న దోసన్తరోతి॥ ఏవఞ్హి తే। ఫగ్గున। సిక్ఖితబ్బం॥>
    text <తస్మాతిహ। ఫగ్గున। తవ చేపి కోచి సమ్ముఖా అవణ్ణం భాసేయ్య। తత్రాపి త్వం। ఫగ్గున। యే గేహసితా ఛన్దా యే గేహసితా వితక్కా తే పజహేయ్యాసి॥ తత్రాపి తే। ఫగ్గున। ఏవం సిక్ఖితబ్బం న చేవ మే చిత్తం విపరిణతం భవిస్సతి। న చ పాపికం వాచం నిచ్ఛారేస్సామి। హితానుకమ్పీ చ విహరిస్సామి మేత్తచిత్తో। న దోసన్తరోతి॥ ఏవఞ్హి తే। ఫగ్గున। సిక్ఖితబ్బం॥>
    text <తస్మాతిహ। ఫగ్గున। తవ చేపి కోచి పాణినా పహారం దదేయ్య। లేడ్డునా పహారం దదేయ్య। దణ్డేన పహారం దదేయ్య। సత్థేన పహారం దదేయ్య। తత్రాపి త్వం। ఫగ్గున। యే గేహసితా ఛన్దా యే గేహసితా వితక్కా తే పజహేయ్యాసి॥ తత్రాపి తే। ఫగ్గున। ఏవం సిక్ఖితబ్బం న చేవ మే చిత్తం విపరిణతం భవిస్సతి। న చ పాపికం వాచం నిచ్ఛారేస్సామి। హితానుకమ్పీ చ విహరిస్సామి మేత్తచిత్తో। న దోసన్తరోతి॥ ఏవఞ్హి తే। ఫగ్గున। సిక్ఖితబ్బన్తి॥>
    text <౨౨౫>, <అథ ఖో భగవా భిక్ఖూ ఆమన్తేసి ఆరాధయింసు వత మే। భిక్ఖవే। భిక్ఖూ ఏకం సమయం చిత్తం॥ ఇధాహం। భిక్ఖవే। భిక్ఖూ ఆమన్తేసిం అహం ఖో। భిక్ఖవే। ఏకాసనభోజనం భుఞ్జామి॥ ఏకాసనభోజనం ఖో అహం। భిక్ఖవే। భుఞ్జమానో అప్పాబాధతఞ్చ సఞ్జానామి అప్పాతఙ్కతఞ్చ లహుట్ఠానఞ్చ బలఞ్చ ఫాసువిహారఞ్చ॥ ఏథ తుమ్హేపి। భిక్ఖవే। ఏకాసనభోజనం భుఞ్జథ॥ ఏకాసనభోజనం ఖో। భిక్ఖవే। తుమ్హేపి భుఞ్జమానా అప్పాబాధతఞ్చ సఞ్జానిస్సథ అప్పాతఙ్కతఞ్చ లహుట్ఠానఞ్చ బలఞ్చ ఫాసువిహారఞ్చాతి॥ న మే। భిక్ఖవే। తేసు భిక్ఖూసు అనుసాసనీ కరణీయా అహోసి। సతుప్పాదకరణీయమేవ మే। భిక్ఖవే। తేసు భిక్ఖూసు అహోసి॥>
    text <సేయ్యథాపి। భిక్ఖవే। సుభూమియం చతుమహాపథే ఆజఞ్ఞరథో యుత్తో అస్స ఠితో ఓధస్తపతోదో॥ తమేనం దక్ఖో యోగ్గాచరియో అస్సదమ్మసారథి అభిరుహిత్వా। వామేన హత్థేన రస్మియో గహేత్వా। దక్ఖిణేన హత్థేన పతోదం గహేత్వా। యేనిచ్ఛకం యదిచ్ఛకం సారేయ్యపి పచ్చాసారేయ్యపి॥ ఏవమేవ ఖో। భిక్ఖవే। న మే తేసు భిక్ఖూసు అనుసాసనీ కరణీయా అహోసి। సతుప్పాదకరణీయమేవ మే। భిక్ఖవే। తేసు భిక్ఖూసు అహోసి॥ తస్మాతిహ। భిక్ఖవే। తుమ్హేపి అకుసలం పజహథ। కుసలేసు ధమ్మేసు ఆయోగం కరోథ॥ ఏవఞ్హి తుమ్హేపి ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సథ॥>
    text <సేయ్యథాపి। భిక్ఖవే। గామస్స వా నిగమస్స వా అవిదూరే మహన్తం సాలవనం॥ తఞ్చస్స ఏళణ్డేహి సఞ్ఛన్నం॥ తస్స కోచిదేవ పురిసో ఉప్పజ్జేయ్య అత్థకామో హితకామో యోగక్ఖేమకామో॥ సో యా తా సాలలట్ఠియో కుటిలా ఓజాపహరణియో తా ఛేత్వా బహిద్ధా నీహరేయ్య। అన్తోవనం సువిసోధితం విసోధేయ్య॥ యా పన తా సాలలట్ఠియో ఉజుకా సుజాతా తా సమ్మా పరిహరేయ్య॥ ఏవఞ్హేతం। భిక్ఖవే। సాలవనం అపరేన సమయేన వుద్ధిం విరూళ్హిం వేపుల్లం ఆపజ్జేయ్య॥ ఏవమేవ ఖో। భిక్ఖవే। తుమ్హేపి అకుసలం పజహథ। కుసలేసు ధమ్మేసు ఆయోగం కరోథ॥ ఏవఞ్హి తుమ్హేపి ఇమస్మిం ధమ్మవినయే వుద్ధిం విరూళ్హిం వేపుల్లం ఆపజ్జిస్సథ॥>
    text <౨౨౬>, <భూతపుబ్బం। భిక్ఖవే। ఇమిస్సాయేవ సావత్థియా వేదేహికా నామ గహపతానీ అహోసి॥ వేదేహికాయ। భిక్ఖవే। గహపతానియా ఏవం కల్యాణో కిత్తిసద్దో అబ్భుగ్గతో సోరతా వేదేహికా గహపతానీ। నివాతా వేదేహికా గహపతానీ। ఉపసన్తా వేదేహికా గహపతానీతి॥ వేదేహికాయ ఖో పన। భిక్ఖవే। గహపతానియా కాళీ నామ దాసీ అహోసి దక్ఖా అనలసా సుసంవిహితకమ్మన్తా॥>
    text <అథ ఖో। భిక్ఖవే। కాళియా దాసియా ఏతదహోసి మయ్హం ఖో అయ్యాయ ఏవం కల్యాణో కిత్తిసద్దో అబ్భుగ్గతో సోరతా వేదేహికా గహపతానీ। నివాతా వేదేహికా గహపతానీ। ఉపసన్తా వేదేహికా గహపతానీతి॥ కిం ను ఖో మే అయ్యా సన్తంయేవ ను ఖో అజ్ఝత్తం కోపం న పాతుకరోతి ఉదాహు అసన్తం ఉదాహు మయ్హమేవేతే కమ్మన్తా సుసంవిహితా యేన మే అయ్యా సన్తంయేవ అజ్ఝత్తం కోపం న పాతుకరోతి। నో అసన్తం॥ యంనూనాహం అయ్యం వీమంసేయ్యన్తి॥ అథ ఖో। భిక్ఖవే। కాళీ దాసీ దివా ఉట్ఠాసి॥ అథ ఖో। భిక్ఖవే। వేదేహికా గహపతానీ కాళిం దాసిం ఏతదవోచ హే జే కాళీతి॥ కిం। అయ్యేతి॥ కిం। జే। దివా ఉట్ఠాసీతి॥ న ఖ్వయ్యే। కిఞ్చీతి॥ నో వత రే కిఞ్చి। పాపి దాసి। దివా ఉట్ఠాసీతి కుపితా అనత్తమనా భాకుటిం అకాసి॥ అథ ఖో। భిక్ఖవే। కాళియా దాసియా ఏతదహోసి సన్తంయేవ ఖో మే అయ్యా అజ్ఝత్తం కోపం న పాతుకరోతి। నో అసన్తం। మయ్హమేవేతే కమ్మన్తా సుసంవిహితా। యేన మే అయ్యా సన్తంయేవ అజ్ఝత్తం కోపం న పాతుకరోతి। నో అసన్తం॥ యంనూనాహం భియ్యోసోమత్తాయ అయ్యం వీమంసేయ్యన్తి॥>
    text <అథ ఖో। భిక్ఖవే। కాళీ దాసీ దివాతరంయేవ ఉట్ఠాసి॥ అథ ఖో। భిక్ఖవే। వేదేహికా గహపతానీ కాళిం దాసిం ఏతదవోచ హే జే। కాళీతి॥ కిం। అయ్యేతి॥ కిం। జే। దివాతరం ఉట్ఠాసీతి॥ న ఖ్వయ్యే। కిఞ్చీతి॥ నో వత రే కిఞ్చి। పాపి దాసి। దివాతరం ఉట్ఠాసీతి కుపితా అనత్తమనా అనత్తమనవాచం నిచ్ఛారేసి॥ అథ ఖో। భిక్ఖవే। కాళియా దాసియా ఏతదహోసి సన్తంయేవ ఖో మే అయ్యా అజ్ఝత్తం కోపం న పాతుకరోతి। నో అసన్తం॥ మయ్హమేవేతే కమ్మన్తా సుసంవిహితా। యేన మే అయ్యా సన్తంయేవ అజ్ఝత్తం కోపం న పాతుకరోతి। నో అసన్తం॥ యంనూనాహం భియ్యోసోమత్తాయ అయ్యం వీమంసేయ్యన్తి॥>
    text <అథ ఖో। భిక్ఖవే। కాళీ దాసీ దివాతరంయేవ ఉట్ఠాసి॥ అథ ఖో। భిక్ఖవే। వేదేహికా గహపతానీ కాళిం దాసిం ఏతదవోచ హే జే। కాళీతి॥ కిం। అయ్యేతి॥ కిం। జే। దివా ఉట్ఠాసీతి॥ న ఖ్వయ్యే। కిఞ్చీతి॥ నో వత రే కిఞ్చి। పాపి దాసి। దివా ఉట్ఠాసీతి కుపితా అనత్తమనా అగ్గళసూచిం గహేత్వా సీసే పహారం అదాసి। సీసం వోభిన్ది॥ అథ ఖో। భిక్ఖవే। కాళీ దాసీ భిన్నేన సీసేన లోహితేన గలన్తేన పటివిస్సకానం ఉజ్ఝాపేసి పస్సథయ్యే। సోరతాయ కమ్మం। పస్సథయ్యే। నివాతాయ కమ్మం। పస్సథయ్యే। ఉపసన్తాయ కమ్మం॥ కథఞ్హి నామ ఏకదాసికాయ దివా ఉట్ఠాసీతి కుపితా అనత్తమనా అగ్గళసూచిం గహేత్వా సీసే పహారం దస్సతి। సీసం వోభిన్దిస్సతీతి॥>
    text <అథ ఖో। భిక్ఖవే। వేదేహికాయ గహపతానియా అపరేన సమయేన ఏవం పాపకో కిత్తిసద్దో అబ్భుగ్గచ్ఛి చణ్డీ వేదేహికా గహపతానీ। అనివాతా వేదేహికా గహపతానీ। అనుపసన్తా వేదేహికా గహపతానీతి॥>
    text <ఏవమేవ ఖో। భిక్ఖవే। ఇధేకచ్చో భిక్ఖు తావదేవ సోరతసోరతో హోతి నివాతనివాతో హోతి ఉపసన్తూపసన్తో హోతి యావ న అమనాపా వచనపథా ఫుసన్తి॥ యతో చ। భిక్ఖవే। భిక్ఖుం అమనాపా వచనపథా ఫుసన్తి। అథ భిక్ఖు సోరతోతి వేదితబ్బో। నివాతోతి వేదితబ్బో। ఉపసన్తోతి వేదితబ్బో॥ నాహం తం। భిక్ఖవే। భిక్ఖుం సువచోతి వదామి యో చీవరపిణ్డపాతసేనాసనగిలానప్పచ్చయభేసజ్జపరిక్ఖారహేతు సువచో హోతి। సోవచస్సతం ఆపజ్జతి॥ తం కిస్స హేతు॥ తఞ్హి సో। భిక్ఖవే। భిక్ఖు చీవరపిణ్డపాతసేనాసనగిలానప్పచ్చయభేసజ్జపరిక్ఖారం అలభమానో న సువచో హోతి। న సోవచస్సతం ఆపజ్జతి॥ యో చ ఖో। భిక్ఖవే। భిక్ఖు ధమ్మంయేవ సక్కరోన్తో। ధమ్మం గరుం కరోన్తో। ధమ్మం మానేన్తో। ధమ్మం పూజేన్తో। ధమ్మం అపచాయమానో సువచో హోతి। సోవచస్సతం ఆపజ్జతి। తమహం సువచోతి వదామి॥ తస్మాతిహ। భిక్ఖవే। ధమ్మంయేవ సక్కరోన్తా। ధమ్మం గరుం కరోన్తా। ధమ్మం మానేన్తా। ధమ్మం పూజేన్తా। ధమ్మం అపచాయమానా సువచా భవిస్సామ। సోవచస్సతం ఆపజ్జిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౨౭>, <పఞ్చిమే। భిక్ఖవే। వచనపథా యేహి వో పరే వదమానా వదేయ్యుం కాలేన వా అకాలేన వా। భూతేన వా అభూతేన వా। సణ్హేన వా ఫరుసేన వా। అత్థసంహితేన వా అనత్థసంహితేన వా। మేత్తచిత్తా వా దోసన్తరా వా॥ కాలేన వా। భిక్ఖవే। పరే వదమానా వదేయ్యుం అకాలేన వా। భూతేన వా। భిక్ఖవే। పరే వదమానా వదేయ్యుం అభూతేన వా। సణ్హేన వా। భిక్ఖవే। పరే వదమానా వదేయ్యుం ఫరుసేన వా। అత్థసంహితేన వా। భిక్ఖవే। పరే వదమానా వదేయ్యుం అనత్థసంహితేన వా। మేత్తచిత్తా వా। భిక్ఖవే। పరే వదమానా వదేయ్యుం దోసన్తరా వా॥ తత్రాపి వో। భిక్ఖవే। ఏవం సిక్ఖితబ్బం న చేవ నో చిత్తం విపరిణతం భవిస్సతి। న చ పాపికం వాచం నిచ్ఛారేస్సామ। హితానుకమ్పీ చ విహరిస్సామ మేత్తచిత్తా। న దోసన్తరా॥ తఞ్చ పుగ్గలం మేత్తాసహగతేన చేతసా ఫరిత్వా విహరిస్సామ। తదారమ్మణఞ్చ సబ్బావన్తం లోకం మేత్తాసహగతేన చిత్తేన విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౨౮>, <సేయ్యథాపి। భిక్ఖవే। పురిసో ఆగచ్ఛేయ్య కుదాలపిటకం ఆదాయ॥ సో ఏవం వదేయ్య అహం ఇమం మహాపథవిం అపథవిం కరిస్సామీతి॥ సో తత్ర తత్ర విఖణేయ్య। తత్ర తత్ర వికిరేయ్య। తత్ర తత్ర ఓట్ఠుభేయ్య। తత్ర తత్ర ఓముత్తేయ్య అపథవీ భవసి। అపథవీ భవసీతి॥ తం కిం మఞ్ఞథ। భిక్ఖవే। అపి ను సో పురిసో ఇమం మహాపథవిం అపథవిం కరేయ్యాతి॥ నో హేతం। భన్తే॥ తం కిస్స హేతు॥ అయఞ్హి। భన్తే। మహాపథవీ గమ్భీరా అప్పమేయ్యా॥ సా న సుకరా అపథవీ కాతుం। యావదేవ చ పన సో పురిసో కిలమథస్స విఘాతస్స భాగీ అస్సాతి॥ ఏవమేవ ఖో। భిక్ఖవే। పఞ్చిమే వచనపథా యేహి వో పరే వదమానా వదేయ్యుం కాలేన వా అకాలేన వా। భూతేన వా అభూతేన వా। సణ్హేన వా ఫరుసేన వా। అత్థసంహితేన వా అనత్థసంహితేన వా। మేత్తచిత్తా వా దోసన్తరా వా॥ కాలేన వా। భిక్ఖవే। పరే వదమానా వదేయ్యుం అకాలేన వా। భూతేన వా భిక్ఖవే। పరే వదమానా వదేయ్యుం అభూతేన వా। సణ్హేన వా। భిక్ఖవే। పరే వదమానా వదేయ్యుం ఫరుసేన వా। అత్థసంహితేన వా। భిక్ఖవే। పరే వదమానా వదేయ్యుం అనత్థసంహితేన వా। మేత్తచిత్తా వా। భిక్ఖవే। పరే వదమానా వదేయ్యుం దోసన్తరా వా॥ తత్రాపి వో। భిక్ఖవే। ఏవం సిక్ఖితబ్బం న చేవ నో చిత్తం విపరిణతం భవిస్సతి। న చ పాపికం వాచం నిచ్ఛారేస్సామ। హితానుకమ్పీ చ విహరిస్సామ మేత్తచిత్తా న దోసన్తరా॥ తఞ్చ పుగ్గలం మేత్తాసహగతేన చేతసా ఫరిత్వా విహరిస్సామ। తదారమ్మణఞ్చ సబ్బావన్తం లోకం పథవిసమేన చేతసా విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౨౯>, <సేయ్యథాపి। భిక్ఖవే। పురిసో ఆగచ్ఛేయ్య లాఖం వా హలిద్దిం వా నీలం వా మఞ్జిట్ఠం వా ఆదాయ॥ సో ఏవం వదేయ్య అహం ఇమస్మిం ఆకాసే రూపం లిఖిస్సామి। రూపపాతుభావం కరిస్సామీతి॥ తం కిం మఞ్ఞథ। భిక్ఖవే। అపి ను సో పురిసో ఇమస్మిం ఆకాసే రూపం లిఖేయ్య। రూపపాతుభావం కరేయ్యాతి॥ నో హేతం। భన్తే॥ తం కిస్స హేతు॥ అయఞ్హి। భన్తే। ఆకాసో అరూపీ అనిదస్సనో॥ తత్థ న సుకరం రూపం లిఖితుం। రూపపాతుభావం కాతుం। యావదేవ చ పన సో పురిసో కిలమథస్స విఘాతస్స భాగీ అస్సాతి॥ ఏవమేవ ఖో। భిక్ఖవే। పఞ్చిమే వచనపథా యేహి వో పరే వదమానా వదేయ్యుం కాలేన వా అకాలేన వా …పే॰… న చేవ… తదారమ్మణఞ్చ సబ్బావన్తం లోకం ఆకాససమేన చేతసా విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౩౦>, <సేయ్యథాపి। భిక్ఖవే। పురిసో ఆగచ్ఛేయ్య ఆదిత్తం తిణుక్కం ఆదాయ॥ సో ఏవం వదేయ్య అహం ఇమాయ ఆదిత్తాయ తిణుక్కాయ గఙ్గం నదిం సన్తాపేస్సామి సంపరితాపేస్సామీతి॥ తం కిం మఞ్ఞథ। భిక్ఖవే। అపి ను సో పురిసో ఆదిత్తాయ తిణుక్కాయ గఙ్గం నదిం సన్తాపేయ్య సంపరితాపేయ్యాతి॥ నో హేతం। భన్తే॥ తం కిస్స హేతు॥ గఙ్గా హి। భన్తే। నదీ గమ్భీరా అప్పమేయ్యా॥ సా న సుకరా ఆదిత్తాయ తిణుక్కాయ సన్తాపేతుం సంపరితాపేతుం। యావదేవ చ పన సో పురిసో కిలమథస్స విఘాతస్స భాగీ అస్సాతి॥ ఏవమేవ ఖో। భిక్ఖవే। పఞ్చిమే వచనపథా యేహి వో పరే వదమానా వదేయ్యుం కాలేన వా అకాలేన వా…పే॰… న చేవ… తదారమ్మణఞ్చ సబ్బావన్తం లోకం గఙ్గాసమేన చేతసా విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౩౧>, <సేయ్యథాపి। భిక్ఖవే। బిళారభస్తా మద్దితా సుమద్దితా సుపరిమద్దితా। ముదుకా తూలినీ ఛిన్నసస్సరా ఛిన్నభబ్భరా॥ అథ పురిసో ఆగచ్ఛేయ్య కట్ఠం వా కథలం వా ఆదాయ॥ సో ఏవం వదేయ్య అహం ఇమం బిళారభస్తం మద్దితం సుమద్దితం సుపరిమద్దితం। ముదుకం తూలినిం। ఛిన్నసస్సరం ఛిన్నభబ్భరం కట్ఠేన వా కథలేన వా సరసరం కరిస్సామి భరభరం కరిస్సామీతి॥ తం కిం మఞ్ఞథ। భిక్ఖవే। అపి ను సో పురిసో అముం బిళారభస్తం మద్దితం సుమద్దితం సుపరిమద్దితం। ముదుకం తూలినిం। ఛిన్నసస్సరం ఛిన్నభబ్భరం కట్ఠేన వా కథలేన వా సరసరం కరేయ్య। భరభరం కరేయ్యాతి॥ నో హేతం। భన్తే॥ తం కిస్స హేతు॥ అము హి। భన్తే। బిళారభస్తా మద్దితా సుమద్దితా సుపరిమద్దితా। ముదుకా తూలినీ। ఛిన్నసస్సరా ఛిన్నభబ్భరా॥ సా న సుకరా కట్ఠేన వా కథలేన వా సరసరం కాతుం భరభరం కాతుం। యావదేవ చ పన సో పురిసో కిలమథస్స విఘాతస్స భాగీ అస్సాతి॥ ఏవమేవ ఖో। భిక్ఖవే। పఞ్చిమే వచనపథా యేహి వో పరే వదమానా వదేయ్యుం కాలేన వా అకాలేన వా। భూతేన వా అభూతేన వా। సణ్హేన వా ఫరుసేన వా। అత్థసంహితేన వా అనత్థసంహితేన వా। మేత్తచిత్తా వా దోసన్తరా వా॥ కాలేన వా భిక్ఖవే పరే వదమానా వదేయ్యుం అకాలేన వా। భూతేన వా। భిక్ఖవే। పరే వదమానా వదేయ్యుం అభూతేన వా। సణ్హేన వా। భిక్ఖవే। పరే వదమానా వదేయ్యుం ఫరుసేన వా। అత్థసంహితేన వా। భిక్ఖవే। పరే వదమానా వదేయ్యుం అనత్థసంహితేన వా। మేత్తచిత్తా వా। భిక్ఖవే। పరే వదమానా వదేయ్యుం దోసన్తరా వా॥ తత్రాపి వో। భిక్ఖవే। ఏవం సిక్ఖితబ్బం న చేవ నో చిత్తం విపరిణతం భవిస్సతి। న చ పాపికం వాచం నిచ్ఛారేస్సామ హితానుకమ్పీ చ విహరిస్సామ మేత్తచిత్తా న దోసన్తరా॥ తఞ్చ పుగ్గలం మేత్తాసహగతేన చేతసా ఫరిత్వా విహరిస్సామ। తదారమ్మణఞ్చ సబ్బావన్తం లోకం బిళారభస్తాసమేన చేతసా విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౩౨>, <ఉభతోదణ్డకేన చేపి। భిక్ఖవే। కకచేన చోరా ఓచరకా అఙ్గమఙ్గాని ఓకన్తేయ్యుం। తత్రాపి యో మనో పదూసేయ్య। న మే సో తేన సాసనకరో॥ తత్రాపి వో। భిక్ఖవే। ఏవం సిక్ఖితబ్బం న చేవ నో చిత్తం విపరిణతం భవిస్సతి। న చ పాపికం వాచం నిచ్ఛారేస్సామ। హితానుకమ్పీ చ విహరిస్సామ మేత్తచిత్తా న దోసన్తరా॥ తఞ్చ పుగ్గలం మేత్తాసహగతేన చేతసా ఫరిత్వా విహరిస్సామ తదారమ్మణఞ్చ సబ్బావన్తం లోకం మేత్తాసహగతేన చేతసా విపులేన మహగ్గతేన అప్పమాణేన అవేరేన అబ్యాబజ్ఝేన ఫరిత్వా విహరిస్సామాతి॥ ఏవఞ్హి వో। భిక్ఖవే। సిక్ఖితబ్బం॥>
    text <౨౩౩>, <ఇమఞ్చ తుమ్హే। భిక్ఖవే। కకచూపమం ఓవాదం అభిక్ఖణం మనసి కరేయ్యాథ॥ పస్సథ నో తుమ్హే। భిక్ఖవే। తం వచనపథం। అణుం వా థూలం వా। యం తుమ్హే నాధివాసేయ్యాథాతి॥ నో హేతం। భన్తే॥ తస్మాతిహ। భిక్ఖవే। ఇమం కకచూపమం ఓవాదం అభిక్ఖణం మనసికరోథ॥ తం వో భవిస్సతి దీఘరత్తం హితాయ సుఖాయాతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <కకచూపమసుత్తం నిట్ఠితం పఠమం॥>
  text <౨॥ అలగద్దూపమసుత్తం>
    text <౨౩౪>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తేన ఖో పన సమయేన అరిట్ఠస్స నామ భిక్ఖునో గద్ధబాధిపుబ్బస్స ఏవరూపం పాపకం దిట్ఠిగతం ఉప్పన్నం హోతి తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ అస్సోసుం ఖో సమ్బహులా భిక్ఖూ అరిట్ఠస్స కిర నామ భిక్ఖునో గద్ధబాధిపుబ్బస్స ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ అథ ఖో తే భిక్ఖూ యేన అరిట్ఠో భిక్ఖు గద్ధబాధిపుబ్బో తేనుపసఙ్కమింసు। ఉపసఙ్కమిత్వా అరిట్ఠం భిక్ఖుం గద్ధబాధిపుబ్బం ఏతదవోచుం సచ్చం కిర తే। ఆవుసో అరిట్ఠ। ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ ఏవంబ్యాఖో అహం। ఆవుసో। భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥>
    text <అథ ఖో తేపి భిక్ఖూ అరిట్ఠం భిక్ఖుం గద్ధబాధిపుబ్బం ఏతస్మా పాపకా దిట్ఠిగతా వివేచేతుకామా సమనుయుఞ్జన్తి సమనుగాహన్తి సమనుభాసన్తి మా హేవం। ఆవుసో అరిట్ఠ। అవచ। మా భగవన్తం అబ్భాచిక్ఖి। న హి సాధు భగవతో అబ్భక్ఖానం। న హి భగవా ఏవం వదేయ్య॥ అనేకపరియాయేనావుసో అరిట్ఠ। అన్తరాయికా ధమ్మా అన్తరాయికా వుత్తా భగవతా। అలఞ్చ పన తే పటిసేవతో అన్తరాయాయ॥ అప్పస్సాదా కామా వుత్తా భగవతా బహుదుక్ఖా బహుపాయాసా।ఆదీనవో ఏత్థ భియ్యో॥ అట్ఠికఙ్కలూపమా కామా వుత్తా భగవతా…పే॰… మంసపేసూపమా కామా వుత్తా భగవతా… తిణుక్కూపమా కామా వుత్తా భగవతా… అఙ్గారకాసూపమా కామా వుత్తా భగవతా… సుపినకూపమా కామా వుత్తా భగవతా… యాచితకూపమా కామా వుత్తా భగవతా… రుక్ఖఫలూపమా కామా వుత్తా భగవతా… అసిసూనూపమా కామా వుత్తా భగవతా… సత్తిసూలూపమా కామా వుత్తా భగవతా… సప్పసిరూపమా కామా వుత్తా భగవతా బహుదుక్ఖా బహుపాయాసా। ఆదీనవో ఏత్థ భియ్యోతి॥ ఏవమ్పి ఖో అరిట్ఠో భిక్ఖు గద్ధబాధిపుబ్బో తేహి భిక్ఖూహి సమనుయుఞ్జియమానో సమనుగాహియమానో సమనుభాసియమానో తదేవ పాపకం దిట్ఠిగతం థామసా పరామాసా అభినివిస్స వోహరతి ఏవంబ్యాఖో అహం। ఆవుసో। భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥>
    text <౨౩౫>, <యతో ఖో తే భిక్ఖూ నాసక్ఖింసు అరిట్ఠం భిక్ఖుం గద్ధబాధిపుబ్బం ఏతస్మా పాపకా దిట్ఠిగతా వివేచేతుం। అథ ఖో తే భిక్ఖూ యేన భగవా తేనుపసఙ్కమింసు। ఉపసఙ్కమిత్వా భగవన్తం అభివాదేత్వా ఏకమన్తం నిసీదింసు॥ ఏకమన్తం నిసిన్నా ఖో తే భిక్ఖూ భగవన్తం ఏతదవోచుం అరిట్ఠస్స నామ। భన్తే। భిక్ఖునో గద్ధబాధిపుబ్బస్స ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ అస్సుమ్హ ఖో మయం। భన్తే అరిట్ఠస్స కిర నామ భిక్ఖునో గద్ధబాధిపుబ్బస్స ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ అథ ఖో మయం। భన్తే। యేన అరిట్ఠో భిక్ఖు గద్ధబాధిపుబ్బో తేనుపసఙ్కమిమ్హ। ఉపసఙ్కమిత్వా అరిట్ఠం భిక్ఖుం గద్ధబాధిపుబ్బం ఏతదవోచుమ్హ సచ్చం కిర తే। ఆవుసో అరిట్ఠ। ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥>
    text <ఏవం వుత్తే। భన్తే। అరిట్ఠో భిక్ఖు గద్ధబాధిపుబ్బో అమ్హే ఏతదవోచ ఏవంబ్యాఖో అహం। ఆవుసో। భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ అథ ఖో మయం। భన్తే। అరిట్ఠం భిక్ఖుం గద్ధబాధిపుబ్బం ఏతస్మా పాపకా దిట్ఠిగతా వివేచేతుకామా సమనుయుఞ్జిమ్హ సమనుగాహిమ్హ సమనుభాసిమ్హ మా హేవం। ఆవుసో అరిట్ఠ। అవచ। మా భగవన్తం అబ్భాచిక్ఖి। న హి సాధు భగవతో అబ్భక్ఖానం। న హి భగవా ఏవం వదేయ్య॥ అనేకపరియాయేనావుసో అరిట్ఠ। అన్తరాయికా ధమ్మా అన్తరాయికా వుత్తా భగవతా। అలఞ్చ పన తే పటిసేవతో అన్తరాయాయ॥ అప్పస్సాదా కామా వుత్తా భగవతా బహుదుక్ఖా బహుపాయాసా। ఆదీనవో ఏత్థ భియ్యో॥ అట్ఠికఙ్కలూపమా కామా వుత్తా భగవతా…పే॰… సప్పసిరూపమా కామా వుత్తా భగవతా బహుదుక్ఖా బహుపాయాసా। ఆదీనవో ఏత్థ భియ్యోతి॥ ఏవమ్పి ఖో। భన్తే। అరిట్ఠో భిక్ఖు గద్ధబాధిపుబ్బో అమ్హేహి సమనుయుఞ్జియమానో సమనుగాహియమానో సమనుభాసియమానో తదేవ పాపకం దిట్ఠిగతం థామసా పరామాసా అభినివిస్స వోహరతి ఏవంబ్యాఖో అహం। ఆవుసో। భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ యతో ఖో మయం। భన్తే। నాసక్ఖిమ్హ అరిట్ఠం భిక్ఖుం గద్ధబాధిపుబ్బం ఏతస్మా పాపకా దిట్ఠిగతా వివేచేతుం। అథ మయం ఏతమత్థం భగవతో ఆరోచేమాతి॥>
    text <౨౩౬>, <అథ ఖో భగవా అఞ్ఞతరం భిక్ఖుం ఆమన్తేసి ఏహి త్వం। భిక్ఖు। మమ వచనేన అరిట్ఠం భిక్ఖుం గద్ధబాధిపుబ్బం ఆమన్తేహి సత్థా తం। ఆవుసో అరిట్ఠ। ఆమన్తేతీతి॥ ఏవం। భన్తేతి ఖో సో భిక్ఖు భగవతో పటిస్సుత్వా। యేన అరిట్ఠో భిక్ఖు గద్ధబాధిపుబ్బో తేనుపసఙ్కమి। ఉపసఙ్కమిత్వా అరిట్ఠం భిక్ఖుం గద్ధబాధిపుబ్బం ఏతదవోచ సత్థా తం। ఆవుసో అరిట్ఠ। ఆమన్తేతీతి॥ ఏవమావుసోతి ఖో అరిట్ఠో భిక్ఖు గద్ధబాధిపుబ్బో తస్స భిక్ఖునో పటిస్సుత్వా యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నం ఖో అరిట్ఠం భిక్ఖుం గద్ధబాధిపుబ్బం భగవా ఏతదవోచ సచ్చం కిర తే। అరిట్ఠ। ఏవరూపం పాపకం దిట్ఠిగతం ఉప్పన్నం తథాహం భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥>
    text <ఏవంబ్యాఖో అహం। భన్తే। భగవతా ధమ్మం దేసితం ఆజానామి యథా యేమే అన్తరాయికా ధమ్మా వుత్తా భగవతా తే పటిసేవతో నాలం అన్తరాయాయాతి॥ కస్స ఖో నామ త్వం। మోఘపురిస। మయా ఏవం ధమ్మం దేసితం ఆజానాసి॥ నను మయా। మోఘపురిస। అనేకపరియాయేన అన్తరాయికా ధమ్మా అన్తరాయికా వుత్తా॥ అలఞ్చ పన తే పటిసేవతో అన్తరాయాయ॥ అప్పస్సాదా కామా వుత్తా మయా। బహుదుక్ఖా బహుపాయాసా। ఆదీనవో ఏత్థ భియ్యో॥ అట్ఠికఙ్కలూపమా కామా వుత్తా మయా… మంసపేసూపమా కామా వుత్తా మయా… తిణుక్కూపమా కామా వుత్తా మయా… అఙ్గారకాసూపమా కామా వుత్తా మయా… సుపినకూపమా కామా వుత్తా మయా… యాచితకూపమా కామా వుత్తా మయా… రుక్ఖఫలూపమా కామా వుత్తా మయా… అసిసూనూపమా కామా వుత్తా మయా… సత్తిసూలూపమా కామా వుత్తా మయా… సప్పసిరూపమా కామా వుత్తా మయా। బహుదుక్ఖా బహుపాయాసా। ఆదీనవో ఏత్థ భియ్యో॥ అథ చ పన త్వం। మోఘపురిస। అత్తనా దుగ్గహితేన అమ్హే చేవ అబ్భాచిక్ఖసి। అత్తానఞ్చ ఖనసి। బహుఞ్చ అపుఞ్ఞం పసవసి॥ తఞ్హి తే। మోఘపురిస। భవిస్సతి దీఘరత్తం అహితాయ దుక్ఖాయాతి॥>
    text <అథ ఖో భగవా భిక్ఖూ ఆమన్తేసి తం కిం మఞ్ఞథ। భిక్ఖవే। అపి నాయం అరిట్ఠో భిక్ఖు గద్ధబాధిపుబ్బో ఉస్మీకతోపి ఇమస్మిం ధమ్మవినయేతి॥ కిఞ్హి సియా। భన్తే। నో హేతం। భన్తేతి॥ ఏవం వుత్తే। అరిట్ఠో భిక్ఖు గద్ధబాధిపుబ్బో తుణ్హీభూతో మఙ్కుభూతో పత్తక్ఖన్ధో అధోముఖో పజ్ఝాయన్తో అప్పటిభానో నిసీది॥ అథ ఖో భగవా అరిట్ఠం భిక్ఖుం గద్ధబాధిపుబ్బం తుణ్హీభూతం మఙ్కుభూతం పత్తక్ఖన్ధం అధోముఖం పజ్ఝాయన్తం అప్పటిభానం విదిత్వా అరిట్ఠం భిక్ఖుం గద్ధబాధిపుబ్బం ఏతదవోచ పఞ్ఞాయిస్ససి ఖో త్వం। మోఘపురిస। ఏతేన సకేన పాపకేన దిట్ఠిగతేన॥ ఇధాహం భిక్ఖూ పటిపుచ్ఛిస్సామీతి॥>
    text <౨౩౭>, <అథ ఖో భగవా భిక్ఖూ ఆమన్తేసి తుమ్హేపి మే। భిక్ఖవే। ఏవం ధమ్మం దేసితం ఆజానాథ యథాయం అరిట్ఠో భిక్ఖు గద్ధబాధిపుబ్బో అత్తనా దుగ్గహితేన అమ్హే చేవ అబ్భాచిక్ఖతి। అత్తానఞ్చ ఖనతి। బహుఞ్చ అపుఞ్ఞం పసవతీతి॥ నో హేతం। భన్తే॥ అనేకపరియాయేన హి నో। భన్తే। అన్తరాయికా ధమ్మా అన్తరాయికా వుత్తా భగవతా। అలఞ్చ పన తే పటిసేవతో అన్తరాయాయ॥ అప్పస్సాదా కామా వుత్తా భగవతా బహుదుక్ఖా బహుపాయాసా। ఆదీనవో ఏత్థ భియ్యో॥ అట్ఠికఙ్కలూపమా కామా వుత్తా భగవతా…పే॰… సప్పసిరూపమా కామా వుత్తా భగవతా బహుదుక్ఖా బహుపాయాసా। ఆదీనవో ఏత్థ భియ్యోతి॥ సాధు సాధు। భిక్ఖవే। సాధు। ఖో మే తుమ్హే। భిక్ఖవే। ఏవం ధమ్మం దేసితం ఆజానాథ॥ అనేకపరియాయేన హి ఖో। భిక్ఖవే। అన్తరాయికా ధమ్మా వుత్తా మయా। అలఞ్చ పన తే పటిసేవతో అన్తరాయాయ॥ అప్పస్సాదా కామా వుత్తా మయా। బహుదుక్ఖా బహుపాయాసా। ఆదీనవో ఏత్థ భియ్యో॥ అట్ఠికఙ్కలూపమా కామా వుత్తా మయా…పే॰… సప్పసిరూపమా కామా వుత్తా మయా। బహుదుక్ఖా బహుపాయాసా। ఆదీనవో ఏత్థ భియ్యో॥ అథ చ పనాయం అరిట్ఠో భిక్ఖు గద్ధబాధిపుబ్బో అత్తనా దుగ్గహితేన అమ్హే చేవ అబ్భాచిక్ఖతి। అత్తానఞ్చ ఖనతి। బహుఞ్చ అపుఞ్ఞం పసవతి॥ తఞ్హి తస్స మోఘపురిసస్స భవిస్సతి దీఘరత్తం అహితాయ దుక్ఖాయ॥ సో వత। భిక్ఖవే। అఞ్ఞత్రేవ కామేహి అఞ్ఞత్ర కామసఞ్ఞాయ అఞ్ఞత్ర కామవితక్కేహి కామే పటిసేవిస్సతీతి నేతం ఠానం విజ్జతి॥>
    text <౨౩౮>, <ఇధ। భిక్ఖవే। ఏకచ్చే మోఘపురిసా ధమ్మం పరియాపుణన్తి సుత్తం। గేయ్యం। వేయ్యాకరణం। గాథం। ఉదానం। ఇతివుత్తకం। జాతకం। అబ్భుతధమ్మం। వేదల్లం॥ తే తం ధమ్మం పరియాపుణిత్వా తేసం ధమ్మానం పఞ్ఞాయ అత్థం న ఉపపరిక్ఖన్తి॥ తేసం తే ధమ్మా పఞ్ఞాయ అత్థం అనుపపరిక్ఖతం న నిజ్ఝానం ఖమన్తి॥ తే ఉపారమ్భానిసంసా చేవ ధమ్మం పరియాపుణన్తి ఇతివాదప్పమోక్ఖానిసంసా చ॥ యస్స చత్థాయ ధమ్మం పరియాపుణన్తి తఞ్చస్స అత్థం నానుభోన్తి॥ తేసం తే ధమ్మా దుగ్గహితా దీఘరత్తం అహితాయ దుక్ఖాయ సంవత్తన్తి॥ తం కిస్స హేతు॥ దుగ్గహితత్తా। భిక్ఖవే। ధమ్మానం॥>
    text <సేయ్యథాపి। భిక్ఖవే। పురిసో అలగద్దత్థికో అలగద్దగవేసీ అలగద్దపరియేసనం చరమానో॥ సో పస్సేయ్య మహన్తం అలగద్దం॥ తమేనం భోగే వా నఙ్గుట్ఠే వా గణ్హేయ్య॥ తస్స సో అలగద్దో పటిపరివత్తిత్వా హత్థే వా బాహాయ వా అఞ్ఞతరస్మిం వా అఙ్గపచ్చఙ్గే డంసేయ్య॥ సో తతోనిదానం మరణం వా నిగచ్ఛేయ్య మరణమత్తం వా దుక్ఖం॥ తం కిస్స హేతు॥ దుగ్గహితత్తా। భిక్ఖవే। అలగద్దస్స॥ ఏవమేవ ఖో। భిక్ఖవే। ఇధేకచ్చే మోఘపురిసా ధమ్మం పరియాపుణన్తి సుత్తం। గేయ్యం। వేయ్యాకరణం। గాథం। ఉదానం। ఇతివుత్తకం। జాతకం। అబ్భుతధమ్మం। వేదల్లం॥ తే తం ధమ్మం పరియాపుణిత్వా తేసం ధమ్మానం పఞ్ఞాయ అత్థం న ఉపపరిక్ఖన్తి॥ తేసం తే ధమ్మా పఞ్ఞాయ అత్థం అనుపపరిక్ఖతం న నిజ్ఝానం ఖమన్తి॥ తే ఉపారమ్భానిసంసా చేవ ధమ్మం పరియాపుణన్తి ఇతివాదప్పమోక్ఖానిసంసా చ॥ యస్స చత్థాయ ధమ్మం పరియాపుణన్తి తఞ్చస్స అత్థం నానుభోన్తి॥ తేసం తే ధమ్మా దుగ్గహితా దీఘరత్తం అహితాయ దుక్ఖాయ సంవత్తన్తి॥ తం కిస్స హేతు॥ దుగ్గహితత్తా భిక్ఖవే ధమ్మానం॥>
    text <౨౩౯>, <ఇధ పన। భిక్ఖవే। ఏకచ్చే కులపుత్తా ధమ్మం పరియాపుణన్తి సుత్తం। గేయ్యం। వేయ్యాకరణం। గాథం। ఉదానం। ఇతివుత్తకం। జాతకం। అబ్భుతధమ్మం। వేదల్లం॥ తే తం ధమ్మం పరియాపుణిత్వా తేసం ధమ్మానం పఞ్ఞాయ అత్థం ఉపపరిక్ఖన్తి॥ తేసం తే ధమ్మా పఞ్ఞాయ అత్థం ఉపపరిక్ఖతం నిజ్ఝానం ఖమన్తి॥ తే న చేవ ఉపారమ్భానిసంసా ధమ్మం పరియాపుణన్తి న ఇతివాదప్పమోక్ఖానిసంసా చ॥ యస్స చత్థాయ ధమ్మం పరియాపుణన్తి తఞ్చస్స అత్థం అనుభోన్తి॥ తేసం తే ధమ్మా సుగ్గహితా దీఘరత్తం హితాయ సుఖాయ సంవత్తన్తి॥ తం కిస్స హేతు॥ సుగ్గహితత్తా భిక్ఖవే ధమ్మానం॥>
    text <సేయ్యథాపి। భిక్ఖవే। పురిసో అలగద్దత్థికో అలగద్దగవేసీ అలగద్దపరియేసనం చరమానో॥ సో పస్సేయ్య మహన్తం అలగద్దం॥ తమేనం అజపదేన దణ్డేన సునిగ్గహితం నిగ్గణ్హేయ్య॥ అజపదేన దణ్డేన సునిగ్గహితం నిగ్గహిత్వా। గీవాయ సుగ్గహితం గణ్హేయ్య॥ కిఞ్చాపి సో। భిక్ఖవే। అలగద్దో తస్స పురిసస్స హత్థం వా బాహం వా అఞ్ఞతరం వా అఙ్గపచ్చఙ్గం భోగేహి పలివేఠేయ్య। అథ ఖో సో నేవ తతోనిదానం మరణం వా నిగచ్ఛేయ్య మరణమత్తం వా దుక్ఖం॥ తం కిస్స హేతు॥ సుగ్గహితత్తా। భిక్ఖవే। అలగద్దస్స॥ ఏవమేవ ఖో। భిక్ఖవే। ఇధేకచ్చే కులపుత్తా ధమ్మం పరియాపుణన్తి సుత్తం। గేయ్యం। వేయ్యాకరణం। గాథం। ఉదానం। ఇతివుత్తకం। జాతకం। అబ్భుతధమ్మం। వేదల్లం॥ తే తం ధమ్మం పరియాపుణిత్వా తేసం ధమ్మానం పఞ్ఞాయ అత్థం ఉపపరిక్ఖన్తి॥ తేసం తే ధమ్మా పఞ్ఞాయ అత్థం ఉపపరిక్ఖతం నిజ్ఝానం ఖమన్తి॥ తే న చేవ ఉపారమ్భానిసంసా ధమ్మం పరియాపుణన్తి। న ఇతివాదప్పమోక్ఖానిసంసా చ॥ యస్స చత్థాయ ధమ్మం పరియాపుణన్తి। తఞ్చస్స అత్థం అనుభోన్తి॥ తేసం తే ధమ్మా సుగ్గహితా దీఘరత్తం అత్థాయ హితాయ సుఖాయ సంవత్తన్తి॥ తం కిస్స హేతు॥ సుగ్గహితత్తా। భిక్ఖవే। ధమ్మానం॥ తస్మాతిహ। భిక్ఖవే। యస్స మే భాసితస్స అత్థం ఆజానేయ్యాథ। తథా నం ధారేయ్యాథ॥ యస్స చ పన మే భాసితస్స అత్థం న ఆజానేయ్యాథ। అహం వో తత్థ పటిపుచ్ఛితబ్బో। యే వా పనాస్సు వియత్తా భిక్ఖూ॥>
    text <౨౪౦>, <కుల్లూపమం వో। భిక్ఖవే। ధమ్మం దేసేస్సామి నిత్థరణత్థాయ। నో గహణత్థాయ॥ తం సుణాథ। సాధుకం మనసికరోథ। భాసిస్సామీతి॥ ఏవం। భన్తేతి ఖో తే భిక్ఖూ భగవతో పచ్చస్సోసుం॥ భగవా ఏతదవోచ సేయ్యథాపి। భిక్ఖవే। పురిసో అద్ధానమగ్గప్పటిపన్నో॥ సో పస్సేయ్య మహన్తం ఉదకణ్ణవం। ఓరిమం తీరం సాసఙ్కం సప్పటిభయం। పారిమం తీరం ఖేమం అప్పటిభయం। న చస్స నావా సన్తారణీ ఉత్తరసేతు వా అపారా పారం గమనాయ॥ తస్స ఏవమస్స అయం ఖో మహాఉదకణ్ణవో। ఓరిమం తీరం సాసఙ్కం సప్పటిభయం। పారిమం తీరం ఖేమం అప్పటిభయం। నత్థి చ నావా సన్తారణీ ఉత్తరసేతు వా అపారా పారం గమనాయ॥ యంనూనాహం తిణకట్ఠసాఖాపలాసం సంకడ్ఢిత్వా। కుల్లం బన్ధిత్వా। తం కుల్లం నిస్సాయ హత్థేహి చ పాదేహి చ వాయమమానో సోత్థినా పారం ఉత్తరేయ్యన్తి॥ అథ ఖో సో। భిక్ఖవే। పురిసో తిణకట్ఠసాఖాపలాసం సంకడ్ఢిత్వా। కుల్లం బన్ధిత్వా తం కుల్లం నిస్సాయ హత్థేహి చ పాదేహి చ వాయమమానో సోత్థినా పారం ఉత్తరేయ్య॥ తస్స పురిసస్స ఉత్తిణ్ణస్స పారఙ్గతస్స ఏవమస్స బహుకారో ఖో మే అయం కుల్లో। ఇమాహం కుల్లం నిస్సాయ హత్థేహి చ పాదేహి చ వాయమమానో సోత్థినా పారం ఉత్తిణ్ణో॥ యంనూనాహం ఇమం కుల్లం సీసే వా ఆరోపేత్వా ఖన్ధే వా ఉచ్చారేత్వా యేన కామం పక్కమేయ్యన్తి॥ తం కిం మఞ్ఞథ। భిక్ఖవే। అపి ను సో పురిసో ఏవంకారీ తస్మిం కుల్లే కిచ్చకారీ అస్సాతి॥ నో హేతం। భన్తే॥ కథంకారీ చ సో। భిక్ఖవే। పురిసో తస్మిం కుల్లే కిచ్చకారీ అస్స॥ ఇధ। భిక్ఖవే। తస్స పురిసస్స ఉత్తిణ్ణస్స పారఙ్గతస్స ఏవమస్స బహుకారో ఖో మే అయం కుల్లో। ఇమాహం కుల్లం నిస్సాయ హత్థేహి చ పాదేహి చ వాయమమానో సోత్థినా పారం ఉత్తిణ్ణో॥ యంనూనాహం ఇమం కుల్లం థలే వా ఉస్సాదేత్వా ఉదకే వా ఓపిలాపేత్వా యేన కామం పక్కమేయ్యన్తి॥ ఏవంకారీ ఖో సో। భిక్ఖవే। పురిసో తస్మిం కుల్లే కిచ్చకారీ అస్స॥ ఏవమేవ ఖో। భిక్ఖవే। కుల్లూపమో మయా ధమ్మో దేసితో నిత్థరణత్థాయ। నో గహణత్థాయ॥ కుల్లూపమం వో। భిక్ఖవే। ధమ్మం దేసితం। ఆజానన్తేహి ధమ్మాపి వో పహాతబ్బా పగేవ అధమ్మా॥>
    text <౨౪౧>, <ఛయిమాని। భిక్ఖవే। దిట్ఠిట్ఠానాని॥ కతమాని ఛ॥ ఇధ। భిక్ఖవే। అస్సుతవా పుథుజ్జనో అరియానం అదస్సావీ అరియధమ్మస్స అకోవిదో అరియధమ్మే అవినీతో। సప్పురిసానం అదస్సావీ సప్పురిసధమ్మస్స అకోవిదో సప్పురిసధమ్మే అవినీతో। రూపం ఏతం మమ। ఏసోహమస్మి। ఏసో మే అత్తాతి సమనుపస్సతి। వేదనం ఏతం మమ। ఏసోహమస్మి। ఏసో మే అత్తాతి సమనుపస్సతి। సఞ్ఞం ఏతం మమ। ఏసోహమస్మి। ఏసో మే అత్తాతి సమనుపస్సతి। సఙ్ఖారే ఏతం మమ। ఏసోహమస్మి। ఏసో మే అత్తాతి సమనుపస్సతి। యమ్పి తం దిట్ఠం సుతం ముతం విఞ్ఞాతం పత్తం పరియేసితం। అనువిచరితం మనసా తమ్పి ఏతం మమ। ఏసోహమస్మి। ఏసో మే అత్తాతి సమనుపస్సతి। యమ్పి తం దిట్ఠిట్ఠానం సో లోకో సో అత్తా। సో పేచ్చ భవిస్సామి నిచ్చో ధువో సస్సతో అవిపరిణామధమ్మో। సస్సతిసమం తథేవ ఠస్సామీతి తమ్పి ఏతం మమ। ఏసోహమస్మి। ఏసో మే అత్తాతి సమనుపస్సతి॥ సుతవా చ ఖో। భిక్ఖవే। అరియసావకో అరియానం దస్సావీ అరియధమ్మస్స కోవిదో అరియధమ్మే సువినీతో। సప్పురిసానం దస్సావీ సప్పురిసధమ్మస్స కోవిదో సప్పురిసధమ్మే సువినీతో। రూపం నేతం మమ। నేసోహమస్మి। న మేసో అత్తాతి సమనుపస్సతి। వేదనం నేతం మమ। నేసోహమస్మి। న మేసో అత్తాతి సమనుపస్సతి। సఞ్ఞం నేతం మమ। నేసోహమస్మి। న మేసో అత్తాతి సమనుపస్సతి। సఙ్ఖారే నేతం మమ। నేసోహమస్మి। న మేసో అత్తాతి సమనుపస్సతి। యమ్పి తం దిట్ఠం సుతం ముతం విఞ్ఞాతం పత్తం పరియేసితం। అనువిచరితం మనసా। తమ్పి నేతం మమ। నేసోహమస్మి। న మేసో అత్తాతి సమనుపస్సతి। యమ్పి తం దిట్ఠిట్ఠానం సో లోకో సో అత్తా। సో పేచ్చ భవిస్సామి నిచ్చో ధువో సస్సతో అవిపరిణామధమ్మో। సస్సతిసమం తథేవ ఠస్సామీతి తమ్పి నేతం మమ। నేసోహమస్మి। న మేసో అత్తాతి సమనుపస్సతి॥ సో ఏవం సమనుపస్సన్తో అసతి న పరితస్సతీతి॥>
    text <౨౪౨>, <ఏవం వుత్తే। అఞ్ఞతరో భిక్ఖు భగవన్తం ఏతదవోచ సియా ను ఖో। భన్తే। బహిద్ధా అసతి పరితస్సనాతి॥ సియా। భిక్ఖూతి భగవా అవోచ॥ ఇధ భిక్ఖు ఏకచ్చస్స ఏవం హోతి అహు వత మే। తం వత మే నత్థి। సియా వత మే। తం వతాహం న లభామీతి॥ సో సోచతి కిలమతి పరిదేవతి ఉరత్తాళిం కన్దతి సమ్మోహం ఆపజ్జతి॥ ఏవం ఖో। భిక్ఖు। బహిద్ధా అసతి పరితస్సనా హోతీతి॥>
    text <సియా పన। భన్తే। బహిద్ధా అసతి అపరితస్సనాతి॥ సియా। భిక్ఖూతి భగవా అవోచ॥ ఇధ భిక్ఖు ఏకచ్చస్స న ఏవం హోతి అహు వత మే। తం వత మే నత్థి। సియా వత మే। తం వతాహం న లభామీతి॥ సో న సోచతి న కిలమతి న పరిదేవతి న ఉరత్తాళిం కన్దతి న సమ్మోహం ఆపజ్జతి॥ ఏవం ఖో। భిక్ఖు। బహిద్ధా అసతి అపరితస్సనా హోతీతి॥>
    text <సియా ను ఖో। భన్తే। అజ్ఝత్తం అసతి పరితస్సనాతి॥ సియా। భిక్ఖూతి భగవా అవోచ॥ ఇధ। భిక్ఖు। ఏకచ్చస్స ఏవం దిట్ఠి హోతి సో లోకో సో అత్తా। సో పేచ్చ భవిస్సామి నిచ్చో ధువో సస్సతో అవిపరిణామధమ్మో। సస్సతిసమం తథేవ ఠస్సామీతి॥ సో సుణాతి తథాగతస్స వా తథాగతసావకస్స వా సబ్బేసం దిట్ఠిట్ఠానాధిట్ఠానపరియుట్ఠానాభినివేసానుసయానం సముగ్ఘాతాయ సబ్బసఙ్ఖారసమథాయ సబ్బూపధిపటినిస్సగ్గాయ తణ్హాక్ఖయాయ విరాగాయ నిరోధాయ నిబ్బానాయ ధమ్మం దేసేన్తస్స॥ తస్స ఏవం హోతి ఉచ్ఛిజ్జిస్సామి నామస్సు। వినస్సిస్సామి నామస్సు। నస్సు నామ భవిస్సామీతి॥ సో సోచతి కిలమతి పరిదేవతి ఉరత్తాళిం కన్దతి సమ్మోహం ఆపజ్జతి॥ ఏవం ఖో। భిక్ఖు। అజ్ఝత్తం అసతి పరితస్సనా హోతీతి॥>
    text <సియా పన। భన్తే। అజ్ఝత్తం అసతి అపరితస్సనాతి॥ సియా। భిక్ఖూతి భగవా అవోచ॥ ఇధ। భిక్ఖు। ఏకచ్చస్స న ఏవం దిట్ఠి హోతి సో లోకో సో అత్తా। సో పేచ్చ భవిస్సామి నిచ్చో ధువో సస్సతో అవిపరిణామధమ్మో। సస్సతిసమం తథేవ ఠస్సామీతి॥ సో సుణాతి తథాగతస్స వా తథాగతసావకస్స వా సబ్బేసం దిట్ఠిట్ఠానాధిట్ఠానపరియుట్ఠానాభినివేసానుసయానం సముగ్ఘాతాయ సబ్బసఙ్ఖారసమథాయ సబ్బూపధిపటినిస్సగ్గాయ తణ్హాక్ఖయాయ విరాగాయ నిరోధాయ నిబ్బానాయ ధమ్మం దేసేన్తస్స॥ తస్స న ఏవం హోతి ఉచ్ఛిజ్జిస్సామి నామస్సు। వినస్సిస్సామి నామస్సు। నస్సు నామ భవిస్సామీతి॥ సో న సోచతి న కిలమతి న పరిదేవతి న ఉరత్తాళిం కన్దతి న సమ్మోహం ఆపజ్జతి॥ ఏవం ఖో। భిక్ఖు। అజ్ఝత్తం అసతి అపరితస్సనా హోతి॥>
    text <౨౪౩>, <తం। భిక్ఖవే। పరిగ్గహం పరిగ్గణ్హేయ్యాథ। య్వాస్స పరిగ్గహో నిచ్చో ధువో సస్సతో అవిపరిణామధమ్మో। సస్సతిసమం తథేవ తిట్ఠేయ్య॥ పస్సథ నో తుమ్హే। భిక్ఖవే। తం పరిగ్గహం య్వాస్స పరిగ్గహో నిచ్చో ధువో సస్సతో అవిపరిణామధమ్మో। సస్సతిసమం తథేవ తిట్ఠేయ్యాతి॥ నో హేతం। భన్తే॥ సాధు। భిక్ఖవే॥ అహమ్పి ఖో తం। భిక్ఖవే। పరిగ్గహం న సమనుపస్సామి య్వాస్స పరిగ్గహో నిచ్చో ధువో సస్సతో అవిపరిణామధమ్మో సస్సతిసమం తథేవ తిట్ఠేయ్య॥>
    text <తం। భిక్ఖవే। అత్తవాదుపాదానం ఉపాదియేథ। యంస అత్తవాదుపాదానం ఉపాదియతో న ఉప్పజ్జేయ్యుం సోకపరిదేవదుక్ఖదోమనస్సుపాయాసా॥ పస్సథ నో తుమ్హే। భిక్ఖవే। తం అత్తవాదుపాదానం యంస అత్తవాదుపాదానం ఉపాదియతో న ఉప్పజ్జేయ్యుం సోకపరిదేవదుక్ఖదోమనస్సుపాయాసాతి॥ నో హేతం। భన్తే॥ సాధు। భిక్ఖవే॥ అహమ్పి ఖో తం। భిక్ఖవే। అత్తవాదుపాదానం న సమనుపస్సామి యంస అత్తవాదుపాదానం ఉపాదియతో న ఉప్పజ్జేయ్యుం సోకపరిదేవదుక్ఖదోమనస్సుపాయాసా॥>
    text <తం। భిక్ఖవే। దిట్ఠినిస్సయం నిస్సయేథ యంస దిట్ఠినిస్సయం నిస్సయతో న ఉప్పజ్జేయ్యుం సోకపరిదేవదుక్ఖదోమనస్సుపాయాసా॥ పస్సథ నో తుమ్హే। భిక్ఖవే। తం దిట్ఠినిస్సయం యంస దిట్ఠినిస్సయం నిస్సయతో న ఉప్పజ్జేయ్యుం సోకపరిదేవదుక్ఖదోమనస్సుపాయాసాతి॥ నో హేతం। భన్తే॥ సాధు। భిక్ఖవే॥ అహమ్పి ఖో తం। భిక్ఖవే। దిట్ఠినిస్సయం న సమనుపస్సామి యంస దిట్ఠినిస్సయం నిస్సయతో న ఉప్పజ్జేయ్యుం సోకపరిదేవదుక్ఖదోమనస్సుపాయాసా॥>
    text <౨౪౪>, <అత్తని వా। భిక్ఖవే। సతి అత్తనియం మే తి అస్సాతి॥>
    text <ఏవం। భన్తే॥>
    text <అత్తనియే వా। భిక్ఖవే। సతి అత్తా మే తి అస్సాతి॥ ఏవం। భన్తే॥>
    text <అత్తని చ। భిక్ఖవే। అత్తనియే చ సచ్చతో థేతతో అనుపలబ్భమానే। యమ్పి తం దిట్ఠిట్ఠానం సో లోకో సో అత్తా। సో పేచ్చ భవిస్సామి నిచ్చో ధువో సస్సతో అవిపరిణామధమ్మో। సస్సతిసమం తథేవ ఠస్సామీతి ననాయం। భిక్ఖవే। కేవలో పరిపూరో బాలధమ్మోతి॥>
    text <కిఞ్హి నో సియా। భన్తే। కేవలో హి। భన్తే। పరిపూరో బాలధమ్మోతి॥>
    text <తం కిం మఞ్ఞథ। భిక్ఖవే। రూపం నిచ్చం వా అనిచ్చం వాతి॥>
    text <అనిచ్చం। భన్తే॥>
    text <యం పనానిచ్చం। దుక్ఖం వా తం సుఖం వాతి॥>
    text <దుక్ఖం। భన్తే॥>
    text <యం పనానిచ్చం దుక్ఖం విపరిణామధమ్మం। కల్లం ను తం సమనుపస్సితుం ఏతం మమ। ఏసోహమస్మి। ఏసో మే అత్తాతి॥>
    text <నో హేతం। భన్తే॥>
    text <తం కిం మఞ్ఞథ। భిక్ఖవే। వేదనా…పే॰… సఞ్ఞా… సఙ్ఖారా… విఞ్ఞాణం నిచ్చం వా అనిచ్చం వాతి॥>
    text <అనిచ్చం। భన్తే॥>
    text <యం పనానిచ్చం। దుక్ఖం వా తం సుఖం వాతి॥>
    text <దుక్ఖం। భన్తే॥>
    text <యం పనానిచ్చం దుక్ఖం విపరిణామధమ్మం। కల్లం ను తం సమనుపస్సితుం ఏతం మమ। ఏసోహమస్మి। ఏసో మే అత్తాతి॥>
    text <నో హేతం। భన్తే॥>
    text <తస్మాతిహ। భిక్ఖవే। యం కిఞ్చి రూపం అతీతానాగతపచ్చుప్పన్నం। అజ్ఝత్తం వా బహిద్ధా వా। ఓళారికం వా సుఖుమం వా। హీనం వా పణీతం వా। యం దూరే సన్తికే వా। సబ్బం రూపం నేతం మమ। నేసోహమస్మి। న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥ యా కాచి వేదనా…పే॰… యా కాచి సఞ్ఞా… యే కేచి సఙ్ఖారా… యం కిఞ్చి విఞ్ఞాణం అతీతానాగతపచ్చుప్పన్నం। అజ్ఝత్తం వా బహిద్ధా వా। ఓళారికం వా సుఖుమం వా। హీనం వా పణీతం వా। యం దూరే సన్తికే వా। సబ్బం విఞ్ఞాణం నేతం మమ। నేసోహమస్మి। న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥>
    text <౨౪౫>, <ఏవం పస్సం। భిక్ఖవే। సుతవా అరియసావకో రూపస్మిం నిబ్బిన్దతి। వేదనాయ నిబ్బిన్దతి। సఞ్ఞాయ నిబ్బిన్దతి। సఙ్ఖారేసు నిబ్బిన్దతి। విఞ్ఞాణస్మిం నిబ్బిన్దతి। నిబ్బిదా విరజ్జతి। విరాగా విముచ్చతి। విముత్తస్మిం విముత్తమితి ఞాణం హోతి॥ ఖీణా జాతి। వుసితం బ్రహ్మచరియం। కతం కరణీయం। నాపరం ఇత్థత్తాయాతి పజానాతి॥ అయం వుచ్చతి। భిక్ఖవే। భిక్ఖు ఉక్ఖిత్తపలిఘో ఇతిపి। సంకిణ్ణపరిక్ఖో ఇతిపి। అబ్బూళ్హేసికో ఇతిపి। నిరగ్గళో ఇతిపి। అరియో పన్నద్ధజో పన్నభారో విసంయుత్తో ఇతిపి॥>
    text <కథఞ్చ। భిక్ఖవే। భిక్ఖు ఉక్ఖిత్తపలిఘో హోతి॥ ఇధ। భిక్ఖవే। భిక్ఖునో అవిజ్జా పహీనా హోతి। ఉచ్ఛిన్నమూలా తాలావత్థుకతా అనభావంకతా। ఆయతిం అనుప్పాదధమ్మా॥ ఏవం ఖో। భిక్ఖవే। భిక్ఖు ఉక్ఖిత్తపలిఘో హోతి॥>
    text <కథఞ్చ। భిక్ఖవే। భిక్ఖు సంకిణ్ణపరిక్ఖో హోతి॥ ఇధ। భిక్ఖవే। భిక్ఖునో పోనోబ్భవికో జాతిసంసారో పహీనో హోతి। ఉచ్ఛిన్నమూలో తాలావత్థుకతో అనభావంకతో। ఆయతిం అనుప్పాదధమ్మో॥ ఏవం ఖో। భిక్ఖవే। భిక్ఖు సంకిణ్ణపరిక్ఖో హోతి॥>
    text <కథఞ్చ। భిక్ఖవే। భిక్ఖు అబ్బూళ్హేసికో హోతి॥ ఇధ। భిక్ఖవే। భిక్ఖునో తణ్హా పహీనా హోతి। ఉచ్ఛిన్నమూలా తాలావత్థుకతా అనభావంకతా। ఆయతిం అనుప్పాదధమ్మా॥ ఏవం ఖో। భిక్ఖవే। భిక్ఖు అబ్బూళ్హేసికో హోతి॥>
    text <కథఞ్చ। భిక్ఖవే। భిక్ఖు నిరగ్గళో హోతి॥ ఇధ। భిక్ఖవే। భిక్ఖునో పఞ్చ ఓరమ్భాగియాని సంయోజనాని పహీనాని హోన్తి। ఉచ్ఛిన్నమూలాని తాలావత్థుకతాని అనభావంకతాని। ఆయతిం అనుప్పాదధమ్మాని॥ ఏవం ఖో। భిక్ఖవే। భిక్ఖు నిరగ్గళో హోతి॥>
    text <కథఞ్చ। భిక్ఖవే। భిక్ఖు అరియో పన్నద్ధజో పన్నభారో విసంయుత్తో హోతి॥ ఇధ। భిక్ఖవే। భిక్ఖునో అస్మిమానో పహీనో హోతి। ఉచ్ఛిన్నమూలో తాలావత్థుకతో అనభావంకతో। ఆయతిం అనుప్పాదధమ్మో॥ ఏవం ఖో। భిక్ఖవే। భిక్ఖు అరియో పన్నద్ధజో పన్నభారో విసంయుత్తో హోతి॥>
    text <౨౪౬>, <ఏవం విముత్తచిత్తం ఖో। భిక్ఖవే। భిక్ఖుం సఇన్దా దేవా సబ్రహ్మకా సపజాపతికా అన్వేసం నాధిగచ్ఛన్తి ఇదం నిస్సితం తథాగతస్స విఞ్ఞాణన్తి॥ తం కిస్స హేతు॥ దిట్ఠేవాహం। భిక్ఖవే। ధమ్మే తథాగతం అననువిజ్జోతి వదామి॥ ఏవంవాదిం ఖో మం। భిక్ఖవే। ఏవమక్ఖాయిం ఏకే సమణబ్రాహ్మణా అసతా తుచ్ఛా ముసా అభూతేన అబ్భాచిక్ఖన్తి వేనయికో సమణో గోతమో। సతో సత్తస్స ఉచ్ఛేదం వినాసం విభవం పఞ్ఞాపేతీతి॥ యథా చాహం న। భిక్ఖవే। యథా చాహం న వదామి। తథా మం తే భోన్తో సమణబ్రాహ్మణా అసతా తుచ్ఛా ముసా అభూతేన అబ్భాచిక్ఖన్తి వేనయికో సమణో గోతమో। సతో సత్తస్స ఉచ్ఛేదం వినాసం విభవం పఞ్ఞాపేతీతి॥ పుబ్బే చాహం భిక్ఖవే। ఏతరహి చ దుక్ఖఞ్చేవ పఞ్ఞాపేమి। దుక్ఖస్స చ నిరోధం॥ తత్ర చే। భిక్ఖవే। పరే తథాగతం అక్కోసన్తి పరిభాసన్తి రోసేన్తి విహేసేన్తి। తత్ర। భిక్ఖవే। తథాగతస్స న హోతి ఆఘాతో న అప్పచ్చయో న చేతసో అనభిరద్ధి॥>
    text <తత్ర చే। భిక్ఖవే। పరే తథాగతం సక్కరోన్తి గరుం కరోన్తి మానేన్తి పూజేన్తి। తత్ర। భిక్ఖవే। తథాగతస్స న హోతి ఆనన్దో న సోమనస్సం న చేతసో ఉప్పిలావితత్తం॥ తత్ర చే। భిక్ఖవే। పరే వా తథాగతం సక్కరోన్తి గరుం కరోన్తి మానేన్తి పూజేన్తి। తత్ర। భిక్ఖవే। తథాగతస్స ఏవం హోతి యం ఖో ఇదం పుబ్బే పరిఞ్ఞాతం తత్థ మే ఏవరూపా కారా కరీయన్తీతి॥ తస్మాతిహ। భిక్ఖవే। తుమ్హే చేపి పరే అక్కోసేయ్యుం పరిభాసేయ్యుం రోసేయ్యుం విహేసేయ్యుం। తత్ర తుమ్హే హి న ఆఘాతో న అప్పచ్చయో న చేతసో అనభిరద్ధి కరణీయా॥ తస్మాతిహ। భిక్ఖవే। తుమ్హే చేపి పరే సక్కరేయ్యుం గరుం కరేయ్యుం మానేయ్యుం పూజేయ్యుం। తత్ర తుమ్హేహి న ఆనన్దో న సోమనస్సం న చేతసో ఉప్పిలావితత్తం కరణీయం॥ తస్మాతిహ। భిక్ఖవే। తుమ్హే చేపి పరే సక్కరేయ్యుం గరుం కరేయ్యుం మానేయ్యుం పూజేయ్యుం। తత్ర తుమ్హాకం ఏవమస్స యం ఖో ఇదం పుబ్బే పరిఞ్ఞాతం। తత్థ మే ఏవరూపా కారా కరీయన్తీతి॥>
    text <౨౪౭>, <తస్మాతిహ। భిక్ఖవే। యం న తుమ్హాకం తం పజహథ। తం వో పహీనం దీఘరత్తం హితాయ సుఖాయ భవిస్సతి॥ కిఞ్చ। భిక్ఖవే। న తుమ్హాకం॥ రూపం। భిక్ఖవే। న తుమ్హాకం। తం పజహథ। తం వో పహీనం దీఘరత్తం హితాయ సుఖాయ భవిస్సతి॥ వేదనా। భిక్ఖవే। న తుమ్హాకం। తం పజహథ। సా వో పహీనా దీఘరత్తం హితాయ సుఖాయ భవిస్సతి॥ సఞ్ఞా। భిక్ఖవే। న తుమ్హాకం। తం పజహథ। సా వో పహీనా దీఘరత్తం హితాయ సుఖాయ భవిస్సతి॥ సఙ్ఖారా। భిక్ఖవే। న తుమ్హాకం। తే పజహథ। తే వో పహీనా దీఘరత్తం హితాయ సుఖాయ భవిస్సన్తి॥ విఞ్ఞాణం। భిక్ఖవే। న తుమ్హాకం। తం పజహథ। తం వో పహీనం దీఘరత్తం హితాయ సుఖాయ భవిస్సతి॥ తం కిం మఞ్ఞథ। భిక్ఖవే। యం ఇమస్మిం జేతవనే తిణకట్ఠసాఖాపలాసం। తం జనో హరేయ్య వా దహేయ్య వా యథాపచ్చయం వా కరేయ్య॥ అపి ను తుమ్హాకం ఏవమస్స అమ్హే జనో హరతి వా దహతి వా యథాపచ్చయం వా కరోతీతి॥ నో హేతం। భన్తే॥ తం కిస్స హేతు॥ న హి నో ఏతం। భన్తే। అత్తా వా అత్తనియం వాతి॥ ఏవమేవ ఖో। భిక్ఖవే। యం న తుమ్హాకం తం పజహథ। తం వో పహీనం దీఘరత్తం హితాయ సుఖాయ భవిస్సతి॥ కిఞ్చ। భిక్ఖవే। న తుమ్హాకం॥ రూపం। భిక్ఖవే। న తుమ్హాకం। తం పజహథ। తం వో పహీనం దీఘరత్తం హితాయ సుఖాయ భవిస్సతి॥ వేదనా। భిక్ఖవే…పే॰… సఞ్ఞా। భిక్ఖవే… సఙ్ఖారా। భిక్ఖవే…పే॰… విఞ్ఞాణం। భిక్ఖవే। న తుమ్హాకం। తం పజహథ। తం వో పహీనం దీఘరత్తం హితాయ సుఖాయ భవిస్సతి॥>
    text <౨౪౮>, <ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యే తే భిక్ఖూ అరహన్తో ఖీణాసవా వుసితవన్తో కతకరణీయా ఓహితభారా అనుప్పత్తసదత్థా పరిక్ఖీణభవసంయోజనా సమ్మదఞ్ఞా విముత్తా। వట్టం తేసం నత్థి పఞ్ఞాపనాయ॥ ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యేసం భిక్ఖూనం పఞ్చోరమ్భాగియాని సంయోజనాని పహీనాని। సబ్బే తే ఓపపాతికా। తత్థ పరినిబ్బాయినో। అనావత్తిధమ్మా తస్మా లోకా॥ ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యేసం భిక్ఖూనం తీణి సంయోజనాని పహీనాని। రాగదోసమోహా తనుభూతా। సబ్బే తే సకదాగామినో। సకిదేవ ఇమం లోకం ఆగన్త్వా దుక్ఖస్సన్తం కరిస్సన్తి॥ ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యేసం భిక్ఖూనం తీణి సంయోజనాని పహీనాని। సబ్బే తే సోతాపన్నా। అవినిపాతధమ్మా। నియతా సమ్బోధిపరాయనా॥ ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యే తే భిక్ఖూ ధమ్మానుసారినో సద్ధానుసారినో సబ్బే తే సమ్బోధిపరాయనా॥ ఏవం స్వాక్ఖాతో। భిక్ఖవే। మయా ధమ్మో ఉత్తానో వివటో పకాసితో ఛిన్నపిలోతికో॥ ఏవం స్వాక్ఖాతే। భిక్ఖవే। మయా ధమ్మే ఉత్తానే వివటే పకాసితే ఛిన్నపిలోతికే యేసం మయి సద్ధామత్తం పేమమత్తం సబ్బే తే సగ్గపరాయనాతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <అలగద్దూపమసుత్తం నిట్ఠితం దుతియం॥>
  text <౩॥ వమ్మికసుత్తం>
    text <౨౪౯>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తేన ఖో పన సమయేన ఆయస్మా కుమారకస్సపో అన్ధవనే విహరతి॥ అథ ఖో అఞ్ఞతరా దేవతా అభిక్కన్తాయ రత్తియా అభిక్కన్తవణ్ణా కేవలకప్పం అన్ధవనం ఓభాసేత్వా యేనాయస్మా కుమారకస్సపో తేనుపసఙ్కమి। ఉపసఙ్కమిత్వా ఏకమన్తం అట్ఠాసి॥ ఏకమన్తం ఠితా ఖో సా దేవతా ఆయస్మన్తం కుమారకస్సపం ఏతదవోచ>
    text <భిక్ఖు భిక్ఖు। అయం వమ్మికో రత్తిం ధూమాయతి। దివా పజ్జలతి॥ బ్రాహ్మణో ఏవమాహ అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస లఙ్గిం లఙ్గీ। భదన్తేతి॥ బ్రాహ్మణో ఏవమాహ ఉక్ఖిప లఙ్గిం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస ఉద్ధుమాయికం॥ ఉద్ధుమాయికా। భదన్తేతి॥ బ్రాహ్మణో ఏవమాహ ఉక్ఖిప ఉద్ధుమాయికం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస ద్విధాపథం॥ ద్విధాపథో। భదన్తేతి॥ బ్రాహ్మణో ఏవమాహ ఉక్ఖిప ద్విధాపథం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస చఙ్గవారం॥ చఙ్గవారో। భదన్తేతి॥ బ్రాహ్మణో ఏవమాహ ఉక్ఖిప చఙ్గవారం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస కుమ్మం॥ కుమ్మో। భదన్తేతి॥ బ్రాహ్మణో ఏవమాహ ఉక్ఖిప కుమ్మం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస అసిసూనం॥ అసిసూనా। భదన్తేతి॥ బ్రాహ్మణో ఏవమాహ ఉక్ఖిప అసిసూనం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస మంసపేసిం॥ మంసపేసి। భదన్తేతి॥ బ్రాహ్మణో ఏవమాహ ఉక్ఖిప మంసపేసిం। అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ అద్దస నాగం॥ నాగో। భదన్తేతి॥ బ్రాహ్మణో ఏవమాహ తిట్ఠతు నాగో। మా నాగం ఘట్టేసి। నమో కరోహి నాగస్సాతి॥>
    text <ఇమే ఖో త్వం। భిక్ఖు। పఞ్హే భగవన్తం ఉపసఙ్కమిత్వా పుచ్ఛేయ్యాసి। యథా చ తే భగవా బ్యాకరోతి తథా నం ధారేయ్యాసి॥ నాహం తం। భిక్ఖు। పస్సామి సదేవకే లోకే సమారకే సబ్రహ్మకే సస్సమణబ్రాహ్మణియా పజాయ సదేవమనుస్సాయ। యో ఇమేసం పఞ్హానం వేయ్యాకరణేన చిత్తం ఆరాధేయ్య అఞ్ఞత్ర తథాగతేన వా। తథాగతసావకేన వా। ఇతో వా పన సుత్వాతి ఇదమవోచ సా దేవతా॥ ఇదం వత్వా తత్థేవన్తరధాయి॥>
    text <౨౫౦>, <అథ ఖో ఆయస్మా కుమారకస్సపో తస్సా రత్తియా అచ్చయేన యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నో ఖో ఆయస్మా కుమారకస్సపో భగవన్తం ఏతదవోచ ఇమం। భన్తే। రత్తిం అఞ్ఞతరా దేవతా అభిక్కన్తాయ రత్తియా అభిక్కన్తవణ్ణా కేవలకప్పం అన్ధవనం ఓభాసేత్వా యేనాహం తేనుపసఙ్కమి। ఉపసఙ్కమిత్వా ఏకమన్తం అట్ఠాసి॥ ఏకమన్తం ఠితా ఖో। భన్తే। సా దేవతా మం ఏతదవోచ భిక్ఖు భిక్ఖు। అయం వమ్మికో రత్తిం ధూమాయతి। దివా పజ్జలతి॥ బ్రాహ్మణో ఏవమాహ అభిక్ఖణ। సుమేధ। సత్థం ఆదాయాతి॥ అభిక్ఖణన్తో సుమేధో సత్థం ఆదాయ…పే॰… ఇతో వా పన సుత్వాతి॥ ఇదమవోచ। భన్తే। సా దేవతా॥ ఇదం వత్వా తత్థేవన్తరధాయి॥ కో ను ఖో। భన్తే। వమ్మికో। కా రత్తిం ధూమాయనా। కా దివా పజ్జలనా। కో బ్రాహ్మణో। కో సుమేధో। కిం సత్థం। కిం అభిక్ఖణం। కా లఙ్గీ। కా ఉద్ధుమాయికా। కో ద్విధాపథో। కిం చఙ్గవారం। కో కుమ్మో। కా అసిసూనా। కా మంసపేసి। కో నాగోతి॥>
    text <౨౫౧>, <వమ్మికోతి ఖో। భిక్ఖు। ఇమస్సేతం చాతుమహాభూతికస్స కాయస్స అధివచనం। మాతాపేత్తికసమ్భవస్స ఓదనకుమ్మాసూపచయస్స అనిచ్చుచ్ఛాదన-పరిమద్దనభేదన-విద్ధంసన-ధమ్మస్స॥>
    text <యం ఖో। భిక్ఖు। దివా కమ్మన్తే ఆరబ్భ రత్తిం అనువితక్కేతి అనువిచారేతి అయం రత్తిం ధూమాయనా॥ యం ఖో। భిక్ఖు। రత్తిం అనువితక్కేత్వా అనువిచారేత్వా దివా కమ్మన్తే పయోజేతి కాయేన వాచాయ మనసా అయం దివా పజ్జలనా॥>
    text <బ్రాహ్మణోతి ఖో। భిక్ఖు। తథాగతస్సేతం అధివచనం అరహతో సమ్మాసమ్బుద్ధస్స॥ సుమేధోతి ఖో భిక్ఖు సేక్ఖస్సేతం భిక్ఖునో అధివచనం॥>
    text <సత్థన్తి ఖో। భిక్ఖు। అరియాయేతం పఞ్ఞాయ అధివచనం॥ అభిక్ఖణన్తి ఖో। భిక్ఖు। వీరియారమ్భస్సేతం అధివచనం॥>
    text <లఙ్గీతి ఖో। భిక్ఖు। అవిజ్జాయేతం అధివచనం॥ ఉక్ఖిప లఙ్గిం। పజహ అవిజ్జం। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <ఉద్ధుమాయికాతి ఖో। భిక్ఖు। కోధూపాయాసస్సేతం అధివచనం॥ ఉక్ఖిప ఉద్ధుమాయికం। పజహ కోధూపాయాసం। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <ద్విధాపథోతి ఖో। భిక్ఖు। విచికిచ్ఛాయేతం అధివచనం॥ ఉక్ఖిప ద్విధాపథం। పజహ విచికిచ్ఛం। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <చఙ్గవారన్తి ఖో। భిక్ఖు। పఞ్చన్నేతం నీవరణానం అధివచనం। సేయ్యథిదం కామచ్ఛన్దనీవరణస్స। బ్యాపాదనీవరణస్స। థీనమిద్ధనీవరణస్స। ఉద్ధచ్చకుక్కుచ్చనీవరణస్స। విచికిచ్ఛానీవరణస్స॥ ఉక్ఖిప చఙ్గవారం। పజహ పఞ్చ నీవరణే। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <కుమ్మోతి ఖో। భిక్ఖు। పఞ్చన్నేతం ఉపాదానక్ఖన్ధానం అధివచనం। సేయ్యథిదం రూపుపాదానక్ఖన్ధస్స। వేదనుపాదానక్ఖన్ధస్స। సఞ్ఞుపాదానక్ఖన్ధస్స। సఙ్ఖారుపాదానక్ఖన్ధస్స। విఞ్ఞాణుపాదానక్ఖన్ధస్స॥ ఉక్ఖిప కుమ్మం। పజహ పఞ్చుపాదానక్ఖన్ధే। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <అసిసూనాతి ఖో। భిక్ఖు। పఞ్చన్నేతం కామగుణానం అధివచనం చక్ఖువిఞ్ఞేయ్యానం రూపానం ఇట్ఠానం కన్తానం మనాపానం పియరూపానం కామూపసంహితానం రజనీయానం। సోతవిఞ్ఞేయ్యానం సద్దానం…పే॰… ఘానవిఞ్ఞేయ్యానం గన్ధానం…పే॰… జివ్హావిఞ్ఞేయ్యానం రసానం…పే॰… కాయవిఞ్ఞేయ్యానం ఫోట్ఠబ్బానం ఇట్ఠానం కన్తానం మనాపానం పియరూపానం కామూపసంహితానం రజనీయానం॥ ఉక్ఖిప అసిసూనం। పజహ పఞ్చ కామగుణే। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <మంసపేసీతి ఖో। భిక్ఖు। నన్దీరాగస్సేతం అధివచనం॥ ఉక్ఖిప మంసపేసిం। పజహ నన్దీరాగం। అభిక్ఖణ। సుమేధ। సత్థం ఆదాయాతి అయమేతస్స అత్థో॥>
    text <నాగోతి ఖో। భిక్ఖు। ఖీణాసవస్సేతం భిక్ఖునో అధివచనం॥ తిట్ఠతు నాగో। మా నాగం ఘట్టేసి। నమో కరోహి నాగస్సాతి అయమేతస్స అత్థోతి॥>
    text <ఇదమవోచ భగవా॥ అత్తమనో ఆయస్మా కుమారకస్సపో భగవతో భాసితం అభినన్దీతి॥>
    stand <వమ్మికసుత్తం నిట్ఠితం తతియం॥>
  text <౪॥ రథవినీతసుత్తం>
    text <౨౫౨>, <ఏవం మే సుతం ఏకం సమయం భగవా రాజగహే విహరతి వేళువనే కలన్దకనివాపే॥ అథ ఖో సమ్బహులా జాతిభూమకా భిక్ఖూ జాతిభూమియం వస్సంవుట్ఠా యేన భగవా తేనుపసఙ్కమింసు। ఉపసఙ్కమిత్వా భగవన్తం అభివాదేత్వా ఏకమన్తం నిసీదింసు॥ ఏకమన్తం నిసిన్నే ఖో తే భిక్ఖూ భగవా ఏతదవోచ>
    text <కో ను ఖో। భిక్ఖవే। జాతిభూమియం జాతిభూమకానం భిక్ఖూనం సబ్రహ్మచారీనం ఏవం సమ్భావితో అత్తనా చ అప్పిచ్ఛో అప్పిచ్ఛకథఞ్చ భిక్ఖూనం కత్తా। అత్తనా చ సన్తుట్ఠో సన్తుట్ఠికథఞ్చ భిక్ఖూనం కత్తా। అత్తనా చ పవివిత్తో పవివేకకథఞ్చ భిక్ఖూనం కత్తా। అత్తనా చ అసంసట్ఠో అసంసగ్గకథఞ్చ భిక్ఖూనం కత్తా। అత్తనా చ ఆరద్ధవీరియో వీరియారమ్భకథఞ్చ భిక్ఖూనం కత్తా। అత్తనా చ సీలసమ్పన్నో సీలసమ్పదాకథఞ్చ భిక్ఖూనం కత్తా। అత్తనా చ సమాధిసమ్పన్నో సమాధిసమ్పదాకథఞ్చ భిక్ఖూనం కత్తా। అత్తనా చ పఞ్ఞాసమ్పన్నో పఞ్ఞాసమ్పదాకథఞ్చ భిక్ఖూనం కత్తా। అత్తనా చ విముత్తిసమ్పన్నో విముత్తిసమ్పదాకథఞ్చ భిక్ఖూనం కత్తా। అత్తనా చ విముత్తిఞాణదస్సనసమ్పన్నో విముత్తిఞాణదస్సనసమ్పదాకథఞ్చ భిక్ఖూనం కత్తా। ఓవాదకో విఞ్ఞాపకో సన్దస్సకో సమాదపకో సముత్తేజకో సమ్పహంసకో సబ్రహ్మచారీనన్తి॥ పుణ్ణో నామ। భన్తే। ఆయస్మా మన్తాణిపుత్తో జాతిభూమియం జాతిభూమకానం భిక్ఖూనం సబ్రహ్మచారీనం ఏవం సమ్భావితో అత్తనా చ అప్పిచ్ఛో అప్పిచ్ఛకథఞ్చ భిక్ఖూనం కత్తా। అత్తనా చ సన్తుట్ఠో…పే॰… ఓవాదకో విఞ్ఞాపకో సన్దస్సకో సమాదపకో సముత్తేజకో సమ్పహంసకో సబ్రహ్మచారీనన్తి॥>
    text <౨౫౩>, <తేన ఖో పన సమయేన ఆయస్మా సారిపుత్తో భగవతో అవిదూరే నిసిన్నో హోతి॥ అథ ఖో ఆయస్మతో సారిపుత్తస్స ఏతదహోసి లాభా ఆయస్మతో పుణ్ణస్స మన్తాణిపుత్తస్స। సులద్ధలాభా ఆయస్మతో పుణ్ణస్స మన్తాణిపుత్తస్స। యస్స విఞ్ఞూ సబ్రహ్మచారీ సత్థు సమ్ముఖా అనుమస్స అనుమస్స వణ్ణం భాసన్తి। తఞ్చ సత్థా అబ్భనుమోదతి॥ అప్పేవ నామ మయమ్పి కదాచి కరహచి ఆయస్మతా పుణ్ణేన మన్తాణిపుత్తేన సద్ధిం సమాగచ్ఛేయ్యామ। అప్పేవ నామ సియా కోచిదేవ కథాసల్లాపోతి॥>
    text <౨౫౪>, <అథ ఖో భగవా రాజగహే యథాభిరన్తం విహరిత్వా యేన సావత్థి తేన చారికం పక్కామి॥ అనుపుబ్బేన చారికం చరమానో యేన సావత్థి తదవసరి॥ తత్ర సుదం భగవా సావత్థియం విహరతి జేతవనే అనాథపిణ్డికస్స ఆరామే॥ అస్సోసి ఖో ఆయస్మా పుణ్ణో మన్తాణిపుత్తో భగవా కిర సావత్థిం అనుప్పత్తో। సావత్థియం విహరతి జేతవనే అనాథపిణ్డికస్స ఆరామేతి॥>
    text <౨౫౫>, <అథ ఖో ఆయస్మా పుణ్ణో మన్తాణిపుత్తో సేనాసనం సంసామేత్వా పత్తచీవరమాదాయ యేన సావత్థి తేన చారికం పక్కామి॥ అనుపుబ్బేన చారికం చరమానో యేన సావత్థి జేతవనం అనాథపిణ్డికస్స ఆరామో యేన భగవా తేనుపసఙ్కమి। ఉపసఙ్కమిత్వా భగవన్తం అభివాదేత్వా ఏకమన్తం నిసీది॥ ఏకమన్తం నిసిన్నం ఖో ఆయస్మన్తం పుణ్ణం మన్తాణిపుత్తం భగవా ధమ్మియా కథాయ సన్దస్సేసి సమాదపేసి సముత్తేజేసి సమ్పహంసేసి॥ అథ ఖో ఆయస్మా పుణ్ణో మన్తాణిపుత్తో భగవతా ధమ్మియా కథాయ సన్దస్సితో సమాదపితో సముత్తేజితో సమ్పహంసితో భగవతో భాసితం అభినన్దిత్వా అనుమోదిత్వా ఉట్ఠాయాసనా భగవన్తం అభివాదేత్వా పదక్ఖిణం కత్వా యేన అన్ధవనం తేనుపసఙ్కమి దివావిహారాయ॥>
    text <౨౫౬>, <అథ ఖో అఞ్ఞతరో భిక్ఖు యేనాయస్మా సారిపుత్తో తేనుపసఙ్కమి। ఉపసఙ్కమిత్వా ఆయస్మన్తం సారిపుత్తం ఏతదవోచ యస్స ఖో త్వం। ఆవుసో సారిపుత్త। పుణ్ణస్స నామ భిక్ఖునో మన్తాణిపుత్తస్స అభిణ్హం కిత్తయమానో అహోసి। సో భగవతా ధమ్మియా కథాయ సన్దస్సితో సమాదపితో సముత్తేజితో సమ్పహంసితో భగవతో భాసితం అభినన్దిత్వా అనుమోదిత్వా ఉట్ఠాయాసనా భగవన్తం అభివాదేత్వా పదక్ఖిణం కత్వా యేన అన్ధవనం తేన పక్కన్తో దివావిహారాయాతి॥>
    text <అథ ఖో ఆయస్మా సారిపుత్తో తరమానరూపో నిసీదనం ఆదాయ ఆయస్మన్తం పుణ్ణం మన్తాణిపుత్తం పిట్ఠితో పిట్ఠితో అనుబన్ధి సీసానులోకీ॥ అథ ఖో ఆయస్మా పుణ్ణో మన్తాణిపుత్తో అన్ధవనం అజ్ఝోగాహేత్వా అఞ్ఞతరస్మిం రుక్ఖమూలే దివావిహారం నిసీది॥ ఆయస్మాపి ఖో సారిపుత్తో అన్ధవనం అజ్ఝోగాహేత్వా అఞ్ఞతరస్మిం రుక్ఖమూలే దివావిహారం నిసీది॥>
    text <అథ ఖో ఆయస్మా సారిపుత్తో సాయన్హసమయం పటిసల్లానా వుట్ఠితో యేనాయస్మా పుణ్ణో మన్తాణిపుత్తో తేనుపసఙ్కమి। ఉపసఙ్కమిత్వా ఆయస్మతా పుణ్ణేన మన్తాణిపుత్తేన సద్ధిం సమ్మోది॥ సమ్మోదనీయం కథం సారణీయం వీతిసారేత్వా ఏకమన్తం నిసీది॥ ఏకమన్తం నిసిన్నో ఖో ఆయస్మా సారిపుత్తో ఆయస్మన్తం పుణ్ణం మన్తాణిపుత్తం ఏతదవోచ>
    text <౨౫౭>, <భగవతి నో। ఆవుసో। బ్రహ్మచరియం వుస్సతీతి॥>
    text <ఏవమావుసోతి॥>
    text <కిం ను ఖో। ఆవుసో। సీలవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం పనావుసో। చిత్తవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం ను ఖో। ఆవుసో। దిట్ఠివిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం పనావుసో। కఙ్ఖావితరణవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం ను ఖో। ఆవుసో। మగ్గామగ్గఞాణదస్సనవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం పనావుసో। పటిపదాఞాణదస్సనవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం ను ఖో। ఆవుసో। ఞాణదస్సనవిసుద్ధత్థం భగవతి బ్రహ్మచరియం వుస్సతీతి॥>
    text <నో హిదం। ఆవుసో॥>
    text <కిం ను ఖో। ఆవుసో। సీలవిసుద్ధత్థం భగవతి బ్రహ్మచరియం వుస్సతీతి ఇతి పుట్ఠో సమానో నో హిదం। ఆవుసోతి వదేసి॥ కిం పనావుసో। చిత్తవిసుద్ధత్థం భగవతి బ్రహ్మచరియం వుస్సతీతి ఇతి పుట్ఠో సమానో నో హిదం। ఆవుసోతి వదేసి॥ కిం ను ఖో। ఆవుసో। దిట్ఠివిసుద్ధత్థం…పే॰… కఙ్ఖావితరణవిసుద్ధత్థం…పే॰… మగ్గామగ్గఞాణదస్సనవిసుద్ధత్థం…పే॰… పటిపదాఞాణదస్సనవిసుద్ధత్థం…పే॰… కిం ను ఖో। ఆవుసో। ఞాణదస్సనవిసుద్ధత్థం భగవతి బ్రహ్మచరియం వుస్సతీతి ఇతి పుట్ఠో సమానో నో హిదం ఆవుసోతి వదేసి॥ కిమత్థం చరహావుసో। భగవతి బ్రహ్మచరియం వుస్సతీతి॥ అనుపాదాపరినిబ్బానత్థం ఖో। ఆవుసో। భగవతి బ్రహ్మచరియం వుస్సతీతి॥>
    text <కిం ను ఖో। ఆవుసో। సీలవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం పనావుసో। చిత్తవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం ను ఖో। ఆవుసో। దిట్ఠివిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం పనావుసో కఙ్ఖావితరణవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం ను ఖో। ఆవుసో। మగ్గామగ్గఞాణదస్సనవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం పనావుసో। పటిపదాఞాణదస్సనవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం ను ఖో। ఆవుసో। ఞాణదస్సనవిసుద్ధి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం పనావుసో। అఞ్ఞత్ర ఇమేహి ధమ్మేహి అనుపాదాపరినిబ్బానన్తి॥>
    text <నో హిదం। ఆవుసో॥>
    text <కిం ను ఖో। ఆవుసో। సీలవిసుద్ధి అనుపాదాపరినిబ్బానన్తి ఇతి పుట్ఠో సమానో నో హిదం। ఆవుసోతి వదేసి॥ కిం పనావుసో। చిత్తవిసుద్ధి అనుపాదాపరినిబ్బానన్తి ఇతి పుట్ఠో సమానో నో హిదం। ఆవుసోతి వదేసి॥ కిం ను ఖో। ఆవుసో। దిట్ఠివిసుద్ధి అనుపాదాపరినిబ్బానన్తి…పే॰… కఙ్ఖావితరణవిసుద్ధి… మగ్గామగ్గఞాణదస్సనవిసుద్ధి… పటిపదాఞాణదస్సనవిసుద్ధి… కిం ను ఖో। ఆవుసో। ఞాణదస్సనవిసుద్ధి అనుపాదాపరినిబ్బానన్తి ఇతి పుట్ఠో సమానో నో హిదం। ఆవుసోతి వదేసి॥ కిం పనావుసో। అఞ్ఞత్ర ఇమేహి ధమ్మేహి అనుపాదాపరినిబ్బానన్తి ఇతి పుట్ఠో సమానో నో హిదం। ఆవుసోతి వదేసి॥ యథాకథం పనావుసో। ఇమస్స భాసితస్స అత్థో దట్ఠబ్బోతి॥>
    text <౨౫౮>, <సీలవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ చిత్తవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ దిట్ఠివిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ కఙ్ఖావితరణవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ మగ్గామగ్గఞాణదస్సనవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ పటిపదాఞాణదస్సనవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ ఞాణదస్సనవిసుద్ధిం చే। ఆవుసో। భగవా అనుపాదాపరినిబ్బానం పఞ్ఞపేయ్య। సఉపాదానంయేవ సమానం అనుపాదాపరినిబ్బానం పఞ్ఞపేయ్య॥ అఞ్ఞత్ర చే। ఆవుసో। ఇమేహి ధమ్మేహి అనుపాదాపరినిబ్బానం అభవిస్స। పుథుజ్జనో పరినిబ్బాయేయ్య॥ పుథుజ్జనో హి। ఆవుసో। అఞ్ఞత్ర ఇమేహి ధమ్మేహి॥ తేన హావుసో। ఉపమం తే కరిస్సామి। ఉపమాయపిధేకచ్చే విఞ్ఞూ పురిసా భాసితస్స అత్థం ఆజానన్తి॥>
    text <౨౫౯>, <సేయ్యథాపి। ఆవుసో। రఞ్ఞో పసేనదిస్స కోసలస్స సావత్థియం పటివసన్తస్స సాకేతే కిఞ్చిదేవ అచ్చాయికం కరణీయం ఉప్పజ్జేయ్య॥ తస్స అన్తరా చ సావత్థిం అన్తరా చ సాకేతం సత్త రథవినీతాని ఉపట్ఠపేయ్యుం॥ అథ ఖో। ఆవుసో। రాజా పసేనది కోసలో సావత్థియా నిక్ఖమిత్వా అన్తేపురద్వారా పఠమం రథవినీతం అభిరుహేయ్య। పఠమేన రథవినీతేన దుతియం రథవినీతం పాపుణేయ్య। పఠమం రథవినీతం విస్సజ్జేయ్య దుతియం రథవినీతం అభిరుహేయ్య॥ దుతియేన రథవినీతేన తతియం రథవినీతం పాపుణేయ్య। దుతియం రథవినీతం విస్సజ్జేయ్య। తతియం రథవినీతం అభిరుహేయ్య॥ తతియేన రథవినీతేన చతుత్థం రథవినీతం పాపుణేయ్య। తతియం రథవినీతం విస్సజ్జేయ్య। చతుత్థం రథవినీతం అభిరుహేయ్య॥ చతుత్థేన రథవినీతేన పఞ్చమం రథవినీతం పాపుణేయ్య। చతుత్థం రథవినీతం విస్సజ్జేయ్య। పఞ్చమం రథవినీతం అభిరుహేయ్య॥ పఞ్చమేన రథవినీతేన ఛట్ఠం రథవినీతం పాపుణేయ్య। పఞ్చమం రథవినీతం విస్సజ్జేయ్య। ఛట్ఠం రథవినీతం అభిరుహేయ్య॥ ఛట్ఠేన రథవినీతేన సత్తమం రథవినీతం పాపుణేయ్య। ఛట్ఠం రథవినీతం విస్సజ్జేయ్య। సత్తమం రథవినీతం అభిరుహేయ్య॥ సత్తమేన రథవినీతేన సాకేతం అనుపాపుణేయ్య అన్తేపురద్వారం॥ తమేనం అన్తేపురద్వారగతం సమానం మిత్తామచ్చా ఞాతిసాలోహితా ఏవం పుచ్ఛేయ్యుం ఇమినా త్వం। మహారాజ। రథవినీతేన సావత్థియా సాకేతం అనుప్పత్తో అన్తేపురద్వారన్తి॥ కథం బ్యాకరమానో ను ఖో। ఆవుసో। రాజా పసేనది కోసలో సమ్మా బ్యాకరమానో బ్యాకరేయ్యాతి॥>
    text <ఏవం బ్యాకరమానో ఖో। ఆవుసో। రాజా పసేనది కోసలో సమ్మా బ్యాకరమానో బ్యాకరేయ్య ఇధ మే సావత్థియం పటివసన్తస్స సాకేతే కిఞ్చిదేవ అచ్చాయికం కరణీయం ఉప్పజ్జి॥ తస్స మే అన్తరా చ సావత్థిం అన్తరా చ సాకేతం సత్త రథవినీతాని ఉపట్ఠపేసుం॥ అథ ఖ్వాహం సావత్థియా నిక్ఖమిత్వా అన్తేపురద్వారా పఠమం రథవినీతం అభిరుహిం॥ పఠమేన రథవినీతేన దుతియం రథవినీతం పాపుణిం। పఠమం రథవినీతం విస్సజ్జిం దుతియం రథవినీతం అభిరుహిం॥ దుతియేన రథవినీతేన తతియం రథవినీతం పాపుణిం। దుతియం రథవినీతం విస్సజ్జిం। తతియం రథవినీతం అభిరుహిం॥ తతియేన రథవినీతేన చతుత్థం రథవినీతం పాపుణిం। తతియం రథవినీతం విస్సజ్జిం। చతుత్థం రథవినీతం అభిరుహిం॥ చతుత్థేన రథవినీతేన పఞ్చమం రథవినీతం పాపుణిం। చతుత్థం రథవినీతం విస్సజ్జిం। పఞ్చమం రథవినీతం అభిరుహిం॥ పఞ్చమేన రథవినీతేన ఛట్ఠం రథవినీతం పాపుణిం। పఞ్చమం రథవినీతం విస్సజ్జిం। ఛట్ఠం రథవినీతం అభిరుహిం॥ ఛట్ఠేన రథవినీతేన సత్తమం రథవినీతం పాపుణిం। ఛట్ఠం రథవినీతం విస్సజ్జిం। సత్తమం రథవినీతం అభిరుహిం॥ సత్తమేన రథవినీతేన సాకేతం అనుప్పత్తో అన్తేపురద్వారన్తి॥ ఏవం బ్యాకరమానో ఖో। ఆవుసో। రాజా పసేనది కోసలో సమ్మా బ్యాకరమానో బ్యాకరేయ్యాతి॥>
    text <ఏవమేవ ఖో। ఆవుసో। సీలవిసుద్ధి యావదేవ చిత్తవిసుద్ధత్థా। చిత్తవిసుద్ధి యావదేవ దిట్ఠివిసుద్ధత్థా। దిట్ఠివిసుద్ధి యావదేవ కఙ్ఖావితరణవిసుద్ధత్థా। కఙ్ఖావితరణవిసుద్ధి యావదేవ మగ్గామగ్గఞాణదస్సనవిసుద్ధత్థా। మగ్గామగ్గఞాణదస్సనవిసుద్ధి యావదేవ పటిపదాఞాణదస్సనవిసుద్ధత్థా। పటిపదాఞాణదస్సనవిసుద్ధి యావదేవ ఞాణదస్సనవిసుద్ధత్థా। ఞాణదస్సనవిసుద్ధి యావదేవ అనుపాదాపరినిబ్బానత్థా॥ అనుపాదాపరినిబ్బానత్థం ఖో। ఆవుసో। భగవతి బ్రహ్మచరియం వుస్సతీతి॥>
    text <౨౬౦>, <ఏవం వుత్తే। ఆయస్మా సారిపుత్తో ఆయస్మన్తం పుణ్ణం మన్తాణిపుత్తం ఏతదవోచ కోనామో ఆయస్మా। కథఞ్చ పనాయస్మన్తం సబ్రహ్మచారీ జానన్తీతి॥ పుణ్ణోతి ఖో మే। ఆవుసో। నామం। మన్తాణిపుత్తోతి చ పన మం సబ్రహ్మచారీ జానన్తీతి॥ అచ్ఛరియం। ఆవుసో। అబ్భుతం। ఆవుసో॥ యథా తం సుతవతా సావకేన సమ్మదేవ సత్థుసాసనం ఆజానన్తేన। ఏవమేవ ఆయస్మతా పుణ్ణేన మన్తాణిపుత్తేన గమ్భీరా గమ్భీరపఞ్హా అనుమస్స అనుమస్స బ్యాకతా॥ లాభా సబ్రహ్మచారీనం। సులద్ధలాభా సబ్రహ్మచారీనం। యే ఆయస్మన్తం పుణ్ణం మన్తాణిపుత్తం లభన్తి దస్సనాయ। లభన్తి పయిరూపాసనాయ॥ చేలణ్డుకేన చేపి సబ్రహ్మచారీ ఆయస్మన్తం పుణ్ణం మన్తాణిపుత్తం ముద్ధనా పరిహరన్తా లభేయ్యుం దస్సనాయ। లభేయ్యుం పయిరూపాసనాయ। తేసమ్పి లాభా తేసమ్పి సులద్ధం। అమ్హాకమ్పి లాభా అమ్హాకమ్పి సులద్ధం। యే మయం ఆయస్మన్తం పుణ్ణం మన్తాణిపుత్తం లభామ దస్సనాయ। లభామ పయిరూపాసనాయాతి॥>
    text <ఏవం వుత్తే। ఆయస్మా పుణ్ణో మన్తాణిపుత్తో ఆయస్మన్తం సారిపుత్తం ఏతదవోచ కో నామో ఆయస్మా। కథఞ్చ పనాయస్మన్తం సబ్రహ్మచారీ జానన్తీతి॥ ఉపతిస్సోతి ఖో మే। ఆవుసో। నామం। సారిపుత్తోతి చ పన మం సబ్రహ్మచారీ జానన్తీతి॥ సత్థుకప్పేన వత కిర। భో। సావకేన సద్ధిం మన్తయమానా న జానిమ్హ ఆయస్మా సారిపుత్తోతి॥ సచే హి మయం జానేయ్యామ ఆయస్మా సారిపుత్తోతి। ఏత్తకమ్పి నో నప్పటిభాసేయ్య॥ అచ్ఛరియం। ఆవుసో। అబ్భుతం। ఆవుసో॥ యథా తం సుతవతా సావకేన సమ్మదేవ సత్థుసాసనం ఆజానన్తేన। ఏవమేవ ఆయస్మతా సారిపుత్తేన గమ్భీరా గమ్భీరపఞ్హా అనుమస్స అనుమస్స పుచ్ఛితా॥ లాభా సబ్రహ్మచారీనం సులద్ధలాభా సబ్రహ్మచారీనం। యే ఆయస్మన్తం సారిపుత్తం లభన్తి దస్సనాయ। లభన్తి పయిరూపాసనాయ॥ చేలణ్డుకేన చేపి సబ్రహ్మచారీ ఆయస్మన్తం సారిపుత్తం ముద్ధనా పరిహరన్తా లభేయ్యుం దస్సనాయ। లభేయ్యుం పయిరూపాసనాయ। తేసమ్పి లాభా తేసమ్పి సులద్ధం। అమ్హాకమ్పి లాభా అమ్హాకమ్పి సులద్ధం। యే మయం ఆయస్మన్తం సారిపుత్తం లభామ దస్సనాయ। లభామ పయిరూపాసనాయాతి॥>
    text <ఇతిహ తే ఉభోపి మహానాగా అఞ్ఞమఞ్ఞస్స సుభాసితం సమనుమోదింసూతి॥>
    stand <రథవినీతసుత్తం నిట్ఠితం చతుత్థం॥>
  text <౫॥ నివాపసుత్తం>
    text <౨౬౧>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో భగవా భిక్ఖూ ఆమన్తేసి భిక్ఖవోతి॥ భదన్తేతి తే భిక్ఖూ భగవతో పచ్చస్సోసుం॥ భగవా ఏతదవోచ>
    text <న। భిక్ఖవే। నేవాపికో నివాపం నివపతి మిగజాతానం ఇమం మే నివాపం నివుత్తం మిగజాతా పరిభుఞ్జన్తా దీఘాయుకా వణ్ణవన్తో చిరం దీఘమద్ధానం యాపేన్తూతి॥ ఏవఞ్చ ఖో। భిక్ఖవే। నేవాపికో నివాపం నివపతి మిగజాతానం ఇమం మే నివాపం నివుత్తం మిగజాతా అనుపఖజ్జ ముచ్ఛితా భోజనాని భుఞ్జిస్సన్తి। అనుపఖజ్జ ముచ్ఛితా భోజనాని భుఞ్జమానా మదం ఆపజ్జిస్సన్తి। మత్తా సమానా పమాదం ఆపజ్జిస్సన్తి। పమత్తా సమానా యథాకామకరణీయా భవిస్సన్తి ఇమస్మిం నివాపేతి॥>
    text <౨౬౨>, <తత్ర। భిక్ఖవే। పఠమా మిగజాతా అముం నివాపం నివుత్తం నేవాపికస్స అనుపఖజ్జ ముచ్ఛితా భోజనాని భుఞ్జింసు। తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం నేవాపికస్స అముస్మిం నివాపే॥ ఏవఞ్హి తే। భిక్ఖవే। పఠమా మిగజాతా న పరిముచ్చింసు నేవాపికస్స ఇద్ధానుభావా॥>
    text <౨౬౩>, <తత్ర। భిక్ఖవే। దుతియా మిగజాతా ఏవం సమచిన్తేసుం యే ఖో తే పఠమా మిగజాతా అముం నివాపం నివుత్తం నేవాపికస్స అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం నేవాపికస్స అముస్మిం నివాపే॥ ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం సబ్బసో నివాపభోజనా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా పటివిరమింసు। భయభోగా పటివిరతా అరఞ్ఞాయతనాని అజ్ఝోగాహేత్వా విహరింసు॥ తేసం గిమ్హానం పచ్ఛిమే మాసే। తిణోదకసఙ్ఖయే। అధిమత్తకసిమానం పత్తో కాయో హోతి॥ తేసం అధిమత్తకసిమానం పత్తకాయానం బలవీరియం పరిహాయి॥ బలవీరియే పరిహీనే తమేవ నివాపం నివుత్తం నేవాపికస్స పచ్చాగమింసు॥ తే తత్థ అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం నేవాపికస్స అముస్మిం నివాపే॥ ఏవఞ్హి తే। భిక్ఖవే। దుతియాపి మిగజాతా న పరిముచ్చింసు నేవాపికస్స ఇద్ధానుభావా॥>
    text <౨౬౪>, <తత్ర। భిక్ఖవే। తతియా మిగజాతా ఏవం సమచిన్తేసుం యే ఖో తే పఠమా మిగజాతా అముం నివాపం నివుత్తం నేవాపికస్స…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యేపి తే దుతియా మిగజాతా ఏవం సమచిన్తేసుం యే ఖో తే పఠమా మిగజాతా అముం నివాపం నివుత్తం నేవాపికస్స…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం సబ్బసో నివాపభోజనా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా పటివిరమింసు। భయభోగా పటివిరతా అరఞ్ఞాయతనాని అజ్ఝోగాహేత్వా విహరింసు॥ తేసం గిమ్హానం పచ్ఛిమే మాసే తిణోదకసఙ్ఖయే అధిమత్తకసిమానం పత్తో కాయో హోతి॥ తేసం అధిమత్తకసిమానం పత్తకాయానం బలవీరియం పరిహాయి॥ బలవీరియే పరిహీనే తమేవ నివాపం నివుత్తం నేవాపికస్స పచ్చాగమింసు॥ తే తత్థ అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం నేవాపికస్స అముస్మిం నివాపే॥ ఏవఞ్హి తే దుతియాపి మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం అముం నివాపం నివుత్తం నేవాపికస్స ఉపనిస్సాయ ఆసయం కప్పేయ్యామ॥ తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ నేవాపికస్స అముస్మిం నివాపేతి॥ తే అముం నివాపం నివుత్తం నేవాపికస్స ఉపనిస్సాయ ఆసయం కప్పయింసు॥ తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జింసు। తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు। అమత్తా సమానా న పమాదం ఆపజ్జింసు। అప్పమత్తా సమానా న యథాకామకరణీయా అహేసుం నేవాపికస్స అముస్మిం నివాపే॥>
    text <తత్ర। భిక్ఖవే। నేవాపికస్స చ నేవాపికపరిసాయ చ ఏతదహోసి సఠాస్సునామిమే తతియా మిగజాతా కేతబినో। ఇద్ధిమన్తాస్సునామిమే తతియా మిగజాతా పరజనా। ఇమఞ్చ నామ నివాపం నివుత్తం పరిభుఞ్జన్తి। న చ నేసం జానామ ఆగతిం వా గతిం వా॥ యంనూన మయం ఇమం నివాపం నివుత్తం మహతీహి దణ్డవాకరాహి సమన్తా సప్పదేసం అనుపరివారేయ్యామ అప్పేవ నామ తతియానం మిగజాతానం ఆసయం పస్సేయ్యామ। యత్థ తే గాహం గచ్ఛేయ్యున్తి॥ తే అముం నివాపం నివుత్తం మహతీహి దణ్డవాకరాహి సమన్తా సప్పదేసం అనుపరివారేసుం॥ అద్దసంసు ఖో। భిక్ఖవే। నేవాపికో చ నేవాపికపరిసా చ తతియానం మిగజాతానం ఆసయం। యత్థ తే గాహం అగమంసు॥ ఏవఞ్హి తే। భిక్ఖవే। తతియాపి మిగజాతా న పరిముచ్చింసు నేవాపికస్స ఇద్ధానుభావా॥>
    text <౨౬౫>, <తత్ర। భిక్ఖవే। చతుత్థా మిగజాతా ఏవం సమచిన్తేసుం యే ఖో తే పఠమా మిగజాతా…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యేపి తే దుతియా మిగజాతా ఏవం సమచిన్తేసుం యే ఖో తే పఠమా మిగజాతా…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం సబ్బసో నివాపభోజనా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా పటివిరమింసు…పే॰… ఏవఞ్హి తే దుతియాపి మిగజాతా న పరిముచ్చింసు నేవాపికస్స ఇద్ధానుభావా॥ యేపి తే తతియా మిగజాతా ఏవం సమచిన్తేసుం యే ఖో తే పఠమా మిగజాతా…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యేపి తే దుతియా మిగజాతా ఏవం సమచిన్తేసుం యే ఖో తే పఠమా మిగజాతా…పే॰… ఏవఞ్హి తే పఠమా మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం సబ్బసో నివాపభోజనా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా పటివిరమింసు…పే॰… ఏవఞ్హి తే దుతియాపి మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం అముం నివాపం నివుత్తం నేవాపికస్స ఉపనిస్సాయ ఆసయం కప్పేయ్యామ। తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ నేవాపికస్స అముస్మిం నివాపేతి॥ తే అముం నివాపం నివుత్తం నేవాపికస్స ఉపనిస్సాయ ఆసయం కప్పయింసు। తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జింసు। తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు। అమత్తా సమానా న పమాదం ఆపజ్జింసు। అప్పమత్తా సమానా న యథాకామకరణీయా అహేసుం నేవాపికస్స అముస్మిం నివాపే॥>
    text <తత్ర నేవాపికస్స చ నేవాపికపరిసాయ చ ఏతదహోసి సఠాస్సునామిమే తతియా మిగజాతా కేతబినో। ఇద్ధిమన్తాస్సునామిమే తతియా మిగజాతా పరజనా। ఇమఞ్చ నామ నివాపం నివుత్తం పరిభుఞ్జన్తి॥ న చ నేసం జానామ ఆగతిం వా గతిం వా॥ యంనూన మయం ఇమం నివాపం నివుత్తం మహతీతి దణ్డవాకరాహి సమన్తా సప్పదేసం అనుపరివారేయ్యామ। అప్పేవ నామ తతియానం మిగజాతానం ఆసయం పస్సేయ్యామ। యత్థ తే గాహం గచ్ఛేయ్యున్తి॥ తే అముం నివాపం నివుత్తం మహతీతి దణ్డవాకరాహి సమన్తా సప్పదేసం అనుపరివారేసుం॥ అద్దసంసు ఖో నేవాపికో చ నేవాపికపరిసా చ తతియానం మిగజాతానం ఆసయం। యత్థ తే గాహం అగమంసు॥ ఏవఞ్హి తే తతియాపి మిగజాతా న పరిముచ్చింసు నేవాపికస్స ఇద్ధానుభావా॥ యంనూన మయం యత్థ అగతి నేవాపికస్స చ నేవాపికపరిసాయ చ తత్రాసయం కప్పేయ్యామ। తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ నేవాపికస్స అముస్మిం నివాపేతి॥ తే యత్థ అగతి నేవాపికస్స చ నేవాపికపరిసాయ చ తత్రాసయం కప్పయింసు॥ తత్రాసయం కప్పేత్వా అముం నివాపం నివుత్తం నేవాపికస్స అననుపఖజ్జ అముచ్ఛితా భోజనాని భుఞ్జింసు। తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు। అమత్తా సమానా న పమాదం ఆపజ్జింసు। అప్పమత్తా సమానా న యథాకామకరణీయా అహేసుం నేవాపికస్స అముస్మిం నివాపే॥>
    text <తత్ర। భిక్ఖవే। నేవాపికస్స చ నేవాపికపరిసాయ చ ఏతదహోసి సఠాస్సునామిమే చతుత్థా మిగజాతా కేతబినో। ఇద్ధిమన్తాస్సునామిమే చతుత్థా మిగజాతా పరజనా॥ ఇమఞ్చ నామ నివాపం నివుత్తం పరిభుఞ్జన్తి। న చ నేసం జానామ ఆగతిం వా గతిం వా॥ యంనూన మయం ఇమం నివాపం నివుత్తం మహతీహి దణ్డవాకరాహి సమన్తా సప్పదేసం అనుపరివారేయ్యామ। అప్పేవ నామ చతుత్థానం మిగజాతానం ఆసయం పస్సేయ్యామ యత్థ తే గాహం గచ్ఛేయ్యున్తి॥ తే అముం నివాపం నివుత్తం మహతీహి దణ్డవాకరాహి సమన్తా సప్పదేసం అనుపరివారేసుం॥ నేవ ఖో। భిక్ఖవే। అద్దసంసు నేవాపికో చ నేవాపికపరిసా చ చతుత్థానం మిగజాతానం ఆసయం। యత్థ తే గాహం గచ్ఛేయ్యుం॥ తత్ర। భిక్ఖవే। నేవాపికస్స చ నేవాపికపరిసాయ చ ఏతదహోసి సచే ఖో మయం చతుత్థే మిగజాతే ఘట్టేస్సామ। తే ఘట్టితా అఞ్ఞే ఘట్టిస్సన్తి తే ఘట్టితా అఞ్ఞే ఘట్టిస్సన్తి॥ ఏవం ఇమం నివాపం నివుత్తం సబ్బసో మిగజాతా పరిముఞ్చిస్సన్తి॥ యంనూన మయం చతుత్థే మిగజాతే అజ్ఝుపేక్ఖేయ్యామాతి॥ అజ్ఝుపేక్ఖింసు ఖో। భిక్ఖవే। నేవాపికో చ నేవాపికపరిసా చ చతుత్థే మిగజాతే॥ ఏవఞ్హి తే। భిక్ఖవే। చతుత్థా మిగజాతా పరిముచ్చింసు నేవాపికస్స ఇద్ధానుభావా॥>
    text <౨౬౬>, <ఉపమా ఖో మే అయం। భిక్ఖవే। కతా అత్థస్స విఞ్ఞాపనాయ॥ అయం చేవేత్థ అత్థో నివాపోతి ఖో। భిక్ఖవే। పఞ్చన్నేతం కామగుణానం అధివచనం॥ నేవాపికోతి ఖో। భిక్ఖవే। మారస్సేతం పాపిమతో అధివచనం॥ నేవాపికపరిసాతి ఖో। భిక్ఖవే। మారపరిసాయేతం అధివచనం॥ మిగజాతాతి ఖో। భిక్ఖవే। సమణబ్రాహ్మణానమేతం అధివచనం॥>
    text <౨౬౭>, <తత్ర। భిక్ఖవే। పఠమా సమణబ్రాహ్మణా అముం నివాపం నివుత్తం మారస్స అమూని చ లోకామిసాని అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ ఏవఞ్హి తే। భిక్ఖవే। పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ సేయ్యథాపి తే। భిక్ఖవే। పఠమా మిగజాతా తథూపమే అహం ఇమే పఠమే సమణబ్రాహ్మణే వదామి॥>
    text <౨౬౮>, <తత్ర। భిక్ఖవే। దుతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా అముం నివాపం నివుత్తం మారస్స అమూని చ లోకామిసాని అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం సబ్బసో నివాపభోజనా లోకామిసా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా లోకామిసా పటివిరమింసు। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా లోకామిసా పటివిరమింసు। భయభోగా పటివిరతా అరఞ్ఞాయతనాని అజ్ఝోగాహేత్వా విహరింసు॥ తే తత్థ సాకభక్ఖాపి అహేసుం। సామాకభక్ఖాపి అహేసుం। నీవారభక్ఖాపి అహేసుం। దద్దులభక్ఖాపి అహేసుం। హటభక్ఖాపి అహేసుం। కణభక్ఖాపి అహేసుం। ఆచామభక్ఖాపి అహేసుం। పిఞ్ఞాకభక్ఖాపి అహేసుం। తిణభక్ఖాపి అహేసుం। గోమయభక్ఖాపి అహేసుం। వనమూలఫలాహారా యాపేసుం పవత్తఫలభోజీ॥>
    text <తేసం గిమ్హానం పచ్ఛిమే మాసే। తిణోదకసఙ్ఖయే। అధిమత్తకసిమానం పత్తో కాయో హోతి॥ తేసం అధిమత్తకసిమానం పత్తకాయానం బలవీరియం పరిహాయి॥ బలవీరియే పరిహీనే చేతోవిముత్తి పరిహాయి॥ చేతోవిముత్తియా పరిహీనాయ తమేవ నివాపం నివుత్తం మారస్స పచ్చాగమింసు తాని చ లోకామిసాని॥ తే తత్థ అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ ఏవఞ్హి తే। భిక్ఖవే। దుతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ సేయ్యథాపి తే। భిక్ఖవే। దుతియా మిగజాతా తథూపమే అహం ఇమే దుతియే సమణబ్రాహ్మణే వదామి॥>
    text <౨౬౯>, <తత్ర। భిక్ఖవే। తతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా అముం నివాపం నివుత్తం మారస్స అమూని చ లోకామిసాని…పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యేపి తే దుతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా అముం నివాపం నివుత్తం మారస్స అమూని చ లోకామిసాని…పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం సబ్బసో నివాపభోజనా లోకామిసా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా లోకామిసా పటివిరమింసు॥ భయభోగా పటివిరతా అరఞ్ఞాయతనాని అజ్ఝోగాహేత్వా విహరింసు॥ తే తత్థ సాకభక్ఖాపి అహేసుం…పే॰… పవత్తఫలభోజీ॥ తేసం గిమ్హానం పచ్ఛిమే మాసే తిణోదకసఙ్ఖయే అధిమత్తకసిమానం పత్తో కాయో హోతి॥ తేసం అధిమత్తకసిమానం పత్తకాయానం బలవీరియం పరిహాయి। బలవీరియే పరిహీనే చేతోవిముత్తి పరిహాయి। చేతోవిముత్తియా పరిహీనాయ తమేవ నివాపం నివుత్తం మారస్స పచ్చాగమింసు తాని చ లోకామిసాని॥ తే తత్థ అనుపఖజ్జ ముచ్ఛితా భోజనాని భుఞ్జింసు॥ తే తత్థ అనుపఖజ్జ ముచ్ఛితా భోజనాని భుఞ్జమానా మదం ఆపజ్జింసు। మత్తా సమానా పమాదం ఆపజ్జింసు। పమత్తా సమానా యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ ఏవఞ్హి తే దుతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం అముం నివాపం నివుత్తం మారస్స అమూని చ లోకామిసాని ఉపనిస్సాయ ఆసయం కప్పేయ్యామ। తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ మారస్స అముస్మిం నివాపే అముస్మిఞ్చ లోకామిసేతి॥>
    text <తే అముం నివాపం నివుత్తం మారస్స అమూని చ లోకామిసాని ఉపనిస్సాయ ఆసయం కప్పయింసు॥ తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జింసు॥ తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు। అమత్తా సమానా న పమాదం ఆపజ్జింసు। అప్పమత్తా సమానా న యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ అపి చ ఖో ఏవందిట్ఠికా అహేసుం సస్సతో లోకో ఇతిపి। అసస్సతో లోకో ఇతిపి। అన్తవా లోకో ఇతిపి। అనన్తవా లోకో ఇతిపి। తం జీవం తం సరీరం ఇతిపి। అఞ్ఞం జీవం అఞ్ఞం సరీరం ఇతిపి। హోతి తథాగతో పరం మరణా ఇతిపి। న హోతి తథాగతో పరం మరణా ఇతిపి। హోతి చ న చ హోతి తథాగతో పరం మరణా ఇతిపి। నేవ హోతి న న హోతి తథాగతో పరం మరణా ఇతిపి॥ ఏవఞ్హి తే। భిక్ఖవే। తతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ సేయ్యథాపి తే। భిక్ఖవే। తతియా మిగజాతా తథూపమే అహం ఇమే తతియే సమణబ్రాహ్మణే వదామి॥>
    text <౨౭౦>, <తత్ర। భిక్ఖవే। చతుత్థా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా అముం నివాపం నివుత్తం మారస్స…పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యేపి తే దుతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా…పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం సబ్బసో నివాపభోజనా లోకామిసా పటివిరమేయ్యామ భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా లోకామిసా పటివిరమింసు…పే॰…॥ ఏవఞ్హి తే దుతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ యేపి తే తతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా …పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యేపి తే దుతియా సమణబ్రాహ్మణా ఏవం సమచిన్తేసుం యే ఖో తే పఠమా సమణబ్రాహ్మణా…పే॰…॥ ఏవఞ్హి తే పఠమా సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం సబ్బసో నివాపభోజనా లోకామిసా పటివిరమేయ్యామ। భయభోగా పటివిరతా అరఞ్ఞాయతనాని అజ్ఝోగాహేత్వా విహరేయ్యామాతి॥ తే సబ్బసో నివాపభోజనా లోకామిసా పటివిరమింసు…పే॰…॥ ఏవఞ్హి తే దుతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం అముం నివాపం నివుత్తం మారస్స అమూని చ లోకామిసాని ఉపనిస్సాయ ఆసయం కప్పేయ్యామ॥ తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ మారస్స అముస్మిం నివాపే అముస్మిఞ్చ లోకామిసేతి॥>
    text <తే అముం నివాపం నివుత్తం మారస్స అమూని చ లోకామిసాని ఉపనిస్సాయ ఆసయం కప్పయింసు॥ తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జింసు॥ తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు॥ అమత్తా సమానా న పమాదం ఆపజ్జింసు॥ అప్పమత్తా సమానా న యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ అపి చ ఖో ఏవందిట్ఠికా అహేసుం సస్సతో లోకో ఇతిపి…పే॰… నేవ హోతి న న హోతి తథాగతో పరం మరణా ఇతిపి॥ ఏవఞ్హి తే తతియాపి సమణబ్రాహ్మణా న పరిముచ్చింసు మారస్స ఇద్ధానుభావా॥ యంనూన మయం యత్థ అగతి మారస్స చ మారపరిసాయ చ తత్రాసయం కప్పేయామ॥ తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జిస్సామ। అననుపఖజ్జ అముచ్ఛితా భోజనాని భుఞ్జమానా న మదం ఆపజ్జిస్సామ। అమత్తా సమానా న పమాదం ఆపజ్జిస్సామ। అప్పమత్తా సమానా న యథాకామకరణీయా భవిస్సామ మారస్స అముస్మిం నివాపే అముస్మిఞ్చ లోకామిసేతి॥>
    text <తే యత్థ అగతి మారస్స చ మారపరిసాయ చ తత్రాసయం కప్పయింసు॥ తత్రాసయం కప్పేత్వా అముం నివాపం నివుత్తం మారస్స అమూని చ లోకామిసాని అననుపఖజ్జ అముచ్ఛితా భోజనాని భుఞ్జింసు। తే తత్థ అననుపఖజ్జ అముచ్ఛితా భోజనాని భుఞ్జమానా న మదం ఆపజ్జింసు। అమత్తా సమానా న పమాదం ఆపజ్జింసు। అప్పమత్తా సమానా న యథాకామకరణీయా అహేసుం మారస్స అముస్మిం నివాపే అముస్మిఞ్చ లోకామిసే॥ ఏవఞ్హి తే। భిక్ఖవే। చతుత్థా సమణబ్రాహ్మణా పరిముచ్చింసు మారస్స ఇద్ధానుభావా॥ సేయ్యథాపి తే। భిక్ఖవే। చతుత్థా మిగజాతా తథూపమే అహం ఇమే చతుత్థే సమణబ్రాహ్మణే వదామి॥>
    text <౨౭౧>, <కథఞ్చ। భిక్ఖవే। అగతి మారస్స చ మారపరిసాయ చ॥ ఇధ। భిక్ఖవే। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ అయం వుచ్చతి। భిక్ఖవే। భిక్ఖు అన్ధమకాసి మారం। అపదం వధిత్వా మారచక్ఖుం అదస్సనం గతో పాపిమతో॥>
    text <పున చపరం। భిక్ఖవే। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు పీతియా చ విరాగా ఉపేక్ఖకో చ విహరతి సతో చ సమ్పజానో। సుఖఞ్చ కాయేన పటిసంవేదేతి యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి తతియం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సుఖస్స చ పహానా దుక్ఖస్స చ పహానా। పుబ్బేవ సోమనస్సదోమనస్సానం అత్థఙ్గమా। అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో నేవసఞ్ఞానాసఞ్ఞాయతనం సమతిక్కమ్మ సఞ్ఞావేదయితనిరోధం ఉపసమ్పజ్జ విహరతి॥ పఞ్ఞాయ చస్స దిస్వా ఆసవా పరిక్ఖీణా హోన్తి॥ అయం వుచ్చతి। భిక్ఖవే। భిక్ఖు అన్ధమకాసి మారం। అపదం వధిత్వా మారచక్ఖుం అదస్సనం గతో పాపిమతో తిణ్ణో లోకే విసత్తికన్తి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <నివాపసుత్తం నిట్ఠితం పఞ్చమం॥>
  text <౬॥ పాసరాసిసుత్తం>
    text <౨౭౨>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ అథ ఖో భగవా పుబ్బణ్హసమయం నివాసేత్వా పత్తచీవరమాదాయ సావత్థిం పిణ్డాయ పావిసి॥ అథ ఖో సమ్బహులా భిక్ఖూ యేనాయస్మా ఆనన్దో తేనుపసఙ్కమింసు। ఉపసఙ్కమిత్వా ఆయస్మన్తం ఆనన్దం ఏతదవోచుం చిరస్సుతా నో। ఆవుసో ఆనన్ద। భగవతో సమ్ముఖా ధమ్మీ కథా॥ సాధు మయం। ఆవుసో ఆనన్ద। లభేయ్యామ భగవతో సమ్ముఖా ధమ్మిం కథం సవనాయాతి॥ తేన హాయస్మన్తో యేన రమ్మకస్స బ్రాహ్మణస్స అస్సమో తేనుపసఙ్కమథ। అప్పేవ నామ లభేయ్యాథ భగవతో సమ్ముఖా ధమ్మిం కథం సవనాయాతి॥ ఏవమావుసోతి ఖో తే భిక్ఖూ ఆయస్మతో ఆనన్దస్స పచ్చస్సోసుం॥>
    text <అథ ఖో భగవా సావత్థియం పిణ్డాయ చరిత్వా పచ్ఛాభత్తం పిణ్డపాతపటిక్కన్తో ఆయస్మన్తం ఆనన్దం ఆమన్తేసి ఆయామానన్ద। యేన పుబ్బారామో మిగారమాతుపాసాదో తేనుపసఙ్కమిస్సామ దివావిహారాయాతి॥ ఏవం। భన్తేతి ఖో ఆయస్మా ఆనన్దో భగవతో పచ్చస్సోసి॥ అథ ఖో భగవా ఆయస్మతా ఆనన్దేన సద్ధిం యేన పుబ్బారామో మిగారమాతుపాసాదో తేనుపసఙ్కమి దివావిహారాయ॥ అథ ఖో భగవా సాయన్హసమయం పటిసల్లానా వుట్ఠితో ఆయస్మన్తం ఆనన్దం ఆమన్తేసి ఆయామానన్ద। యేన పుబ్బకోట్ఠకో తేనుపసఙ్కమిస్సామ గత్తాని పరిసిఞ్చితున్తి॥ ఏవం। భన్తేతి ఖో ఆయస్మా ఆనన్దో భగవతో పచ్చస్సోసి॥>
    text <౨౭౩>, <అథ ఖో భగవా ఆయస్మతా ఆనన్దేన సద్ధిం యేన పుబ్బకోట్ఠకో తేనుపసఙ్కమి గత్తాని పరిసిఞ్చితుం॥ పుబ్బకోట్ఠకే గత్తాని పరిసిఞ్చిత్వా పచ్చుత్తరిత్వా ఏకచీవరో అట్ఠాసి గత్తాని పుబ్బాపయమానో॥ అథ ఖో ఆయస్మా ఆనన్దో భగవన్తం ఏతదవోచ అయం। భన్తే। రమ్మకస్స బ్రాహ్మణస్స అస్సమో అవిదూరే॥ రమణీయో। భన్తే। రమ్మకస్స బ్రాహ్మణస్స అస్సమో। పాసాదికో। భన్తే। రమ్మకస్స బ్రాహ్మణస్స అస్సమో॥ సాధు। భన్తే। భగవా యేన రమ్మకస్స బ్రాహ్మణస్స అస్సమో తేనుపసఙ్కమతు అనుకమ్పం ఉపాదాయాతి॥ అధివాసేసి భగవా తుణ్హీభావేన॥>
    text <అథ ఖో భగవా యేన రమ్మకస్స బ్రాహ్మణస్స అస్సమో తేనుపసఙ్కమి॥ తేన ఖో పన సమయేన సమ్బహులా భిక్ఖూ రమ్మకస్స బ్రాహ్మణస్స అస్సమే ధమ్మియా కథాయ సన్నిసిన్నా హోన్తి॥ అథ ఖో భగవా బహిద్వారకోట్ఠకే అట్ఠాసి కథాపరియోసానం ఆగమయమానో॥ అథ ఖో భగవా కథాపరియోసానం విదిత్వా ఉక్కాసిత్వా అగ్గళం ఆకోటేసి॥ వివరింసు ఖో తే భిక్ఖూ భగవతో ద్వారం॥ అథ ఖో భగవా రమ్మకస్స బ్రాహ్మణస్స అస్సమం పవిసిత్వా పఞ్ఞత్తే ఆసనే నిసీది॥ నిసజ్జ ఖో భగవా భిక్ఖూ ఆమన్తేసి కాయనుత్థ। భిక్ఖవే। ఏతరహి కథాయ సన్నిసిన్నా॥ కా చ పన వో అన్తరాకథా విప్పకతాతి॥ భగవన్తమేవ ఖో నో। భన్తే। ఆరబ్భ ధమ్మీ కథా విప్పకతా। అథ భగవా అనుప్పత్తోతి॥ సాధు। భిక్ఖవే॥ ఏతం ఖో। భిక్ఖవే। తుమ్హాకం పతిరూపం కులపుత్తానం సద్ధా అగారస్మా అనగారియం పబ్బజితానం యం తుమ్హే ధమ్మియా కథాయ సన్నిసీదేయ్యాథ॥ సన్నిపతితానం వో। భిక్ఖవే। ద్వయం కరణీయం ధమ్మీ వా కథా। అరియో వా తుణ్హీభావో॥>
    text <౨౭౪>, <ద్వేమా। భిక్ఖవే। పరియేసనా అరియా చ పరియేసనా। అనరియా చ పరియేసనా॥>
    text <కతమా చ। భిక్ఖవే। అనరియా పరియేసనా॥ ఇధ। భిక్ఖవే। ఏకచ్చో అత్తనా జాతిధమ్మో సమానో జాతిధమ్మంయేవ పరియేసతి। అత్తనా జరాధమ్మో సమానో జరాధమ్మంయేవ పరియేసతి। అత్తనా బ్యాధిధమ్మో సమానో బ్యాధిధమ్మంయేవ పరియేసతి। అత్తనా మరణధమ్మో సమానో మరణధమ్మంయేవ పరియేసతి। అత్తనా సోకధమ్మో సమానో సోకధమ్మంయేవ పరియేసతి। అత్తనా సంకిలేసధమ్మో సమానో సంకిలేసధమ్మంయేవ పరియేసతి॥>
    text <కిఞ్చ। భిక్ఖవే। జాతిధమ్మం వదేథ॥ పుత్తభరియం। భిక్ఖవే। జాతిధమ్మం। దాసిదాసం జాతిధమ్మం। అజేళకం జాతిధమ్మం। కుక్కుటసూకరం జాతిధమ్మం। హత్థిగవాస్సవళవం జాతిధమ్మం। జాతరూపరజతం జాతిధమ్మం॥ జాతిధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా జాతిధమ్మో సమానో జాతిధమ్మంయేవ పరియేసతి॥>
    text <కిఞ్చ। భిక్ఖవే। జరాధమ్మం వదేథ॥ పుత్తభరియం। భిక్ఖవే। జరాధమ్మం। దాసిదాసం జరాధమ్మం। అజేళకం జరాధమ్మం। కుక్కుటసూకరం జరాధమ్మం। హత్థిగవాస్సవళవం జరాధమ్మం। జాతరూపరజతం జరాధమ్మం॥ జరాధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా జరాధమ్మో సమానో జరాధమ్మంయేవ పరియేసతి॥>
    text <కిఞ్చ। భిక్ఖవే। బ్యాధిధమ్మం వదేథ॥ పుత్తభరియం। భిక్ఖవే। బ్యాధిధమ్మం। దాసిదాసం బ్యాధిధమ్మం। అజేళకం బ్యాధిధమ్మం। కుక్కుటసూకరం బ్యాధిధమ్మం। హత్థిగవాస్సవళవం బ్యాధిధమ్మం॥ బ్యాధిధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా బ్యాధిధమ్మో సమానో బ్యాధిధమ్మంయేవ పరియేసతి॥>
    text <కిఞ్చ। భిక్ఖవే। మరణధమ్మం వదేథ॥ పుత్తభరియం। భిక్ఖవే। మరణధమ్మం। దాసిదాసం మరణధమ్మం। అజేళకం మరణధమ్మం। కుక్కుటసూకరం మరణధమ్మం। హత్థిగవాస్సవళవం మరణధమ్మం॥ మరణధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా మరణధమ్మో సమానో మరణధమ్మంయేవ పరియేసతి॥>
    text <కిఞ్చ। భిక్ఖవే। సోకధమ్మం వదేథ॥ పుత్తభరియం। భిక్ఖవే। సోకధమ్మం। దాసిదాసం సోకధమ్మం। అజేళకం సోకధమ్మం। కుక్కుటసూకరం సోకధమ్మం। హత్థిగవాస్సవళవం సోకధమ్మం॥ సోకధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా సోకధమ్మో సమానో సోకధమ్మంయేవ పరియేసతి॥>
    text <కిఞ్చ। భిక్ఖవే। సంకిలేసధమ్మం వదేథ॥ పుత్తభరియం। భిక్ఖవే। సంకిలేసధమ్మం। దాసిదాసం సంకిలేసధమ్మం। అజేళకం సంకిలేసధమ్మం। కుక్కుటసూకరం సంకిలేసధమ్మం। హత్థిగవాస్సవళవం సంకిలేసధమ్మం। జాతరూపరజతం సంకిలేసధమ్మం॥ సంకిలేసధమ్మా హేతే। భిక్ఖవే। ఉపధయో॥ ఏత్థాయం గథితో ముచ్ఛితో అజ్ఝాపన్నో అత్తనా సంకిలేసధమ్మో సమానో సంకిలేసధమ్మంయేవ పరియేసతి॥ అయం। భిక్ఖవే। అనరియా పరియేసనా॥>
    text <౨౭౫>, <కతమా చ। భిక్ఖవే। అరియా పరియేసనా॥ ఇధ। భిక్ఖవే। ఏకచ్చో అత్తనా జాతిధమ్మో సమానో జాతిధమ్మే ఆదీనవం విదిత్వా అజాతం అనుత్తరం యోగక్ఖేమం నిబ్బానం పరియేసతి। అత్తనా జరాధమ్మో సమానో జరాధమ్మే ఆదీనవం విదిత్వా అజరం అనుత్తరం యోగక్ఖేమం నిబ్బానం పరియేసతి। అత్తనా బ్యాధిధమ్మో సమానో బ్యాధిధమ్మే ఆదీనవం విదిత్వా అబ్యాధిం అనుత్తరం యోగక్ఖేమం నిబ్బానం పరియేసతి। అత్తనా మరణధమ్మో సమానో మరణధమ్మే ఆదీనవం విదిత్వా అమతం అనుత్తరం యోగక్ఖేమం నిబ్బానం పరియేసతి। అత్తనా సోకధమ్మో సమానో సోకధమ్మే ఆదీనవం విదిత్వా అసోకం అనుత్తరం యోగక్ఖేమం నిబ్బానం పరియేసతి। అత్తనా సంకిలేసధమ్మో సమానో సంకిలేసధమ్మే ఆదీనవం విదిత్వా అసంకిలిట్ఠం అనుత్తరం యోగక్ఖేమం నిబ్బానం పరియేసతి॥ అయం। భిక్ఖవే। అరియా పరియేసనా॥>
    text <౨౭౬>, <అహమ్పి సుదం। భిక్ఖవే। పుబ్బేవ సమ్బోధా అనభిసమ్బుద్ధో బోధిసత్తోవ సమానో అత్తనా జాతిధమ్మో సమానో జాతిధమ్మంయేవ పరియేసామి। అత్తనా జరాధమ్మో సమానో జరాధమ్మంయేవ పరియేసామి। అత్తనా బ్యాధిధమ్మో సమానో బ్యాధిధమ్మంయేవ పరియేసామి। అత్తనా మరణధమ్మో సమానో మరణధమ్మంయేవ పరియేసామి। అత్తనా సోకధమ్మో సమానో సోకధమ్మంయేవ పరియేసామి। అత్తనా సంకిలేసధమ్మో సమానో సంకిలేసధమ్మంయేవ పరియేసామి॥ తస్స మయ్హం। భిక్ఖవే। ఏతదహోసి కిం ను ఖో అహం అత్తనా జాతిధమ్మో సమానో జాతిధమ్మంయేవ పరియేసామి। అత్తనా జరాధమ్మో సమానో…పే॰… బ్యాధిధమ్మో సమానో… మరణధమ్మో సమానో… సోకధమ్మో సమానో… అత్తనా సంకిలేసధమ్మో సమానో సంకిలేసధమ్మంయేవ పరియేసామి॥ యంనూనాహం అత్తనా జాతిధమ్మో సమానో జాతిధమ్మే ఆదీనవం విదిత్వా అజాతం అనుత్తరం యోగక్ఖేమం నిబ్బానం పరియేసేయ్యం। అత్తనా జరాధమ్మో సమానో జరాధమ్మే ఆదీనవం విదిత్వా అజరం అనుత్తరం యోగక్ఖేమం నిబ్బానం పరియేసేయ్యం। అత్తనా బ్యాధిధమ్మో సమానో బ్యాధిధమ్మే ఆదీనవం విదిత్వా అబ్యాధిం అనుత్తరం యోగక్ఖేమం నిబ్బానం పరియేసేయ్యం। అత్తనా మరణధమ్మో సమానో మరణధమ్మే ఆదీనవం విదిత్వా అమతం అనుత్తరం యోగక్ఖేమం నిబ్బానం పరియేసేయ్యం। అత్తనా సోకధమ్మో సమానో సోకధమ్మే ఆదీనవం విదిత్వా అసోకం అనుత్తరం యోగక్ఖేమం నిబ్బానం పరియేసేయ్యం। అత్తనా సంకిలేసధమ్మో సమానో సంకిలేసధమ్మే ఆదీనవం విదిత్వా అసంకిలిట్ఠం అనుత్తరం యోగక్ఖేమం నిబ్బానం పరియేసేయ్యన్తి॥>
    text <౨౭౭>, <సో ఖో అహం। భిక్ఖవే। అపరేన సమయేన దహరోవ సమానో సుసుకాళకేసో। భద్రేన యోబ్బనేన సమన్నాగతో పఠమేన వయసా అకామకానం మాతాపితూనం అస్సుముఖానం రుదన్తానం కేసమస్సుం ఓహారేత్వా కాసాయాని వత్థాని అచ్ఛాదేత్వా అగారస్మా అనగారియం పబ్బజిం॥ సో ఏవం పబ్బజితో సమానో కిం కుసలగవేసీ అనుత్తరం సన్తివరపదం పరియేసమానో యేన ఆళారో కాలామో తేనుపసఙ్కమిం॥ ఉపసఙ్కమిత్వా ఆళారం కాలామం ఏతదవోచం ఇచ్ఛామహం। ఆవుసో కాలామ। ఇమస్మిం ధమ్మవినయే బ్రహ్మచరియం చరితున్తి॥ ఏవం వుత్తే। భిక్ఖవే। ఆళారో కాలామో మం ఏతదవోచ విహరతాయస్మా। తాదిసో అయం ధమ్మో యత్థ విఞ్ఞూ పురిసో నచిరస్సేవ సకం ఆచరియకం సయం అభిఞ్ఞా సచ్ఛికత్వా ఉపసమ్పజ్జ విహరేయ్యాతి॥ సో ఖో అహం। భిక్ఖవే। నచిరస్సేవ ఖిప్పమేవ తం ధమ్మం పరియాపుణిం॥ సో ఖో అహం। భిక్ఖవే। తావతకేనేవ ఓట్ఠపహతమత్తేన లపితలాపనమత్తేన ఞాణవాదఞ్చ వదామి థేరవాదఞ్చ। జానామి పస్సామీతి చ పటిజానామి అహఞ్చేవ అఞ్ఞే చ॥ తస్స మయ్హం। భిక్ఖవే। ఏతదహోసి న ఖో ఆళారో కాలామో ఇమం ధమ్మం కేవలం సద్ధామత్తకేన సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేతి। అద్ధా ఆళారో కాలామో ఇమం ధమ్మం జానం పస్సం విహరతీతి॥>
    text <అథ ఖ్వాహం। భిక్ఖవే। యేన ఆళారో కాలామో తేనుపసఙ్కమిం। ఉపసఙ్కమిత్వా ఆళారం కాలామం ఏతదవోచం కిత్తావతా నో। ఆవుసో కాలామ। ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేసీతి॥ ఏవం వుత్తే। భిక్ఖవే। ఆళారో కాలామో ఆకిఞ్చఞ్ఞాయతనం పవేదేసి॥ తస్స మయ్హం। భిక్ఖవే। ఏతదహోసి న ఖో ఆళారస్సేవ కాలామస్స అత్థి సద్ధా। మయ్హంపత్థి సద్ధా। న ఖో ఆళారస్సేవ కాలామస్స అత్థి వీరియం। మయ్హంపత్థి వీరియం। న ఖో ఆళారస్సేవ కాలామస్స అత్థి సతి। మయ్హంపత్థి సతి। న ఖో ఆళారస్సేవ కాలామస్స అత్థి సమాధి। మయ్హంపత్థి సమాధి। న ఖో ఆళారస్సేవ కాలామస్స అత్థి పఞ్ఞా। మయ్హంపత్థి పఞ్ఞా॥ యంనూనాహం యం ధమ్మం ఆళారో కాలామో సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేతి। తస్స ధమ్మస్స సచ్ఛికిరియాయ పదహేయ్యన్తి॥ సో ఖో అహం। భిక్ఖవే। నచిరస్సేవ ఖిప్పమేవ తం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహాసిం॥>
    text <అథ ఖ్వాహం। భిక్ఖవే। యేన ఆళారో కాలామో తేనుపసఙ్కమిం। ఉపసఙ్కమిత్వా ఆళారం కాలామం ఏతదవోచం>
    text <ఏత్తావతా నో। ఆవుసో కాలామ। ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేసీతి॥>
    text <ఏత్తావతా ఖో అహం। ఆవుసో। ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేమీతి॥>
    text <అహమ్పి ఖో। ఆవుసో। ఏత్తావతా ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరామీతి॥>
    text <లాభా నో। ఆవుసో। సులద్ధం నో। ఆవుసో। యే మయం ఆయస్మన్తం తాదిసం సబ్రహ్మచారిం పస్సామ॥ ఇతి యాహం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేమి తం త్వం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరసి॥ యం త్వం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరసి తమహం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేమి॥ ఇతి యాహం ధమ్మం జానామి తం త్వం ధమ్మం జానాసి। యం త్వం ధమ్మం జానాసి తమహం ధమ్మం జానామి॥ ఇతి యాదిసో అహం తాదిసో తువం। యాదిసో తువం తాదిసో అహం॥ ఏహి దాని। ఆవుసో। ఉభోవ సన్తా ఇమం గణం పరిహరామాతి॥ ఇతి ఖో। భిక్ఖవే। ఆళారో కాలామో ఆచరియో మే సమానో అత్తనో అన్తేవాసిం మం సమానం అత్తనా సమసమం ఠపేసి। ఉళారాయ చ మం పూజాయ పూజేసి॥ తస్స మయ్హం। భిక్ఖవే। ఏతదహోసి నాయం ధమ్మో నిబ్బిదాయ న విరాగాయ న నిరోధాయ న ఉపసమాయ న అభిఞ్ఞాయ న సమ్బోధాయ న నిబ్బానాయ సంవత్తతి। యావదేవ ఆకిఞ్చఞ్ఞాయతనూపపత్తియాతి॥ సో ఖో అహం। భిక్ఖవే। తం ధమ్మం అనలఙ్కరిత్వా తస్మా ధమ్మా నిబ్బిజ్జ అపక్కమిం॥>
    text <౨౭౮>, <సో ఖో అహం। భిక్ఖవే। కిం కుసలగవేసీ అనుత్తరం సన్తివరపదం పరియేసమానో యేన ఉదకో రామపుత్తో తేనుపసఙ్కమిం। ఉపసఙ్కమిత్వా ఉదకం రామపుత్తం ఏతదవోచం ఇచ్ఛామహం। ఆవుసో। ఇమస్మిం ధమ్మవినయే బ్రహ్మచరియం చరితున్తి॥ ఏవం వుత్తే। భిక్ఖవే। ఉదకో రామపుత్తో మం ఏతదవోచ విహరతాయస్మా। తాదిసో అయం ధమ్మో యత్థ విఞ్ఞూ పురిసో నచిరస్సేవ సకం ఆచరియకం సయం అభిఞ్ఞా సచ్ఛికత్వా ఉపసమ్పజ్జ విహరేయ్యాతి॥ సో ఖో అహం। భిక్ఖవే। నచిరస్సేవ ఖిప్పమేవ తం ధమ్మం పరియాపుణిం॥ సో ఖో అహం। భిక్ఖవే। తావతకేనేవ ఓట్ఠపహతమత్తేన లపితలాపనమత్తేన ఞాణవాదఞ్చ వదామి థేరవాదఞ్చ। జానామి పస్సామీతి చ పటిజానామి అహఞ్చేవ అఞ్ఞే చ॥ తస్స మయ్హం। భిక్ఖవే। ఏతదహోసి న ఖో రామో ఇమం ధమ్మం కేవలం సద్ధామత్తకేన సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేసి। అద్ధా రామో ఇమం ధమ్మం జానం పస్సం విహాసీతి॥>
    text <అథ ఖ్వాహం। భిక్ఖవే। యేన ఉదకో రామపుత్తో తేనుపసఙ్కమిం। ఉపసఙ్కమిత్వా ఉదకం రామపుత్తం ఏతదవోచం కిత్తావతా నో। ఆవుసో। రామో ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేసీతి॥ ఏవం వుత్తే। భిక్ఖవే। ఉదకో రామపుత్తో నేవసఞ్ఞానాసఞ్ఞాయతనం పవేదేసి॥ తస్స మయ్హం। భిక్ఖవే। ఏతదహోసి న ఖో రామస్సేవ అహోసి సద్ధా। మయ్హంపత్థి సద్ధా। న ఖో రామస్సేవ అహోసి వీరియం। మయ్హంపత్థి వీరియం। న ఖో రామస్సేవ అహోసి సతి। మయ్హంపత్థి సతి। న ఖో రామస్సేవ అహోసి సమాధి। మయ్హంపత్థి సమాధి। న ఖో రామస్సేవ అహోసి పఞ్ఞా। మయ్హంపత్థి పఞ్ఞా॥ యంనూనాహం యం ధమ్మం రామో సయం అభిఞ్ఞా సచ్ఛికత్వా ఉపసమ్పజ్జ విహరామీతి పవేదేసి। తస్స ధమ్మస్స సచ్ఛికిరియాయ పదహేయ్యన్తి॥ సో ఖో అహం। భిక్ఖవే। నచిరస్సేవ ఖిప్పమేవ తం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహాసిం॥>
    text <అథ ఖ్వాహం। భిక్ఖవే। యేన ఉదకో రామపుత్తో తేనుపసఙ్కమిం। ఉపసఙ్కమిత్వా ఉదకం రామపుత్తం ఏతదవోచం>
    text <ఏత్తావతా నో। ఆవుసో। రామో ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేసీతి॥>
    text <ఏత్తావతా ఖో। ఆవుసో। రామో ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ పవేదేసీతి॥>
    text <అహమ్పి ఖో। ఆవుసో। ఏత్తావతా ఇమం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరామీతి॥>
    text <లాభా నో। ఆవుసో। సులద్ధం నో। ఆవుసో। యే మయం ఆయస్మన్తం తాదిసం సబ్రహ్మచారిం పస్సామ॥ ఇతి యం ధమ్మం రామో సయం అభిఞ్ఞా సచ్ఛికత్వా ఉపసమ్పజ్జ పవేదేసి। తం త్వం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరసి॥ యం త్వం ధమ్మం సయం అభిఞ్ఞా సచ్ఛికత్వా ఉపసమ్పజ్జ విహరసి। తం ధమ్మం రామో సయం అభిఞ్ఞా సచ్ఛికత్వా ఉపసమ్పజ్జ పవేదేసి॥ ఇతి యం ధమ్మం రామో అభిఞ్ఞాసి తం త్వం ధమ్మం జానాసి। యం త్వం ధమ్మం జానాసి। తం ధమ్మం రామో అభిఞ్ఞాసి॥ ఇతి యాదిసో రామో అహోసి తాదిసో తువం। యాదిసో తువం తాదిసో రామో అహోసి॥ ఏహి దాని। ఆవుసో। తువం ఇమం గణం పరిహరాతి॥ ఇతి ఖో। భిక్ఖవే। ఉదకో రామపుత్తో సబ్రహ్మచారీ మే సమానో ఆచరియట్ఠానే మం ఠపేసి। ఉళారాయ చ మం పూజాయ పూజేసి॥ తస్స మయ్హం। భిక్ఖవే। ఏతదహోసి నాయం ధమ్మో నిబ్బిదాయ న విరాగాయ న నిరోధాయ న ఉపసమాయ న అభిఞ్ఞాయ న సమ్బోధాయ న నిబ్బానాయ సంవత్తతి। యావదేవ నేవసఞ్ఞానాసఞ్ఞాయతనూపపత్తియాతి॥ సో ఖో అహం। భిక్ఖవే। తం ధమ్మం అనలఙ్కరిత్వా తస్మా ధమ్మా నిబ్బిజ్జ అపక్కమిం॥>
    text <౨౭౯>, <సో ఖో అహం। భిక్ఖవే। కిం కుసలగవేసీ అనుత్తరం సన్తివరపదం పరియేసమానో మగధేసు అనుపుబ్బేన చారికం చరమానో యేన ఉరువేలా సేనానిగమో తదవసరిం॥ తత్థద్దసం రమణీయం భూమిభాగం। పాసాదికఞ్చ వనసణ్డం। నదిఞ్చ సన్దన్తిం సేతకం సుపతిత్థం రమణీయం। సమన్తా చ గోచరగామం॥ తస్స మయ్హం। భిక్ఖవే। ఏతదహోసి రమణీయో వత। భో। భూమిభాగో। పాసాదికో చ వనసణ్డో। నదీ చ సన్దతి సేతకా సుపతిత్థా రమణీయా। సమన్తా చ గోచరగామో॥ అలం వతిదం కులపుత్తస్స పధానత్థికస్స పధానాయాతి॥ సో ఖో అహం। భిక్ఖవే। తత్థేవ నిసీదిం అలమిదం పధానాయాతి॥>
    text <౨౮౦>, <సో ఖో అహం। భిక్ఖవే। అత్తనా జాతిధమ్మో సమానో జాతిధమ్మే ఆదీనవం విదిత్వా అజాతం అనుత్తరం యోగక్ఖేమం నిబ్బానం పరియేసమానో అజాతం అనుత్తరం యోగక్ఖేమం నిబ్బానం అజ్ఝగమం। అత్తనా జరాధమ్మో సమానో జరాధమ్మే ఆదీనవం విదిత్వా అజరం అనుత్తరం యోగక్ఖేమం నిబ్బానం పరియేసమానో అజరం అనుత్తరం యోగక్ఖేమం నిబ్బానం అజ్ఝగమం। అత్తనా బ్యాధిధమ్మో సమానో బ్యాధిధమ్మే ఆదీనవం విదిత్వా అబ్యాధిం అనుత్తరం యోగక్ఖేమం నిబ్బానం పరియేసమానో అబ్యాధిం అనుత్తరం యోగక్ఖేమం నిబ్బానం అజ్ఝగమం। అత్తనా మరణధమ్మో సమానో మరణధమ్మే ఆదీనవం విదిత్వా అమతం అనుత్తరం యోగక్ఖేమం నిబ్బానం అజ్ఝగమం। అత్తనా సోకధమ్మో సమానో సోకధమ్మే ఆదీనవం విదిత్వా అసోకం అనుత్తరం యోగక్ఖేమం నిబ్బానం అజ్ఝగమం। అత్తనా సంకిలేసధమ్మో సమానో సంకిలేసధమ్మే ఆదీనవం విదిత్వా అసంకిలిట్ఠం అనుత్తరం యోగక్ఖేమం నిబ్బానం పరియేసమానో అసంకిలిట్ఠం అనుత్తరం యోగక్ఖేమం నిబ్బానం అజ్ఝగమం॥ ఞాణఞ్చ పన మే దస్సనం ఉదపాది అకుప్పా మే విముత్తి। అయమన్తిమా జాతి। నత్థి దాని పునబ్భవోతి॥>
    text <౨౮౧>, <తస్స మయ్హం। భిక్ఖవే। ఏతదహోసి అధిగతో ఖో మ్యాయం ధమ్మో గమ్భీరో దుద్దసో దురనుబోధో సన్తో పణీతో అతక్కావచరో నిపుణో పణ్డితవేదనీయో॥ ఆలయరామా ఖో పనాయం పజా ఆలయరతా ఆలయసమ్ముదితా॥ ఆలయరామా ఖో పనాయం పజా ఆలయరతాయ ఆలయసమ్ముదితాయ దుద్దసం ఇదం ఠానం యదిదం ఇదప్పచ్చయతా పటిచ్చసముప్పాదో॥ ఇదమ్పి ఖో ఠానం దుద్దసం యదిదం సబ్బసఙ్ఖారసమథో సబ్బూపధిపటినిస్సగ్గో తణ్హాక్ఖయో విరాగో నిరోధో నిబ్బానం॥ అహఞ్చేవ ఖో పన ధమ్మం దేసేయ్యం। పరే చ మే న ఆజానేయ్యుం। సో మమస్స కిలమథో। సా మమస్స విహేసాతి॥ అపిస్సు మం। భిక్ఖవే। ఇమా అనచ్ఛరియా గాథాయో పటిభంసు పుబ్బే అస్సుతపుబ్బా>
    block
      text <కిచ్ఛేన మే అధిగతం। హలం దాని పకాసితుం।>
      text <రాగదోసపరేతేహి। నాయం ధమ్మో సుసమ్బుధో॥>
      text <పటిసోతగామిం నిపుణం। గమ్భీరం దుద్దసం అణుం।>
      text <రాగరత్తా న దక్ఖన్తి। తమోఖన్ధేన ఆవుటాతి॥>
      text <పాతురహోసి మగధేసు పుబ్బే।>
      text <ధమ్మో అసుద్ధో సమలేహి చిన్తితో।>
      text <అపాపురేతం అమతస్స ద్వారం।>
      text <సుణన్తు ధమ్మం విమలేనానుబుద్ధం॥>
      text <సేలే యథా పబ్బతముద్ధనిట్ఠితో।>
      text <యథాపి పస్సే జనతం సమన్తతో।>
      text <తథూపమం ధమ్మమయం సుమేధ।>
      text <పాసాదమారుయ్హ సమన్తచక్ఖు।>
      text <సోకావతిణ్ణం జనతమపేతసోకో।>
      text <అవేక్ఖస్సు జాతిజరాభిభూతం॥>
      text <ఉట్ఠేహి వీర విజితసఙ్గామ।>
      text <సత్థవాహ అణణ విచర లోకే।>
      text <దేసస్సు భగవా ధమ్మం।>
      text <అఞ్ఞాతారో భవిస్సన్తీతి॥>
      text <అపారుతా తేసం అమతస్స ద్వారా।>
      text <యే సోతవన్తో పముఞ్చన్తు సద్ధం।>
      text <విహింససఞ్ఞీ పగుణం న భాసిం।>
      text <ధమ్మం పణీతం మనుజేసు బ్రహ్మేతి॥>
      text <సబ్బాభిభూ సబ్బవిదూహమస్మి। సబ్బేసు ధమ్మేసు అనూపలిత్తో।>
      text <సబ్బఞ్జహో తణ్హాక్ఖయే విముత్తో। సయం అభిఞ్ఞాయ కముద్దిసేయ్యం॥>
      text <న మే ఆచరియో అత్థి। సదిసో మే న విజ్జతి।>
      text <సదేవకస్మిం లోకస్మిం। నత్థి మే పటిపుగ్గలో॥>
      text <అహఞ్హి అరహా లోకే। అహం సత్థా అనుత్తరో।>
      text <ఏకోమ్హి సమ్మాసమ్బుద్ధో। సీతిభూతోస్మి నిబ్బుతో॥>
      text <ధమ్మచక్కం పవత్తేతుం। గచ్ఛామి కాసినం పురం।>
      text <అన్ధీభూతస్మిం లోకస్మిం। ఆహఞ్ఛం అమతదున్దుభిన్తి॥>
      text <మాదిసా వే జినా హోన్తి। యే పత్తా ఆసవక్ఖయం।>
      text <జితా మే పాపకా ధమ్మా। తస్మాహముపక జినోతి॥>
      text <మోళియఫగ్గునరిట్ఠఞ్చ నామో। అన్ధవనే కథిపుణ్ణం నివాపో।>
      text <రాసికణేరుమహాగజనామో। సారూపమో పున పిఙ్గలకోచ్ఛో॥>
    text <౨౮౨>, <ఇతిహ మే। భిక్ఖవే। పటిసఞ్చిక్ఖతో అప్పోస్సుక్కతాయ చిత్తం నమతి। నో ధమ్మదేసనాయ॥ అథ ఖో। భిక్ఖవే। బ్రహ్మునో సహమ్పతిస్స మమ చేతసా చేతోపరివితక్కమఞ్ఞాయ ఏతదహోసి నస్సతి వత భో లోకో। వినస్సతి వత భో లోకో। యత్ర హి నామ తథాగతస్స అరహతో సమ్మాసమ్బుద్ధస్స అప్పోస్సుక్కతాయ చిత్తం నమతి। నో ధమ్మదేసనాయాతి॥ అథ ఖో। భిక్ఖవే। బ్రహ్మా సహమ్పతి సేయ్యథాపి నామ బలవా పురిసో సమిఞ్జితం వా బాహం పసారేయ్య। పసారితం వా బాహం సమిఞ్జేయ్య। ఏవమేవ బ్రహ్మలోకే అన్తరహితో మమ పురతో పాతురహోసి॥ అథ ఖో। భిక్ఖవే। బ్రహ్మా సహమ్పతి ఏకంసం ఉత్తరాసఙ్గం కరిత్వా యేనాహం తేనఞ్జలిం పణామేత్వా మం ఏతదవోచ దేసేతు। భన్తే। భగవా ధమ్మం। దేసేతు సుగతో ధమ్మం॥ సన్తి సత్తా అప్పరజక్ఖజాతికా। అస్సవనతా ధమ్మస్స పరిహాయన్తి॥ భవిస్సన్తి ధమ్మస్స అఞ్ఞాతారోతి॥ ఇదమవోచ। భిక్ఖవే। బ్రహ్మా సహమ్పతి॥ ఇదం వత్వా అథాపరం ఏతదవోచ>
    text <౨౮౩>, <అథ ఖో అహం। భిక్ఖవే। బ్రహ్మునో చ అజ్ఝేసనం విదిత్వా సత్తేసు చ కారుఞ్ఞతం పటిచ్చ బుద్ధచక్ఖునా లోకం వోలోకేసిం॥ అద్దసం ఖో అహం। భిక్ఖవే। బుద్ధచక్ఖునా లోకం వోలోకేన్తో సత్తే అప్పరజక్ఖే మహారజక్ఖే। తిక్ఖిన్ద్రియే ముదిన్ద్రియే। స్వాకారే ద్వాకారే। సువిఞ్ఞాపయే దువిఞ్ఞాపయే। అప్పేకచ్చే పరలోకవజ్జభయదస్సావినే విహరన్తే। అప్పేకచ్చే న పరలోకవజ్జభయదస్సావినే విహరన్తే॥ సేయ్యథాపి నామ ఉప్పలినియం వా పదుమినియం వా పుణ్డరీకినియం వా అప్పేకచ్చాని ఉప్పలాని వా పదుమాని వా పుణ్డరీకాని వా ఉదకే జాతాని ఉదకే సంవడ్ఢాని ఉదకానుగ్గతాని అన్తోనిముగ్గపోసీని। అప్పేకచ్చాని ఉప్పలాని వా పదుమాని వా పుణ్డరీకాని వా ఉదకే జాతాని ఉదకే సంవడ్ఢాని ఉదకానుగ్గతాని సమోదకం ఠితాని। అప్పేకచ్చాని ఉప్పలాని వా పదుమాని వా పుణ్డరీకాని వా ఉదకే జాతాని ఉదకే సంవడ్ఢాని ఉదకం అచ్చుగ్గమ్మ ఠితాని అనుపలిత్తాని ఉదకేన। ఏవమేవ ఖో అహం। భిక్ఖవే। బుద్ధచక్ఖునా లోకం వోలోకేన్తో అద్దసం సత్తే అప్పరజక్ఖే మహారజక్ఖే। తిక్ఖిన్ద్రియే ముదిన్ద్రియే। స్వాకారే ద్వాకారే। సువిఞ్ఞాపయే దువిఞ్ఞాపయే। అప్పేకచ్చే పరలోకవజ్జభయదస్సావినే విహరన్తే। అప్పేకచ్చే న పరలోకవజ్జభయదస్సావినే విహరన్తే॥ అథ ఖ్వాహం। భిక్ఖవే। బ్రహ్మానం సహమ్పతిం గాథాయ పచ్చభాసిం>
    text <అథ ఖో। భిక్ఖవే। బ్రహ్మా సహమ్పతి కతావకాసో ఖోమ్హి భగవతా ధమ్మదేసనాయాతి మం అభివాదేత్వా పదక్ఖిణం కత్వా తత్థేవన్తరధాయి॥>
    text <౨౮౪>, <తస్స మయ్హం। భిక్ఖవే। ఏతదహోసి కస్స ను ఖో అహం పఠమం ధమ్మం దేసేయ్యం। కో ఇమం ధమ్మం ఖిప్పమేవ ఆజానిస్సతీతి॥ తస్స మయ్హం। భిక్ఖవే। ఏతదహోసి అయం ఖో ఆళారో కాలామో పణ్డితో వియత్తో మేధావీ దీఘరత్తం అప్పరజక్ఖజాతికో॥ యంనూనాహం ఆళారస్స కాలామస్స పఠమం ధమ్మం దేసేయ్యం॥ సో ఇమం ధమ్మం ఖిప్పమేవ ఆజానిస్సతీతి॥ అథ ఖో మం। భిక్ఖవే। దేవతా ఉపసఙ్కమిత్వా ఏతదవోచ సత్తాహకాలఙ్కతో। భన్తే। ఆళారో కాలామోతి॥ ఞాణఞ్చ పన మే దస్సనం ఉదపాది సత్తాహకాలఙ్కతో ఆళారో కాలామోతి॥ తస్స మయ్హం। భిక్ఖవే। ఏతదహోసి మహాజానియో ఖో ఆళారో కాలామో॥ సచే హి సో ఇమం ధమ్మం సుణేయ్య। ఖిప్పమేవ ఆజానేయ్యాతి॥>
    text <తస్స మయ్హం। భిక్ఖవే। ఏతదహోసి కస్స ను ఖో అహం పఠమం ధమ్మం దేసేయ్యం। కో ఇమం ధమ్మం ఖిప్పమేవ ఆజానిస్సతీతి॥ తస్స మయ్హం। భిక్ఖవే। ఏతదహోసి అయం ఖో ఉదకో రామపుత్తో పణ్డితో వియత్తో మేధావీ దీఘరత్తం అప్పరజక్ఖజాతికో॥ యంనూనాహం ఉదకస్స రామపుత్తస్స పఠమం ధమ్మం దేసేయ్యం॥ సో ఇమం ధమ్మం ఖిప్పమేవ ఆజానిస్సతీతి॥ అథ ఖో మం। భిక్ఖవే। దేవతా ఉపసఙ్కమిత్వా ఏతదవోచ అభిదోసకాలఙ్కతో। భన్తే। ఉదకో రామపుత్తోతి॥ ఞాణఞ్చ పన మే దస్సనం ఉదపాది అభిదోసకాలఙ్కతో ఉదకో రామపుత్తోతి॥ తస్స మయ్హం। భిక్ఖవే। ఏతదహోసి మహాజానియో ఖో ఉదకో రామపుత్తో॥ సచే హి సో ఇమం ధమ్మం సుణేయ్య। ఖిప్పమేవ ఆజానేయ్యాతి॥>
    text <తస్స మయ్హం। భిక్ఖవే। ఏతదహోసి కస్స ను ఖో అహం పఠమం ధమ్మం దేసేయ్యం। కో ఇమం ధమ్మం ఖిప్పమేవ ఆజానిస్సతీతి॥ తస్స మయ్హం। భిక్ఖవే। ఏతదహోసి బహుకారా ఖో మే పఞ్చవగ్గియా భిక్ఖూ। యే మం పధానపహితత్తం ఉపట్ఠహింసు॥ యంనూనాహం పఞ్చవగ్గియానం భిక్ఖూనం పఠమం ధమ్మం దేసేయ్యన్తి॥ తస్స మయ్హం। భిక్ఖవే। ఏతదహోసి కహం ను ఖో ఏతరహి పఞ్చవగ్గియా భిక్ఖూ విహరన్తీతి॥ అద్దసం ఖో అహం। భిక్ఖవే। దిబ్బేన చక్ఖునా విసుద్ధేన అతిక్కన్తమానుసకేన పఞ్చవగ్గియే భిక్ఖూ బారాణసియం విహరన్తే ఇసిపతనే మిగదాయే॥ అథ ఖ్వాహం। భిక్ఖవే। ఉరువేలాయం యథాభిరన్తం విహరిత్వా యేన బారాణసీ తేన చారికం పక్కమిం॥>
    text <౨౮౫>, <అద్దసా ఖో మం। భిక్ఖవే। ఉపకో ఆజీవకో అన్తరా చ గయం అన్తరా చ బోధిం అద్ధానమగ్గప్పటిపన్నం॥ దిస్వాన మం ఏతదవోచ విప్పసన్నాని ఖో తే। ఆవుసో। ఇన్ద్రియాని। పరిసుద్ధో ఛవివణ్ణో పరియోదాతో॥ కంసి త్వం। ఆవుసో। ఉద్దిస్స పబ్బజితో। కో వా తే సత్థా। కస్స వా త్వం ధమ్మం రోచేసీతి॥ ఏవం వుత్తే। అహం। భిక్ఖవే। ఉపకం ఆజీవకం గాథాహి అజ్ఝభాసిం>
    text <యథా ఖో త్వం। ఆవుసో। పటిజానాసి। అరహసి అనన్తజినోతి॥>
    text <ఏవం వుత్తే। భిక్ఖవే। ఉపకో ఆజీవకో హుపేయ్యపావుసోతి వత్వా సీసం ఓకమ్పేత్వా ఉమ్మగ్గం గహేత్వా పక్కామి॥>
    text <౨౮౬>, <అథ ఖ్వాహం। భిక్ఖవే। అనుపుబ్బేన చారికం చరమానో యేన బారాణసీ ఇసిపతనం మిగదాయో యేన పఞ్చవగ్గియా భిక్ఖూ తేనుపసఙ్కమిం॥ అద్దసంసు ఖో మం। భిక్ఖవే। పఞ్చవగ్గియా భిక్ఖూ దూరతో ఆగచ్ఛన్తం॥ దిస్వాన అఞ్ఞమఞ్ఞం సణ్ఠపేసుం అయం ఖో। ఆవుసో। సమణో గోతమో ఆగచ్ఛతి బాహుల్లికో పధానవిబ్భన్తో ఆవత్తో బాహుల్లాయ॥ సో నేవ అభివాదేతబ్బో। న పచ్చుట్ఠాతబ్బో। నాస్స పత్తచీవరం పటిగ్గహేతబ్బం॥ అపి చ ఖో ఆసనం ఠపేతబ్బం। సచే ఆకఙ్ఖిస్సతి నిసీదిస్సతీతి॥ యథా యథా ఖో అహం। భిక్ఖవే। ఉపసఙ్కమిం తథా తథా పఞ్చవగ్గియా భిక్ఖూ నాసక్ఖింసు సకాయ కతికాయ సణ్ఠాతుం॥ అప్పేకచ్చే మం పచ్చుగ్గన్త్వా పత్తచీవరం పటిగ్గహేసుం। అప్పేకచ్చే ఆసనం పఞ్ఞపేసుం। అప్పేకచ్చే పాదోదకం ఉపట్ఠపేసుం॥ అపి చ ఖో మం నామేన చ ఆవుసోవాదేన చ సముదాచరన్తి॥>
    text <ఏవం వుత్తే। అహం। భిక్ఖవే। పఞ్చవగ్గియే భిక్ఖూ ఏతదవోచం మా। భిక్ఖవే। తథాగతం నామేన చ ఆవుసోవాదేన చ సముదాచరథ॥ అరహం। భిక్ఖవే। తథాగతో సమ్మాసమ్బుద్ధో॥ ఓదహథ। భిక్ఖవే। సోతం। అమతమధిగతం। అహమనుసాసామి। అహం ధమ్మం దేసేమి॥ యథానుసిట్ఠం తథా పటిపజ్జమానా నచిరస్సేవ యస్సత్థాయ కులపుత్తా సమ్మదేవ అగారస్మా అనగారియం పబ్బజన్తి తదనుత్తరం బ్రహ్మచరియపరియోసానం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరిస్సథాతి॥ ఏవం వుత్తే। భిక్ఖవే। పఞ్చవగ్గియా భిక్ఖూ మం ఏతదవోచుం తాయపి ఖో త్వం। ఆవుసో గోతమ। ఇరియాయ తాయ పటిపదాయ తాయ దుక్కరకారికాయ నాజ్ఝగమా ఉత్తరిమనుస్సధమ్మా అలమరియఞాణదస్సనవిసేసం। కిం పన త్వం ఏతరహి బాహుల్లికో పధానవిబ్భన్తో ఆవత్తో బాహుల్లాయ అధిగమిస్ససి ఉత్తరిమనుస్సధమ్మా అలమరియఞాణదస్సనవిసేసన్తి॥ ఏవం వుత్తే। అహం। భిక్ఖవే। పఞ్చవగ్గియే భిక్ఖూ ఏతదవోచం న। భిక్ఖవే। తథాగతో బాహుల్లికో। న పధానవిబ్భన్తో। న ఆవత్తో బాహుల్లాయ॥ అరహం। భిక్ఖవే। తథాగతో సమ్మాసమ్బుద్ధో॥ ఓదహథ। భిక్ఖవే। సోతం। అమతమధిగతం। అహమనుసాసామి। అహం ధమ్మం దేసేమి॥ యథానుసిట్ఠం తథా పటిపజ్జమానా నచిరస్సేవ యస్సత్థాయ కులపుత్తా సమ్మదేవ అగారస్మా అనగారియం పబ్బజన్తి తదనుత్తరం బ్రహ్మచరియపరియోసానం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరిస్సథాతి॥ దుతియమ్పి ఖో। భిక్ఖవే। పఞ్చవగ్గియా భిక్ఖూ మం ఏతదవోచుం తాయపి ఖో త్వం। ఆవుసో గోతమ। ఇరియాయ తాయ పటిపదాయ తాయ దుక్కరకారికాయ నాజ్ఝగమా ఉత్తరిమనుస్సధమ్మా అలమరియఞాణదస్సనవిసేసం। కిం పన త్వం ఏతరహి బాహుల్లికో పధానవిబ్భన్తో ఆవత్తో బాహుల్లాయ అధిగమిస్ససి ఉత్తరిమనుస్సధమ్మా అలమరియఞాణదస్సనవిసేసన్తి॥ దుతియమ్పి ఖో అహం। భిక్ఖవే। పఞ్చవగ్గియే భిక్ఖూ ఏతదవోచం న। భిక్ఖవే। తథాగతో బాహుల్లికో…పే॰… ఉపసమ్పజ్జ విహరిస్సథాతి॥ తతియమ్పి ఖో। భిక్ఖవే। పఞ్చవగ్గియా భిక్ఖూ మం ఏతదవోచుం తాయపి ఖో త్వం। ఆవుసో గోతమ। ఇరియాయ తాయ పటిపదాయ తాయ దుక్కరకారికాయ నాజ్ఝగమా ఉత్తరిమనుస్సధమ్మా అలమరియఞాణదస్సనవిసేసం। కిం పన త్వం ఏతరహి బాహుల్లికో పధానవిబ్భన్తో ఆవత్తో బాహుల్లాయ అధిగమిస్ససి ఉత్తరిమనుస్సధమ్మా అలమరియఞాణదస్సనవిసేసన్తి॥>
    text <ఏవం వుత్తే। అహం। భిక్ఖవే। పఞ్చవగ్గియే భిక్ఖూ ఏతదవోచం అభిజానాథ మే నో తుమ్హే। భిక్ఖవే। ఇతో పుబ్బే ఏవరూపం పభావితమేతన్తి॥ నో హేతం। భన్తే॥ అరహం। భిక్ఖవే। తథాగతో సమ్మాసమ్బుద్ధో॥ ఓదహథ। భిక్ఖవే। సోతం। అమతమధిగతం। అహమనుసాసామి। అహం ధమ్మం దేసేమి॥ యథానుసిట్ఠం తథా పటిపజ్జమానా నచిరస్సేవ యస్సత్థాయ కులపుత్తా సమ్మదేవ అగారస్మా అనగారియం పబ్బజన్తి తదనుత్తరం బ్రహ్మచరియపరియోసానం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరిస్సథాతి॥>
    text <అసక్ఖిం ఖో అహం। భిక్ఖవే। పఞ్చవగ్గియే భిక్ఖూ సఞ్ఞాపేతుం॥ ద్వేపి సుదం। భిక్ఖవే। భిక్ఖూ ఓవదామి। తయో భిక్ఖూ పిణ్డాయ చరన్తి॥ యం తయో భిక్ఖూ పిణ్డాయ చరిత్వా ఆహరన్తి తేన ఛబ్బగ్గియా యాపేమ॥ తయోపి సుదం। భిక్ఖవే। భిక్ఖూ ఓవదామి। ద్వే భిక్ఖూ పిణ్డాయ చరన్తి॥ యం ద్వే భిక్ఖూ పిణ్డాయ చరిత్వా ఆహరన్తి తేన ఛబ్బగ్గియా యాపేమ॥ అథ ఖో। భిక్ఖవే। పఞ్చవగ్గియా భిక్ఖూ మయా ఏవం ఓవదియమానా ఏవం అనుసాసియమానా అత్తనా జాతిధమ్మా సమానా జాతిధమ్మే ఆదీనవం విదిత్వా అజాతం అనుత్తరం యోగక్ఖేమం నిబ్బానం పరియేసమానా అజాతం అనుత్తరం యోగక్ఖేమం నిబ్బానం అజ్ఝగమంసు। అత్తనా జరాధమ్మా సమానా జరాధమ్మే ఆదీనవం విదిత్వా అజరం అనుత్తరం యోగక్ఖేమం నిబ్బానం పరియేసమానా అజరం అనుత్తరం యోగక్ఖేమం నిబ్బానం అజ్ఝగమంసు। అత్తనా బ్యాధిధమ్మా సమానా…పే॰… అత్తనా మరణధమ్మా సమానా… అత్తనా సోకధమ్మా సమానా… అత్తనా సంకిలేసధమ్మా సమానా సంకిలేసధమ్మే ఆదీనవం విదిత్వా అసంకిలిట్ఠం అనుత్తరం యోగక్ఖేమం నిబ్బానం పరియేసమానా అసంకిలిట్ఠం అనుత్తరం యోగక్ఖేమం నిబ్బానం అజ్ఝగమంసు॥ ఞాణఞ్చ పన నేసం దస్సనం ఉదపాది అకుప్పా నో విముత్తి। అయమన్తిమా జాతి। నత్థి దాని పునబ్భవోతి॥>
    text <౨౮౭>, <పఞ్చిమే। భిక్ఖవే। కామగుణా॥ కతమే పఞ్చ॥ చక్ఖువిఞ్ఞేయ్యా రూపా ఇట్ఠా కన్తా మనాపా పియరూపా కామూపసంహితా రజనీయా। సోతవిఞ్ఞేయ్యా సద్దా…పే॰… ఘానవిఞ్ఞేయ్యా గన్ధా… జివ్హావిఞ్ఞేయ్యా రసా… కాయవిఞ్ఞేయ్యా ఫోట్ఠబ్బా ఇట్ఠా కన్తా మనాపా పియరూపా కామూపసంహితా రజనీయా॥ ఇమే ఖో। భిక్ఖవే। పఞ్చ కామగుణా॥ యే హి కేచి। భిక్ఖవే। సమణా వా బ్రాహ్మణా వా ఇమే పఞ్చ కామగుణే గథితా ముచ్ఛితా అజ్ఝోపన్నా అనాదీనవదస్సావినో అనిస్సరణపఞ్ఞా పరిభుఞ్జన్తి। తే ఏవమస్సు వేదితబ్బా అనయమాపన్నా బ్యసనమాపన్నా యథాకామకరణీయా పాపిమతో॥ సేయ్యథాపి। భిక్ఖవే। ఆరఞ్ఞకో మగో బద్ధో పాసరాసిం అధిసయేయ్య॥ సో ఏవమస్స వేదితబ్బో అనయమాపన్నో బ్యసనమాపన్నో యథాకామకరణీయో లుద్దస్స॥ ఆగచ్ఛన్తే చ పన లుద్దే యేన కామం న పక్కమిస్సతీతి॥ ఏవమేవ ఖో। భిక్ఖవే। యే హి కేచి సమణా వా బ్రాహ్మణా వా ఇమే పఞ్చ కామగుణే గథితా ముచ్ఛితా అజ్ఝోపన్నా అనాదీనవదస్సావినో అనిస్సరణపఞ్ఞా పరిభుఞ్జన్తి। తే ఏవమస్సు వేదితబ్బా అనయమాపన్నా బ్యసనమాపన్నా యథాకామకరణీయా పాపిమతో॥ యే చ ఖో కేచి। భిక్ఖవే। సమణా వా బ్రాహ్మణా వా ఇమే పఞ్చ కామగుణే అగథితా అముచ్ఛితా అనజ్ఝోపన్నా ఆదీనవదస్సావినో నిస్సరణపఞ్ఞా పరిభుఞ్జన్తి। తే ఏవమస్సు వేదితబ్బా న అనయమాపన్నా న బ్యసనమాపన్నా న యథాకామకరణీయా పాపిమతో॥>
    text <సేయ్యథాపి। భిక్ఖవే। ఆరఞ్ఞకో మగో అబద్ధో పాసరాసిం అధిసయేయ్య॥ సో ఏవమస్స వేదితబ్బో న అనయమాపన్నో న బ్యసనమాపన్నో న యథాకామకరణీయో లుద్దస్స॥ ఆగచ్ఛన్తే చ పన లుద్దే యేన కామం పక్కమిస్సతీతి॥ ఏవమేవ ఖో। భిక్ఖవే। యే హి కేచి సమణా వా బ్రాహ్మణా వా ఇమే పఞ్చ కామగుణే అగథితా అముచ్ఛితా అనజ్ఝోపన్నా ఆదీనవదస్సావినో నిస్సరణపఞ్ఞా పరిభుఞ్జన్తి। తే ఏవమస్సు వేదితబ్బా న అనయమాపన్నా న బ్యసనమాపన్నా న యథాకామకరణీయా పాపిమతో॥>
    text <సేయ్యథాపి। భిక్ఖవే। ఆరఞ్ఞకో మగో అరఞ్ఞే పవనే చరమానో విస్సత్థో గచ్ఛతి। విస్సత్థో తిట్ఠతి। విస్సత్థో నిసీదతి। విస్సత్థో సేయ్యం కప్పేతి॥ తం కిస్స హేతు॥ అనాపాథగతో। భిక్ఖవే। లుద్దస్స॥ ఏవమేవ ఖో। భిక్ఖవే। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ అయం వుచ్చతి। భిక్ఖవే। భిక్ఖు అన్ధమకాసి మారం అపదం। వధిత్వా మారచక్ఖుం అదస్సనం గతో పాపిమతో॥>
    text <పున చపరం। భిక్ఖవే। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు పీతియా చ విరాగా ఉపేక్ఖకో చ విహరతి। సతో చ సమ్పజానో। సుఖఞ్చ కాయేన పటిసంవేదేతి యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి తతియం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సుఖస్స చ పహానా దుక్ఖస్స చ పహానా పుబ్బేవ సోమనస్సదోమనస్సానం అత్థఙ్గమా అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనం ఉపసమ్పజ్జ విహరతి॥ అయం వుచ్చతి। భిక్ఖవే…పే॰… పాపిమతో॥>
    text <పున చపరం। భిక్ఖవే। భిక్ఖు సబ్బసో నేవసఞ్ఞానాసఞ్ఞాయతనం సమతిక్కమ్మ సఞ్ఞావేదయితనిరోధం ఉపసమ్పజ్జ విహరతి। పఞ్ఞాయ చస్స దిస్వా ఆసవా పరిక్ఖీణా హోన్తి॥ అయం వుచ్చతి। భిక్ఖవే। భిక్ఖు అన్ధమకాసి మారం అపదం। వధిత్వా మారచక్ఖుం అదస్సనం గతో పాపిమతో॥ తిణ్ణో లోకే విసత్తికం విస్సత్థో గచ్ఛతి। విస్సత్థో తిట్ఠతి। విస్సత్థో నిసీదతి। విస్సత్థో సేయ్యం కప్పేతి॥ తం కిస్స హేతు॥ అనాపాథగతో। భిక్ఖవే। పాపిమతోతి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <పాసరాసిసుత్తం నిట్ఠితం ఛట్ఠం॥>
  text <౭॥ చూళహత్థిపదోపమసుత్తం>
    text <౨౮౮>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తేన ఖో పన సమయేన జాణుస్సోణి బ్రాహ్మణో సబ్బసేతేన వళవాభిరథేన సావత్థియా నియ్యాతి దివాదివస్స॥ అద్దసా ఖో జాణుస్సోణి బ్రాహ్మణో పిలోతికం పరిబ్బాజకం దూరతోవ ఆగచ్ఛన్తం॥ దిస్వాన పిలోతికం పరిబ్బాజకం ఏతదవోచ>
    text <హన్ద। కుతో ను భవం వచ్ఛాయనో ఆగచ్ఛతి దివాదివస్సాతి॥>
    text <ఇతో హి ఖో అహం। భో। ఆగచ్ఛామి సమణస్స గోతమస్స సన్తికాతి॥>
    text <తం కిం మఞ్ఞతి। భవం వచ్ఛాయనో। సమణస్స గోతమస్స పఞ్ఞావేయ్యత్తియం॥>
    text <పణ్డితో మఞ్ఞేతి॥>
    text <కో చాహం। భో। కో చ సమణస్స గోతమస్స పఞ్ఞావేయ్యత్తియం జానిస్సామి॥ సోపి నూనస్స తాదిసోవ యో సమణస్స గోతమస్స పఞ్ఞావేయ్యత్తియం జానేయ్యాతి॥>
    text <ఉళారాయ ఖలు భవం వచ్ఛాయనో సమణం గోతమం పసంసాయ పసంసతీతి॥>
    text <కో చాహం। భో। కో చ సమణం గోతమం పసంసిస్సామి॥>
    text <పసత్థపసత్థోవ సో భవం గోతమో సేట్ఠో దేవమనుస్సానన్తి॥>
    text <కం పన భవం వచ్ఛాయనో అత్థవసం సమ్పస్సమానో సమణే గోతమే ఏవం అభిప్పసన్నోతి॥>
    text <సేయ్యథాపి। భో। కుసలో నాగవనికో నాగవనం పవిసేయ్య॥ సో పస్సేయ్య నాగవనే మహన్తం హత్థిపదం। దీఘతో చ ఆయతం। తిరియఞ్చ విత్థతం॥ సో నిట్ఠం గచ్ఛేయ్య మహా వత। భో। నాగోతి॥ ఏవమేవ ఖో అహం। భో। యతో అద్దసం సమణే గోతమే చత్తారి పదాని అథాహం నిట్ఠమగమం సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <౨౮౯>, <కతమాని చత్తారి॥ ఇధాహం। భో। పస్సామి ఏకచ్చే ఖత్తియపణ్డితే నిపుణే కతపరప్పవాదే వాలవేధిరూపే। తే భిన్దన్తా మఞ్ఞే చరన్తి పఞ్ఞాగతేన దిట్ఠిగతాని॥ తే సుణన్తి సమణో ఖలు। భో। గోతమో అముకం నామ గామం వా నిగమం వా ఓసరిస్సతీతి॥ తే పఞ్హం అభిసఙ్ఖరోన్తి ఇమం మయం పఞ్హం సమణం గోతమం ఉపసఙ్కమిత్వా పుచ్ఛిస్సామ॥ ఏవం చే నో పుట్ఠో ఏవం బ్యాకరిస్సతి। ఏవమస్స మయం వాదం ఆరోపేస్సామ॥ ఏవం చేపి నో పుట్ఠో ఏవం బ్యాకరిస్సతి। ఏవమ్పిస్స మయం వాదం ఆరోపేస్సామాతి॥ తే సుణన్తి సమణో ఖలు। భో। గోతమో అముకం నామ గామం వా నిగమం వా ఓసటోతి॥ తే యేన సమణో గోతమో తేనుపసఙ్కమన్తి॥ తే సమణో గోతమో ధమ్మియా కథాయ సన్దస్సేతి సమాదపేతి సముత్తేజేతి సమ్పహంసేతి॥ తే సమణేన గోతమేన ధమ్మియా కథాయ సన్దస్సితా సమాదపితా సముత్తేజితా సమ్పహంసితా న చేవ సమణం గోతమం పఞ్హం పుచ్ఛన్తి। కుతోస్స వాదం ఆరోపేస్సన్తి॥ అఞ్ఞదత్థు సమణస్సేవ గోతమస్స సావకా సమ్పజ్జన్తి॥ యదాహం। భో। సమణే గోతమే ఇమం పఠమం పదం అద్దసం అథాహం నిట్ఠమగమం సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <పున చపరాహం। భో। పస్సామి ఇధేకచ్చే బ్రాహ్మణపణ్డితే…పే॰… గహపతిపణ్డితే…పే॰… సమణపణ్డితే నిపుణే కతపరప్పవాదే వాలవేధిరూపే తే భిన్దన్తా మఞ్ఞే చరన్తి పఞ్ఞాగతేన దిట్ఠిగతాని॥ తే సుణన్తి సమణో ఖలు భో గోతమో అముకం నామ గామం వా నిగమం వా ఓసరిస్సతీతి॥ తే పఞ్హం అభిసఙ్ఖరోన్తి ఇమం మయం పఞ్హం సమణం గోతమం ఉపసఙ్కమిత్వా పుచ్ఛిస్సామ॥ ఏవం చే నో పుట్ఠో ఏవం బ్యాకరిస్సతి। ఏవమస్స మయం వాదం ఆరోపేస్సామ॥ ఏవం చేపి నో పుట్ఠో ఏవం బ్యాకరిస్సతి। ఏవంపిస్స మయం వాదం ఆరోపేస్సామాతి॥ తే సుణన్తి సమణో ఖలు భో గోతమో అముకం నామ గామం వా నిగమం వా ఓసటోతి॥ తే యేన సమణో గోతమో తేనుపసఙ్కమన్తి॥ తే సమణో గోతమో ధమ్మియా కథాయ సన్దస్సేతి సమాదపేతి సముత్తేజేతి సమ్పహంసేతి॥ తే సమణేన గోతమేన ధమ్మియా కథాయ సన్దస్సితా సమాదపితా సముత్తేజితా సమ్పహంసితా న చేవ సమణం గోతమం పఞ్హం పుచ్ఛన్తి। కుతోస్స వాదం ఆరోపేస్సన్తి॥ అఞ్ఞదత్థు సమణంయేవ గోతమం ఓకాసం యాచన్తి అగారస్మా అనగారియం పబ్బజ్జాయ॥ తే సమణో గోతమో పబ్బాజేతి॥ తే తత్థ పబ్బజితా సమానా వూపకట్ఠా అప్పమత్తా ఆతాపినో పహితత్తా విహరన్తా నచిరస్సేవ యస్సత్థాయ కులపుత్తా సమ్మదేవ అగారస్మా అనగారియం పబ్బజన్తి తదనుత్తరం బ్రహ్మచరియపరియోసానం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరన్తి॥ తే ఏవమాహంసు మనం వత। భో। అనస్సామ। మనం వత। భో। పనస్సామ। మయఞ్హి పుబ్బే అస్సమణావ సమానా సమణమ్హాతి పటిజానిమ్హ। అబ్రాహ్మణావ సమానా బ్రాహ్మణమ్హాతి పటిజానిమ్హ। అనరహన్తోవ సమానా అరహన్తమ్హాతి పటిజానిమ్హ॥ ఇదాని ఖోమ్హ సమణా। ఇదాని ఖోమ్హ బ్రాహ్మణా। ఇదాని ఖోమ్హ అరహన్తోతి॥ యదాహం। భో। సమణే గోతమే ఇమం చతుత్థం పదం అద్దసం అథాహం నిట్ఠమగమం సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <యతో ఖో అహం। భో। సమణే గోతమే ఇమాని చత్తారి పదాని అద్దసం అథాహం నిట్ఠమగమం సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <౨౯౦>, <ఏవం వుత్తే। జాణుస్సోణి బ్రాహ్మణో సబ్బసేతా వళవాభిరథా ఓరోహిత్వా ఏకంసం ఉత్తరాసఙ్గం కరిత్వా యేన భగవా తేనఞ్జలిం పణామేత్వా తిక్ఖత్తుం ఉదానం ఉదానేసి నమో తస్స భగవతో అరహతో సమ్మాసమ్బుద్ధస్స। నమో తస్స భగవతో అరహతో సమ్మాసమ్బుద్ధస్స। నమో తస్స భగవతో అరహతో సమ్మాసమ్బుద్ధస్స॥ అప్పేవ నామ మయమ్పి కదాచి కరహచి తేన భోతా గోతమేన సద్ధిం సమాగచ్ఛేయ్యామ। అప్పేవ నామ సియా కోచిదేవ కథాసల్లాపోతి॥ అథ ఖో జాణుస్సోణి బ్రాహ్మణో యేన భగవా తేనుపసఙ్కమి। ఉపసఙ్కమిత్వా భగవతా సద్ధిం సమ్మోది॥ సమ్మోదనీయం కథం సారణీయం వీతిసారేత్వా ఏకమన్తం నిసీది॥ ఏకమన్తం నిసిన్నో ఖో జాణుస్సోణి బ్రాహ్మణో యావతకో అహోసి పిలోతికేన పరిబ్బాజకేన సద్ధిం కథాసల్లాపో తం సబ్బం భగవతో ఆరోచేసి॥ ఏవం వుత్తే। భగవా జాణుస్సోణిం బ్రాహ్మణం ఏతదవోచ న ఖో। బ్రాహ్మణ। ఏత్తావతా హత్థిపదోపమో విత్థారేన పరిపూరో హోతి॥ అపి చ। బ్రాహ్మణ। యథా హత్థిపదోపమో విత్థారేన పరిపూరో హోతి తం సుణాహి। సాధుకం మనసి కరోహి। భాసిస్సామీతి॥ ఏవం। భోతి ఖో జాణుస్సోణి బ్రాహ్మణో భగవతో పచ్చస్సోసి॥ భగవా ఏతదవోచ>
    text <౨౯౧>, <సేయ్యథాపి। బ్రాహ్మణ। నాగవనికో నాగవనం పవిసేయ్య॥ సో పస్సేయ్య నాగవనే మహన్తం హత్థిపదం। దీఘతో చ ఆయతం। తిరియఞ్చ విత్థతం॥ యో హోతి కుసలో నాగవనికో నేవ తావ నిట్ఠం గచ్ఛతి మహా వత। భో। నాగోతి॥ తం కిస్స హేతు॥ సన్తి హి। బ్రాహ్మణ। నాగవనే వామనికా నామ హత్థినియో మహాపదా। తాసం పేతం పదం అస్సాతి॥>
    text <సో తమనుగచ్ఛతి॥ తమనుగచ్ఛన్తో పస్సతి నాగవనే మహన్తం హత్థిపదం। దీఘతో చ ఆయతం। తిరియఞ్చ విత్థతం। ఉచ్చా చ నిసేవితం॥ యో హోతి కుసలో నాగవనికో నేవ తావ నిట్ఠం గచ్ఛతి మహా వత। భో। నాగోతి॥ తం కిస్స హేతు॥ సన్తి హి। బ్రాహ్మణ। నాగవనే ఉచ్చా కాళారికా నామ హత్థినియో మహాపదా। తాసం పేతం పదం అస్సాతి॥>
    text <సో తమనుగచ్ఛతి॥ తమనుగచ్ఛన్తో పస్సతి నాగవనే మహన్తం హత్థిపదం। దీఘతో చ ఆయతం। తిరియఞ్చ విత్థతం। ఉచ్చా చ నిసేవితం। ఉచ్చా చ దన్తేహి ఆరఞ్జితాని॥ యో హోతి కుసలో నాగవనికో నేవ తావ నిట్ఠం గచ్ఛతి మహా వత। భో। నాగోతి॥ తం కిస్స హేతు॥ సన్తి హి। బ్రాహ్మణ। నాగవనే ఉచ్చా కణేరుకా నామ హత్థినియో మహాపదా। తాసం పేతం పదం అస్సాతి॥>
    text <సో తమనుగచ్ఛతి॥ తమనుగచ్ఛన్తో పస్సతి నాగవనే మహన్తం హత్థిపదం। దీఘతో చ ఆయతం। తిరియఞ్చ విత్థతం। ఉచ్చా చ నిసేవితం। ఉచ్చా చ దన్తేహి ఆరఞ్జితాని। ఉచ్చా చ సాఖాభఙ్గం॥ తఞ్చ నాగం పస్సతి రుక్ఖమూలగతం వా అబ్భోకాసగతం వా గచ్ఛన్తం వా తిట్ఠన్తం వా నిసిన్నం వా నిపన్నం వా॥ సో నిట్ఠం గచ్ఛతి అయమేవ సో మహానాగోతి॥>
    text <ఏవమేవ ఖో। బ్రాహ్మణ। ఇధ తథాగతో లోకే ఉప్పజ్జతి అరహం సమ్మాసమ్బుద్ధో విజ్జాచరణసమ్పన్నో సుగతో లోకవిదూ అనుత్తరో పురిసదమ్మసారథి సత్థా దేవమనుస్సానం బుద్ధో భగవా॥ సో ఇమం లోకం సదేవకం సమారకం సబ్రహ్మకం సస్సమణబ్రాహ్మణిం పజం సదేవమనుస్సం సయం అభిఞ్ఞా సచ్ఛికత్వా పవేదేతి॥ సో ధమ్మం దేసేతి ఆదికల్యాణం మజ్ఝేకల్యాణం పరియోసానకల్యాణం సాత్థం సబ్యఞ్జనం। కేవలపరిపుణ్ణం పరిసుద్ధం బ్రహ్మచరియం పకాసేతి॥ తం ధమ్మం సుణాతి గహపతి వా గహపతిపుత్తో వా అఞ్ఞతరస్మిం వా కులే పచ్చాజాతో॥ సో తం ధమ్మం సుత్వా తథాగతే సద్ధం పటిలభతి॥ సో తేన సద్ధాపటిలాభేన సమన్నాగతో ఇతి పటిసఞ్చిక్ఖతి సమ్బాధో ఘరావాసో రజోపథో। అబ్భోకాసో పబ్బజ్జా॥ నయిదం సుకరం అగారం అజ్ఝావసతా ఏకన్తపరిపుణ్ణం ఏకన్తపరిసుద్ధం సఙ్ఖలిఖితం బ్రహ్మచరియం చరితుం॥ యంనూనాహం కేసమస్సుం ఓహారేత్వా కాసాయాని వత్థాని అచ్ఛాదేత్వా అగారస్మా అనగారియం పబ్బజేయ్యన్తి॥ సో అపరేన సమయేన అప్పం వా భోగక్ఖన్ధం పహాయ మహన్తం వా భోగక్ఖన్ధం పహాయ అప్పం వా ఞాతిపరివట్టం పహాయ మహన్తం వా ఞాతిపరివట్టం పహాయ కేసమస్సుం ఓహారేత్వా కాసాయాని వత్థాని అచ్ఛాదేత్వా అగారస్మా అనగారియం పబ్బజతి॥>
    text <౨౯౨>, <సో ఏవం పబ్బజితో సమానో భిక్ఖూనం సిక్ఖాసాజీవసమాపన్నో పాణాతిపాతం పహాయ పాణాతిపాతా పటివిరతో హోతి। నిహితదణ్డో నిహితసత్థో లజ్జీ దయాపన్నో సబ్బపాణభూతహితానుకమ్పీ విహరతి॥>
    text <అదిన్నాదానం పహాయ అదిన్నాదానా పటివిరతో హోతి దిన్నాదాయీ దిన్నపాటికఙ్ఖీ॥ అథేనేన సుచిభూతేన అత్తనా విహరతి॥>
    text <అబ్రహ్మచరియం పహాయ బ్రహ్మచారీ హోతి ఆరాచారీ విరతో మేథునా గామధమ్మా॥>
    text <ముసావాదం పహాయ ముసావాదా పటివిరతో హోతి సచ్చవాదీ సచ్చసన్ధో థేతో పచ్చయికో అవిసంవాదకో లోకస్స॥>
    text <పిసుణం వాచం పహాయ పిసుణాయ వాచాయ పటివిరతో హోతి। ఇతో సుత్వా న అముత్ర అక్ఖాతా ఇమేసం భేదాయ। అముత్ర వా సుత్వా న ఇమేసం అక్ఖాతా అమూసం భేదాయ॥ ఇతి భిన్నానం వా సన్ధాతా సహితానం వా అనుప్పదాతా। సమగ్గారామో సమగ్గరతో సమగ్గనన్దీ సమగ్గకరణిం వాచం భాసితా హోతి॥>
    text <ఫరుసం వాచం పహాయ ఫరుసాయ వాచాయ పటివిరతో హోతి॥ యా సా వాచా నేలా కణ్ణసుఖా పేమనీయా హదయఙ్గమా పోరీ బహుజనకన్తా బహుజనమనాపా తథారూపిం వాచం భాసితా హోతి॥>
    text <సమ్ఫప్పలాపం పహాయ సమ్ఫప్పలాపా పటివిరతో హోతి కాలవాదీ భూతవాదీ అత్థవాదీ ధమ్మవాదీ వినయవాదీ। నిధానవతిం వాచం భాసితా కాలేన సాపదేసం పరియన్తవతిం అత్థసంహితం॥>
    text <౨౯౩>, <సో బీజగామభూతగామసమారమ్భా పటివిరతో హోతి। ఏకభత్తికో హోతి రత్తూపరతో। విరతో వికాలభోజనా। నచ్చగీతవాదితవిసూకదస్సనా పటివిరతో హోతి। మాలాగన్ధవిలేపనధారణమణ్డనవిభూసనట్ఠానా పటివిరతో హోతి। ఉచ్చాసయనమహాసయనా పటివిరతో హోతి। జాతరూపరజతపటిగ్గహణా పటివిరతో హోతి। ఆమకధఞ్ఞపటిగ్గహణా పటివిరతో హోతి। ఆమకమంసపటిగ్గహణా పటివిరతో హోతి। ఇత్థికుమారికపటిగ్గహణా పటివిరతో హోతి। దాసిదాసపటిగ్గహణా పటివిరతో హోతి। అజేళకపటిగ్గహణా పటివిరతో హోతి। కుక్కుటసూకరపటిగ్గహణా పటివిరతో హోతి। హత్థిగవాస్సవళవాపటిగ్గహణా పటివిరతో హోతి। ఖేత్తవత్థుపటిగ్గహణా పటివిరతో హోతి। దూతేయ్యపహిణగమనానుయోగా పటివిరతో హోతి। కయవిక్కయా పటివిరతో హోతి। తులాకూటకంసకూటమానకూటా పటివిరతో హోతి। ఉక్కోటనవఞ్చననికతిసాచియోగా పటివిరతో హోతి। ఛేదనవధబన్ధనవిపరామోసఆలోపసహసాకారా పటివిరతో హోతి॥>
    text <౨౯౪>, <సో సన్తుట్ఠో హోతి కాయపరిహారికేన చీవరేన కుచ్ఛిపరిహారికేన పిణ్డపాతేన॥ సో యేన యేనేవ పక్కమతి సమాదాయేవ పక్కమతి॥ సేయ్యథాపి నామ పక్ఖీ సకుణో యేన యేనేవ డేతి సపత్తభారోవ డేతి। ఏవమేవ భిక్ఖు సన్తుట్ఠో హోతి కాయపరిహారికేన చీవరేన కుచ్ఛిపరిహారికేన పిణ్డపాతేన॥ సో యేన యేనేవ పక్కమతి సమాదాయేవ పక్కమతి॥ సో ఇమినా అరియేన సీలక్ఖన్ధేన సమన్నాగతో అజ్ఝత్తం అనవజ్జసుఖం పటిసంవేదేతి॥>
    text <౨౯౫>, <సో చక్ఖునా రూపం దిస్వా న నిమిత్తగ్గాహీ హోతి నానుబ్యఞ్జనగ్గాహీ॥ యత్వాధికరణమేనం చక్ఖున్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం తస్స సంవరాయ పటిపజ్జతి। రక్ఖతి చక్ఖున్ద్రియం। చక్ఖున్ద్రియే సంవరం ఆపజ్జతి॥ సోతేన సద్దం సుత్వా…పే॰… ఘానేన గన్ధం ఘాయిత్వా… జివ్హాయ రసం సాయిత్వా… కాయేన ఫోట్ఠబ్బం ఫుసిత్వా… మనసా ధమ్మం విఞ్ఞాయ న నిమిత్తగ్గాహీ హోతి నానుబ్యఞ్జనగ్గాహీ॥ యత్వాధికరణమేనం మనిన్ద్రియం అసంవుతం విహరన్తం అభిజ్ఝాదోమనస్సా పాపకా అకుసలా ధమ్మా అన్వాస్సవేయ్యుం తస్స సంవరాయ పటిపజ్జతి। రక్ఖతి మనిన్ద్రియం। మనిన్ద్రియే సంవరం ఆపజ్జతి॥ సో ఇమినా అరియేన ఇన్ద్రియసంవరేన సమన్నాగతో అజ్ఝత్తం అబ్యాసేకసుఖం పటిసంవేదేతి॥>
    text <సో అభిక్కన్తే పటిక్కన్తే సమ్పజానకారీ హోతి। ఆలోకితే విలోకితే సమ్పజానకారీ హోతి। సమిఞ్జితే పసారితే సమ్పజానకారీ హోతి। సంఘాటిపత్తచీవరధారణే సమ్పజానకారీ హోతి। అసితే పీతే ఖాయితే సాయితే సమ్పజానకారీ హోతి। ఉచ్చారపస్సావకమ్మే సమ్పజానకారీ హోతి। గతే ఠితే నిసిన్నే సుత్తే జాగరితే భాసితే తుణ్హీభావే సమ్పజానకారీ హోతి॥>
    text <౨౯౬>, <సో ఇమినా చ అరియేన సీలక్ఖన్ధేన సమన్నాగతో। ఇమాయ చ అరియాయ సన్తుట్ఠియా సమన్నాగతో ఇమినా చ అరియేన ఇన్ద్రియసంవరేన సమన్నాగతో। ఇమినా చ అరియేన సతిసమ్పజఞ్ఞేన సమన్నాగతో వివిత్తం సేనాసనం భజతి అరఞ్ఞం రుక్ఖమూలం పబ్బతం కన్దరం గిరిగుహం సుసానం వనపత్థం అబ్భోకాసం పలాలపుఞ్జం॥ సో పచ్ఛాభత్తం పిణ్డపాతపటిక్కన్తో నిసీదతి పల్లఙ్కం ఆభుజిత్వా। ఉజుం కాయం పణిధాయ। పరిముఖం సతిం ఉపట్ఠపేత్వా॥ సో అభిజ్ఝం లోకే పహాయ విగతాభిజ్ఝేన చేతసా విహరతి। అభిజ్ఝాయ చిత్తం పరిసోధేతి॥ బ్యాపాదప్పదోసం పహాయ అబ్యాపన్నచిత్తో విహరతి। సబ్బపాణభూతహితానుకమ్పీ బ్యాపాదప్పదోసా చిత్తం పరిసోధేతి॥ థినమిద్ధం పహాయ విగతథినమిద్ధో విహరతి ఆలోకసఞ్ఞీ సతో సమ్పజానో। థినమిద్ధా చిత్తం పరిసోధేతి॥ ఉద్ధచ్చకుక్కుచ్చం పహాయ అనుద్ధతో విహరతి। అజ్ఝత్తం వూపసన్తచిత్తో ఉద్ధచ్చకుక్కుచ్చా చిత్తం పరిసోధేతి॥ విచికిచ్ఛం పహాయ తిణ్ణవిచికిచ్ఛో విహరతి అకథంకథీ కుసలేసు ధమ్మేసు। విచికిచ్ఛాయ చిత్తం పరిసోధేతి॥>
    text <౨౯౭>, <సో ఇమే పఞ్చ నీవరణే పహాయ చేతసో ఉపక్కిలేసే పఞ్ఞాయ దుబ్బలీకరణే। వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ న త్వేవ తావ అరియసావకో నిట్ఠం గచ్ఛతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <పున చపరం। బ్రాహ్మణ। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహరతి॥ ఇదమ్పి వుచ్చతి। బ్రాహ్మణ…పే॰… సుప్పటిపన్నో భగవతో సావకసఙ్ఘోతి॥>
    text <పున చపరం। బ్రాహ్మణ। భిక్ఖు పీతియా చ విరాగా ఉపేక్ఖకో చ విహరతి సతో చ సమ్పజానో। సుఖఞ్చ కాయేన పటిసంవేదేతి। యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి తతియం ఝానం ఉపసమ్పజ్జ విహరతి॥ ఇదమ్పి వుచ్చతి। బ్రాహ్మణ…పే॰… సుప్పటిపన్నో భగవతో సావకసఙ్ఘోతి॥>
    text <పున చపరం। బ్రాహ్మణ। భిక్ఖు సుఖస్స చ పహానా దుక్ఖస్స చ పహానా। పుబ్బేవ సోమనస్సదోమనస్సానం అత్థఙ్గమా। అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ న త్వేవ తావ అరియసావకో నిట్ఠం గచ్ఛతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <౨౯౮>, <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే పుబ్బేనివాసానుస్సతిఞాణాయ చిత్తం అభినిన్నామేతి॥ సో అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం। ద్వేపి జాతియో…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ న త్వేవ తావ అరియసావకో నిట్ఠం గచ్ఛతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే సత్తానం చుతూపపాతఞాణాయ చిత్తం అభినిన్నామేతి॥ సో దిబ్బేన చక్ఖునా విసుద్ధేన అతిక్కన్తమానుసకేన…పే॰… యథాకమ్మూపగే సత్తే పజానాతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ న త్వేవ తావ అరియసావకో నిట్ఠం గచ్ఛతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <౨౯౯>, <సో ఏవం సమాహితే చిత్తే పరిసుద్ధే పరియోదాతే అనఙ్గణే విగతూపక్కిలేసే ముదుభూతే కమ్మనియే ఠితే ఆనేఞ్జప్పత్తే ఆసవానం ఖయఞాణాయ చిత్తం అభినిన్నామేతి॥ సో ఇదం దుక్ఖన్తి యథాభూతం పజానాతి। అయం దుక్ఖసముదయోతి యథాభూతం పజానాతి। అయం దుక్ఖనిరోధోతి యథాభూతం పజానాతి। అయం దుక్ఖనిరోధగామినీ పటిపదాతి యథాభూతం పజానాతి॥ ఇమే ఆసవాతి యథాభూతం పజానాతి। అయం ఆసవసముదయోతి యథాభూతం పజానాతి। అయం ఆసవనిరోధోతి యథాభూతం పజానాతి। అయం ఆసవనిరోధగామినీ పటిపదాతి యథాభూతం పజానాతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ న త్వేవ తావ అరియసావకో నిట్ఠం గతో హోతి। అపి చ ఖో నిట్ఠం గచ్ఛతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥>
    text <తస్స ఏవం జానతో ఏవం పస్సతో కామాసవాపి చిత్తం విముచ్చతి। భవాసవాపి చిత్తం విముచ్చతి। అవిజ్జాసవాపి చిత్తం విముచ్చతి॥ విముత్తస్మిం విముత్తమితి ఞాణం హోతి॥ ఖీణా జాతి। వుసితం బ్రహ్మచరియం। కతం కరణీయం। నాపరం ఇత్థత్తాయాతి పజానాతి॥ ఇదమ్పి వుచ్చతి। బ్రాహ్మణ। తథాగతపదం ఇతిపి। తథాగతనిసేవితం ఇతిపి। తథాగతారఞ్జితం ఇతిపి॥ ఏత్తావతా ఖో। బ్రాహ్మణ। అరియసావకో నిట్ఠం గతో హోతి సమ్మాసమ్బుద్ధో భగవా। స్వాక్ఖాతో భగవతా ధమ్మో। సుప్పటిపన్నో భగవతో సావకసఙ్ఘోతి॥ ఏత్తావతా ఖో। బ్రాహ్మణ। హత్థిపదోపమో విత్థారేన పరిపూరో హోతీతి॥>
    text <ఏవం వుత్తే। జాణుస్సోణి బ్రాహ్మణో భగవన్తం ఏతదవోచ అభిక్కన్తం। భో గోతమ। అభిక్కన్తం। భో గోతమ॥ సేయ్యథాపి। భో గోతమ। నిక్కుజ్జితం వా ఉక్కుజ్జేయ్య। పటిచ్ఛన్నం వా వివరేయ్య। మూళ్హస్స వా మగ్గం ఆచిక్ఖేయ్య। అన్ధకారే వా తేలపజ్జోతం ధారేయ్య చక్ఖుమన్తో రూపాని దక్ఖన్తీతి। ఏవమేవం భోతా గోతమేన అనేకపరియాయేన ధమ్మో పకాసితో॥ ఏసాహం భవన్తం గోతమం సరణం గచ్ఛామి। ధమ్మఞ్చ। భిక్ఖుసఙ్ఘఞ్చ॥ ఉపాసకం మం భవం గోతమో ధారేతు అజ్జతగ్గే పాణుపేతం సరణం గతన్తి॥>
    stand <చూళహత్థిపదోపమసుత్తం నిట్ఠితం సత్తమం॥>
  text <౮॥ మహాహత్థిపదోపమసుత్తం>
    text <౩౦౦>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ తత్ర ఖో ఆయస్మా సారిపుత్తో భిక్ఖూ ఆమన్తేసి ఆవుసో భిక్ఖవేతి॥ ఆవుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ సేయ్యథాపి। ఆవుసో। యాని కానిచి జఙ్గలానం పాణానం పదజాతాని సబ్బాని తాని హత్థిపదే సమోధానం గచ్ఛన్తి। హత్థిపదం తేసం అగ్గమక్ఖాయతి యదిదం మహన్తత్తేన। ఏవమేవ ఖో। ఆవుసో। యే కేచి కుసలా ధమ్మా సబ్బేతే చతూసు అరియసచ్చేసు సఙ్గహం గచ్ఛన్తి॥ కతమేసు చతూసు॥ దుక్ఖే అరియసచ్చే। దుక్ఖసముదయే అరియసచ్చే। దుక్ఖనిరోధే అరియసచ్చే। దుక్ఖనిరోధగామినియా పటిపదాయ అరియసచ్చే॥>
    text <౩౦౧>, <కతమఞ్చావుసో। దుక్ఖం అరియసచ్చం॥ జాతిపి దుక్ఖా। జరాపి దుక్ఖా। మరణమ్పి దుక్ఖం। సోకపరిదేవదుక్ఖదోమనస్సుపాయాసాపి దుక్ఖా। యమ్పిచ్ఛం న లభతి తమ్పి దుక్ఖం। సంఖిత్తేన। పఞ్చుపాదానక్ఖన్ధా దుక్ఖా॥ కతమే చావుసో। పఞ్చుపాదానక్ఖన్ధా॥ సేయ్యథిదం రూపుపాదానక్ఖన్ధో। వేదనుపాదానక్ఖన్ధో। సఞ్ఞుపాదానక్ఖన్ధో। సఙ్ఖారుపాదానక్ఖన్ధో। విఞ్ఞాణుపాదానక్ఖన్ధో॥>
    text <కతమో చావుసో। రూపుపాదానక్ఖన్ధో॥ చత్తారి చ మహాభూతాని। చతున్నఞ్చ మహాభూతానం ఉపాదాయ రూపం॥>
    text <కతమా చావుసో। చత్తారో మహాభూతా॥ పథవీధాతు। ఆపోధాతు। తేజోధాతు। వాయోధాతు॥>
    text <౩౦౨>, <కతమా చావుసో। పథవీధాతు॥ పథవీధాతు సియా అజ్ఝత్తికా। సియా బాహిరా॥ కతమా చావుసో। అజ్ఝత్తికా పథవీధాతు॥ యం అజ్ఝత్తం పచ్చత్తం కక్ఖళం ఖరిగతం ఉపాదిన్నం। సేయ్యథిదం కేసా లోమా నఖా దన్తా తచో మంసం న్హారు అట్ఠి అట్ఠిమిఞ్జం వక్కం హదయం యకనం కిలోమకం పిహకం పప్ఫాసం అన్తం అన్తగుణం ఉదరియం కరీసం। యం వా పనఞ్ఞమ్పి కిఞ్చి అజ్ఝత్తం పచ్చత్తం కక్ఖళం ఖరిగతం ఉపాదిన్నం॥ అయం వుచ్చతావుసో। అజ్ఝత్తికా పథవీధాతు॥ యా చేవ ఖో పన అజ్ఝత్తికా పథవీధాతు। యా చ బాహిరా పథవీధాతు। పథవీధాతురేవేసా॥ తం నేతం మమ। నేసోహమస్మి। న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥ ఏవమేతం యథాభూతం సమ్మప్పఞ్ఞాయ దిస్వా పథవీధాతుయా నిబ్బిన్దతి। పథవీధాతుయా చిత్తం విరాజేతి॥>
    text <హోతి ఖో సో। ఆవుసో। సమయో యం బాహిరా ఆపోధాతు పకుప్పతి॥ అన్తరహితా తస్మిం సమయే బాహిరా పథవీధాతు హోతి॥ తస్సా హి నామ। ఆవుసో। బాహిరాయ పథవీధాతుయా తావ మహల్లికాయ అనిచ్చతా పఞ్ఞాయిస్సతి। ఖయధమ్మతా పఞ్ఞాయిస్సతి। వయధమ్మతా పఞ్ఞాయిస్సతి। విపరిణామధమ్మతా పఞ్ఞాయిస్సతి॥ కిం పనిమస్స మత్తట్ఠకస్స కాయస్స తణ్హుపాదిన్నస్స అహన్తి వా మమన్తి వా అస్మీతి వా॥ అథ ఖ్వాస్స నోతేవేత్థ హోతి॥>
    text <తఞ్చే। ఆవుసో। భిక్ఖుం పరే అక్కోసన్తి పరిభాసన్తి రోసేన్తి విహేసేన్తి। సో ఏవం పజానాతి ఉప్పన్నా ఖో మే అయం సోతసమ్ఫస్సజా దుక్ఖవేదనా॥ సా చ ఖో పటిచ్చ। నో అపటిచ్చ॥ కిం పటిచ్చ॥ ఫస్సం పటిచ్చ॥ సో ఫస్సో అనిచ్చోతి పస్సతి। వేదనా అనిచ్చాతి పస్సతి। సఞ్ఞా అనిచ్చాతి పస్సతి। సఙ్ఖారా అనిచ్చాతి పస్సతి। విఞ్ఞాణం అనిచ్చన్తి పస్సతి॥ తస్స ధాతారమ్మణమేవ చిత్తం పక్ఖన్దతి పసీదతి సన్తిట్ఠతి అధిముచ్చతి॥>
    text <తఞ్చే। ఆవుసో। భిక్ఖుం పరే అనిట్ఠేహి అకన్తేహి అమనాపేహి సముదాచరన్తి పాణిసమ్ఫస్సేనపి లేడ్డుసమ్ఫస్సేనపి దణ్డసమ్ఫస్సేనపి సత్థసమ్ఫస్సేనపి॥ సో ఏవం పజానాతి తథాభూతో ఖో అయం కాయో యథాభూతస్మిం కాయే పాణిసమ్ఫస్సాపి కమన్తి। లేడ్డుసమ్ఫస్సాపి కమన్తి। దణ్డసమ్ఫస్సాపి కమన్తి। సత్థసమ్ఫస్సాపి కమన్తి॥ వుత్తం ఖో పనేతం భగవతా కకచూపమోవాదే ఉభతోదణ్డకేన చేపి। భిక్ఖవే। కకచేన చోరా ఓచరకా అఙ్గమఙ్గాని ఓకన్తేయ్యుం। తత్రాపి యో మనో పదూసేయ్య న మే సో తేన సాసనకరోతి॥ ఆరద్ధం ఖో పన మే వీరియం భవిస్సతి అసల్లీనం। ఉపట్ఠితా సతి అసమ్ముట్ఠా। పస్సద్ధో కాయో అసారద్ధో। సమాహితం చిత్తం ఏకగ్గం॥ కామం దాని ఇమస్మిం కాయే పాణిసమ్ఫస్సాపి కమన్తు। లేడ్డుసమ్ఫస్సాపి కమన్తు। దణ్డసమ్ఫస్సాపి కమన్తు। సత్థసమ్ఫస్సాపి కమన్తు। కరీయతి హిదం బుద్ధానం సాసనన్తి॥>
    text <తస్స చే। ఆవుసో। భిక్ఖునో ఏవం బుద్ధం అనుస్సరతో ఏవం ధమ్మం అనుస్సరతో ఏవం సఙ్ఘం అనుస్సరతో ఉపేక్ఖా కుసలనిస్సితా న సణ్ఠాతి॥ సో తేన సంవిజ్జతి సంవేగం ఆపజ్జతి అలాభా వత మే। న వత మే లాభా। దుల్లద్ధం వత మే। న వత మే సులద్ధం। యస్స మే ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా న సణ్ఠాతీతి॥ సేయ్యథాపి। ఆవుసో। సుణిసా ససురం దిస్వా సంవిజ్జతి సంవేగం ఆపజ్జతి। ఏవమేవ ఖో। ఆవుసో। తస్స చే భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా న సణ్ఠాతి। సో తేన సంవిజ్జతి సంవేగం ఆపజ్జతి అలాభా వత మే న వత మే లాభా। దుల్లద్ధం వత మే। న వత మే సులద్ధం। యస్స మే ఏవం బుద్ధం అనుస్సరతో ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా న సణ్ఠాతీతి॥ తస్స చే। ఆవుసో। భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో ఉపేక్ఖా కుసలనిస్సితా సణ్ఠాతి। సో తేన అత్తమనో హోతి॥ ఏత్తావతాపి ఖో। ఆవుసో। భిక్ఖునో బహుకతం హోతి॥>
    text <౩౦౩>, <కతమా చావుసో। ఆపోధాతు॥ ఆపోధాతు సియా అజ్ఝత్తికా। సియా బాహిరా॥ కతమా చావుసో అజ్ఝత్తికా ఆపోధాతు॥ యం అజ్ఝత్తం పచ్చత్తం ఆపో ఆపోగతం ఉపాదిన్నం। సేయ్యథిదం పిత్తం సేమ్హం పుబ్బో లోహితం సేదో మేదో అస్సు వసా ఖేళో సిఙ్ఘాణికా లసికా ముత్తం। యం వా పనఞ్ఞమ్పి కిఞ్చి అజ్ఝత్తం పచ్చత్తం ఆపో ఆపోగతం ఉపాదిన్నం అయం వుచ్చతావుసో। అజ్ఝత్తికా ఆపోధాతు॥ యా చేవ ఖో పన అజ్ఝత్తికా ఆపోధాతు యా చ బాహిరా ఆపోధాతు। ఆపోధాతురేవేసా॥ తం నేతం మమ। నేసోహమస్మి। న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥ ఏవమేతం యథాభూతం సమ్మప్పఞ్ఞాయ దిస్వా ఆపోధాతుయా నిబ్బిన్దతి। ఆపోధాతుయా చిత్తం విరాజేతి॥>
    text <హోతి ఖో సో। ఆవుసో। సమయో యం బాహిరా ఆపోధాతు పకుప్పతి॥ సా గామమ్పి వహతి। నిగమమ్పి వహతి। నగరమ్పి వహతి। జనపదమ్పి వహతి। జనపదపదేసమ్పి వహతి॥ హోతి ఖో సో। ఆవుసో। సమయో యం మహాసముద్దే యోజనసతికానిపి ఉదకాని ఓగచ్ఛన్తి। ద్వియోజనసతికానిపి ఉదకాని ఓగచ్ఛన్తి। తియోజనసతికానిపి ఉదకాని ఓగచ్ఛన్తి। చతుయోజనసతికానిపి ఉదకాని ఓగచ్ఛన్తి। పఞ్చయోజనసతికానిపి ఉదకాని ఓగచ్ఛన్తి। ఛయోజనసతికానిపి ఉదకాని ఓగచ్ఛన్తి। సత్తయోజనసతికానిపి ఉదకాని ఓగచ్ఛన్తి॥ హోతి ఖో సో। ఆవుసో। సమయో యం మహాసముద్దే సత్తతాలమ్పి ఉదకం సణ్ఠాతి। ఛత్తాలమ్పి ఉదకం సణ్ఠాతి। పఞ్చతాలమ్పి ఉదకం సణ్ఠాతి। చతుత్తాలమ్పి ఉదకం సణ్ఠాతి। తితాలమ్పి ఉదకం సణ్ఠాతి। ద్వితాలమ్పి ఉదకం సణ్ఠాతి। తాలమత్తమ్పి ఉదకం సణ్ఠాతి॥ హోతి ఖో సో। ఆవుసో। సమయో యం మహాసముద్దే సత్తపోరిసమ్పి ఉదకం సణ్ఠాతి। ఛప్పోరిసమ్పి ఉదకం సణ్ఠాతి। పఞ్చపోరిసమ్పి ఉదకం సణ్ఠాతి। చతుప్పోరిసమ్పి ఉదకం సణ్ఠాతి। తిపోరిసమ్పి ఉదకం సణ్ఠాతి। ద్విపోరిసమ్పి ఉదకం సణ్ఠాతి। పోరిసమత్తమ్పి ఉదకం సణ్ఠాతి॥ హోతి ఖో సో। ఆవుసో। సమయో యం మహాసముద్దే అడ్ఢపోరిసమ్పి ఉదకం సణ్ఠాతి। కటిమత్తమ్పి ఉదకం సణ్ఠాతి। జాణుకమత్తమ్పి ఉదకం సణ్ఠాతి। గోప్ఫకమత్తమ్పి ఉదకం సణ్ఠాతి॥ హోతి ఖో సో। ఆవుసో। సమయో। యం మహాసముద్దే అఙ్గులిపబ్బతేమనమత్తమ్పి ఉదకం న హోతి॥ తస్సా హి నామ। ఆవుసో। బాహిరాయ ఆపోధాతుయా తావ మహల్లికాయ అనిచ్చతా పఞ్ఞాయిస్సతి। ఖయధమ్మతా పఞ్ఞాయిస్సతి। వయధమ్మతా పఞ్ఞాయిస్సతి। విపరిణామధమ్మతా పఞ్ఞాయిస్సతి॥ కిం పనిమస్స మత్తట్ఠకస్స కాయస్స తణ్హుపాదిన్నస్స అహన్తి వా మమన్తి వా అస్మీతి వా॥ అథ ఖ్వాస్స నోతేవేత్థ హోతి…పే॰… తస్స చే। ఆవుసో। భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో ఉపేక్ఖా కుసలనిస్సితా సణ్ఠాతి॥ సో తేన అత్తమనో హోతి॥ ఏత్తావతాపి ఖో। ఆవుసో। భిక్ఖునో బహుకతం హోతి॥>
    text <౩౦౪>, <కతమా చావుసో। తేజోధాతు॥ తేజోధాతు సియా అజ్ఝత్తికా। సియా బాహిరా॥ కతమా చావుసో। అజ్ఝత్తికా తేజోధాతు॥ యం అజ్ఝత్తం పచ్చత్తం తేజో తేజోగతం ఉపాదిన్నం। సేయ్యథిదం యేన చ సన్తప్పతి। యేన చ జీరీయతి। యేన చ పరిడయ్హతి। యేన చ అసితపీతఖాయితసాయితం సమ్మా పరిణామం గచ్ఛతి। యం వా పనఞ్ఞమ్పి కిఞ్చి అజ్ఝత్తం పచ్చత్తం తేజో తేజోగతం ఉపాదిన్నం అయం వుచ్చతావుసో। అజ్ఝత్తికా తేజోధాతు॥ యా చేవ ఖో పన అజ్ఝత్తికా తేజోధాతు యా చ బాహిరా తేజోధాతు। తేజోధాతురేవేసా॥ తం నేతం మమ। నేసోహమస్మి। న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥ ఏవమేతం యథాభూతం సమ్మప్పఞ్ఞాయ దిస్వా తేజోధాతుయా నిబ్బిన్దతి। తేజోధాతుయా చిత్తం విరాజేతి॥>
    text <హోతి ఖో సో। ఆవుసో। సమయో యం బాహిరా తేజోధాతు పకుప్పతి॥ సా గామమ్పి దహతి। నిగమమ్పి దహతి। నగరమ్పి దహతి। జనపదమ్పి దహతి। జనపదపదేసమ్పి దహతి॥ సా హరితన్తం వా పన్థన్తం వా సేలన్తం వా ఉదకన్తం వా రమణీయం వా భూమిభాగం ఆగమ్మ అనాహారా నిబ్బాయతి॥ హోతి ఖో సో। ఆవుసో। సమయో యం కుక్కుటపత్తేనపి న్హారుదద్దులేనపి అగ్గిం గవేసన్తి॥ తస్సా హి నామ। ఆవుసో। బాహిరాయ తేజోధాతుయా తావ మహల్లికాయ అనిచ్చతా పఞ్ఞాయిస్సతి। ఖయధమ్మతా పఞ్ఞాయిస్సతి। వయధమ్మతా పఞ్ఞాయిస్సతి। విపరిణామధమ్మతా పఞ్ఞాయిస్సతి॥ కిం పనిమస్స మత్తట్ఠకస్స కాయస్స తణ్హుపాదిన్నస్స అహన్తి వా మమన్తి వా అస్మీతి వా॥ అథ ఖ్వాస్స నోతేవేత్థ హోతి…పే॰… తస్స చే। ఆవుసో। భిక్ఖునో ఏవం బుద్ధం అనుస్సరతో ఏవం ధమ్మం అనుస్సరతో ఏవం సఙ్ఘం అనుస్సరతో ఉపేక్ఖా కుసలనిస్సితా సణ్ఠాతి। సో తేన అత్తమనో హోతి॥ ఏత్తావతాపి ఖో। ఆవుసో। భిక్ఖునో బహుకతం హోతి॥>
    text <౩౦౫>, <కతమా చావుసో। వాయోధాతు॥ వాయోధాతు సియా అజ్ఝత్తికా। సియా బాహిరా॥ కతమా చావుసో। అజ్ఝత్తికా వాయోధాతు॥ యం అజ్ఝత్తం పచ్చత్తం వాయో వాయోగతం ఉపాదిన్నం। సేయ్యథిదం ఉద్ధఙ్గమా వాతా। అధోగమా వాతా। కుచ్ఛిసయా వాతా। కోట్ఠాసయా వాతా। అఙ్గమఙ్గానుసారినో వాతా। అస్సాసో పస్సాసో ఇతి। యం వా పనఞ్ఞమ్పి కిఞ్చి అజ్ఝత్తం పచ్చత్తం వాయో వాయోగతం ఉపాదిన్నం అయం వుచ్చతావుసో। అజ్ఝత్తికా వాయోధాతు॥ యా చేవ ఖో పన అజ్ఝత్తికా వాయోధాతు। యా చ బాహిరా వాయోధాతు। వాయోధాతురేవేసా॥ తం నేతం మమ నేసోహమస్మి న మేసో అత్తాతి ఏవమేతం యథాభూతం సమ్మప్పఞ్ఞాయ దట్ఠబ్బం॥ ఏవమేతం యథాభూతం సమ్మప్పఞ్ఞాయ దిస్వా వాయోధాతుయా నిబ్బిన్దతి వాయోధాతుయా చిత్తం విరాజేతి॥>
    text <హోతి ఖో సో। ఆవుసో। సమయో యం బాహిరా వాయోధాతు పకుప్పతి॥ సా గామమ్పి వహతి। నిగమమ్పి వహతి। నగరమ్పి వహతి। జనపదమ్పి వహతి। జనపదపదేసమ్పి వహతి॥ హోతి ఖో సో। ఆవుసో। సమయో యం గిమ్హానం పచ్ఛిమే మాసే తాలవణ్టేనపి విధూపనేనపి వాతం పరియేసన్తి। ఓస్సవనేపి తిణాని న ఇచ్ఛన్తి॥ తస్సా హి నామ। ఆవుసో। బాహిరాయ వాయోధాతుయా తావ మహల్లికాయ అనిచ్చతా పఞ్ఞాయిస్సతి। ఖయధమ్మతా పఞ్ఞాయిస్సతి। వయధమ్మతా పఞ్ఞాయిస్సతి। విపరిణామధమ్మతా పఞ్ఞాయిస్సతి॥ కిం పనిమస్స మత్తట్ఠకస్స కాయస్స తణ్హుపాదిన్నస్స అహన్తి వా మమన్తి వా అస్మీతి వా॥ అథ ఖ్వాస్స నోతేవేత్థ హోతి॥>
    text <తఞ్చే। ఆవుసో। భిక్ఖుం పరే అక్కోసన్తి పరిభాసన్తి రోసేన్తి విహేసేన్తి॥ సో ఏవం పజానాతి। ఉప్పన్నా ఖో మే అయం సోతసమ్ఫస్సజా దుక్ఖా వేదనా॥ సా చ ఖో పటిచ్చ। నో అపటిచ్చ॥ కిం పటిచ్చ॥ ఫస్సం పటిచ్చ॥ సోపి ఫస్సో అనిచ్చోతి పస్సతి। వేదనా అనిచ్చాతి పస్సతి। సఞ్ఞా అనిచ్చాతి పస్సతి। సఙ్ఖారా అనిచ్చాతి పస్సతి। విఞ్ఞాణం అనిచ్చన్తి పస్సతి॥ తస్స ధాతారమ్మణమేవ చిత్తం పక్ఖన్దతి పసీదతి సన్తిట్ఠతి అధిముచ్చతి॥>
    text <తఞ్చే। ఆవుసో। భిక్ఖుం పరే అనిట్ఠేహి అకన్తేహి అమనాపేహి సముదాచరన్తి। పాణిసమ్ఫస్సేనపి లేడ్డుసమ్ఫస్సేనపి దణ్డసమ్ఫస్సేనపి సత్థసమ్ఫస్సేనపి॥ సో ఏవం పజానాతి తథాభూతో ఖో అయం కాయో యథాభూతస్మిం కాయే పాణిసమ్ఫస్సాపి కమన్తి। లేడ్డుసమ్ఫస్సాపి కమన్తి। దణ్డసమ్ఫస్సాపి కమన్తి। సత్థసమ్ఫస్సాపి కమన్తి॥ వుత్తం ఖో పనేతం భగవతా కకచూపమోవాదే ఉభతోదణ్డకేన చేపి। భిక్ఖవే। కకచేన చోరా ఓచరకా అఙ్గమఙ్గాని ఓకన్తేయ్యుం॥ తత్రాపి యో మనో పదూసేయ్య। న మే సో తేన సాసనకరోతి॥ ఆరద్ధం ఖో పన మే వీరియం భవిస్సతి అసల్లీనం। ఉపట్ఠితా సతి అసమ్ముట్ఠా। పస్సద్ధో కాయో అసారద్ధో। సమాహితం చిత్తం ఏకగ్గం॥ కామం దాని ఇమస్మిం కాయే పాణిసమ్ఫస్సాపి కమన్తు। లేడ్డుసమ్ఫస్సాపి కమన్తు। దణ్డసమ్ఫస్సాపి కమన్తు। సత్థసమ్ఫస్సాపి కమన్తు॥ కరీయతి హిదం బుద్ధానం సాసనన్తి॥>
    text <తస్స చే। ఆవుసో। భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో ఉపేక్ఖా కుసలనిస్సితా న సణ్ఠాతి॥ సో తేన సంవిజ్జతి సంవేగం ఆపజ్జతి అలాభా వత మే। న వత మే లాభా। దుల్లద్ధం వత మే। న వత మే సులద్ధం॥ యస్స మే ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో ఉపేక్ఖా కుసలనిస్సితా న సణ్ఠాతీతి॥ సేయ్యథాపి। ఆవుసో। సుణిసా ససురం దిస్వా సంవిజ్జతి సంవేగం ఆపజ్జతి। ఏవమేవ ఖో। ఆవుసో। తస్స చే భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా న సణ్ఠాతి॥ సో తేన సంవిజ్జతి సంవేగం ఆపజ్జతి అలాభా వత మే। న వత మే లాభా। దుల్లద్ధం వత మే। న వత మే సులద్ధం॥ యస్స మే ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా న సణ్ఠాతీతి॥ తస్స చే। ఆవుసో। భిక్ఖునో ఏవం బుద్ధం అనుస్సరతో। ఏవం ధమ్మం అనుస్సరతో। ఏవం సఙ్ఘం అనుస్సరతో। ఉపేక్ఖా కుసలనిస్సితా సణ్ఠాతి। సో తేన అత్తమనో హోతి॥ ఏత్తావతాపి ఖో। ఆవుసో। భిక్ఖునో బహుకతం హోతి॥>
    text <౩౦౬>, <సేయ్యథాపి। ఆవుసో। కట్ఠఞ్చ పటిచ్చ వల్లిఞ్చ పటిచ్చ తిణఞ్చ పటిచ్చ మత్తికఞ్చ పటిచ్చ ఆకాసో పరివారితో అగారం త్వేవ సఙ్ఖం గచ్ఛతి। ఏవమేవ ఖో। ఆవుసో। అట్ఠిఞ్చ పటిచ్చ న్హారుఞ్చ పటిచ్చ మంసఞ్చ పటిచ్చ చమ్మఞ్చ పటిచ్చ ఆకాసో పరివారితో రూపం త్వేవ సఙ్ఖం గచ్ఛతి॥ అజ్ఝత్తికఞ్చేవ। ఆవుసో। చక్ఖుం అపరిభిన్నం హోతి। బాహిరా చ రూపా న ఆపాథం ఆగచ్ఛన్తి। నో చ తజ్జో సమన్నాహారో హోతి। నేవ తావ తజ్జస్స విఞ్ఞాణభాగస్స పాతుభావో హోతి॥ అజ్ఝత్తికఞ్చేవ। ఆవుసో। చక్ఖుం అపరిభిన్నం హోతి బాహిరా చ రూపా ఆపాథం ఆగచ్ఛన్తి। నో చ తజ్జో సమన్నాహారో హోతి। నేవ తావ తజ్జస్స విఞ్ఞాణభాగస్స పాతుభావో హోతి॥ యతో చ ఖో। ఆవుసో। అజ్ఝత్తికఞ్చేవ చక్ఖుం అపరిభిన్నం హోతి। బాహిరా చ రూపా ఆపాథం ఆగచ్ఛన్తి। తజ్జో చ సమన్నాహారో హోతి॥ ఏవం తజ్జస్స విఞ్ఞాణభాగస్స పాతుభావో హోతి॥ యం తథాభూతస్స రూపం తం రూపుపాదానక్ఖన్ధే సఙ్గహం గచ్ఛతి। యా తథాభూతస్స వేదనా సా వేదనుపాదానక్ఖన్ధే సఙ్గహం గచ్ఛతి। యా తథాభూతస్స సఞ్ఞా సా సఞ్ఞుపాదానక్ఖన్ధే సఙ్గహం గచ్ఛతి। యే తథాభూతస్స సఙ్ఖారా తే సఙ్ఖారుపాదానక్ఖన్ధే సఙ్గహం గచ్ఛన్తి। యం తథాభూతస్స విఞ్ఞాణం తం విఞ్ఞాణుపాదానక్ఖన్ధే సఙ్గహం గచ్ఛతి॥>
    text <సో ఏవం పజానాతి ఏవఞ్హి కిర ఇమేసం పఞ్చన్నం ఉపాదానక్ఖన్ధానం సఙ్గహో సన్నిపాతో సమవాయో హోతి॥ వుత్తం ఖో పనేతం భగవతా యో పటిచ్చసముప్పాదం పస్సతి సో ధమ్మం పస్సతి। యో ధమ్మం పస్సతి సో పటిచ్చసముప్పాదం పస్సతీతి॥ పటిచ్చసముప్పన్నా ఖో పనిమే యదిదం పఞ్చుపాదానక్ఖన్ధా॥ యో ఇమేసు పఞ్చసు ఉపాదానక్ఖన్ధేసు ఛన్దో ఆలయో అనునయో అజ్ఝోసానం సో దుక్ఖసముదయో॥ యో ఇమేసు పఞ్చసు ఉపాదానక్ఖన్ధేసు ఛన్దరాగవినయో ఛన్దరాగప్పహానం। సో దుక్ఖనిరోధోతి॥ ఏత్తావతాపి ఖో। ఆవుసో। భిక్ఖునో బహుకతం హోతి॥>
    text <అజ్ఝత్తికఞ్చేవ। ఆవుసో। సోతం అపరిభిన్నం హోతి…పే॰… ఘానం అపరిభిన్నం హోతి… జివ్హా అపరిభిన్నా హోతి… కాయో అపరిభిన్నో హోతి… మనో అపరిభిన్నో హోతి। బాహిరా చ ధమ్మా న ఆపాథం ఆగచ్ఛన్తి నో చ తజ్జో సమన్నాహారో హోతి। నేవ తావ తజ్జస్స విఞ్ఞాణభాగస్స పాతుభావో హోతి॥ అజ్ఝత్తికో చేవ। ఆవుసో। మనో అపరిభిన్నో హోతి। బాహిరా చ ధమ్మా ఆపాథం ఆగచ్ఛన్తి। నో చ తజ్జో సమన్నాహారో హోతి। నేవ తావ తజ్జస్స విఞ్ఞాణభాగస్స పాతుభావో హోతి॥ యతో చ ఖో। ఆవుసో। అజ్ఝత్తికో చేవ మనో అపరిభిన్నో హోతి। బాహిరా చ ధమ్మా ఆపాథం ఆగచ్ఛన్తి। తజ్జో చ సమన్నాహారో హోతి। ఏవం తజ్జస్స విఞ్ఞాణభాగస్స పాతుభావో హోతి॥ యం తథాభూతస్స రూపం తం రూపుపాదానక్ఖన్ధే సఙ్గహం గచ్ఛతి। యా తథాభూతస్స వేదనా సా వేదనుపాదానక్ఖన్ధే సఙ్గహం గచ్ఛతి। యా తథాభూతస్స సఞ్ఞా సా సఞ్ఞుపాదానక్ఖన్ధే సఙ్గహం గచ్ఛతి। యే తథాభూతస్స సఙ్ఖారా తే సఙ్ఖారుపాదానక్ఖన్ధే సఙ్గహం గచ్ఛన్తి। యం తథాభూతస్స విఞ్ఞాణం తం విఞ్ఞాణుపాదానక్ఖన్ధే సఙ్గహం గచ్ఛతి॥ సో ఏవం పజానాతి ఏవఞ్హి కిర ఇమేసం పఞ్చన్నం ఉపాదానక్ఖన్ధానం సఙ్గహో సన్నిపాతో సమవాయో హోతి॥ వుత్తం ఖో పనేతం భగవతా యో పటిచ్చసముప్పాదం పస్సతి సో ధమ్మం పస్సతి। యో ధమ్మం పస్సతి సో పటిచ్చసముప్పాదం పస్సతీతి॥ పటిచ్చసముప్పన్నా ఖో పనిమే యదిదం పఞ్చుపాదానక్ఖన్ధా॥ యో ఇమేసు పఞ్చసు ఉపాదానక్ఖన్ధేసు ఛన్దో ఆలయో అనునయో అజ్ఝోసానం సో దుక్ఖసముదయో॥ యో ఇమేసు పఞ్చసు ఉపాదానక్ఖన్ధేసు ఛన్దరాగవినయో ఛన్దరాగప్పహానం సో దుక్ఖనిరోధోతి॥ ఏత్తావతాపి ఖో। ఆవుసో। భిక్ఖునో బహుకతం హోతీతి॥>
    text <ఇదమవోచ ఆయస్మా సారిపుత్తో॥ అత్తమనా తే భిక్ఖూ ఆయస్మతో సారిపుత్తస్స భాసితం అభినన్దున్తి॥>
    stand <మహాహత్థిపదోపమసుత్తం నిట్ఠితం అట్ఠమం॥>
  text <౯॥ మహాసారోపమసుత్తం>
    text <౩౦౭>, <ఏవం మే సుతం ఏకం సమయం భగవా రాజగహే విహరతి గిజ్ఝకూటే పబ్బతే అచిరపక్కన్తే దేవదత్తే॥ తత్ర ఖో భగవా దేవదత్తం ఆరబ్భ భిక్ఖూ ఆమన్తేసి>
    text <ఇధ। భిక్ఖవే। ఏకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన అత్తమనో హోతి పరిపుణ్ణసఙ్కప్పో॥ సో తేన లాభసక్కారసిలోకేన అత్తానుక్కంసేతి పరం వమ్భేతి అహమస్మి లాభసక్కారసిలోకవా। ఇమే పనఞ్ఞే భిక్ఖూ అప్పఞ్ఞాతా అప్పేసక్ఖాతి॥ సో తేన లాభసక్కారసిలోకేన మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥>
    text <సేయ్యథాపి। భిక్ఖవే। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం అతిక్కమ్మ పపటికం। సాఖాపలాసం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం అతిక్కమ్మ పపటికం। సాఖాపలాసం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥ ఏవమేవ ఖో। భిక్ఖవే। ఇధేకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన అత్తమనో హోతి పరిపుణ్ణసఙ్కప్పో॥ సో తేన లాభసక్కారసిలోకేన అత్తానుక్కంసేతి। పరం వమ్భేతి అహమస్మి లాభసక్కారసిలోకవా। ఇమే పనఞ్ఞే భిక్ఖూ అప్పఞ్ఞాతా అప్పేసక్ఖాతి॥ సో తేన లాభసక్కారసిలోకేన మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥ అయం వుచ్చతి। భిక్ఖవే। భిక్ఖు సాఖాపలాసం అగ్గహేసి బ్రహ్మచరియస్స। తేన చ వోసానం ఆపాది॥>
    text <౩౦౮>, <ఇధ పన। భిక్ఖవే। ఏకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి॥ అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి పరిపుణ్ణసఙ్కప్పో॥ సో తాయ సీలసమ్పదాయ అత్తానుక్కంసేతి। పరం వమ్భేతి అహమస్మి సీలవా కల్యాణధమ్మో। ఇమే పనఞ్ఞే భిక్ఖూ దుస్సీలా పాపధమ్మాతి॥ సో తాయ సీలసమ్పదాయ మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥>
    text <సేయ్యథాపి। భిక్ఖవే। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం। పపటికం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం। పపటికం ఛేత్వా ఆదాయ పక్కన్తో సారన్తి మఞ్ఞమానో। యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <ఏవమేవ ఖో। భిక్ఖవే। ఇధేకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి॥ అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి పరిపుణ్ణసఙ్కప్పో॥ సో తాయ సీలసమ్పదాయ అత్తానుక్కంసేతి। పరం వమ్భేతి అహమస్మి సీలవా కల్యాణధమ్మో। ఇమే పనఞ్ఞే భిక్ఖూ దుస్సీలా పాపధమ్మాతి॥ సో తాయ సీలసమ్పదాయ మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥ అయం వుచ్చతి। భిక్ఖవే। భిక్ఖు పపటికం అగ్గహేసి బ్రహ్మచరియస్స। తేన చ వోసానం ఆపాది॥>
    text <౩౦౯>, <ఇధ పన। భిక్ఖవే। ఏకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి॥ అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి పరిపుణ్ణసఙ్కప్పో॥ సో తాయ సమాధిసమ్పదాయ అత్తానుక్కంసేతి। పరం వమ్భేతి అహమస్మి సమాహితో ఏకగ్గచిత్తో। ఇమే పనఞ్ఞే భిక్ఖూ అసమాహితా విబ్భన్తచిత్తాతి॥ సో తాయ సమాధిసమ్పదాయ మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥>
    text <సేయ్యథాపి। భిక్ఖవే। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం తచం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం తచం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <ఏవమేవ ఖో। భిక్ఖవే। ఇధేకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి పరిపుణ్ణసఙ్కప్పో॥ సో తాయ సమాధిసమ్పదాయ అత్తానుక్కంసేతి। పరం వమ్భేతి అహమస్మి సమాహితో ఏకగ్గచిత్తో। ఇమే పనఞ్ఞే భిక్ఖూ అసమాహితా విబ్భన్తచిత్తాతి॥ సో తాయ సమాధిసమ్పదాయ మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥ అయం వుచ్చతి। భిక్ఖవే। భిక్ఖు తచం అగ్గహేసి బ్రహ్మచరియస్స। తేన చ వోసానం ఆపాది॥>
    text <౩౧౦>, <ఇధ పన। భిక్ఖవే। ఏకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి॥ అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సో తాయ సమాధిసమ్పదాయ న మజ్జతి నప్పమజ్జతి న పమాదం ఆపజ్జతి అప్పమత్తో సమానో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి పరిపుణ్ణసఙ్కప్పో॥ సో తేన ఞాణదస్సనేన అత్తానుక్కంసేతి। పరం వమ్భేతి అహమస్మి జానం పస్సం విహరామి॥ ఇమే పనఞ్ఞే భిక్ఖూ అజానం అపస్సం విహరన్తీతి॥ సో తేన ఞాణదస్సనేన మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥>
    text <సేయ్యథాపి। భిక్ఖవే। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం ఫేగ్గుం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం న అఞ్ఞాసి ఫేగ్గుం న అఞ్ఞాసి తచం న అఞ్ఞాసి పపటికం న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం ఫేగ్గుం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥ ఏవమేవ ఖో। భిక్ఖవే। ఇధేకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సో తాయ సమాధిసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి పరిపుణ్ణసఙ్కప్పో॥ సో తేన ఞాణదస్సనేన అత్తానుక్కంసేతి। పరం వమ్భేతి అహమస్మి జానం పస్సం విహరామి। ఇమే పనఞ్ఞే భిక్ఖూ అజానం అపస్సం విహరన్తీతి॥ సో తేన ఞాణదస్సనేన మజ్జతి పమజ్జతి పమాదం ఆపజ్జతి। పమత్తో సమానో దుక్ఖం విహరతి॥ అయం వుచ్చతి। భిక్ఖవే। భిక్ఖు ఫేగ్గుం అగ్గహేసి బ్రహ్మచరియస్స। తేన చ వోసానం ఆపాది॥>
    text <౩౧౧>, <ఇధ పన। భిక్ఖవే। ఏకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి। న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సో తాయ సమాధిసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి। నో చ ఖో పరిపుణ్ణసఙ్కప్పో॥ సో తేన ఞాణదస్సనేన న అత్తానుక్కంసేతి। న పరం వమ్భేతి॥ సో తేన ఞాణదస్సనేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో అసమయవిమోక్ఖం ఆరాధేతి॥ అట్ఠానమేతం। భిక్ఖవే। అనవకాసో యం సో భిక్ఖు తాయ అసమయవిముత్తియా పరిహాయేథ॥>
    text <సేయ్యథాపి। భిక్ఖవే। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో సారఞ్ఞేవ ఛేత్వా ఆదాయ పక్కమేయ్య సారన్తి జానమానో॥ తమేనం చక్ఖుమా పురిసో దిస్వా ఏవం వదేయ్య అఞ్ఞాసి వతాయం భవం పురిసో సారం। అఞ్ఞాసి ఫేగ్గుం। అఞ్ఞాసి తచం। అఞ్ఞాసి పపటికం। అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో సారఞ్ఞేవ ఛేత్వా ఆదాయ పక్కన్తో సారన్తి జానమానో॥ యఞ్చస్స సారేన సారకరణీయం తఞ్చస్స అత్థం అనుభవిస్సతీతి॥>
    text <ఏవమేవ ఖో। భిక్ఖవే। ఇధేకచ్చో కులపుత్తో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి। న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ సో తేన లాభసక్కారసిలోకేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సో తాయ సీలసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సో తాయ సమాధిసమ్పదాయ న మజ్జతి నప్పమజ్జతి న పమాదం ఆపజ్జతి। అప్పమత్తో సమానో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి। నో చ ఖో పరిపుణ్ణసఙ్కప్పో॥ సో తేన ఞాణదస్సనేన న అత్తానుక్కంసేతి। న పరం వమ్భేతి॥ సో తేన ఞాణదస్సనేన న మజ్జతి నప్పమజ్జతి న పమాదం ఆపజ్జతి। అప్పమత్తో సమానో అసమయవిమోక్ఖం ఆరాధేతి॥ అట్ఠానమేతం। భిక్ఖవే। అనవకాసో యం సో భిక్ఖు తాయ అసమయవిముత్తియా పరిహాయేథ॥>
    text <ఇతి ఖో। భిక్ఖవే। నయిదం బ్రహ్మచరియం లాభసక్కారసిలోకానిసంసం। న సీలసమ్పదానిసంసం। న సమాధిసమ్పదానిసంసం। న ఞాణదస్సనానిసంసం॥ యా చ ఖో అయం। భిక్ఖవే। అకుప్పా చేతోవిముత్తి ఏతదత్థమిదం। భిక్ఖవే। బ్రహ్మచరియం। ఏతం సారం ఏతం పరియోసానన్తి॥>
    text <ఇదమవోచ భగవా॥ అత్తమనా తే భిక్ఖూ భగవతో భాసితం అభినన్దున్తి॥>
    stand <మహాసారోపమసుత్తం నిట్ఠితం నవమం॥>
  text <౧౦॥ చూళసారోపమసుత్తం>
    text <౩౧౨>, <ఏవం మే సుతం ఏకం సమయం భగవా సావత్థియం విహరతి జేతవనే అనాథపిణ్డికస్స ఆరామే॥ అథ ఖో పిఙ్గలకోచ్ఛో బ్రాహ్మణో యేన భగవా తేనుపసఙ్కమి। ఉపసఙ్కమిత్వా భగవతా సద్ధిం సమ్మోది॥ సమ్మోదనీయం కథం సారణీయం వీతిసారేత్వా ఏకమన్తం నిసీది॥ ఏకమన్తం నిసిన్నో ఖో పిఙ్గలకోచ్ఛో బ్రాహ్మణో భగవన్తం ఏతదవోచ యేమే। భో గోతమ। సమణబ్రాహ్మణా సఙ్ఘినో గణినో గణాచరియా ఞాతా యసస్సినో తిత్థకరా సాధుసమ్మతా। బహుజనస్స। సేయ్యథిదం పూరణో కస్సపో। మక్ఖలి గోసాలో। అజితో కేసకమ్బలో। పకుధో కచ్చాయనో। సఞ్చయో బేలట్ఠపుత్తో। నిగణ్ఠో నాటపుత్తో। సబ్బేతే సకాయ పటిఞ్ఞాయ అబ్భఞ్ఞంసు సబ్బేవ నాబ్భఞ్ఞంసు। ఉదాహు ఏకచ్చే అబ్భఞ్ఞంసు ఏకచ్చే నాబ్భఞ్ఞంసూతి॥ అలం। బ్రాహ్మణ। తిట్ఠతేతం సబ్బేతే సకాయ పటిఞ్ఞాయ అబ్భఞ్ఞంసు సబ్బేవ నాబ్భఞ్ఞంసు। ఉదాహు ఏకచ్చే అబ్భఞ్ఞంసు ఏకచ్చే నాబ్భఞ్ఞంసూతి॥ ధమ్మం తే। బ్రాహ్మణ। దేసేస్సామి। తం సుణాహి। సాధుకం మనసి కరోహి। భాసిస్సామీతి॥ ఏవం। భోతి ఖో పిఙ్గలకోచ్ఛో బ్రాహ్మణో భగవతో పచ్చస్సోసి॥ భగవా ఏతదవోచ>
    text <౩౧౩>, <సేయ్యథాపి। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం అతిక్కమ్మ పపటికం। సాఖాపలాసం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం అతిక్కమ్మ పపటికం। సాఖాపలాసం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <౩౧౪>, <సేయ్యథాపి వా పన। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం। పపటికం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం పపటికం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <౩౧౫>, <సేయ్యథాపి వా పన। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం। తచం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం। తచం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <౩౧౬>, <సేయ్యథాపి వా పన। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం। ఫేగ్గుం ఛేత్వా ఆదాయ పక్కమేయ్య సారన్తి మఞ్ఞమానో॥ తమేనం చక్ఖుమా పురిసో దిస్వా ఏవం వదేయ్య న వతాయం భవం పురిసో అఞ్ఞాసి సారం। న అఞ్ఞాసి ఫేగ్గుం। న అఞ్ఞాసి తచం। న అఞ్ఞాసి పపటికం। న అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం। ఫేగ్గుం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతీతి॥>
    text <౩౧౭>, <సేయ్యథాపి వా పన। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో సారఞ్ఞేవ ఛేత్వా ఆదాయ పక్కమేయ్య సారన్తి జానమానో॥ తమేనం చక్ఖుమా పురిసో దిస్వా ఏవం వదేయ్య అఞ్ఞాసి వతాయం భవం పురిసో సారం। అఞ్ఞాసి ఫేగ్గుం। అఞ్ఞాసి తచం। అఞ్ఞాసి పపటికం। అఞ్ఞాసి సాఖాపలాసం॥ తథా హయం భవం పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో సారఞ్ఞేవ ఛేత్వా ఆదాయ పక్కన్తో సారన్తి జానమానో॥ యఞ్చస్స సారేన సారకరణీయం తఞ్చస్స అత్థం అనుభవిస్సతీతి॥>
    text <౩౧౮>, <ఏవమేవ ఖో। బ్రాహ్మణ। ఇధేకచ్చో పుగ్గలో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన అత్తమనో హోతి పరిపుణ్ణసఙ్కప్పో॥ సో తేన లాభసక్కారసిలోకేన అత్తానుక్కంసేతి। పరం వమ్భేతి అహమస్మి లాభసక్కారసిలోకవా। ఇమే పనఞ్ఞే భిక్ఖూ అప్పఞ్ఞాతా అప్పేసక్ఖాతి॥ లాభసక్కారసిలోకేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ న ఛన్దం జనేతి। న వాయమతి। ఓలీనవుత్తికో చ హోతి సాథలికో॥ సేయ్యథాపి సో। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం అతిక్కమ్మ పపటికం। సాఖాపలాసం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతి॥ తథూపమాహం। బ్రాహ్మణ। ఇమం పుగ్గలం వదామి॥>
    text <౩౧౯>, <ఇధ పన। బ్రాహ్మణ। ఏకచ్చో పుగ్గలో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ లాభసక్కారసిలోకేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। పరిపుణ్ణసఙ్కప్పో॥ సో తాయ సీలసమ్పదాయ అత్తానుక్కంసేతి। పరం వమ్భేతి అహమస్మి సీలవా కల్యాణధమ్మో। ఇమే పనఞ్ఞే భిక్ఖూ దుస్సీలా పాపధమ్మాతి॥ సీలసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ న ఛన్దం జనేతి। న వాయమతి। ఓలీనవుత్తికో చ హోతి సాథలికో॥ సేయ్యథాపి సో। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం అతిక్కమ్మ తచం। పపటికం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం। తఞ్చస్స అత్థం నానుభవిస్సతి॥ తథూపమాహం। బ్రాహ్మణ। ఇమం పుగ్గలం వదామి॥>
    text <౩౨౦>, <ఇధ పన। బ్రాహ్మణ। ఏకచ్చో పుగ్గలో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి। న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ లాభసక్కారసిలోకేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సీలసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। పరిపుణ్ణసఙ్కప్పో॥ సో తాయ సమాధిసమ్పదాయ అత్తానుక్కంసేతి। పరం వమ్భేతి అహమస్మి సమాహితో ఏకగ్గచిత్తో। ఇమే పనఞ్ఞే భిక్ఖూ అసమాహితా విబ్భన్తచిత్తాతి॥ సమాధిసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ। తేసం ధమ్మానం సచ్ఛికిరియాయ న ఛన్దం జనేతి। న వాయమతి। ఓలీనవుత్తికో చ హోతి సాథలికో॥ సేయ్యథాపి సో। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం అతిక్కమ్మ ఫేగ్గుం। తచం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతి॥ తథూపమాహం। బ్రాహ్మణ। ఇమం పుగ్గలం వదామి॥>
    text <౩౨౧>, <ఇధ పన। బ్రాహ్మణ। ఏకచ్చో పుగ్గలో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన…పే॰… అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ లాభసక్కారసిలోకేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సీలసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సమాధిసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి। పరిపుణ్ణసఙ్కప్పో॥ సో తేన ఞాణదస్సనేన అత్తానుక్కంసేతి। పరం వమ్భేతి అహమస్మి జానం పస్సం విహరామి। ఇమే పనఞ్ఞే భిక్ఖూ అజానం అపస్సం విహరన్తీతి॥ ఞాణదస్సనేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ న ఛన్దం జనేతి। న వాయమతి। ఓలీనవుత్తికో చ హోతి సాథలికో॥ సేయ్యథాపి సో। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో అతిక్కమ్మేవ సారం। ఫేగ్గుం ఛేత్వా ఆదాయ పక్కన్తో సారన్తి మఞ్ఞమానో॥ యఞ్చస్స సారేన సారకరణీయం తఞ్చస్స అత్థం నానుభవిస్సతి॥ తథూపమాహం। బ్రాహ్మణ। ఇమం పుగ్గలం వదామి॥>
    text <౩౨౨>, <ఇధ పన। బ్రాహ్మణ। ఏకచ్చో పుగ్గలో సద్ధా అగారస్మా అనగారియం పబ్బజితో హోతి ఓతిణ్ణోమ్హి జాతియా జరాయ మరణేన సోకేహి పరిదేవేహి దుక్ఖేహి దోమనస్సేహి ఉపాయాసేహి। దుక్ఖోతిణ్ణో దుక్ఖపరేతో। అప్పేవ నామ ఇమస్స కేవలస్స దుక్ఖక్ఖన్ధస్స అన్తకిరియా పఞ్ఞాయేథాతి॥ సో ఏవం పబ్బజితో సమానో లాభసక్కారసిలోకం అభినిబ్బత్తేతి॥ సో తేన లాభసక్కారసిలోకేన న అత్తమనో హోతి। న పరిపుణ్ణసఙ్కప్పో॥ సో తేన లాభసక్కారసిలోకేన న అత్తానుక్కంసేతి। న పరం వమ్భేతి॥ లాభసక్కారసిలోకేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సీలసమ్పదం ఆరాధేతి॥ సో తాయ సీలసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సీలసమ్పదాయ న అత్తానుక్కంసేతి। న పరం వమ్భేతి॥ సీలసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో సమాధిసమ్పదం ఆరాధేతి॥ సో తాయ సమాధిసమ్పదాయ అత్తమనో హోతి। నో చ ఖో పరిపుణ్ణసఙ్కప్పో॥ సో తాయ సమాధిసమ్పదాయ న అత్తానుక్కంసేతి। న పరం వమ్భేతి॥ సమాధిసమ్పదాయ చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥ సో ఞాణదస్సనం ఆరాధేతి॥ సో తేన ఞాణదస్సనేన అత్తమనో హోతి। నో చ ఖో పరిపుణ్ణసఙ్కప్పో॥ సో తేన ఞాణదస్సనేన న అత్తానుక్కంసేతి। న పరం వమ్భేతి॥ ఞాణదస్సనేన చ యే అఞ్ఞే ధమ్మా ఉత్తరితరా చ పణీతతరా చ తేసం ధమ్మానం సచ్ఛికిరియాయ ఛన్దం జనేతి। వాయమతి। అనోలీనవుత్తికో చ హోతి అసాథలికో॥>
    text <౩౨౩>, <కతమే చ। బ్రాహ్మణ। ధమ్మా ఞాణదస్సనేన ఉత్తరితరా చ పణీతతరా చ॥ ఇధ। బ్రాహ్మణ। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు వితక్కవిచారానం వూపసమా అజ్ఝత్తం సమ్పసాదనం చేతసో ఏకోదిభావం అవితక్కం అవిచారం సమాధిజం పీతిసుఖం దుతియం ఝానం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు పీతియా చ విరాగా ఉపేక్ఖకో చ విహరతి। సతో చ సమ్పజానో సుఖఞ్చ కాయేన పటిసంవేదేతి। యం తం అరియా ఆచిక్ఖన్తి ఉపేక్ఖకో సతిమా సుఖవిహారీతి తతియం ఝానం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సుఖస్స చ పహానా దుక్ఖస్స చ పహానా పుబ్బేవ సోమనస్సదోమనస్సానం అత్థఙ్గమా అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనం ఉపసమ్పజ్జ విహరతి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥>
    text <పున చపరం। బ్రాహ్మణ। భిక్ఖు సబ్బసో నేవసఞ్ఞానాసఞ్ఞాయతనం సమతిక్కమ్మ సఞ్ఞావేదయితనిరోధం ఉపసమ్పజ్జ విహరతి। పఞ్ఞాయ చస్స దిస్వా ఆసవా పరిక్ఖీణా హోన్తి॥ అయమ్పి ఖో। బ్రాహ్మణ। ధమ్మో ఞాణదస్సనేన ఉత్తరితరో చ పణీతతరో చ॥ ఇమే ఖో। బ్రాహ్మణ। ధమ్మా ఞాణదస్సనేన ఉత్తరితరా చ పణీతతరా చ॥>
    text <౩౨౪>, <సేయ్యథాపి సో। బ్రాహ్మణ। పురిసో సారత్థికో సారగవేసీ సారపరియేసనం చరమానో మహతో రుక్ఖస్స తిట్ఠతో సారవతో సారంయేవ ఛేత్వా ఆదాయ పక్కన్తో సారన్తి జానమానో॥ యఞ్చస్స సారేన సారకరణీయం తఞ్చస్స అత్థం అనుభవిస్సతి॥ తథూపమాహం। బ్రాహ్మణ। ఇమం పుగ్గలం వదామి॥>
    text <ఇతి ఖో। బ్రాహ్మణ। నయిదం బ్రహ్మచరియం లాభసక్కారసిలోకానిసంసం। న సీలసమ్పదానిసంసం। న సమాధిసమ్పదానిసంసం। న ఞాణదస్సనానిసంసం॥ యా చ ఖో అయం। బ్రాహ్మణ। అకుప్పా చేతోవిముత్తి ఏతదత్థమిదం। బ్రాహ్మణ। బ్రహ్మచరియం। ఏతం సారం ఏతం పరియోసానన్తి॥>
    text <ఏవం వుత్తే। పిఙ్గలకోచ్ఛో బ్రాహ్మణో భగవన్తం ఏతదవోచ అభిక్కన్తం। భో గోతమ। అభిక్కన్తం। భో గోతమ…పే॰… ఉపాసకం మం భవం గోతమో ధారేతు అజ్జతగ్గే పాణుపేతం సరణం గతన్తి॥>
    stand <చూళసారోపమసుత్తం నిట్ఠితం దసమం॥>
    stand <ఓపమ్మవగ్గో నిట్ఠితో తతియో॥>
    text <తస్సుద్దానం>
