text <౪॥ కోణ్డఞ్ఞబుద్ధవంసో>
  text <౧>
    text <దీపఙ్కరస్స అపరేన। కోణ్డఞ్ఞో నామ నాయకో।>
    text <అనన్తతేజో అమితయసో। అప్పమేయ్యో దురాసదో॥>
  text <౨>
    text <ధరణూపమో ఖమనేన। సీలేన సాగరూపమో।>
    text <సమాధినా మేరూపమో। ఞాణేన గగనూపమో॥>
  text <౩>
    text <ఇన్ద్రియబలబోజ్ఝఙ్గ-మగ్గసచ్చప్పకాసనం।>
    text <పకాసేసి సదా బుద్ధో। హితాయ సబ్బపాణినం॥>
  text <౪>
    text <ధమ్మచక్కం పవత్తేన్తే। కోణ్డఞ్ఞే లోకనాయకే।>
    text <కోటిసతసహస్సానం। పఠమాభిసమయో అహు॥>
  text <౫>
    text <తతో పరమ్పి దేసేన్తే। నరమరూనం సమాగమే।>
    text <నవుతికోటిసహస్సానం। దుతియాభిసమయో అహు॥>
  text <౬>
    text <తిత్థియే అభిమద్దన్తో। యదా ధమ్మమదేసయి।>
    text <అసీతికోటిసహస్సానం। తతియాభిసమయో అహు॥>
  text <౭>
    text <సన్నిపాతా తయో ఆసుం। కోణ్డఞ్ఞస్స మహేసినో।>
    text <ఖీణాసవానం విమలానం। సన్తచిత్తాన తాదినం॥>
  text <౮>
    text <కోటిసతసహస్సానం। పఠమో ఆసి సమాగమో।>
    text <దుతియో కోటిసహస్సానం। తతియో నవుతికోటినం॥>
  text <౯>
    text <అహం తేన సమయేన। విజితావీ నామ ఖత్తియో।>
    text <సముద్దం అన్తమన్తేన। ఇస్సరియం వత్తయామహం॥>
  text <౧౦>
    text <కోటిసతసహస్సానం। విమలానం మహేసినం।>
    text <సహ లోకగ్గనాథేన। పరమన్నేన తప్పయిం॥>
  text <౧౧>
    text <సోపి మం బుద్ధో బ్యాకాసి। కోణ్డఞ్ఞో లోకనాయకో।>
    text <అపరిమేయ్యితో కప్పే। బుద్ధో లోకే భవిస్సతి॥>
  text <౧౨>
    text <పధానం పదహిత్వాన। కత్వా దుక్కరకారికం।>
    text <అస్సత్థమూలే సమ్బుద్ధో। బుజ్ఝిస్సతి మహాయసో॥>
  text <౧౩>
    text <ఇమస్స జనికా మాతా। మాయా నామ భవిస్సతి।>
    text <పితా సుద్ధోదనో నామ। అయం హేస్సతి గోతమో॥>
  text <౧౪>
    text <కోలితో ఉపతిస్సో చ। అగ్గా హేస్సన్తి సావకా।>
    text <ఆనన్దో నాముపట్ఠాకో। ఉపట్ఠిస్సతిమం జినం॥>
  text <౧౫>
    text <ఖేమా ఉప్పలవణ్ణా చ। అగ్గా హేస్సన్తి సావికా।>
    text <బోధి తస్స భగవతో। అస్సత్థోతి పవుచ్చతి॥>
  text <౧౬>
    text <చిత్తో చ హత్థాళవకో। అగ్గా హేస్సన్తుపట్ఠకా।>
    text <నన్దమాతా చ ఉత్తరా। అగ్గా హేస్సన్తుపట్ఠికా।>
    text <ఆయు వస్ససతం తస్స। గోతమస్స యసస్సినో॥>
  text <౧౭>
    text <ఇదం సుత్వాన వచనం। అసమస్స మహేసినో।>
    text <ఆమోదితా నరమరూ। బుద్ధబీజం కిర అయం॥>
  text <౧౮>
    text <ఉక్కుట్ఠిసద్దా వత్తన్తి। అప్ఫోటేన్తి హసన్తి చ।>
    text <కతఞ్జలీ నమస్సన్తి। దససహస్సిదేవతా॥>
  text <౧౯>
    text <యదిమస్స లోకనాథస్స। విరజ్ఝిస్సామ సాసనం।>
    text <అనాగతమ్హి అద్ధానే। హేస్సామ సమ్ముఖా ఇమం॥>
  text <౨౦>
    text <యథా మనుస్సా నదిం తరన్తా। పటితిత్థం విరజ్ఝియ।>
    text <హేట్ఠాతిత్థే గహేత్వాన। ఉత్తరన్తి మహానదిం॥>
  text <౨౧>
    text <ఏవమేవ మయం సబ్బే। యది ముఞ్చామిమం జినం।>
    text <అనాగతమ్హి అద్ధానే। హేస్సామ సమ్ముఖా ఇమం॥>
  text <౨౨>
    text <తస్సాహం వచనం సుత్వా। భియ్యో చిత్తం పసాదయిం।>
    text <తమేవ అత్థం సాధేన్తో। మహారజ్జం జినే అదం।>
    text <మహారజ్జం దదిత్వాన। పబ్బజిం తస్స సన్తికే॥>
  text <౨౩>
    text <సుత్తన్తం వినయఞ్చాపి। నవఙ్గం సత్థుసాసనం।>
    text <సబ్బం పరియాపుణిత్వాన। సోభయిం జినసాసనం॥>
  text <౨౪>
    text <తత్థప్పమత్తో విహరన్తో। నిసజ్జట్ఠానచఙ్కమే।>
    text <అభిఞ్ఞాపారమిం గన్త్వా। బ్రహ్మలోకమగఞ్ఛహం॥>
  text <౨౫>
    text <నగరం రమ్మవతీ నామ। సునన్దో నామ ఖత్తియో।>
    text <సుజాతా నామ జనికా। కోణ్డఞ్ఞస్స మహేసినో॥>
  text <౨౬>
    text <దసవస్ససహస్సాని। అగారం అజ్ఝ సో వసి।>
    text <సుచి సురుచి సుభో చ। తయో పాసాదముత్తమా॥>
  text <౨౭>
    text <తీణిసతసహస్సాని। నారియో సమలఙ్కతా।>
    text <రుచిదేవీ నామ నారీ। విజితసేనో అత్రజో॥>
  text <౨౮>
    text <నిమిత్తే చతురో దిస్వా। రథయానేన నిక్ఖమి।>
    text <అనూనదసమాసాని। పధానం పదహీ జినో॥>
  text <౨౯>
    text <బ్రహ్మునా యాచితో సన్తో। కోణ్డఞ్ఞో ద్విపదుత్తమో।>
    text <వత్తి చక్కం మహావీరో। దేవానం నగరుత్తమే॥>
  text <౩౦>
    text <భద్దో చేవ సుభద్దో చ। అహేసుం అగ్గసావకా।>
    text <అనురుద్ధో నాముపట్ఠాకో। కోణ్డఞ్ఞస్స మహేసినో॥>
  text <౩౧>
    text <తిస్సా చ ఉపతిస్సా చ। అహేసుం అగ్గసావికా।>
    text <సాలకల్యాణికో బోధి। కోణ్డఞ్ఞస్స మహేసినో॥>
  text <౩౨>
    text <సోణో చ ఉపసోణో చ। అహేసుం అగ్గుపట్ఠకా।>
    text <నన్దా చేవ సిరీమా చ। అహేసుం అగ్గుపట్ఠికా॥>
  text <౩౩>
    text <సో అట్ఠాసీతి హత్థాని। అచ్చుగ్గతో మహాముని।>
    text <సోభతే ఉళురాజావ సూరియో మజ్ఝన్హికే యథా॥>
  text <౩౪>
    text <వస్ససతసహస్సాని। ఆయు విజ్జతి తావదే।>
    text <తావతా తిట్ఠమానో సో। తారేసి జనతం బహుం॥>
  text <౩౫>
    text <ఖీణాసవేహి విమలేహి। విచిత్తా ఆసి మేదనీ।>
    text <యథా గగనముళూహి। ఏవం సో ఉపసోభథ॥>
  text <౩౬>
    text <తేపి నాగా అప్పమేయ్యా। అసఙ్ఖోభా దురాసదా।>
    text <విజ్జుపాతంవ దస్సేత్వా। నిబ్బుతా తే మహాయసా॥>
  text <౩౭>
    text <సా చ అతులియా జినస్స ఇద్ధి। ఞాణపరిభావితో చ సమాధి।>
    text <సబ్బం తమన్తరహితం। నను రిత్తా సబ్బసఙ్ఖారా॥>
  text <౩౮>
    text <కోణ్డఞ్ఞో పవరో బుద్ధో। చన్దారామమ్హి నిబ్బుతో।>
    text <తత్థేవ చేతియో చిత్తో। సత్త యోజనముస్సితోతి॥>
  stand <కోణ్డఞ్ఞస్స భగవతో వంసో దుతియో॥>
