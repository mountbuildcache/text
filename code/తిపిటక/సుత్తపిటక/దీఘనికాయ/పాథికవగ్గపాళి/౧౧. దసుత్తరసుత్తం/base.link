text <౧౧॥ దసుత్తరసుత్తం>
  text <౩౫౦>, <ఏవం మే సుతం ఏకం సమయం భగవా చమ్పాయం విహరతి గగ్గరాయ పోక్ఖరణియా తీరే మహతా భిక్ఖుసఙ్ఘేన సద్ధిం పఞ్చమత్తేహి భిక్ఖుసతేహి॥ తత్ర ఖో ఆయస్మా సారిపుత్తో భిక్ఖూ ఆమన్తేసి ఆవుసో భిక్ఖవేతి॥ ఆవుసోతి ఖో తే భిక్ఖూ ఆయస్మతో సారిపుత్తస్స పచ్చస్సోసుం॥ ఆయస్మా సారిపుత్తో ఏతదవోచ>
  block
    text <దసుత్తరం పవక్ఖామి। ధమ్మం నిబ్బానపత్తియా।>
    text <దుక్ఖస్సన్తకిరియాయ। సబ్బగన్థప్పమోచనం॥>
    text <పాథికో చ ఉదుమ్బరం। చక్కవత్తి అగ్గఞ్ఞకం।>
    text <సమ్పసాదనపాసాదం। మహాపురిసలక్ఖణం॥>
    text <సిఙ్గాలాటానాటియకం। సఙ్గీతి చ దసుత్తరం।>
    text <ఏకాదసహి సుత్తేహి। పాథికవగ్గోతి వుచ్చతి॥>
  text <ఏకో ధమ్మో>
    text <౩౫౧>, <ఏకో। ఆవుసో। ధమ్మో బహుకారో। ఏకో ధమ్మో భావేతబ్బో। ఏకో ధమ్మో పరిఞ్ఞేయ్యో। ఏకో ధమ్మో పహాతబ్బో। ఏకో ధమ్మో హానభాగియో। ఏకో ధమ్మో విసేసభాగియో। ఏకో ధమ్మో దుప్పటివిజ్ఝో। ఏకో ధమ్మో ఉప్పాదేతబ్బో। ఏకో ధమ్మో అభిఞ్ఞేయ్యో। ఏకో ధమ్మో సచ్ఛికాతబ్బో॥>
    text <క కతమో ఏకో ధమ్మో బహుకారో॥ అప్పమాదో కుసలేసు ధమ్మేసు॥ అయం ఏకో ధమ్మో బహుకారో॥>
    text <ఖ కతమో ఏకో ధమ్మో భావేతబ్బో॥ కాయగతాసతి సాతసహగతా॥ అయం ఏకో ధమ్మో భావేతబ్బో॥>
    text <గ కతమో ఏకో ధమ్మో పరిఞ్ఞేయ్యో॥ ఫస్సో సాసవో ఉపాదానియో॥ అయం ఏకో ధమ్మో పరిఞ్ఞేయ్యో॥>
    text <ఘ కతమో ఏకో ధమ్మో పహాతబ్బో॥ అస్మిమానో॥ అయం ఏకో ధమ్మో పహాతబ్బో॥>
    text <ఙ కతమో ఏకో ధమ్మో హానభాగియో॥ అయోనిసో మనసికారో॥ అయం ఏకో ధమ్మో హానభాగియో॥>
    text <చ కతమో ఏకో ధమ్మో విసేసభాగియో॥ యోనిసో మనసికారో॥ అయం ఏకో ధమ్మో విసేసభాగియో॥>
    text <ఛ కతమో ఏకో ధమ్మో దుప్పటివిజ్ఝో॥ ఆనన్తరికో చేతోసమాధి॥ అయం ఏకో ధమ్మో దుప్పటివిజ్ఝో॥>
    text <జ కతమో ఏకో ధమ్మో ఉప్పాదేతబ్బో॥ అకుప్పం ఞాణం॥ అయం ఏకో ధమ్మో ఉప్పాదేతబ్బో॥>
    text <ఝ కతమో ఏకో ధమ్మో అభిఞ్ఞేయ్యో॥ సబ్బే సత్తా ఆహారట్ఠితికా॥ అయం ఏకో ధమ్మో అభిఞ్ఞేయ్యో॥>
    text <ఞ కతమో ఏకో ధమ్మో సచ్ఛికాతబ్బో॥ అకుప్పా చేతోవిముత్తి॥ అయం ఏకో ధమ్మో సచ్ఛికాతబ్బో॥>
    text <ఇతి ఇమే దస ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <ద్వే ధమ్మా>
    text <౩౫౨>, <ద్వే ధమ్మా బహుకారా। ద్వే ధమ్మా భావేతబ్బా। ద్వే ధమ్మా పరిఞ్ఞేయ్యా। ద్వే ధమ్మా పహాతబ్బా। ద్వే ధమ్మా హానభాగియా। ద్వే ధమ్మా విసేసభాగియా। ద్వే ధమ్మా దుప్పటివిజ్ఝా। ద్వే ధమ్మా ఉప్పాదేతబ్బా। ద్వే ధమ్మా అభిఞ్ఞేయ్యా। ద్వే ధమ్మా సచ్ఛికాతబ్బా॥>
    text <క కతమే ద్వే ధమ్మా బహుకారా॥ సతి చ సమ్పజఞ్ఞఞ్చ॥ ఇమే ద్వే ధమ్మా బహుకారా॥>
    text <ఖ కతమే ద్వే ధమ్మా భావేతబ్బా॥ సమథో చ విపస్సనా చ॥ ఇమే ద్వే ధమ్మా భావేతబ్బా॥>
    text <గ కతమే ద్వే ధమ్మా పరిఞ్ఞేయ్యా॥ నామఞ్చ రూపఞ్చ॥ ఇమే ద్వే ధమ్మా పరిఞ్ఞేయ్యా॥>
    text <ఘ కతమే ద్వే ధమ్మా పహాతబ్బా॥ అవిజ్జా చ భవతణ్హా చ॥ ఇమే ద్వే ధమ్మా పహాతబ్బా॥>
    text <ఙ కతమే ద్వే ధమ్మా హానభాగియా॥ దోవచస్సతా చ పాపమిత్తతా చ॥ ఇమే ద్వే ధమ్మా హానభాగియా॥>
    text <చ కతమే ద్వే ధమ్మా విసేసభాగియా॥ సోవచస్సతా చ కల్యాణమిత్తతా చ॥ ఇమే ద్వే ధమ్మా విసేసభాగియా॥>
    text <ఛ కతమే ద్వే ధమ్మా దుప్పటివిజ్ఝా॥ యో చ హేతు యో చ పచ్చయో సత్తానం సంకిలేసాయ। యో చ హేతు యో చ పచ్చయో సత్తానం విసుద్ధియా॥ ఇమే ద్వే ధమ్మా దుప్పటివిజ్ఝా॥>
    text <జ కతమే ద్వే ధమ్మా ఉప్పాదేతబ్బా॥ ద్వే ఞాణాని ఖయే ఞాణం। అనుప్పాదే ఞాణం॥ ఇమే ద్వే ధమ్మా ఉప్పాదేతబ్బా॥>
    text <ఝ కతమే ద్వే ధమ్మా అభిఞ్ఞేయ్యా॥ ద్వే ధాతుయో సఙ్ఖతా చ ధాతు అసఙ్ఖతా చ ధాతు॥ ఇమే ద్వే ధమ్మా అభిఞ్ఞేయ్యా॥>
    text <ఞ కతమే ద్వే ధమ్మా సచ్ఛికాతబ్బా॥ విజ్జా చ విముత్తి చ॥ ఇమే ద్వే ధమ్మా సచ్ఛికాతబ్బా॥>
    text <ఇతి ఇమే వీసతి ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <తయో ధమ్మా>
    text <౩౫౩>, <తయో ధమ్మా బహుకారా। తయో ధమ్మా భావేతబ్బా…పే॰… తయో ధమ్మా సచ్ఛికాతబ్బా॥>
    text <క కతమే తయో ధమ్మా బహుకారా॥ సప్పురిససంసేవో। సద్ధమ్మస్సవనం। ధమ్మానుధమ్మప్పటిపత్తి॥ ఇమే తయో ధమ్మా బహుకారా॥>
    text <ఖ కతమే తయో ధమ్మా భావేతబ్బా॥ తయో సమాధీ సవితక్కో సవిచారో సమాధి। అవితక్కో విచారమత్తో సమాధి। అవితక్కో అవిచారో సమాధి॥ ఇమే తయో ధమ్మా భావేతబ్బా॥>
    text <గ కతమే తయో ధమ్మా పరిఞ్ఞేయ్యా॥ తిస్సో వేదనా సుఖా వేదనా। దుక్ఖా వేదనా। అదుక్ఖమసుఖా వేదనా॥ ఇమే తయో ధమ్మా పరిఞ్ఞేయ్యా॥>
    text <ఘ కతమే తయో ధమ్మా పహాతబ్బా॥ తిస్సో తణ్హా కామతణ్హా। భవతణ్హా। విభవతణ్హా॥ ఇమే తయో ధమ్మా పహాతబ్బా॥>
    text <ఙ కతమే తయో ధమ్మా హానభాగియా॥ తీణి అకుసలమూలాని లోభో అకుసలమూలం। దోసో అకుసలమూలం। మోహో అకుసలమూలం॥ ఇమే తయో ధమ్మా హానభాగియా॥>
    text <చ కతమే తయో ధమ్మా విసేసభాగియా॥ తీణి కుసలమూలాని అలోభో కుసలమూలం। అదోసో కుసలమూలం। అమోహో కుసలమూలం॥ ఇమే తయో ధమ్మా విసేసభాగియా॥>
    text <ఛ కతమే తయో ధమ్మా దుప్పటివిజ్ఝా॥ తిస్సో నిస్సరణియా ధాతుయో కామానమేతం నిస్సరణం యదిదం నేక్ఖమ్మం। రూపానమేతం నిస్సరణం యదిదం అరూపం। యం ఖో పన కిఞ్చి భూతం సఙ్ఖతం పటిచ్చసముప్పన్నం। నిరోధో తస్స నిస్సరణం॥ ఇమే తయో ధమ్మా దుప్పటివిజ్ఝా॥>
    text <జ కతమే తయో ధమ్మా ఉప్పాదేతబ్బా॥ తీణి ఞాణాని అతీతంసే ఞాణం। అనాగతంసే ఞాణం। పచ్చుప్పన్నంసే ఞాణం॥ ఇమే తయో ధమ్మా ఉప్పాదేతబ్బా॥>
    text <ఝ కతమే తయో ధమ్మా అభిఞ్ఞేయ్యా॥ తిస్సో ధాతుయో కామధాతు। రూపధాతు। అరూపధాతు॥ ఇమే తయో ధమ్మా అభిఞ్ఞేయ్యా॥>
    text <ఞ కతమే తయో ధమ్మా సచ్ఛికాతబ్బా॥ తిస్సో విజ్జా పుబ్బేనివాసానుస్సతిఞాణం విజ్జా। సత్తానం చుతూపపాతే ఞాణం విజ్జా। ఆసవానం ఖయే ఞాణం విజ్జా॥ ఇమే తయో ధమ్మా సచ్ఛికాతబ్బా॥>
    text <ఇతి ఇమే తింస ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <చత్తారో ధమ్మా>
    text <౩౫౪>, <చత్తారో ధమ్మా బహుకారా। చత్తారో ధమ్మా భావేతబ్బా…పే॰… చత్తారో ధమ్మా సచ్ఛికాతబ్బా॥>
    text <క కతమే చత్తారో ధమ్మా బహుకారా॥ చత్తారి చక్కాని పతిరూపదేసవాసో। సప్పురిసూపనిస్సయో। అత్తసమ్మాపణిధి। పుబ్బే చ కతపుఞ్ఞతా॥ ఇమే చత్తారో ధమ్మా బహుకారా॥>
    text <ఖ కతమే చత్తారో ధమ్మా భావేతబ్బా॥ చత్తారో సతిపట్ఠానా ఇధావుసో। భిక్ఖు కాయే కాయానుపస్సీ విహరతి ఆతాపీ సమ్పజానో సతిమా వినేయ్య లోకే అభిజ్ఝాదోమనస్సం॥ వేదనాసు…పే॰… చిత్తే… ధమ్మేసు ధమ్మానుపస్సీ విహరతి ఆతాపీ సమ్పజానో సతిమా వినేయ్య లోకే అభిజ్ఝాదోమనస్సం॥ ఇమే చత్తారో ధమ్మా భావేతబ్బా॥>
    text <గ కతమే చత్తారో ధమ్మా పరిఞ్ఞేయ్యా॥ చత్తారో ఆహారా కబళీకారో ఆహారో ఓళారికో వా సుఖుమో వా। ఫస్సో దుతియో। మనోసఞ్చేతనా తతియా। విఞ్ఞాణం చతుత్థం॥ ఇమే చత్తారో ధమ్మా పరిఞ్ఞేయ్యా॥>
    text <ఘ కతమే చత్తారో ధమ్మా పహాతబ్బా॥ చత్తారో ఓఘా కామోఘో। భవోఘో। దిట్ఠోఘో। అవిజ్జోఘో॥ ఇమే చత్తారో ధమ్మా పహాతబ్బా॥>
    text <ఙ కతమే చత్తారో ధమ్మా హానభాగియా॥ చత్తారో యోగా కామయోగో। భవయోగో। దిట్ఠియోగో। అవిజ్జాయోగో॥ ఇమే చత్తారో ధమ్మా హానభాగియా॥>
    text <చ కతమే చత్తారో ధమ్మా విసేసభాగియా॥ చత్తారో విసఞ్ఞోగా కామయోగవిసంయోగో। భవయోగవిసంయోగో। దిట్ఠియోగవిసంయోగో। అవిజ్జాయోగవిసంయోగో॥ ఇమే చత్తారో ధమ్మా విసేసభాగియా॥>
    text <ఛ కతమే చత్తారో ధమ్మా దుప్పటివిజ్ఝా॥ చత్తారో సమాధీ హానభాగియో సమాధి। ఠితిభాగియో సమాధి। విసేసభాగియో సమాధి। నిబ్బేధభాగియో సమాధి॥ ఇమే చత్తారో ధమ్మా దుప్పటివిజ్ఝా॥>
    text <జ కతమే చత్తారో ధమ్మా ఉప్పాదేతబ్బా॥ చత్తారి ఞాణాని ధమ్మే ఞాణం। అన్వయే ఞాణం। పరియే ఞాణం। సమ్ముతియా ఞాణం॥ ఇమే చత్తారో ధమ్మా ఉప్పాదేతబ్బా॥>
    text <ఝ కతమే చత్తారో ధమ్మా అభిఞ్ఞేయ్యా॥ చత్తారి అరియసచ్చాని దుక్ఖం అరియసచ్చం। దుక్ఖసముదయం అరియసచ్చం। దుక్ఖనిరోధం అరియసచ్చం। దుక్ఖనిరోధగామినీ పటిపదా అరియసచ్చం॥ ఇమే చత్తారో ధమ్మా అభిఞ్ఞేయ్యా॥>
    text <ఞ కతమే చత్తారో ధమ్మా సచ్ఛికాతబ్బా॥ చత్తారి సామఞ్ఞఫలాని సోతాపత్తిఫలం। సకదాగామిఫలం। అనాగామిఫలం। అరహత్తఫలం॥ ఇమే చత్తారో ధమ్మా సచ్ఛికాతబ్బా॥>
    text <ఇతి ఇమే చత్తారీసధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <పఞ్చ ధమ్మా>
    text <౩౫౫>, <పఞ్చ ధమ్మా బహుకారా…పే॰… పఞ్చ ధమ్మా సచ్ఛికాతబ్బా॥>
    text <క కతమే పఞ్చ ధమ్మా బహుకారా॥ పఞ్చ పధానియఙ్గాని ఇధావుసో। భిక్ఖు సద్ధో హోతి। సద్దహతి తథాగతస్స బోధిం ఇతిపి సో భగవా అరహం సమ్మాసమ్బుద్ధో విజ్జాచరణసమ్పన్నో సుగతో లోకవిదూ అనుత్తరో పురిసదమ్మసారథి సత్థా దేవమనుస్సానం బుద్ధో భగవాతి॥ అప్పాబాధో హోతి అప్పాతఙ్కో సమవేపాకినియా గహణియా సమన్నాగతో నాతిసీతాయ నాచ్చుణ్హాయ మజ్ఝిమాయ పధానక్ఖమాయ॥ అసఠో హోతి అమాయావీ యథాభూతమత్తానం ఆవీకత్తా సత్థరి వా విఞ్ఞూసు వా సబ్రహ్మచారీసు॥ ఆరద్ధవీరియో విహరతి అకుసలానం ధమ్మానం పహానాయ। కుసలానం ధమ్మానం ఉపసమ్పదాయ। థామవా దళ్హపరక్కమో అనిక్ఖిత్తధురో కుసలేసు ధమ్మేసు॥ పఞ్ఞవా హోతి ఉదయత్థగామినియా పఞ్ఞాయ సమన్నాగతో అరియాయ నిబ్బేధికాయ సమ్మా దుక్ఖక్ఖయగామినియా॥ ఇమే పఞ్చ ధమ్మా బహుకారా॥>
    text <ఖ కతమే పఞ్చ ధమ్మా భావేతబ్బా॥ పఞ్చఙ్గికో సమ్మాసమాధి పీతిఫరణతా। సుఖఫరణతా। చేతోఫరణతా। ఆలోకఫరణతా। పచ్చవేక్ఖణనిమిత్తం॥ ఇమే పఞ్చ ధమ్మా భావేతబ్బా॥>
    text <గ కతమే పఞ్చ ధమ్మా పరిఞ్ఞేయ్యా॥ పఞ్చుపాదానక్ఖన్ధా రూపుపాదానక్ఖన్ధో। వేదనుపాదానక్ఖన్ధో। సఞ్ఞుపాదానక్ఖన్ధో। సఙ్ఖారుపాదానక్ఖన్ధో విఞ్ఞాణుపాదానక్ఖన్ధో॥ ఇమే పఞ్చ ధమ్మా పరిఞ్ఞేయ్యా॥>
    text <ఘ కతమే పఞ్చ ధమ్మా పహాతబ్బా॥ పఞ్చ నీవరణాని కామచ్ఛన్దనీవరణం। బ్యాపాదనీవరణం। థినమిద్ధనీవరణం। ఉద్ధచ్చకుకుచ్చనీవరణం। విచికిచ్ఛానీవరణం॥ ఇమే పఞ్చ ధమ్మా పహాతబ్బా॥>
    text <ఙ కతమే పఞ్చ ధమ్మా హానభాగియా॥ పఞ్చ చేతోఖిలా ఇధావుసో। భిక్ఖు సత్థరి కఙ్ఖతి విచికిచ్ఛతి నాధిముచ్చతి న సమ్పసీదతి॥ యో సో। ఆవుసో। భిక్ఖు సత్థరి కఙ్ఖతి విచికిచ్ఛతి నాధిముచ్చతి న సమ్పసీదతి। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ అయం పఠమో చేతోఖిలో॥ పున చపరం। ఆవుసో। భిక్ఖు ధమ్మే కఙ్ఖతి విచికిచ్ఛతి…పే॰… సఙ్ఘే కఙ్ఖతి విచికిచ్ఛతి…పే॰… సిక్ఖాయ కఙ్ఖతి విచికిచ్ఛతి…పే॰… సబ్రహ్మచారీసు కుపితో హోతి అనత్తమనో ఆహతచిత్తో ఖిలజాతో। యో సో। ఆవుసో। భిక్ఖు సబ్రహ్మచారీసు కుపితో హోతి అనత్తమనో ఆహతచిత్తో ఖిలజాతో। తస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ యస్స చిత్తం న నమతి ఆతప్పాయ అనుయోగాయ సాతచ్చాయ పధానాయ॥ అయం పఞ్చమో చేతోఖిలో॥ ఇమే పఞ్చ ధమ్మా హానభాగియా॥>
    text <చ కతమే పఞ్చ ధమ్మా విసేసభాగియా॥ పఞ్చిన్ద్రియాని సద్ధిన్ద్రియం। వీరియిన్ద్రియం। సతిన్ద్రియం। సమాధిన్ద్రియం। పఞ్ఞిన్ద్రియం॥ ఇమే పఞ్చ ధమ్మా విసేసభాగియా॥>
    text <ఛ కతమే పఞ్చ ధమ్మా దుప్పటివిజ్ఝా॥ పఞ్చ నిస్సరణియా ధాతుయో ఇధావుసో। భిక్ఖునో కామే మనసికరోతో కామేసు చిత్తం న పక్ఖన్దతి న పసీదతి న సన్తిట్ఠతి న విముచ్చతి॥ నేక్ఖమ్మం ఖో పనస్స మనసికరోతో నేక్ఖమ్మే చిత్తం పక్ఖన్దతి పసీదతి సన్తిట్ఠతి విముచ్చతి॥ తస్స తం చిత్తం సుగతం సుభావితం సువుట్ఠితం సువిముత్తం విసంయుత్తం కామేహి॥ యే చ కామపచ్చయా ఉప్పజ్జన్తి ఆసవా విఘాతా పరిళాహా। ముత్తో సో తేహి॥ న సో తం వేదనం వేదేతి॥ ఇదమక్ఖాతం కామానం నిస్సరణం॥>
    text <పున చపరం। ఆవుసో। భిక్ఖునో బ్యాపాదం మనసికరోతో బ్యాపాదే చిత్తం న పక్ఖన్దతి న పసీదతి న సన్తిట్ఠతి న విముచ్చతి॥ అబ్యాపాదం ఖో పనస్స మనసికరోతో అబ్యాపాదే చిత్తం పక్ఖన్దతి పసీదతి సన్తిట్ఠతి విముచ్చతి॥ తస్స తం చిత్తం సుగతం సుభావితం సువుట్ఠితం సువిముత్తం విసంయుత్తం బ్యాపాదేన॥ యే చ బ్యాపాదపచ్చయా ఉప్పజ్జన్తి ఆసవా విఘాతా పరిళాహా। ముత్తో సో తేహి॥ న సో తం వేదనం వేదేతి॥ ఇదమక్ఖాతం బ్యాపాదస్స నిస్సరణం॥>
    text <పున చపరం। ఆవుసో। భిక్ఖునో విహేసం మనసికరోతో విహేసాయ చిత్తం న పక్ఖన్దతి న పసీదతి న సన్తిట్ఠతి న విముచ్చతి॥ అవిహేసం ఖో పనస్స మనసికరోతో అవిహేసాయ చిత్తం పక్ఖన్దతి పసీదతి సన్తిట్ఠతి విముచ్చతి॥ తస్స తం చిత్తం సుగతం సుభావితం సువుట్ఠితం సువిముత్తం విసంయుత్తం విహేసాయ॥ యే చ విహేసాపచ్చయా ఉప్పజ్జన్తి ఆసవా విఘాతా పరిళాహా। ముత్తో సో తేహి॥ న సో తం వేదనం వేదేతి॥ ఇదమక్ఖాతం విహేసాయ నిస్సరణం॥>
    text <పున చపరం। ఆవుసో। భిక్ఖునో రూపే మనసికరోతో రూపేసు చిత్తం న పక్ఖన్దతి న పసీదతి న సన్తిట్ఠతి న విముచ్చతి॥ అరూపం ఖో పనస్స మనసికరోతో అరూపే చిత్తం పక్ఖన్దతి పసీదతి సన్తిట్ఠతి విముచ్చతి॥ తస్స తం చిత్తం సుగతం సుభావితం సువుట్ఠితం సువిముత్తం విసంయుత్తం రూపేహి॥ యే చ రూపపచ్చయా ఉప్పజ్జన్తి ఆసవా విఘాతా పరిళాహా। ముత్తో సో తేహి॥ న సో తం వేదనం వేదేతి॥ ఇదమక్ఖాతం రూపానం నిస్సరణం॥>
    text <పున చపరం। ఆవుసో। భిక్ఖునో సక్కాయం మనసికరోతో సక్కాయే చిత్తం న పక్ఖన్దతి న పసీదతి న సన్తిట్ఠతి న విముచ్చతి॥ సక్కాయనిరోధం ఖో పనస్స మనసికరోతో సక్కాయనిరోధే చిత్తం పక్ఖన్దతి పసీదతి సన్తిట్ఠతి విముచ్చతి॥ తస్స తం చిత్తం సుగతం సుభావితం సువుట్ఠితం సువిముత్తం విసంయుత్తం సక్కాయేన॥ యే చ సక్కాయపచ్చయా ఉప్పజ్జన్తి ఆసవా విఘాతా పరిళాహా। ముత్తో సో తేహి॥ న సో తం వేదనం వేదేతి॥ ఇదమక్ఖాతం సక్కాయస్స నిస్సరణం॥ ఇమే పఞ్చ ధమ్మా దుప్పటివిజ్ఝా॥>
    text <జ కతమే పఞ్చ ధమ్మా ఉప్పాదేతబ్బా॥ పఞ్చ ఞాణికో సమ్మాసమాధి అయం సమాధి పచ్చుప్పన్నసుఖో చేవ ఆయతిఞ్చ సుఖవిపాకోతి పచ్చత్తంయేవ ఞాణం ఉప్పజ్జతి॥ అయం సమాధి అరియో నిరామిసోతి పచ్చత్తఞ్ఞేవ ఞాణం ఉప్పజ్జతి॥ అయం సమాధి అకాపురిససేవితోతి పచ్చత్తంయేవ ఞాణం ఉప్పజ్జతి॥ అయం సమాధి సన్తో పణీతో పటిప్పస్సద్ధలద్ధో ఏకోదిభావాధిగతో। న ససఙ్ఖారనిగ్గయ్హవారితగతోతి పచ్చత్తంయేవ ఞాణం ఉప్పజ్జతి॥ సో ఖో పనాహం ఇమం సమాధిం సతోవ సమాపజ్జామి సతో వుట్ఠహామీతి పచ్చత్తంయేవ ఞాణం ఉప్పజ్జతి॥ ఇమే పఞ్చ ధమ్మా ఉప్పాదేతబ్బా॥>
    text <ఝ కతమే పఞ్చ ధమ్మా అభిఞ్ఞేయ్యా॥ పఞ్చ విముత్తాయతనాని ఇధావుసో। భిక్ఖునో సత్థా ధమ్మం దేసేతి అఞ్ఞతరో వా గరుట్ఠానియో సబ్రహ్మచారీ॥ యథా యథా। ఆవుసో। భిక్ఖునో సత్థా ధమ్మం దేసేతి। అఞ్ఞతరో వా గరుట్ఠానియో సబ్రహ్మచారీ। తథా తథా సో తస్మిం ధమ్మే అత్థప్పటిసంవేదీ చ హోతి ధమ్మపటిసంవేదీ చ॥ తస్స అత్థప్పటిసంవేదినో ధమ్మపటిసంవేదినో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి॥ ఇదం పఠమం విముత్తాయతనం॥>
    text <పున చపరం। ఆవుసో। భిక్ఖునో న హేవ ఖో సత్థా ధమ్మం దేసేతి। అఞ్ఞతరో వా గరుట్ఠానియో సబ్రహ్మచారీ। అపి చ ఖో యథాసుతం యథాపరియత్తం ధమ్మం విత్థారేన పరేసం దేసేతి యథా యథా। ఆవుసో। భిక్ఖు యథాసుతం యథాపరియత్తం ధమ్మం విత్థారేన పరేసం దేసేతి॥ తథా తథా సో తస్మిం ధమ్మే అత్థప్పటిసంవేదీ చ హోతి ధమ్మపటిసంవేదీ చ॥ తస్స అత్థప్పటిసంవేదినో ధమ్మపటిసంవేదినో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి॥ ఇదం దుతియం విముత్తాయతనం॥>
    text <పున చపరం। ఆవుసో। భిక్ఖునో న హేవ ఖో సత్థా ధమ్మం దేసేతి। అఞ్ఞతరో వా గరుట్ఠానియో సబ్రహ్మచారీ। నాపి యథాసుతం యథాపరియత్తం ధమ్మం విత్థారేన పరేసం దేసేతి॥ అపి చ ఖో। యథాసుతం యథాపరియత్తం ధమ్మం విత్థారేన సజ్ఝాయం కరోతి॥ యథా యథా। ఆవుసో। భిక్ఖు యథాసుతం యథాపరియత్తం ధమ్మం విత్థారేన సజ్ఝాయం కరోతి తథా తథా సో తస్మిం ధమ్మే అత్థప్పటిసంవేదీ చ హోతి ధమ్మపటిసంవేదీ చ॥ తస్స అత్థప్పటిసంవేదినో ధమ్మపటిసంవేదినో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి॥ ఇదం తతియం విముత్తాయతనం॥>
    text <పున చపరం। ఆవుసో। భిక్ఖునో న హేవ ఖో సత్థా ధమ్మం దేసేతి। అఞ్ఞతరో వా గరుట్ఠానియో సబ్రహ్మచారీ। నాపి యథాసుతం యథాపరియత్తం ధమ్మం విత్థారేన పరేసం దేసేతి। నాపి యథాసుతం యథాపరియత్తం ధమ్మం విత్థారేన సజ్ఝాయం కరోతి॥ అపి చ ఖో। యథాసుతం యథాపరియత్తం ధమ్మం చేతసా అనువితక్కేతి అనువిచారేతి మనసానుపేక్ఖతి॥ యథా యథా। ఆవుసో। భిక్ఖు యథాసుతం యథాపరియత్తం ధమ్మం చేతసా అనువితక్కేతి అనువిచారేతి మనసానుపేక్ఖతి తథా తథా సో తస్మిం ధమ్మే అత్థప్పటిసంవేదీ చ హోతి ధమ్మపటిసంవేదీ చ॥ తస్స అత్థప్పటిసంవేదినో ధమ్మపటిసంవేదినో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి॥ ఇదం చతుత్థం విముత్తాయతనం॥>
    text <పున చపరం। ఆవుసో। భిక్ఖునో న హేవ ఖో సత్థా ధమ్మం దేసేతి। అఞ్ఞతరో వా గరుట్ఠానియో సబ్రహ్మచారీ। నాపి యథాసుతం యథాపరియత్తం ధమ్మం విత్థారేన పరేసం దేసేతి। నాపి యథాసుతం యథాపరియత్తం ధమ్మం విత్థారేన సజ్ఝాయం కరోతి। నాపి యథాసుతం యథాపరియత్తం ధమ్మం చేతసా అనువితక్కేతి అనువిచారేతి మనసానుపేక్ఖతి। అపి చ ఖ్వస్స అఞ్ఞతరం సమాధినిమిత్తం సుగ్గహితం హోతి సుమనసికతం సూపధారితం సుప్పటివిద్ధం పఞ్ఞాయ॥ యథా యథా। ఆవుసో। భిక్ఖునో అఞ్ఞతరం సమాధినిమిత్తం సుగ్గహితం హోతి సుమనసికతం సూపధారితం సుప్పటివిద్ధం పఞ్ఞాయ తథా తథా సో తస్మిం ధమ్మే అత్థప్పటిసంవేదీ చ హోతి ధమ్మప్పటిసంవేదీ చ॥ తస్స అత్థప్పటిసంవేదినో ధమ్మప్పటిసంవేదినో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి॥ ఇదం పఞ్చమం విముత్తాయతనం॥ ఇమే పఞ్చ ధమ్మా అభిఞ్ఞేయ్యా॥>
    text <ఞ కతమే పఞ్చ ధమ్మా సచ్ఛికాతబ్బా॥ పఞ్చ ధమ్మక్ఖన్ధా సీలక్ఖన్ధో। సమాధిక్ఖన్ధో। పఞ్ఞాక్ఖన్ధో। విముత్తిక్ఖన్ధో। విముత్తిఞాణదస్సనక్ఖన్ధో॥ ఇమే పఞ్చ ధమ్మా సచ్ఛికాతబ్బా॥>
    text <ఇతి ఇమే పఞ్ఞాస ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <ఛ ధమ్మా>
    text <౩౫౬>, <ఛ ధమ్మా బహుకారా…పే॰… ఛ ధమ్మా సచ్ఛికాతబ్బా॥>
    text <క కతమే ఛ ధమ్మా బహుకారా॥ ఛ సారణీయా ధమ్మా॥ ఇధావుసో। భిక్ఖునో మేత్తం కాయకమ్మం పచ్చుపట్ఠితం హోతి సబ్రహ్మచారీసు ఆవి చేవ రహో చ। అయమ్పి ధమ్మో సారణీయో పియకరణో గరుకరణో సఙ్గహాయ అవివాదాయ సామగ్గియా ఏకీభావాయ సంవత్తతి॥>
    text <పున చపరం। ఆవుసో। భిక్ఖునో మేత్తం వచీకమ్మం…పే॰… ఏకీభావాయ సంవత్తతి॥>
    text <పున చపరం। ఆవుసో। భిక్ఖునో మేత్తం మనోకమ్మం…పే॰… ఏకీభావాయ సంవత్తతి॥>
    text <పున చపరం। ఆవుసో। భిక్ఖు యే తే లాభా ధమ్మికా ధమ్మలద్ధా అన్తమసో పత్తపరియాపన్నమత్తమ్పి। తథారూపేహి లాభేహి అప్పటివిభత్తభోగీ హోతి సీలవన్తేహి సబ్రహ్మచారీహి సాధారణభోగీ। అయమ్పి ధమ్మో సారణీయో…పే॰… ఏకీభావాయ సంవత్తతి॥>
    text <పున చపరం। ఆవుసో। భిక్ఖు। యాని తాని సీలాని అఖణ్డాని అచ్ఛిద్దాని అసబలాని అకమ్మాసాని భుజిస్సాని విఞ్ఞుప్పసత్థాని అపరామట్ఠాని సమాధిసంవత్తనికాని। తథారూపేసు సీలేసు సీలసామఞ్ఞగతో విహరతి సబ్రహ్మచారీహి ఆవి చేవ రహో చ। అయమ్పి ధమ్మో సారణీయో…పే॰… ఏకీభావాయ సంవత్తతి॥>
    text <పున చపరం। ఆవుసో। భిక్ఖు యాయం దిట్ఠి అరియా నియ్యానికా నియ్యాతి తక్కరస్స సమ్మా దుక్ఖక్ఖయాయ। తథారూపాయ దిట్ఠియా దిట్ఠి సామఞ్ఞగతో విహరతి సబ్రహ్మచారీహి ఆవి చేవ రహో చ। అయమ్పి ధమ్మో సారణీయో పియకరణో గరుకరణో। సఙ్గహాయ అవివాదాయ సామగ్గియా ఏకీభావాయ సంవత్తతి॥ ఇమే ఛ ధమ్మా బహుకారా॥>
    text <ఖ కతమే ఛ ధమ్మా భావేతబ్బా॥ ఛ అనుస్సతిట్ఠానాని బుద్ధానుస్సతి। ధమ్మానుస్సతి। సఙ్ఘానుస్సతి। సీలానుస్సతి। చాగానుస్సతి। దేవతానుస్సతి॥ ఇమే ఛ ధమ్మా భావేతబ్బా॥>
    text <గ కతమే ఛ ధమ్మా పరిఞ్ఞేయ్యా॥ ఛ అజ్ఝత్తికాని ఆయతనాని చక్ఖాయతనం। సోతాయతనం। ఘానాయతనం। జివ్హాయతనం। కాయాయతనం। మనాయతనం॥ ఇమే ఛ ధమ్మా పరిఞ్ఞేయ్యా॥>
    text <ఘ కతమే ఛ ధమ్మా పహాతబ్బా॥ ఛ తణ్హాకాయా రూపతణ్హా। సద్దతణ్హా। గన్ధతణ్హా। రసతణ్హా। ఫోట్ఠబ్బతణ్హా। ధమ్మతణ్హా॥ ఇమే ఛ ధమ్మా పహాతబ్బా॥>
    text <ఙ కతమే ఛ ధమ్మా హానభాగియా॥ ఛ అగారవా ఇధావుసో। భిక్ఖు సత్థరి అగారవో విహరతి అప్పతిస్సో॥ ధమ్మే…పే॰… సఙ్ఘే… సిక్ఖాయ… అప్పమాదే… పటిసన్థారే అగారవో విహరతి అప్పతిస్సో॥ ఇమే ఛ ధమ్మా హానభాగియా॥>
    text <చ కతమే ఛ ధమ్మా విసేసభాగియా॥ ఛ గారవా ఇధావుసో। భిక్ఖు సత్థరి సగారవో విహరతి సప్పతిస్సో ధమ్మే…పే॰… సఙ్ఘే… సిక్ఖాయ… అప్పమాదే… పటిసన్థారే సగారవో విహరతి సప్పతిస్సో॥ ఇమే ఛ ధమ్మా విసేసభాగియా॥>
    text <ఛ కతమే ఛ ధమ్మా దుప్పటివిజ్ఝా॥ ఛ నిస్సరణియా ధాతుయో ఇధావుసో। భిక్ఖు ఏవం వదేయ్య మేత్తా హి ఖో మే। చేతోవిముత్తి భావితా బహులీకతా యానీకతా వత్థుకతా అనుట్ఠితా పరిచితా సుసమారద్ధా। అథ చ పన మే బ్యాపాదో చిత్తం పరియాదాయ తిట్ఠతీతి॥ సో మా హేవం తిస్స వచనీయో మాయస్మా ఏవం అవచ। మా భగవన్తం అబ్భాచిక్ఖి॥ న హి సాధు భగవతో అబ్భక్ఖానం। న హి భగవా ఏవం వదేయ్య॥ అట్ఠానమేతం ఆవుసో అనవకాసో యం మేత్తాయ చేతోవిముత్తియా భావితాయ బహులీకతాయ యానీకతాయ వత్థుకతాయ అనుట్ఠితాయ పరిచితాయ సుసమారద్ధాయ॥ అథ చ పనస్స బ్యాపాదో చిత్తం పరియాదాయ ఠస్సతీతి। నేతం ఠానం విజ్జతి॥ నిస్సరణం హేతం। ఆవుసో। బ్యాపాదస్స। యదిదం మేత్తాచేతోవిముత్తీతి॥>
    text <ఇధ పనావుసో। భిక్ఖు ఏవం వదేయ్య కరుణా హి ఖో మే చేతోవిముత్తి భావితా బహులీకతా యానీకతా వత్థుకతా అనుట్ఠితా పరిచితా సుసమారద్ధా॥ అథ చ పన మే విహేసా చిత్తం పరియాదాయ తిట్ఠతీతి॥ సో మా హేవం తిస్స వచనీయో। మాయస్మా ఏవం అవచ। మా భగవన్తం అబ్భాచిక్ఖి…పే॰… నిస్సరణం హేతం। ఆవుసో। విహేసాయ। యదిదం కరుణాచేతోవిముత్తీతి॥>
    text <ఇధ పనావుసో। భిక్ఖు ఏవం వదేయ్య ముదితా హి ఖో మే చేతోవిముత్తి భావితా…పే॰… అథ చ పన మే అరతి చిత్తం పరియాదాయ తిట్ఠతీతి॥ సో మా హేవం తిస్స వచనీయో మాయస్మా ఏవం అవచ…పే॰… నిస్సరణం హేతం। ఆవుసో అరతియా। యదిదం ముదితాచేతోవిముత్తీతి॥>
    text <ఇధ పనావుసో। భిక్ఖు ఏవం వదేయ్య ఉపేక్ఖా హి ఖో మే చేతోవిముత్తి భావితా…పే॰… అథ చ పన మే రాగో చిత్తం పరియాదాయ తిట్ఠతీతి॥ సో మా హేవం తిస్స వచనీయో మాయస్మా ఏవం అవచ…పే॰… నిస్సరణం హేతం। ఆవుసో। రాగస్స యదిదం ఉపేక్ఖాచేతోవిముత్తీతి॥>
    text <ఇధ పనావుసో। భిక్ఖు ఏవం వదేయ్య అనిమిత్తా హి ఖో మే చేతోవిముత్తి భావితా…పే॰… అథ చ పన మే నిమిత్తానుసారి విఞ్ఞాణం హోతీతి॥ సో మా హేవం తిస్స వచనీయో మాయస్మా ఏవం అవచ…పే॰… నిస్సరణం హేతం। ఆవుసో। సబ్బనిమిత్తానం యదిదం అనిమిత్తా చేతోవిముత్తీతి॥>
    text <ఇధ పనావుసో। భిక్ఖు ఏవం వదేయ్య అస్మీతి ఖో మే విగతం। అయమహమస్మీతి న సమనుపస్సామి। అథ చ పన మే విచికిచ్ఛాకథంకథాసల్లం చిత్తం పరియాదాయ తిట్ఠతీతి॥ సో మా హేవం తిస్స వచనీయో మాయస్మా ఏవం అవచ। మా భగవన్తం అబ్భాచిక్ఖి। న హి సాధు భగవతో అబ్భక్ఖానం। న హి భగవా ఏవం వదేయ్య॥ అట్ఠానమేతం। ఆవుసో। అనవకాసో యం అస్మీతి విగతే అయమహమస్మీతి అసమనుపస్సతో॥ అథ చ పనస్స విచికిచ్ఛాకథంకథాసల్లం చిత్తం పరియాదాయ ఠస్సతి। నేతం ఠానం విజ్జతి॥ నిస్సరణం హేతం। ఆవుసో। విచికిచ్ఛాకథంకథాసల్లస్స। యదిదం అస్మిమానసముగ్ఘాటోతి॥ ఇమే ఛ ధమ్మా దుప్పటివిజ్ఝా॥>
    text <జ కతమే ఛ ధమ్మా ఉప్పాదేతబ్బా॥ ఛ సతతవిహారా॥ ఇధావుసో। భిక్ఖు చక్ఖునా రూపం దిస్వా నేవ సుమనో హోతి న దుమ్మనో। ఉపేక్ఖకో విహరతి సతో సమ్పజానో॥ సోతేన సద్దం సుత్వా…పే॰… ఘానేన గన్ధం ఘాయిత్వా… జివ్హాయ రసం సాయిత్వా… కాయేన ఫోట్ఠబ్బం ఫుసిత్వా… మనసా ధమ్మం విఞ్ఞాయ నేవ సుమనో హోతి న దుమ్మనో। ఉపేక్ఖకో విహరతి సతో సమ్పజానో॥ ఇమే ఛ ధమ్మా ఉప్పాదేతబ్బా॥>
    text <ఝ కతమే ఛ ధమ్మా అభిఞ్ఞేయ్యా॥ ఛ అనుత్తరియాని దస్సనానుత్తరియం। సవనానుత్తరియం। లాభానుత్తరియం। సిక్ఖానుత్తరియం। పారిచరియానుత్తరియం। అనుస్సతానుత్తరియం॥ ఇమే ఛ ధమ్మా అభిఞ్ఞేయ్యా॥>
    text <ఞ కతమే ఛ ధమ్మా సచ్ఛికాతబ్బా॥ ఛ అభిఞ్ఞా ఇధావుసో। భిక్ఖు అనేకవిహితం ఇద్ధివిధం పచ్చనుభోతి ఏకోపి హుత్వా బహుధా హోతి। బహుధాపి హుత్వా ఏకో హోతి॥ ఆవిభావం తిరోభావం॥ తిరోకుట్టం తిరోపాకారం తిరోపబ్బతం అసజ్జమానో గచ్ఛతి సేయ్యథాపి ఆకాసే॥ పథవియాపి ఉమ్ముజ్జనిముజ్జం కరోతి సేయ్యథాపి ఉదకే॥ ఉదకేపి అభిజ్జమానే గచ్ఛతి సేయ్యథాపి పథవియం॥ ఆకాసేపి పల్లఙ్కేన కమతి సేయ్యథాపి పక్ఖీ సకుణో॥ ఇమేపి చన్దిమసూరియే ఏవంమహిద్ధికే ఏవంమహానుభావే పాణినా పరామసతి పరిమజ్జతి॥ యావ బ్రహ్మలోకాపి కాయేన వసం వత్తేతి॥>
    text <దిబ్బాయ సోతధాతుయా విసుద్ధాయ అతిక్కన్తమానుసికాయ ఉభో సద్దే సుణాతి దిబ్బే చ మానుసే చ। యే దూరే సన్తికే చ॥>
    text <పరసత్తానం పరపుగ్గలానం చేతసా చేతో పరిచ్చ పజానాతి। సరాగం వా చిత్తం సరాగం చిత్తన్తి పజానాతి …పే॰… అవిముత్తం వా చిత్తం అవిముత్తం చిత్తన్తి పజానాతి॥>
    text <సో అనేకవిహితం పుబ్బేనివాసం అనుస్సరతి। సేయ్యథిదం ఏకమ్పి జాతిం…పే॰… ఇతి సాకారం సఉద్దేసం అనేకవిహితం పుబ్బేనివాసం అనుస్సరతి॥>
    text <దిబ్బేన చక్ఖునా విసుద్ధేన అతిక్కన్తమానుసకేన సత్తే పస్సతి చవమానే ఉపపజ్జమానే హీనే పణీతే సువణ్ణే దుబ్బణ్ణే సుగతే దుగ్గతే యథాకమ్మూపగే సత్తే పజానాతి …పే॰…>
    text <ఆసవానం ఖయా అనాసవం చేతోవిముత్తిం పఞ్ఞావిముత్తిం దిట్ఠేవ ధమ్మే సయం అభిఞ్ఞా సచ్ఛికత్వా ఉపసమ్పజ్జ విహరతి॥ ఇమే ఛ ధమ్మా సచ్ఛికాతబ్బా॥>
    text <ఇతి ఇమే సట్ఠి ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <సత్త ధమ్మా>
    text <౩౫౭>, <సత్త ధమ్మా బహుకారా…పే॰… సత్త ధమ్మా సచ్ఛికాతబ్బా॥>
    text <క కతమే సత్త ధమ్మా బహుకారా॥ సత్త అరియధనాని సద్ధాధనం। సీలధనం। హిరిధనం। ఓత్తప్పధనం। సుతధనం। చాగధనం। పఞ్ఞాధనం॥ ఇమే సత్త ధమ్మా బహుకారా॥>
    text <ఖ కతమే సత్త ధమ్మా భావేతబ్బా॥ సత్త సమ్బోజ్ఝఙ్గా సతిసమ్బోజ్ఝఙ్గో। ధమ్మవిచయసమ్బోజ్ఝఙ్గో। వీరియసమ్బోజ్ఝఙ్గో। పీతిసమ్బోజ్ఝఙ్గో। పస్సద్ధిసమ్బోజ్ఝఙ్గో। సమాధిసమ్బోజ్ఝఙ్గో। ఉపేక్ఖాసమ్బోజ్ఝఙ్గో॥ ఇమే సత్త ధమ్మా భావేతబ్బా॥>
    text <గ కతమే సత్త ధమ్మా పరిఞ్ఞేయ్యా॥ సత్త విఞ్ఞాణట్ఠితియో సన్తావుసో। సత్తా నానత్తకాయా నానత్తసఞ్ఞినో। సేయ్యథాపి మనుస్సా ఏకచ్చే చ దేవా ఏకచ్చే చ వినిపాతికా॥ అయం పఠమా విఞ్ఞాణట్ఠితి॥>
    text <సన్తావుసో। సత్తా నానత్తకాయా ఏకత్తసఞ్ఞినో। సేయ్యథాపి దేవా బ్రహ్మకాయికా పఠమాభినిబ్బత్తా॥ అయం దుతియా విఞ్ఞాణట్ఠితి॥>
    text <సన్తావుసో। సత్తా ఏకత్తకాయా నానత్తసఞ్ఞినో। సేయ్యథాపి దేవా ఆభస్సరా॥ అయం తతియా విఞ్ఞాణట్ఠితి॥>
    text <సన్తావుసో। సత్తా ఏకత్తకాయా ఏకత్తసఞ్ఞినో। సేయ్యథాపి దేవా సుభకిణ్హా॥ అయం చతుత్థీ విఞ్ఞాణట్ఠితి॥>
    text <సన్తావుసో। సత్తా సబ్బసో రూపసఞ్ఞానం సమతిక్కమా…పే॰… అనన్తో ఆకాసోతి ఆకాసానఞ్చాయతనూపగా॥ అయం పఞ్చమీ విఞ్ఞాణట్ఠితి॥>
    text <సన్తావుసో। సత్తా సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనూపగా॥ అయం ఛట్ఠీ విఞ్ఞాణట్ఠితి॥>
    text <సన్తావుసో। సత్తా సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనూపగా॥ అయం సత్తమీ విఞ్ఞాణట్ఠితి॥ ఇమే సత్త ధమ్మా పరిఞ్ఞేయ్యా॥>
    text <ఘ కతమే సత్త ధమ్మా పహాతబ్బా॥ సత్తానుసయా కామరాగానుసయో। పటిఘానుసయో। దిట్ఠానుసయో। విచికిచ్ఛానుసయో। మానానుసయో। భవరాగానుసయో। అవిజ్జానుసయో॥ ఇమే సత్త ధమ్మా పహాతబ్బా॥>
    text <ఙ కతమే సత్త ధమ్మా హానభాగియా॥ సత్త అసద్ధమ్మా ఇధావుసో। భిక్ఖు అస్సద్ధో హోతి। అహిరికో హోతి। అనోత్తప్పీ హోతి। అప్పస్సుతో హోతి। కుసీతో హోతి। ముట్ఠస్సతి హోతి। దుప్పఞ్ఞో హోతి॥ ఇమే సత్త ధమ్మా హానభాగియా॥>
    text <చ కతమే సత్త ధమ్మా విసేసభాగియా॥ సత్త సద్ధమ్మా ఇధావుసో। భిక్ఖు సద్ధో హోతి। హిరిమా హోతి। ఓత్తప్పీ హోతి। బహుస్సుతో హోతి। ఆరద్ధవీరియో హోతి। ఉపట్ఠితస్సతి హోతి। పఞ్ఞవా హోతి॥ ఇమే సత్త ధమ్మా విసేసభాగియా॥>
    text <ఛ కతమే సత్త ధమ్మా దుప్పటివిజ్ఝా॥ సత్త సప్పురిసధమ్మా ఇధావుసో। భిక్ఖు ధమ్మఞ్ఞూ చ హోతి అత్థఞ్ఞూ చ అత్తఞ్ఞూ చ మత్తఞ్ఞూ చ కాలఞ్ఞూ చ పరిసఞ్ఞూ చ పుగ్గలఞ్ఞూ చ॥ ఇమే సత్త ధమ్మా దుప్పటివిజ్ఝా॥>
    text <జ కతమే సత్త ధమ్మా ఉప్పాదేతబ్బా॥ సత్త సఞ్ఞా అనిచ్చసఞ్ఞా। అనత్తసఞ్ఞా। అసుభసఞ్ఞా। ఆదీనవసఞ్ఞా। పహానసఞ్ఞా। విరాగసఞ్ఞా। నిరోధసఞ్ఞా॥ ఇమే సత్త ధమ్మా ఉప్పాదేతబ్బా॥>
    text <ఝ కతమే సత్త ధమ్మా అభిఞ్ఞేయ్యా॥ సత్త నిద్దసవత్థూని ఇధావుసో। భిక్ఖు సిక్ఖాసమాదానే తిబ్బచ్ఛన్దో హోతి। ఆయతిఞ్చ సిక్ఖాసమాదానే అవిగతపేమో॥ ధమ్మనిసన్తియా తిబ్బచ్ఛన్దో హోతి। ఆయతిఞ్చ ధమ్మనిసన్తియా అవిగతపేమో॥ ఇచ్ఛావినయే తిబ్బచ్ఛన్దో హోతి। ఆయతిఞ్చ ఇచ్ఛావినయే అవిగతపేమో॥ పటిసల్లానే తిబ్బచ్ఛన్దో హోతి। ఆయతిఞ్చ పటిసల్లానే అవిగతపేమో॥ వీరియారమ్మే తిబ్బచ్ఛన్దో హోతి। ఆయతిఞ్చ వీరియారమ్మే అవిగతపేమో॥ సతినేపక్కే తిబ్బచ్ఛన్దో హోతి। ఆయతిఞ్చ సతినేపక్కే అవిగతపేమో॥ దిట్ఠిపటివేధే తిబ్బచ్ఛన్దో హోతి। ఆయతిఞ్చ దిట్ఠిపటివేధే అవిగతపేమో॥ ఇమే సత్త ధమ్మా అభిఞ్ఞేయ్యా॥>
    text <ఞ కతమే సత్త ధమ్మా సచ్ఛికాతబ్బా॥ సత్త ఖీణాసవబలాని ఇధావుసో। ఖీణాసవస్స భిక్ఖునో అనిచ్చతో సబ్బే సఙ్ఖారా యథాభూతం సమ్మప్పఞ్ఞాయ సుదిట్ఠా హోన్తి॥ యంపావుసో। ఖీణాసవస్స భిక్ఖునో అనిచ్చతో సబ్బే సఙ్ఖారా యథాభూతం సమ్మప్పఞ్ఞాయ సుదిట్ఠా హోన్తి। ఇదమ్పి ఖీణాసవస్స భిక్ఖునో బలం హోతి। యం బలం ఆగమ్మ ఖీణాసవో భిక్ఖు ఆసవానం ఖయం పటిజానాతి ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో అఙ్గారకాసూపమా కామా యథాభూతం సమ్మప్పఞ్ఞాయ సుదిట్ఠా హోన్తి॥ యంపావుసో…పే॰… ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో వివేకనిన్నం చిత్తం హోతి వివేకపోణం వివేకపబ్భారం వివేకట్ఠం నేక్ఖమ్మాభిరతం బ్యన్తీభూతం సబ్బసో ఆసవట్ఠానియేహి ధమ్మేహి॥ యంపావుసో…పే॰… ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో చత్తారో సతిపట్ఠానా భావితా హోన్తి సుభావితా॥ యంపావుసో…పే॰… ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో పఞ్చిన్ద్రియాని భావితాని హోన్తి సుభావితాని॥ యంపావుసో…పే॰… ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో సత్త బోజ్ఝఙ్గా భావితా హోన్తి సుభావితా॥ యంపావుసో…పే॰… ఖీణా మే ఆసవాతి॥>
    text <పున చపరం। ఆవుసో। ఖీణాసవస్స భిక్ఖునో అరియో అట్ఠఙ్గికో మగ్గో భావితో హోతి సుభావితో॥ యంపావుసో। ఖీణాసవస్స భిక్ఖునో అరియో అట్ఠఙ్గికో మగ్గో భావితో హోతి సుభావితో। ఇదమ్పి ఖీణాసవస్స భిక్ఖునో బలం హోతి। యం బలం ఆగమ్మ ఖీణాసవో భిక్ఖు ఆసవానం ఖయం పటిజానాతి ఖీణా మే ఆసవాతి॥ ఇమే సత్త ధమ్మా సచ్ఛికాతబ్బా॥>
    text <ఇతిమే సత్తతి ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
    stand <పఠమభాణవారో నిట్ఠితో॥>
  text <అట్ఠ ధమ్మా>
    text <౩౫౮>, <అట్ఠ ధమ్మా బహుకారా…పే॰… అట్ఠ ధమ్మా సచ్ఛికాతబ్బా॥>
    text <క కతమే అట్ఠ ధమ్మా బహుకారా॥ అట్ఠ హేతూ అట్ఠ పచ్చయా ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తన్తి॥ కతమే అట్ఠ॥ ఇధావుసో। భిక్ఖు సత్థారం ఉపనిస్సాయ విహరతి అఞ్ఞతరం వా గరుట్ఠానియం సబ్రహ్మచారిం। యత్థస్స తిబ్బం హిరోత్తప్పం పచ్చుపట్ఠితం హోతి పేమఞ్చ గారవో చ॥ అయం పఠమో హేతు పఠమో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ॥ పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <తం ఖో పన సత్థారం ఉపనిస్సాయ విహరతి అఞ్ఞతరం వా గరుట్ఠానియం సబ్రహ్మచారిం। యత్థస్స తిబ్బం హిరోత్తప్పం పచ్చుపట్ఠితం హోతి పేమఞ్చ గారవో చ॥ తే కాలేన కాలం ఉపసఙ్కమిత్వా పరిపుచ్ఛతి పరిపఞ్హతి ఇదం। భన్తే। కథం॥ ఇమస్స కో అత్థోతి॥ తస్స తే ఆయస్మన్తో అవివటఞ్చేవ వివరన్తి। అనుత్తానీకతఞ్చ ఉత్తానీ కరోన్తి। అనేకవిహితేసు చ కఙ్ఖాట్ఠానియేసు ధమ్మేసు కఙ్ఖం పటివినోదేన్తి॥ అయం దుతియో హేతు దుతియో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ। వేపుల్లాయ భావనాయ పారిపూరియా సంవత్తతి॥>
    text <తం ఖో పన ధమ్మం సుత్వా ద్వయేన వూపకాసేన సమ్పాదేతి కాయవూపకాసేన చ చిత్తవూపకాసేన చ॥ అయం తతియో హేతు తతియో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <పున చపరం। ఆవుసో। భిక్ఖు సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో। అణుమత్తేసు వజ్జేసు భయదస్సావీ సమాదాయ సిక్ఖతి సిక్ఖాపదేసు॥ అయం చతుత్థో హేతు చతుత్థో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <పున చపరం। ఆవుసో। భిక్ఖు బహుస్సుతో హోతి సుతధరో సుతసన్నిచయో॥ యే తే ధమ్మా ఆదికల్యాణా మజ్ఝేకల్యాణా పరియోసానకల్యాణా సాత్థా సబ్యఞ్జనా కేవలపరిపుణ్ణం పరిసుద్ధం బ్రహ్మచరియం అభివదన్తి। తథారూపాస్స ధమ్మా బహుస్సుతా హోన్తి ధాతా వచసా పరిచితా మనసానుపేక్ఖితా దిట్ఠియా సుప్పటివిద్ధా॥ అయం పఞ్చమో హేతు పఞ్చమో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <పున చపరం। ఆవుసో। భిక్ఖు ఆరద్ధవీరియో విహరతి అకుసలానం ధమ్మానం పహానాయ। కుసలానం ధమ్మానం ఉపసమ్పదాయ। థామవా దళ్హపరక్కమో అనిక్ఖిత్తధురో కుసలేసు ధమ్మేసు॥ అయం ఛట్ఠో హేతు ఛట్ఠో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <పున చపరం। ఆవుసో। భిక్ఖు సతిమా హోతి పరమేన సతినేపక్కేన సమన్నాగతో॥ చిరకతమ్పి చిరభాసితమ్పి సరితా అనుస్సరితా॥ అయం సత్తమో హేతు సత్తమో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥>
    text <పున చపరం। ఆవుసో। భిక్ఖు పఞ్చసు ఉపాదానక్ఖన్ధేసు। ఉదయబ్బయానుపస్సీ విహరతి ఇతి రూపం ఇతి రూపస్స సముదయో ఇతి రూపస్స అత్థఙ్గమో। ఇతి వేదనా ఇతి వేదనాయ సముదయో ఇతి వేదనాయ అత్థఙ్గమో। ఇతి సఞ్ఞా ఇతి సఞ్ఞాయ సముదయో ఇతి సఞ్ఞాయ అత్థఙ్గమో। ఇతి సఙ్ఖారా ఇతి సఙ్ఖారానం సముదయో ఇతి సఙ్ఖారానం అత్థఙ్గమో। ఇతి విఞ్ఞాణం ఇతి విఞ్ఞాణస్స సముదయో ఇతి విఞ్ఞాణస్స అత్థఙ్గమోతి॥ అయం అట్ఠమో హేతు అట్ఠమో పచ్చయో ఆదిబ్రహ్మచరియికాయ పఞ్ఞాయ అప్పటిలద్ధాయ పటిలాభాయ। పటిలద్ధాయ భియ్యోభావాయ వేపుల్లాయ భావనాయ పారిపూరియా సంవత్తతి॥ ఇమే అట్ఠ ధమ్మా బహుకారా॥>
    text <ఖ కతమే అట్ఠ ధమ్మా భావేతబ్బా॥ అరియో అట్ఠఙ్గికో మగ్గో సేయ్యథిదం సమ్మాదిట్ఠి। సమ్మాసఙ్కప్పో। సమ్మావాచా। సమ్మాకమ్మన్తో। సమ్మాఆజీవో। సమ్మావాయామో। సమ్మాసతి। సమ్మాసమాధి॥ ఇమే అట్ఠ ధమ్మా భావేతబ్బా॥>
    text <గ కతమే అట్ఠ ధమ్మా పరిఞ్ఞేయ్యా॥ అట్ఠ లోకధమ్మా లాభో చ। అలాభో చ। యసో చ। అయసో చ। నిన్దా చ। పసంసా చ। సుఖఞ్చ। దుక్ఖఞ్చ॥ ఇమే అట్ఠ ధమ్మా పరిఞ్ఞేయ్యా॥>
    text <ఘ కతమే అట్ఠ ధమ్మా పహాతబ్బా॥ అట్ఠ మిచ్ఛత్తా మిచ్ఛాదిట్ఠి। మిచ్ఛాసఙ్కప్పో। మిచ్ఛావాచా। మిచ్ఛాకమ్మన్తో। మిచ్ఛాఆజీవో। మిచ్ఛావాయామో। మిచ్ఛాసతి। మిచ్ఛాసమాధి॥ ఇమే అట్ఠ ధమ్మా పహాతబ్బా॥>
    text <ఙ కతమే అట్ఠ ధమ్మా హానభాగియా॥ అట్ఠ కుసీతవత్థూని॥ ఇధావుసో। భిక్ఖునా కమ్మం కాతబ్బం హోతి। తస్స ఏవం హోతి కమ్మం ఖో మే కాతబ్బం భవిస్సతి। కమ్మం ఖో పన మే కరోన్తస్స కాయో కిలమిస్సతి। హన్దాహం నిపజ్జామీతి॥ సో నిపజ్జతి। న వీరియం ఆరభతి అప్పత్తస్స పత్తియా అనధిగతస్స అధిగమాయ అసచ్ఛికతస్స సచ్ఛికిరియాయ॥ ఇదం పఠమం కుసీతవత్థు॥>
    text <పున చపరం। ఆవుసో। భిక్ఖునా కమ్మం కతం హోతి॥ తస్స ఏవం హోతి అహం ఖో కమ్మం అకాసిం। కమ్మం ఖో పన మే కరోన్తస్స కాయో కిలన్తో। హన్దాహం నిపజ్జామీతి॥ సో నిపజ్జతి। న వీరియం ఆరభతి…పే॰… ఇదం దుతియం కుసీతవత్థు॥>
    text <పున చపరం। ఆవుసో। భిక్ఖునా మగ్గో గన్తబ్బో హోతి॥ తస్స ఏవం హోతి మగ్గో ఖో మే గన్తబ్బో భవిస్సతి। మగ్గం ఖో పన మే గచ్ఛన్తస్స కాయో కిలమిస్సతి। హన్దాహం నిపజ్జామీతి॥ సో నిపజ్జతి। న వీరియం ఆరభతి…పే॰… ఇదం తతియం కుసీతవత్థు॥>
    text <పున చపరం। ఆవుసో। భిక్ఖునా మగ్గో గతో హోతి॥ తస్స ఏవం హోతి అహం ఖో మగ్గం అగమాసిం। మగ్గం ఖో పన మే గచ్ఛన్తస్స కాయో కిలన్తో। హన్దాహం నిపజ్జామీతి॥ సో నిపజ్జతి। న వీరియం ఆరభతి…పే॰… ఇదం చతుత్థం కుసీతవత్థు॥>
    text <పున చపరం। ఆవుసో। భిక్ఖు గామం వా నిగమం వా పిణ్డాయ చరన్తో న లభతి లూఖస్స వా పణీతస్స వా భోజనస్స యావదత్థం పారిపూరిం॥ తస్స ఏవం హోతి అహం ఖో గామం వా నిగమం వా పిణ్డాయ చరన్తో నాలత్థం లూఖస్స వా పణీతస్స వా భోజనస్స యావదత్థం పారిపూరిం। తస్స మే కాయో కిలన్తో అకమ్మఞ్ఞో। హన్దాహం నిపజ్జామీతి…పే॰… ఇదం పఞ్చమం కుసీతవత్థు॥>
    text <పున చపరం। ఆవుసో। భిక్ఖు గామం వా నిగమం వా పిణ్డాయ చరన్తో లభతి లూఖస్స వా పణీతస్స వా భోజనస్స యావదత్థం పారిపూరిం॥ తస్స ఏవం హోతి అహం ఖో గామం వా నిగమం వా పిణ్డాయ చరన్తో అలత్థం లూఖస్స వా పణీతస్స వా భోజనస్స యావదత్థం పారిపూరిం। తస్స మే కాయో గరుకో అకమ్మఞ్ఞో। మాసాచితం మఞ్ఞే। హన్దాహం నిపజ్జామీతి॥ సో నిపజ్జతి…పే॰… ఇదం ఛట్ఠం కుసీతవత్థు॥>
    text <పున చపరం। ఆవుసో। భిక్ఖునో ఉప్పన్నో హోతి అప్పమత్తకో ఆబాధో। తస్స ఏవం హోతి ఉప్పన్నో ఖో మే అయం అప్పమత్తకో ఆబాధో అత్థి కప్పో నిపజ్జితుం। హన్దాహం నిపజ్జామీతి॥ సో నిపజ్జతి…పే॰… ఇదం సత్తమం కుసీతవత్థు॥>
    text <పున చపరం। ఆవుసో। భిక్ఖు గిలానావుట్ఠితో హోతి అచిరవుట్ఠితో గేలఞ్ఞా॥ తస్స ఏవం హోతి అహం ఖో గిలానావుట్ఠితో అచిరవుట్ఠితో గేలఞ్ఞా॥ తస్స మే కాయో దుబ్బలో అకమ్మఞ్ఞో। హన్దాహం నిపజ్జామీతి॥ సో నిపజ్జతి…పే॰… ఇదం అట్ఠమం కుసీతవత్థు॥ ఇమే అట్ఠ ధమ్మా హానభాగియా॥>
    text <చ కతమే అట్ఠ ధమ్మా విసేసభాగియా॥ అట్ఠ ఆరమ్భవత్థూని॥ ఇధావుసో। భిక్ఖునా కమ్మం కాతబ్బం హోతి। తస్స ఏవం హోతి కమ్మం ఖో మే కాతబ్బం భవిస్సతి। కమ్మం ఖో పన మే కరోన్తేన న సుకరం బుద్ధానం సాసనం మనసికాతుం। హన్దాహం వీరియం ఆరభామి అప్పత్తస్స పత్తియా అనధిగతస్స అధిగమాయ అసచ్ఛికతస్స సచ్ఛికిరియాయాతి॥ సో వీరియం ఆరభతి అప్పత్తస్స పత్తియా అనధిగతస్స అధిగమాయ అసచ్ఛికతస్స సచ్ఛికిరియాయ॥ ఇదం పఠమం ఆరమ్భవత్థు॥>
    text <పున చపరం। ఆవుసో। భిక్ఖునా కమ్మం కతం హోతి॥ తస్స ఏవం హోతి అహం ఖో కమ్మం అకాసిం। కమ్మం ఖో పనాహం కరోన్తో నాసక్ఖిం బుద్ధానం సాసనం మనసికాతుం। హన్దాహం వీరియం ఆరభామి…పే॰… ఇదం దుతియం ఆరమ్భవత్థు॥>
    text <పున చపరం। ఆవుసో। భిక్ఖునా మగ్గో గన్తబ్బో హోతి॥ తస్స ఏవం హోతి మగ్గో ఖో మే గన్తబ్బో భవిస్సతి। మగ్గం ఖో పన మే గచ్ఛన్తేన న సుకరం బుద్ధానం సాసనం మనసికాతుం। హన్దాహం వీరియం ఆరభామి…పే॰… ఇదం తతియం ఆరమ్భవత్థు॥>
    text <పున చపరం। ఆవుసో। భిక్ఖునా మగ్గో గతో హోతి॥ తస్స ఏవం హోతి అహం ఖో మగ్గం అగమాసిం। మగ్గం ఖో పనాహం గచ్ఛన్తో నాసక్ఖిం బుద్ధానం సాసనం మనసికాతుం। హన్దాహం వీరియం ఆరభామి…పే॰… ఇదం చతుత్థం ఆరమ్భవత్థు॥>
    text <పున చపరం। ఆవుసో। భిక్ఖు గామం వా నిగమం వా పిణ్డాయ చరన్తో న లభతి లూఖస్స వా పణీతస్స వా భోజనస్స యావదత్థం పారిపూరిం॥ తస్స ఏవం హోతి అహం ఖో గామం వా నిగమం వా పిణ్డాయ చరన్తో నాలత్థం లూఖస్స వా పణీతస్స వా భోజనస్స యావదత్థం పారిపూరిం। తస్స మే కాయో లహుకో కమ్మఞ్ఞో। హన్దాహం వీరియం ఆరభామి…పే॰… ఇదం పఞ్చమం ఆరమ్భవత్థు॥>
    text <పున చపరం। ఆవుసో। భిక్ఖు గామం వా నిగమం వా పిణ్డాయ చరన్తో లభతి లూఖస్స వా పణీతస్స వా భోజనస్స యావదత్థం పారిపూరిం॥ తస్స ఏవం హోతి అహం ఖో గామం వా నిగమం వా పిణ్డాయ చరన్తో అలత్థం లూఖస్స వా పణీతస్స వా భోజనస్స యావదత్థం పారిపూరిం॥ తస్స మే కాయో బలవా కమ్మఞ్ఞో। హన్దాహం వీరియం ఆరభామి…పే॰… ఇదం ఛట్ఠం ఆరమ్భవత్థు॥>
    text <పున చపరం। ఆవుసో। భిక్ఖునో ఉప్పన్నో హోతి అప్పమత్తకో ఆబాధో॥ తస్స ఏవం హోతి ఉప్పన్నో ఖో మే అయం అప్పమత్తకో ఆబాధో ఠానం ఖో పనేతం విజ్జతి। యం మే ఆబాధో పవడ్ఢేయ్య। హన్దాహం వీరియం ఆరభామి…పే॰… ఇదం సత్తమం ఆరమ్భవత్థు॥>
    text <పున చపరం। ఆవుసో। భిక్ఖు గిలానా వుట్ఠితో హోతి అచిరవుట్ఠితో గేలఞ్ఞా॥ తస్స ఏవం హోతి అహం ఖో గిలానా వుట్ఠితో అచిరవుట్ఠితో గేలఞ్ఞా। ఠానం ఖో పనేతం విజ్జతి। యం మే ఆబాధో పచ్చుదావత్తేయ్య। హన్దాహం వీరియం ఆరభామి అప్పత్తస్స పత్తియా అనధిగతస్స అధిగమాయ అసచ్ఛికతస్స సచ్ఛికిరియాయాతి॥ సో వీరియం ఆరభతి అప్పత్తస్స పత్తియా అనధిగతస్స అధిగమాయ అసచ్ఛికతస్స సచ్ఛికిరియాయ॥ ఇదం అట్ఠమం ఆరమ్భవత్థు॥ ఇమే అట్ఠ ధమ్మా విసేసభాగియా॥>
    text <ఛ కతమే అట్ఠ ధమ్మా దుప్పటివిజ్ఝా॥ అట్ఠ అక్ఖణా అసమయా బ్రహ్మచరియవాసాయ॥ ఇధావుసో। తథాగతో చ లోకే ఉప్పన్నో హోతి అరహం సమ్మాసమ్బుద్ధో। ధమ్మో చ దేసియతి ఓపసమికో పరినిబ్బానికో సమ్బోధగామీ సుగతప్పవేదితో॥ అయఞ్చ పుగ్గలో నిరయం ఉపపన్నో హోతి॥ అయం పఠమో అక్ఖణో అసమయో బ్రహ్మచరియవాసాయ॥>
    text <పున చపరం। ఆవుసో। తథాగతో చ లోకే ఉప్పన్నో హోతి అరహం సమ్మాసమ్బుద్ధో। ధమ్మో చ దేసియతి ఓపసమికో పరినిబ్బానికో సమ్బోధగామీ సుగతప్పవేదితో। అయఞ్చ పుగ్గలో తిరచ్ఛానయోనిం ఉపపన్నో హోతి॥ అయం దుతియో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… పేత్తివిసయం ఉపపన్నో హోతి॥ అయం తతియో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… అఞ్ఞతరం దీఘాయుకం దేవనికాయం ఉపపన్నో హోతి॥ అయం చతుత్థో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… పచ్చన్తిమేసు జనపదేసు పచ్చాజాతో హోతి మిలక్ఖేసు అవిఞ్ఞాతారేసు। యత్థ నత్థి గతి భిక్ఖూనం భిక్ఖునీనం ఉపాసకానం ఉపాసికానం॥ అయం పఞ్చమో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… అయఞ్చ పుగ్గలో మజ్ఝిమేసు జనపదేసు పచ్చాజాతో హోతి। సో చ హోతి మిచ్ఛాదిట్ఠికో విపరీతదస్సనో నత్థి దిన్నం। నత్థి యిట్ఠం। నత్థి హుతం। నత్థి సుకతదుక్కటానం కమ్మానం ఫలం విపాకో। నత్థి అయం లోకో। నత్థి పరో లోకో। నత్థి మాతా। నత్థి పితా। నత్థి సత్తా ఓపపాతికా। నత్థి లోకే సమణబ్రాహ్మణా సమ్మగ్గతా సమ్మాపటిపన్నా యే ఇమఞ్చ లోకం పరఞ్చ లోకం సయం అభిఞ్ఞా సచ్ఛికత్వా పవేదేన్తీతి॥ అయం ఛట్ఠో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… అయఞ్చ పుగ్గలో మజ్ఝిమేసు జనపదేసు పచ్చాజాతో హోతి। సో చ హోతి దుప్పఞ్ఞో జళో ఏళమూగో। నప్పటిబలో సుభాసితదుబ్భాసితానమత్థమఞ్ఞాతుం॥ అయం సత్తమో అక్ఖణో అసమయో బ్రహ్మచరియవాసాయ॥>
    text <పున చపరం…పే॰… అయఞ్చ పుగ్గలో మజ్ఝిమేసు జనపదేసు పచ్చాజాతో హోతి। సో చ హోతి పఞ్ఞవా అజళో అనేళమూగో। పటిబలో సుభాసితదుబ్భాసితానమత్థమఞ్ఞాతుం॥ అయం అట్ఠమో అక్ఖణో అసమయో బ్రహ్మచరియవాసాయ॥ ఇమే అట్ఠ ధమ్మా దుప్పటివిజ్ఝా॥>
    text <జ కతమే అట్ఠ ధమ్మా ఉప్పాదేతబ్బా॥ అట్ఠ మహాపురిసవితక్కా అప్పిచ్ఛస్సాయం ధమ్మో। నాయం ధమ్మో మహిచ్ఛస్స॥ సన్తుట్ఠస్సాయం ధమ్మో। నాయం ధమ్మో అసన్తుట్ఠస్స॥ పవివిత్తస్సాయం ధమ్మో। నాయం ధమ్మో సఙ్గణికారామస్స॥ ఆరద్ధవీరియస్సాయం ధమ్మో। నాయం ధమ్మో కుసీతస్స॥ ఉపట్ఠితసతిస్సాయం ధమ్మో। నాయం ధమ్మో ముట్ఠస్సతిస్స॥ సమాహితస్సాయం ధమ్మో। నాయం ధమ్మో అసమాహితస్స॥ పఞ్ఞవతో అయం ధమ్మో। నాయం ధమ్మో దుప్పఞ్ఞస్స॥ నిప్పపఞ్చస్సాయం ధమ్మో। నాయం ధమ్మో పపఞ్చారామస్సాతి ఇమే అట్ఠ ధమ్మా ఉప్పాదేతబ్బా॥>
    text <ఝ కతమే అట్ఠ ధమ్మా అభిఞ్ఞేయ్యా॥ అట్ఠ అభిభాయతనాని అజ్ఝత్తం రూపసఞ్ఞీ ఏకో బహిద్ధా రూపాని పస్సతి పరిత్తాని సువణ్ణదుబ్బణ్ణాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం పఠమం అభిభాయతనం॥>
    text <అజ్ఝత్తం రూపసఞ్ఞీ ఏకో బహిద్ధా రూపాని పస్సతి అప్పమాణాని సువణ్ణదుబ్బణ్ణాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం దుతియం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి పరిత్తాని సువణ్ణదుబ్బణ్ణాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం తతియం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి అప్పమాణాని సువణ్ణదుబ్బణ్ణాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం చతుత్థం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి నీలాని నీలవణ్ణాని నీలనిదస్సనాని నీలనిభాసాని॥ సేయ్యథాపి నామ ఉమాపుప్ఫం నీలం నీలవణ్ణం నీలనిదస్సనం నీలనిభాసం॥ సేయ్యథా వా పన తం వత్థం బారాణసేయ్యకం ఉభతోభాగవిమట్ఠం నీలం నీలవణ్ణం నీలనిదస్సనం నీలనిభాసం। ఏవమేవ అజ్ఝత్తం అరూపసఞ్ఞీ ఏకో బహిద్ధా రూపాని పస్సతి నీలాని నీలవణ్ణాని నీలనిదస్సనాని నీలనిభాసాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం పఞ్చమం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి పీతాని పీతవణ్ణాని పీతనిదస్సనాని పీతనిభాసాని॥ సేయ్యథాపి నామ కణికారపుప్ఫం పీతం పీతవణ్ణం పీతనిదస్సనం పీతనిభాసం॥ సేయ్యథా వా పన తం వత్థం బారాణసేయ్యకం ఉభతోభాగవిమట్ఠం పీతం పీతవణ్ణం పీతనిదస్సనం పీతనిభాసం। ఏవమేవ అజ్ఝత్తం అరూపసఞ్ఞీ ఏకో బహిద్ధా రూపాని పస్సతి పీతాని పీతవణ్ణాని పీతనిదస్సనాని పీతనిభాసాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం ఛట్ఠం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి లోహితకాని లోహితకవణ్ణాని లోహితకనిదస్సనాని లోహితకనిభాసాని॥ సేయ్యథాపి నామ బన్ధుజీవకపుప్ఫం లోహితకం లోహితకవణ్ణం లోహితకనిదస్సనం లోహితకనిభాసం। సేయ్యథా వా పన తం వత్థం బారాణసేయ్యకం ఉభతోభాగవిమట్ఠం లోహితకం లోహితకవణ్ణం లోహితకనిదస్సనం లోహితకనిభాసం। ఏవమేవ అజ్ఝత్తం అరూపసఞ్ఞీ ఏకో బహిద్ధా రూపాని పస్సతి లోహితకాని లోహితకవణ్ణాని లోహితకనిదస్సనాని లోహితకనిభాసాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం సత్తమం అభిభాయతనం॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి ఓదాతాని ఓదాతవణ్ణాని ఓదాతనిదస్సనాని ఓదాతనిభాసాని॥ సేయ్యథాపి నామ ఓసధితారకా ఓదాతా ఓదాతవణ్ణా ఓదాతనిదస్సనా ఓదాతనిభాసా। సేయ్యథా వా పన తం వత్థం బారాణసేయ్యకం ఉభతోభాగవిమట్ఠం ఓదాతం ఓదాతవణ్ణం ఓదాతనిదస్సనం ఓదాతనిభాసం। ఏవమేవ అజ్ఝత్తం అరూపసఞ్ఞీ ఏకో బహిద్ధా రూపాని పస్సతి ఓదాతాని ఓదాతవణ్ణాని ఓదాతనిదస్సనాని ఓదాతనిభాసాని। తాని అభిభుయ్య జానామి పస్సామీతి ఏవంసఞ్ఞీ హోతి॥ ఇదం అట్ఠమం అభిభాయతనం॥ ఇమే అట్ఠ ధమ్మా అభిఞ్ఞేయ్యా॥>
    text <ఞ కతమే అట్ఠ ధమ్మా సచ్ఛికాతబ్బా॥ అట్ఠ విమోక్ఖా రూపీ రూపాని పస్సతి॥ అయం పఠమో విమోక్ఖో॥>
    text <అజ్ఝత్తం అరూపసఞ్ఞీ ఏకో బహిద్ధా రూపాని పస్సతి॥ అయం దుతియో విమోక్ఖో॥>
    text <సుభన్తేవ అధిముత్తో హోతి॥ అయం తతియో విమోక్ఖో॥>
    text <సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనం ఉపసమ్పజ్జ విహరతి॥ అయం చతుత్థో విమోక్ఖో॥>
    text <సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి॥ అయం పఞ్చమో విమోక్ఖో॥>
    text <సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ అయం ఛట్ఠో విమోక్ఖో॥>
    text <సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనం ఉపసమ్పజ్జ విహరతి॥ అయం సత్తమో విమోక్ఖో॥>
    text <సబ్బసో నేవసఞ్ఞానాసఞ్ఞాయతనం సమతిక్కమ్మ సఞ్ఞావేదయితనిరోధం ఉపసమ్పజ్జ విహరతి॥ అయం అట్ఠమో విమోక్ఖో॥ ఇమే అట్ఠ ధమ్మా సచ్ఛికాతబ్బా॥>
    text <ఇతి ఇమే అసీతి ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <నవ ధమ్మా>
    text <౩౫౯>, <నవ ధమ్మా బహుకారా…పే॰… నవ ధమ్మా సచ్ఛికాతబ్బా॥>
    text <క కతమే నవ ధమ్మా బహుకారా॥ నవ యోనిసోమనసికారమూలకా ధమ్మా। యోనిసోమనసికరోతో పామోజ్జం జాయతి। పముదితస్స పీతి జాయతి। పీతిమనస్స కాయో పస్సమ్భతి। పస్సద్ధకాయో సుఖం వేదేతి। సుఖినో చిత్తం సమాధియతి। సమాహితే చిత్తే యథాభూతం జానాతి పస్సతి। యథాభూతం జానం పస్సం నిబ్బిన్దతి। నిబ్బిన్దం విరజ్జతి। విరాగా విముచ్చతి॥ ఇమే నవ ధమ్మా బహుకారా॥>
    text <ఖ కతమే నవ ధమ్మా భావేతబ్బా॥ నవ పారిసుద్ధిపధానియఙ్గాని సీలవిసుద్ధి పారిసుద్ధిపధానియఙ్గం। చిత్తవిసుద్ధి పారిసుద్ధిపధానియఙ్గం। దిట్ఠివిసుద్ధి పారిసుద్ధిపధానియఙ్గం। కఙ్ఖావితరణవిసుద్ధి పారిసుద్ధిపధానియఙ్గం। మగ్గామగ్గఞాణదస్సన విసుద్ధి పారిసుద్ధిపధానియఙ్గం। పటిపదాఞాణదస్సనవిసుద్ధి పారిసుద్ధిపధానియఙ్గం। ఞాణదస్సనవిసుద్ధి పారిసుద్ధిపధానియఙ్గం। పఞ్ఞావిసుద్ధి పారిసుద్ధిపధానియఙ్గం। విముత్తివిసుద్ధి పారిసుద్ధిపధానియఙ్గం॥ ఇమే నవ ధమ్మా భావేతబ్బా॥>
    text <గ కతమే నవ ధమ్మా పరిఞ్ఞేయ్యా॥ నవ సత్తావాసా సన్తావుసో। సత్తా నానత్తకాయా నానత్తసఞ్ఞినో। సేయ్యథాపి మనుస్సా ఏకచ్చే చ దేవా ఏకచ్చే చ వినిపాతికా॥ అయం పఠమో సత్తావాసో॥>
    text <సన్తావుసో। సత్తా నానత్తకాయా ఏకత్తసఞ్ఞినో। సేయ్యథాపి దేవా బ్రహ్మకాయికా పఠమాభినిబ్బత్తా॥ అయం దుతియో సత్తావాసో॥>
    text <సన్తావుసో। సత్తా ఏకత్తకాయా నానత్తసఞ్ఞినో। సేయ్యథాపి దేవా ఆభస్సరా॥ అయం తతియో సత్తావాసో॥>
    text <సన్తావుసో। సత్తా ఏకత్తకాయా ఏకత్తసఞ్ఞినో। సేయ్యథాపి దేవా సుభకిణ్హా॥ అయం చతుత్థో సత్తావాసో॥>
    text <సన్తావుసో। సత్తా అసఞ్ఞినో అప్పటిసంవేదినో। సేయ్యథాపి దేవా అసఞ్ఞసత్తా॥ అయం పఞ్చమో సత్తావాసో॥>
    text <సన్తావుసో। సత్తా సబ్బసో రూపసఞ్ఞానం సమతిక్కమా పటిఘసఞ్ఞానం అత్థఙ్గమా నానత్తసఞ్ఞానం అమనసికారా అనన్తో ఆకాసోతి ఆకాసానఞ్చాయతనూపగా॥ అయం ఛట్ఠో సత్తావాసో॥>
    text <సన్తావుసో। సత్తా సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనూపగా॥ అయం సత్తమో సత్తావాసో॥>
    text <సన్తావుసో। సత్తా సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనూపగా॥ అయం అట్ఠమో సత్తావాసో॥>
    text <సన్తావుసో। సత్తా సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనూపగా॥ అయం నవమో సత్తావాసో॥ ఇమే నవ ధమ్మా పరిఞ్ఞేయ్యా॥>
    text <ఘ కతమే నవ ధమ్మా పహాతబ్బా॥ నవ తణ్హామూలకా ధమ్మా తణ్హం పటిచ్చ పరియేసనా। పరియేసనం పటిచ్చ లాభో। లాభం పటిచ్చ వినిచ్ఛయో। వినిచ్ఛయం పటిచ్చ ఛన్దరాగో। ఛన్దరాగం పటిచ్చ అజ్ఝోసానం। అజ్ఝోసానం పటిచ్చ పరిగ్గహో। పరిగ్గహం పటిచ్చ మచ్ఛరియం। మచ్ఛరియం పటిచ్చ ఆరక్ఖో। ఆరక్ఖాధికరణం దణ్డాదానసత్థాదానకలహవిగ్గహవివాదతువంతువంపేసుఞ్ఞముసావాదా అనేకే పాపకా అకుసలా ధమ్మా సమ్భవన్తి॥ ఇమే నవ ధమ్మా పహాతబ్బా॥>
    text <ఙ కతమే నవ ధమ్మా హానభాగియా॥ నవ ఆఘాతవత్థూని అనత్థం మే అచరీతి ఆఘాతం బన్ధతి। అనత్థం మే చరతీతి ఆఘాతం బన్ధతి। అనత్థం మే చరిస్సతీతి ఆఘాతం బన్ధతి। పియస్స మే మనాపస్స అనత్థం అచరీతి ఆఘాతం బన్ధతి…పే॰… అనత్థం చరతీతి ఆఘాతం బన్ధతి…పే॰… అనత్థం చరిస్సతీతి ఆఘాతం బన్ధతి। అప్పియస్స మే అమనాపస్స అత్థం అచరీతి ఆఘాతం బన్ధతి…పే॰… అత్థం చరతీతి ఆఘాతం బన్ధతి…పే॰… అత్థం చరిస్సతీతి ఆఘాతం బన్ధతి॥ ఇమే నవ ధమ్మా హానభాగియా॥>
    text <చ కతమే నవ ధమ్మా విసేసభాగియా॥ నవ ఆఘాతపటివినయా అనత్థం మే అచరి। తం కుతేత్థ లబ్భాతి ఆఘాతం పటివినేతి। అనత్థం మే చరతి। తం కుతేత్థ లబ్భాతి ఆఘాతం పటివినేతి। అనత్థం మే చరిస్సతి। తం కుతేత్థ లబ్భాతి ఆఘాతం పటివినేతి। పియస్స మే మనాపస్స అనత్థం అచరి…పే॰… అనత్థం చరతి…పే॰… అనత్థం చరిస్సతి। తం కుతేత్థ లబ్భాతి ఆఘాతం పటివినేతి। అప్పియస్స మే అమనాపస్స అత్థం అచరి…పే॰… అత్థం చరతి…పే॰… అత్థం చరిస్సతి। తం కుతేత్థ లబ్భాతి ఆఘాతం పటివినేతి॥ ఇమే నవ ధమ్మా విసేసభాగియా॥>
    text <ఛ కతమే నవ ధమ్మా దుప్పటివిజ్ఝా॥ నవ నానత్తా ధాతునానత్తం పటిచ్చ ఉప్పజ్జతి ఫస్సనానత్తం। ఫస్సనానత్తం పటిచ్చ ఉప్పజ్జతి వేదనానానత్తం। వేదనానానత్తం పటిచ్చ ఉప్పజ్జతి సఞ్ఞానానత్తం। సఞ్ఞానానత్తం పటిచ్చ ఉప్పజ్జతి సఙ్కప్పనానత్తం। సఙ్కప్పనానత్తం పటిచ్చ ఉప్పజ్జతి ఛన్దనానత్తం। ఛన్దనానత్తం పటిచ్చ ఉప్పజ్జతి పరిళాహనానత్తం। పరిళాహనానత్తం పటిచ్చ ఉప్పజ్జతి పరియేసనానానత్తం। పరియేసనానానత్తం పటిచ్చ ఉప్పజ్జతి లాభనానత్తం॥ ఇమే నవ ధమ్మా దుప్పటివిజ్ఝా॥>
    text <జ కతమే నవ ధమ్మా ఉప్పాదేతబ్బా॥ నవ సఞ్ఞా అసుభసఞ్ఞా। మరణసఞ్ఞా। ఆహారేపటికూలసఞ్ఞా। సబ్బలోకేఅనభిరతిసఞ్ఞా। అనిచ్చసఞ్ఞా। అనిచ్చే దుక్ఖసఞ్ఞా। దుక్ఖే అనత్తసఞ్ఞా। పహానసఞ్ఞా। విరాగసఞ్ఞా॥ ఇమే నవ ధమ్మా ఉప్పాదేతబ్బా॥>
    text <ఝ కతమే నవ ధమ్మా అభిఞ్ఞేయ్యా॥ నవ అనుపుబ్బవిహారా ఇధావుసో। భిక్ఖు వివిచ్చేవ కామేహి వివిచ్చ అకుసలేహి ధమ్మేహి సవితక్కం సవిచారం వివేకజం పీతిసుఖం పఠమం ఝానం ఉపసమ్పజ్జ విహరతి॥ వితక్కవిచారానం వూపసమా…పే॰… దుతియం ఝానం ఉపసమ్పజ్జ విహరతి॥ పీతియా చ విరాగా …పే॰… తతియం ఝానం ఉపసమ్పజ్జ విహరతి॥ సుఖస్స చ పహానా…పే॰… చతుత్థం ఝానం ఉపసమ్పజ్జ విహరతి॥ సబ్బసో రూపసఞ్ఞానం సమతిక్కమా…పే॰… ఆకాసానఞ్చాయతనం ఉపసమ్పజ్జ విహరతి॥ సబ్బసో ఆకాసానఞ్చాయతనం సమతిక్కమ్మ అనన్తం విఞ్ఞాణన్తి విఞ్ఞాణఞ్చాయతనం ఉపసమ్పజ్జ విహరతి॥ సబ్బసో విఞ్ఞాణఞ్చాయతనం సమతిక్కమ్మ నత్థి కిఞ్చీతి ఆకిఞ్చఞ్ఞాయతనం ఉపసమ్పజ్జ విహరతి॥ సబ్బసో ఆకిఞ్చఞ్ఞాయతనం సమతిక్కమ్మ నేవసఞ్ఞానాసఞ్ఞాయతనం ఉపసమ్పజ్జ విహరతి॥ సబ్బసో నేవసఞ్ఞానాసఞ్ఞాయతనం సమతిక్కమ్మ సఞ్ఞావేదయితనిరోధం ఉపసమ్పజ్జ విహరతి॥ ఇమే నవ ధమ్మా అభిఞ్ఞేయ్యా॥>
    text <ఞ కతమే నవ ధమ్మా సచ్ఛికాతబ్బా॥ నవ అనుపుబ్బనిరోధా పఠమం ఝానం సమాపన్నస్స కామసఞ్ఞా నిరుద్ధా హోతి। దుతియం ఝానం సమాపన్నస్స వితక్కవిచారా నిరుద్ధా హోన్తి। తతియం ఝానం సమాపన్నస్స పీతి నిరుద్ధా హోతి। చతుత్థం ఝానం సమాపన్నస్స అస్సాసపస్సాస్సా నిరుద్ధా హోన్తి। ఆకాసానఞ్చాయతనం సమాపన్నస్స రూపసఞ్ఞా నిరుద్ధా హోతి। విఞ్ఞాణఞ్చాయతనం సమాపన్నస్స ఆకాసానఞ్చాయతనసఞ్ఞా నిరుద్ధా హోతి। ఆకిఞ్చఞ్ఞాయతనం సమాపన్నస్స విఞ్ఞాణఞ్చాయతనసఞ్ఞా నిరుద్ధా హోతి। నేవసఞ్ఞానాసఞ్ఞాయతనం సమాపన్నస్స ఆకిఞ్చఞ్ఞాయతనసఞ్ఞా నిరుద్ధా హోతి। సఞ్ఞావేదయితనిరోధం సమాపన్నస్స సఞ్ఞా చ వేదనా చ నిరుద్ధా హోన్తి॥ ఇమే నవ ధమ్మా సచ్ఛికాతబ్బా॥>
    text <ఇతి ఇమే నవుతి ధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధా॥>
  text <దస ధమ్మా>
    text <౩౬౦>, <దస ధమ్మా బహుకారా…పే॰… దస ధమ్మా సచ్ఛికాతబ్బా॥>
    text <క కతమే దస ధమ్మా బహుకారా॥ దస నాథకరణాధమ్మా ఇధావుసో। భిక్ఖు సీలవా హోతి। పాతిమోక్ఖసంవరసంవుతో విహరతి ఆచారగోచరసమ్పన్నో। అణుమత్తేసు వజ్జేసు భయదస్సావీ సమాదాయ సిక్ఖతి సిక్ఖాపదేసు। యంపావుసో। భిక్ఖు సీలవా హోతి…పే॰… సిక్ఖతి సిక్ఖాపదేసు॥ అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు బహుస్సుతో …పే॰… దిట్ఠియా సుప్పటివిద్ధా। యంపావుసో। భిక్ఖు బహుస్సుతో…పే॰… అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు కల్యాణమిత్తో హోతి కల్యాణసహాయో కల్యాణసమ్పవఙ్కో॥ యంపావుసో। భిక్ఖు…పే॰… కల్యాణసమ్పవఙ్కో॥ అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు సువచో హోతి సోవచస్సకరణేహి ధమ్మేహి సమన్నాగతో। ఖమో పదక్ఖిణగ్గాహీ అనుసాసనిం॥ యంపావుసో। భిక్ఖు…పే॰… అనుసాసనిం॥ అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు యాని తాని సబ్రహ్మచారీనం ఉచ్చావచాని కింకరణీయాని తత్థ దక్ఖో హోతి అనలసో తత్రుపాయాయ వీమంసాయ సమన్నాగతో। అలం కాతుం। అలం సంవిధాతుం॥ యంపావుసో। భిక్ఖు…పే॰… అలం సంవిధాతుం॥ అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు ధమ్మకామో హోతి పియసముదాహారో అభిధమ్మే అభివినయే ఉళారపామోజ్జో॥ యంపావుసో। భిక్ఖు…పే॰… ఉళారపామోజ్జో॥ అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు సన్తుట్ఠో హోతి ఇతరీతరేహి చీవరపిణ్డపాతసేనాసనగిలానప్పచ్చయభేసజ్జపరిక్ఖారేహి॥ యంపావుసో। భిక్ఖు …పే॰… అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు ఆరద్ధవీరియో విహరతి…పే॰… కుసలేసు ధమ్మేసు॥ యంపావుసో। భిక్ఖు…పే॰… అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు సతిమా హోతి। పరమేన సతినేపక్కేన సమన్నాగతో। చిరకతమ్పి చిరభాసితమ్పి సరితా అనుస్సరితా॥ యంపావుసో। భిక్ఖు…పే॰… అయమ్పి ధమ్మో నాథకరణో॥>
    text <పున చపరం। ఆవుసో। భిక్ఖు పఞ్ఞవా హోతి ఉదయత్థగామినియా పఞ్ఞాయ సమన్నాగతో। అరియాయ నిబ్బేధికాయ సమ్మా దుక్ఖక్ఖయగామినియా॥ యంపావుసో। భిక్ఖు…పే॰… అయమ్పి ధమ్మో నాథకరణో॥ ఇమే దస ధమ్మా బహుకారా॥>
    text <ఖ కతమే దస ధమ్మా భావేతబ్బా॥ దస కసిణాయతనాని పథవీకసిణమేకో సఞ్జానాతి ఉద్ధం అధో తిరియం అద్వయం అప్పమాణం॥ ఆపోకసిణమేకో సఞ్జానాతి…పే॰… తేజోకసిణమేకో సఞ్జానాతి… వాయోకసిణమేకో సఞ్జానాతి… నీలకసిణమేకో సఞ్జానాతి… పీతకసిణమేకో సఞ్జానాతి… లోహితకసిణమేకో సఞ్జానాతి… ఓదాతకసిణమేకో సఞ్జానాతి… ఆకాసకసిణమేకో సఞ్జానాతి… విఞ్ఞాణకసిణమేకో సఞ్జానాతి ఉద్ధం అధో తిరియం అద్వయం అప్పమాణం॥ ఇమే దస ధమ్మా భావేతబ్బా॥>
    text <గ కతమే దస ధమ్మా పరిఞ్ఞేయ్యా॥ దసాయతనాని చక్ఖాయతనం। రూపాయతనం। సోతాయతనం। సద్దాయతనం। ఘానాయతనం। గన్ధాయతనం। జివ్హాయతనం। రసాయతనం। కాయాయతనం। ఫోట్ఠబ్బాయతనం॥ ఇమే దస ధమ్మా పరిఞ్ఞేయ్యా॥>
    text <ఘ కతమే దస ధమ్మా పహాతబ్బా॥ దస మిచ్ఛత్తా మిచ్ఛాదిట్ఠి। మిచ్ఛాసఙ్కప్పో। మిచ్ఛావాచా। మిచ్ఛాకమ్మన్తో। మిచ్ఛాఆజీవో। మిచ్ఛావాయామో। మిచ్ఛాసతి। మిచ్ఛాసమాధి। మిచ్ఛాఞాణం। మిచ్ఛావిముత్తి॥ ఇమే దస ధమ్మా పహాతబ్బా॥>
    text <ఙ కతమే దస ధమ్మా హానభాగియా॥ దస అకుసలకమ్మపథా పాణాతిపాతో। అదిన్నాదానం। కామేసుమిచ్ఛాచారో। ముసావాదో। పిసుణా వాచా। ఫరుసా వాచా। సమ్ఫప్పలాపో। అభిజ్ఝా। బ్యాపాదో। మిచ్ఛాదిట్ఠి॥ ఇమే దస ధమ్మా హానభాగియా॥>
    text <చ కతమే దస ధమ్మా విసేసభాగియా॥ దస కుసలకమ్మపథా పాణాతిపాతా వేరమణీ। అదిన్నాదానా వేరమణీ। కామేసుమిచ్ఛాచారా వేరమణీ। ముసావాదా వేరమణీ। పిసుణాయ వాచాయ వేరమణీ। ఫరుసాయ వాచాయ వేరమణీ। సమ్ఫప్పలాపా వేరమణీ। అనభిజ్ఝా। అబ్యాపాదో। సమ్మాదిట్ఠి॥ ఇమే దస ధమ్మా విసేసభాగియా॥>
    text <ఛ కతమే దస ధమ్మా దుప్పటివిజ్ఝా॥ దస అరియవాసా ఇధావుసో। భిక్ఖు పఞ్చఙ్గవిప్పహీనో హోతి। ఛళఙ్గసమన్నాగతో। ఏకారక్ఖో। చతురాపస్సేనో। పణున్నపచ్చేకసచ్చో। సమవయసట్ఠేసనో। అనావిలసఙ్కప్పో। పస్సద్ధకాయసఙ్ఖారో। సువిముత్తచిత్తో। సువిముత్తపఞ్ఞో॥>
    text <కథఞ్చావుసో। భిక్ఖు పఞ్చఙ్గవిప్పహీనో హోతి॥ ఇధావుసో। భిక్ఖునో కామచ్ఛన్దో పహీనో హోతి। బ్యాపాదో పహీనో హోతి। థినమిద్ధం పహీనం హోతి। ఉద్ధచ్చకుక్కుచ్చం పహీనం హోతి। విచికిచ్ఛా పహీనా హోతి॥ ఏవం ఖో। ఆవుసో। భిక్ఖు పఞ్చఙ్గవిప్పహీనో హోతి॥>
    text <కథఞ్చావుసో। భిక్ఖు ఛళఙ్గసమన్నాగతో హోతి॥ ఇధావుసో। భిక్ఖు చక్ఖునా రూపం దిస్వా నేవ సుమనో హోతి న దుమ్మనో। ఉపేక్ఖకో విహరతి సతో సమ్పజానో॥ సోతేన సద్దం సుత్వా…పే॰… ఘానేన గన్ధం ఘాయిత్వా… జివ్హాయ రసం సాయిత్వా… కాయేన ఫోట్ఠబ్బం ఫుసిత్వా… మనసా ధమ్మం విఞ్ఞాయ నేవ సుమనో హోతి న దుమ్మనో। ఉపేక్ఖకో విహరతి సతో సమ్పజానో॥ ఏవం ఖో। ఆవుసో। భిక్ఖు ఛళఙ్గసమన్నాగతో హోతి॥>
    text <కథఞ్చావుసో। భిక్ఖు ఏకారక్ఖో హోతి॥ ఇధావుసో। భిక్ఖు సతారక్ఖేన చేతసా సమన్నాగతో హోతి॥ ఏవం ఖో। ఆవుసో। భిక్ఖు ఏకారక్ఖో హోతి॥>
    text <కథఞ్చావుసో। భిక్ఖు చతురాపస్సేనో హోతి॥ ఇధావుసో। భిక్ఖు సఙ్ఖాయేకం పటిసేవతి। సఙ్ఖాయేకం అధివాసేతి। సఙ్ఖాయేకం పరివజ్జేతి। సఙ్ఖాయేకం వినోదేతి॥ ఏవం ఖో। ఆవుసో। భిక్ఖు చతురాపస్సేనో హోతి॥>
    text <కథఞ్చావుసో। భిక్ఖు పణున్నపచ్చేకసచ్చో హోతి॥ ఇధావుసో। భిక్ఖునో యాని తాని పుథుసమణబ్రాహ్మణానం పుథుపచ్చేకసచ్చాని। సబ్బాని తాని నున్నాని హోన్తి పణున్నాని చత్తాని వన్తాని ముత్తాని పహీనాని పటినిస్సట్ఠాని॥ ఏవం ఖో। ఆవుసో। భిక్ఖు పణున్నపచ్చేకసచ్చో హోతి॥>
    text <కథఞ్చావుసో। భిక్ఖు సమవయసట్ఠేసనో హోతి॥ ఇధావుసో। భిక్ఖునో కామేసనా పహీనా హోతి। భవేసనా పహీనా హోతి। బ్రహ్మచరియేసనా పటిప్పస్సద్ధా॥ ఏవం ఖో। ఆవుసో। భిక్ఖు సమవయసట్ఠేసనో హోతి॥>
    text <కథఞ్చావుసో। భిక్ఖు అనావిలసఙ్కప్పా హోతి॥ ఇధావుసో। భిక్ఖునో కామసఙ్కప్పో పహీనో హోతి। బ్యాపాదసఙ్కప్పో పహీనో హోతి। విహింసాసఙ్కప్పో పహీనో హోతి॥ ఏవం ఖో। ఆవుసో। భిక్ఖు అనావిలసఙ్కప్పో హోతి॥>
    text <కథఞ్చావుసో। భిక్ఖు పస్సద్ధకాయసఙ్ఖారో హోతి॥ ఇధావుసో। భిక్ఖు సుఖస్స చ పహానా దుక్ఖస్స చ పహానా పుబ్బేవ సోమనస్సదోమనస్సానం అత్థఙ్గమా అదుక్ఖమసుఖం ఉపేక్ఖాసతిపారిసుద్ధిం చతుత్థం ఝానం ఉపసమ్పజ్జ విహరతి॥ ఏవం ఖో। ఆవుసో। భిక్ఖు పస్సద్ధకాయసఙ్ఖారో హోతి॥>
    text <కథఞ్చావుసో। భిక్ఖు సువిముత్తచిత్తో హోతి॥ ఇధావుసో। భిక్ఖునో రాగా చిత్తం విముత్తం హోతి। దోసా చిత్తం విముత్తం హోతి। మోహా చిత్తం విముత్తం హోతి॥ ఏవం ఖో। ఆవుసో। భిక్ఖు సువిముత్తచిత్తో హోతి॥>
    text <కథఞ్చావుసో। భిక్ఖు సువిముత్తపఞ్ఞో హోతి॥ ఇధావుసో। భిక్ఖు రాగో మే పహీనో ఉచ్ఛిన్నమూలో తాలావత్థుకతో అనభావంకతో ఆయతిం అనుప్పాదధమ్మోతి పజానాతి॥ దోసో మే పహీనో…పే॰… ఆయతిం అనుప్పాదధమ్మోతి పజానాతి॥ మోహో మే పహీనో …పే॰… ఆయతిం అనుప్పాదధమ్మోతి పజానాతి॥ ఏవం ఖో। ఆవుసో। భిక్ఖు సువిముత్తపఞ్ఞో హోతి॥ ఇమే దస ధమ్మా దుప్పటివిజ్ఝా॥>
    text <జ కతమే దస ధమ్మా ఉప్పాదేతబ్బా॥ దస సఞ్ఞా అసుభసఞ్ఞా। మరణసఞ్ఞా। ఆహారేపటికూలసఞ్ఞా। సబ్బలోకేఅనభిరతిసఞ్ఞా। అనిచ్చసఞ్ఞా। అనిచ్చే దుక్ఖసఞ్ఞా। దుక్ఖే అనత్తసఞ్ఞా। పహానసఞ్ఞా। విరాగసఞ్ఞా। నిరోధసఞ్ఞా॥ ఇమే దస ధమ్మా ఉప్పాదేతబ్బా॥>
    text <ఝ కతమే దస ధమ్మా అభిఞ్ఞేయ్యా॥ దస నిజ్జరవత్థూని సమ్మాదిట్ఠిస్స మిచ్ఛాదిట్ఠి నిజ్జిణ్ణా హోతి॥ యే చ మిచ్ఛాదిట్ఠిపచ్చయా అనేకే పాపకా అకుసలా ధమ్మా సమ్భవన్తి। తే చస్స నిజ్జిణ్ణా హోన్తి॥ సమ్మాసఙ్కప్పస్స మిచ్ఛాసఙ్కప్పో…పే॰… సమ్మావాచస్స మిచ్ఛావాచా… సమ్మాకమ్మన్తస్స మిచ్ఛాకమ్మన్తో… సమ్మాఆజీవస్స మిచ్ఛాఆజీవో… సమ్మావాయామస్స మిచ్ఛావాయామో… సమ్మాసతిస్స మిచ్ఛాసతి… సమ్మాసమాధిస్స మిచ్ఛాసమాధి… సమ్మాఞాణస్స మిచ్ఛాఞాణం నిజ్జిణ్ణం హోతి॥ సమ్మావిముత్తిస్స మిచ్ఛావిముత్తి నిజ్జిణ్ణా హోతి॥ యే చ మిచ్ఛావిముత్తిపచ్చయా అనేకే పాపకా అకుసలా ధమ్మా సమ్భవన్తి। తే చస్స నిజ్జిణ్ణా హోన్తి॥ ఇమే దస ధమ్మా అభిఞ్ఞేయ్యా॥>
    text <ఞ కతమే దస ధమ్మా సచ్ఛికాతబ్బా॥ దస అసేక్ఖా ధమ్మా అసేక్ఖా సమ్మాదిట్ఠి। అసేక్ఖో సమ్మాసఙ్కప్పో। అసేక్ఖా సమ్మావాచా। అసేక్ఖో సమ్మాకమ్మన్తో। అసేక్ఖో సమ్మాఆజీవో। అసేక్ఖో సమ్మావాయామో। అసేక్ఖా సమ్మాసతి। అసేక్ఖో సమ్మాసమాధి। అసేక్ఖం సమ్మాఞాణం। అసేక్ఖా సమ్మావిముత్తి॥ ఇమే దస ధమ్మా సచ్ఛికాతబ్బా॥>
    text <ఇతి ఇమే సతధమ్మా భూతా తచ్ఛా తథా అవితథా అనఞ్ఞథా సమ్మా తథాగతేన అభిసమ్బుద్ధాతి॥ ఇదమవోచాయస్మా సారిపుత్తో॥ అత్తమనా తే భిక్ఖూ ఆయస్మతో సారిపుత్తస్స భాసితం అభినన్దున్తి॥>
    stand <దసుత్తరసుత్తం నిట్ఠితం ఏకాదసమం॥>
    stand <పాథికవగ్గో నిట్ఠితో॥>
    text <తస్సుద్దానం>
    stand <పాథికవగ్గపాళి నిట్ఠితా॥>
    stand <తీహి వగ్గేహి పటిమణ్డితో సకలో>
    stand <దీఘనికాయో సమత్తో॥>
