text <Hawan Gah>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬵𐬁𐬎𐬎𐬀𐬥𐬇𐬈·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀>
  text <𐬯𐬁𐬎𐬎𐬀𐬢𐬵𐬇𐬈·𐬬𐬍𐬯𐬌𐬌𐬁𐬌𐬗𐬀·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬁·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬙𐬋𐬌𐬱·𐬵𐬀𐬰𐬀𐬢𐬭𐬋𐬔𐬀𐬊𐬴𐬀𐬵𐬈·𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬋>
  text <𐬀𐬊𐬑𐬙𐬋𐬥𐬁𐬨𐬀𐬥𐬋·𐬫𐬀𐬰𐬀𐬙𐬀𐬵𐬈·𐬭𐬁𐬨𐬀𐬥𐬋·𐬓𐬁𐬯𐬙𐬭𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬴𐬇·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬀𐬯𐬙𐬎𐬎𐬀𐬙𐬋>
  text <𐬨𐬀𐬥𐬀𐬵𐬌𐬌𐬁𐬗𐬀𐬼>
  text <𐬀𐬞𐬀𐬥𐬋𐬙𐬆𐬨𐬆𐬨·𐬭𐬀𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈·𐬫𐬀𐬉𐬙𐬎𐬱𐬙𐬆𐬨𐬆𐬨·𐬫𐬀𐬰𐬀𐬙𐬀𐬥𐬅𐬨·𐬵𐬀𐬢𐬵𐬀𐬥𐬎𐬱𐬙𐬆𐬨𐬆𐬨·𐬀𐬴𐬀𐬵𐬈>
  text <𐬭𐬀𐬚𐬡𐬅𐬨·𐬀𐬌𐬡𐬌𐬥𐬀𐬯𐬅𐬯𐬙𐬆𐬨𐬆𐬨·𐬘𐬀𐬖𐬨𐬏𐬱𐬙𐬆𐬨𐬅𐬨·𐬀𐬴𐬀𐬊𐬥𐬋·𐬀𐬴𐬀𐬵𐬈·𐬭𐬀𐬚𐬡𐬋·𐬭𐬀𐬙𐬎𐬟𐬭𐬌𐬙𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬾>
  text <𐬵𐬁𐬎𐬎𐬀𐬥𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬎𐬭𐬎𐬎𐬀𐬙𐬁𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬭𐬆𐬙𐬀𐬙𐬁𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬵𐬏𐬌𐬭𐬍𐬨·𐬟𐬭𐬀𐬴𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬵𐬏𐬌𐬭𐬍𐬨·𐬝𐬐𐬀𐬉𐬴𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬀𐬯𐬥𐬆𐬨·𐬯𐬏𐬭𐬆𐬨·𐬵𐬀𐬞𐬙𐬀𐬢𐬵𐬁𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬁𐬎𐬎𐬀𐬢𐬵𐬀𐬉𐬨·𐬬𐬍𐬯𐬍𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬭𐬌𐬌𐬀𐬨𐬀𐬥𐬆𐬨·𐬌𐬴𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬀𐬎𐬎𐬀𐬧𐬙𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬬𐬌𐬝𐬠𐬀𐬉𐬴𐬀𐬢𐬵𐬆𐬨>
  text <𐬬𐬍𐬯𐬞𐬀·𐬝𐬠𐬀𐬉𐬴𐬃·𐬙𐬀𐬎𐬭𐬎𐬎𐬀𐬌𐬌𐬀𐬧𐬙𐬆𐬨>
  text <𐬬𐬍𐬯𐬞𐬀·𐬝𐬠𐬀𐬉𐬴𐬃·𐬙𐬌𐬙𐬀𐬭𐬆𐬧𐬙𐬆𐬨>
  text <𐬫𐬋·𐬎𐬞𐬆𐬨𐬋·𐬫𐬋·𐬨𐬀𐬜𐬆𐬨𐬋>
  text <𐬫𐬋·𐬟𐬭𐬀𐬙𐬆𐬨𐬋·𐬰𐬀𐬊𐬰𐬍𐬰𐬎𐬌𐬌𐬈>
  text <𐬙𐬀𐬭𐬋·𐬨𐬅𐬚𐬭𐬆𐬨·𐬞𐬀𐬧𐬗𐬀·𐬔𐬁𐬚𐬃𐬾>
  text <𐬨𐬌𐬚𐬭𐬆𐬨𐬗𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬁𐬨𐬀𐬗𐬀·𐬓𐬁𐬯𐬙𐬭𐬆𐬨·𐬫𐬀𐬰𐬀𐬨𐬀𐬌𐬛𐬈·𐬬𐬍𐬯𐬌𐬌𐬈𐬵𐬈·𐬭𐬀𐬚𐬡𐬋·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀𐬼>
  text <𐬬𐬍𐬯𐬍𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬵𐬀𐬰𐬀𐬢𐬭𐬀𐬔𐬀𐬊𐬴𐬆𐬨·𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬆𐬨·𐬀𐬊𐬑𐬙𐬋𐬥𐬁𐬨𐬀𐬥𐬆𐬨>
  text <𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬁𐬨𐬀·𐬓𐬁𐬯𐬙𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬞𐬅𐬨·𐬥𐬀𐬞𐬙𐬁𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬌𐬭𐬍𐬨·𐬯𐬀𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬆𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬭𐬌𐬯𐬙𐬀𐬥𐬅𐬨·𐬎𐬭𐬎𐬎𐬅𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋·𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬀𐬟𐬭𐬍𐬥𐬁𐬨𐬌>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬙𐬋𐬌𐬱·𐬵𐬀𐬰𐬀𐬢𐬭𐬋𐬔𐬀𐬊𐬴𐬀𐬵𐬈·𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬋·𐬀𐬊𐬑𐬙𐬋𐬥𐬁𐬨𐬀𐬥𐬋>
  text <𐬫𐬀𐬰𐬀𐬙𐬀𐬵𐬈·𐬭𐬁𐬨𐬀𐬥𐬋·𐬓𐬁𐬯𐬙𐬭𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Rapithwin Gah>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬭𐬀𐬞𐬌𐬚𐬡𐬌𐬥𐬁𐬌·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬟𐬭𐬁𐬛𐬀𐬝𐬟𐬴𐬀𐬎𐬎𐬈·𐬰𐬀𐬧𐬙𐬎𐬨𐬁𐬌𐬗𐬀·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬁·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬁𐬚𐬭𐬀𐬯𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬴𐬇·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀𐬵𐬌𐬌𐬁𐬗𐬀𐬼>
  text <𐬀𐬞𐬀𐬥𐬋𐬙𐬆𐬨𐬆𐬨·𐬭𐬀𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈·𐬫𐬀𐬉𐬙𐬎𐬱𐬙𐬆𐬨𐬆𐬨·𐬫𐬀𐬰𐬀𐬙𐬀𐬥𐬅𐬨>
  text <𐬵𐬀𐬢𐬵𐬀𐬥𐬎𐬱𐬙𐬆𐬨𐬆𐬨·𐬀𐬴𐬀𐬵𐬈·𐬭𐬀𐬚𐬡𐬅𐬨>
  text <𐬀𐬌𐬡𐬌𐬥𐬀𐬯𐬅𐬯𐬙𐬆𐬨𐬆𐬨·𐬘𐬀𐬖𐬨𐬏𐬱𐬙𐬆𐬨𐬅𐬨·𐬀𐬴𐬀𐬊𐬥𐬋·𐬀𐬴𐬀𐬵𐬈·𐬭𐬀𐬚𐬡𐬋·𐬭𐬀𐬙𐬎𐬟𐬭𐬌𐬙𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬞𐬌𐬚𐬡𐬌𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬵𐬎𐬥𐬀𐬎𐬎𐬀𐬌𐬙𐬍𐬨·𐬔𐬁𐬚𐬅𐬨·𐬀𐬴𐬀𐬊𐬥𐬍𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬱𐬙𐬀𐬎𐬎𐬀𐬌𐬙𐬍𐬨·𐬔𐬁𐬚𐬅𐬨·𐬀𐬴𐬀𐬊𐬥𐬍𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬞𐬆𐬧𐬙𐬁𐬨𐬀𐬌𐬥𐬌𐬌𐬏𐬨·𐬔𐬁𐬚𐬅𐬨·𐬀𐬴𐬀𐬊𐬥𐬍𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬑𐬴𐬀𐬚𐬭𐬅𐬨·𐬔𐬁𐬚𐬅𐬨·𐬀𐬴𐬀𐬊𐬥𐬍𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬵𐬌𐬱𐬙𐬋𐬌𐬱𐬙𐬍𐬨·𐬔𐬁𐬚𐬅𐬨·𐬀𐬴𐬀𐬊𐬥𐬍𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬁𐬛𐬀𐬝𐬟𐬴𐬁𐬎𐬨·𐬰𐬀𐬧𐬙𐬎𐬨𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬴𐬏𐬴𐬆𐬨𐬗𐬀·𐬨𐬅𐬚𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬱𐬎𐬑𐬜𐬆𐬨𐬗𐬀·𐬬𐬁𐬗𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬗𐬀·𐬀𐬭𐬱𐬎𐬑𐬜𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬁𐬭𐬆𐬚𐬭𐬀𐬖𐬥𐬍𐬱·𐬛𐬀𐬉𐬎𐬎𐬋𐬖𐬥𐬍𐬙𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬞𐬀𐬯𐬗𐬀·𐬰𐬆𐬨𐬀𐬯𐬗𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬭𐬎𐬎𐬀𐬭𐬃𐬯𐬗𐬀·𐬨𐬀𐬌𐬥𐬌𐬌𐬀𐬎𐬎𐬀𐬗𐬀·𐬫𐬀𐬰𐬀𐬙𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋𐬌·𐬬𐬀𐬢𐬵𐬀𐬰𐬛𐬃·𐬀𐬴𐬀𐬎𐬎𐬀𐬥𐬋𐬼>
  text <𐬀𐬨𐬆𐬴𐬇𐬯𐬗𐬀·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬀𐬭𐬆𐬴𐬥𐬏𐬱𐬗𐬀·𐬀𐬴𐬀𐬵𐬈·𐬫𐬀𐬝·𐬬𐬀𐬵𐬌𐬱𐬙𐬀𐬵𐬈𐬼>
  text <𐬨𐬀𐬰𐬌𐬱𐬙𐬀·𐬨𐬅𐬚𐬭𐬀·𐬨𐬀𐬰𐬌𐬱𐬙𐬀·𐬬𐬆𐬭𐬆𐬰𐬌𐬌𐬀·𐬨𐬀𐬰𐬌𐬱𐬙𐬀·𐬎𐬭𐬎𐬎𐬀𐬌𐬙𐬌𐬌𐬀>
  text <𐬨𐬀𐬰𐬌𐬱𐬙𐬀·𐬵𐬀𐬌𐬚𐬌𐬌𐬁𐬬𐬆𐬭𐬆𐬰𐬌𐬌𐬀·𐬨𐬀𐬰𐬌𐬱𐬙𐬀·𐬬𐬍𐬥𐬛𐬀𐬌𐬚𐬌𐬌𐬀>
  text <𐬛𐬀𐬉𐬥𐬀𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬎𐬎𐬀𐬝·𐬬𐬌𐬌𐬁𐬑𐬥𐬆𐬨𐬗𐬀·𐬵𐬀𐬧𐬘𐬀𐬨𐬀𐬥𐬆𐬨𐬗𐬀·𐬫𐬀𐬝·𐬀𐬯·𐬀𐬨𐬆𐬴𐬀𐬥𐬅𐬨>
  text <𐬯𐬞𐬆𐬧𐬙𐬀𐬥𐬅𐬨·𐬠𐬀𐬭𐬆𐬴𐬥𐬎𐬎𐬋·𐬀𐬎𐬎𐬀𐬢𐬵𐬈>
  text <𐬀𐬴𐬥𐬋·𐬖𐬆𐬨𐬀𐬙𐬆𐬨·𐬰𐬀𐬧𐬙𐬎𐬨𐬀𐬵𐬈·𐬭𐬀𐬚𐬡𐬋·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀𐬼>
  text <𐬰𐬀𐬧𐬙𐬎𐬨𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬁𐬙𐬭𐬆𐬨𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬞𐬅𐬨·𐬥𐬀𐬞𐬙𐬁𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬌𐬭𐬍𐬨·𐬯𐬀𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬆𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬭𐬌𐬯𐬙𐬀𐬥𐬅𐬨·𐬎𐬭𐬎𐬎𐬅𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋·𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬀𐬟𐬭𐬍𐬥𐬁𐬨𐬌>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬁𐬚𐬭𐬀𐬯𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Uzerin Gah>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬎𐬰𐬀𐬌𐬌𐬈𐬌𐬭𐬌𐬥𐬁𐬌·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬟𐬭𐬁𐬛𐬀𐬝𐬬𐬍𐬭𐬁𐬌·𐬛𐬁𐬟𐬌𐬌𐬎𐬨𐬁𐬌𐬗𐬀·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬁·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬠𐬆𐬭𐬆𐬰𐬀𐬙𐬋·𐬀𐬵𐬎𐬭𐬀𐬵𐬈·𐬥𐬀𐬟𐬆𐬜𐬭𐬋·𐬀𐬞𐬅𐬨·𐬀𐬞𐬀𐬯𐬗𐬀·𐬨𐬀𐬰𐬛𐬀𐬜𐬁𐬙𐬀𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬴𐬇·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀𐬵𐬌𐬌𐬁𐬗𐬀𐬼>
  text <𐬀𐬞𐬀𐬥𐬋𐬙𐬆𐬨𐬆𐬨·𐬭𐬀𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈·𐬫𐬀𐬉𐬙𐬎𐬱𐬙𐬆𐬨𐬆𐬨·𐬫𐬀𐬰𐬀𐬙𐬀𐬥𐬅𐬨·𐬵𐬀𐬢𐬵𐬀𐬥𐬎𐬱𐬙𐬆𐬨𐬆𐬨·𐬀𐬴𐬀𐬵𐬈>
  text <𐬭𐬀𐬚𐬡𐬅𐬨·𐬀𐬌𐬡𐬌𐬥𐬀𐬯𐬅𐬯𐬙𐬆𐬨𐬆𐬨·𐬘𐬀𐬖𐬨𐬏𐬱𐬙𐬆𐬨𐬅𐬨·𐬀𐬴𐬀𐬊𐬥𐬋·𐬀𐬴𐬀𐬵𐬈·𐬭𐬀𐬚𐬡𐬋>
  text <𐬭𐬀𐬙𐬎𐬟𐬭𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬰𐬀𐬌𐬌𐬈𐬌𐬭𐬌𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬊𐬙𐬁𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬁𐬎𐬎𐬀𐬥𐬁𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬭𐬀𐬎𐬎𐬀𐬑𐬴𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬠𐬆𐬭𐬆𐬙𐬁𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬠𐬆𐬭𐬆𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬯𐬥𐬀𐬙𐬁𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬉𐬚𐬡𐬌𐬱𐬐𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬭𐬀𐬊𐬴𐬁𐬎𐬎𐬀𐬭𐬆𐬰𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬁𐬛𐬀𐬝𐬬𐬍𐬭𐬆𐬨·𐬛𐬁𐬟𐬌𐬌𐬎𐬨𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬙𐬭𐬇𐬎𐬱𐬗𐬀·𐬨𐬃𐬢𐬵𐬆𐬨𐬗𐬀·𐬵𐬎𐬎𐬀𐬭𐬆𐬗𐬀·𐬭𐬀𐬊𐬗𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬥𐬀𐬖𐬭𐬀·𐬭𐬀𐬊𐬗𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬟𐬭𐬀𐬯𐬀𐬢𐬵𐬅𐬨𐬗𐬀·𐬓𐬁𐬚𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬁·𐬥𐬀𐬭𐬱·𐬯𐬁𐬛𐬭𐬀·𐬛𐬭𐬆𐬔𐬎𐬎𐬀𐬙𐬋𐬾>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬆𐬰𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬞𐬀𐬭𐬆𐬨𐬗𐬀·𐬝𐬐𐬀𐬉𐬴𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬆𐬰𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬊𐬥𐬋·𐬯𐬙𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬞𐬀𐬌𐬙𐬌·𐬀𐬯𐬥𐬌·𐬞𐬀𐬌𐬙𐬌·𐬑𐬴𐬀𐬟𐬥𐬈>
  text <𐬫𐬀𐬯𐬋𐬠𐬆𐬭𐬆𐬙𐬁𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋·𐬛𐬀𐬟𐬌𐬌𐬎𐬨𐬀𐬵𐬈·𐬭𐬀𐬚𐬡𐬋·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀𐬼>
  text <𐬛𐬀𐬟𐬌𐬌𐬎𐬨𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬠𐬆𐬭𐬆𐬰𐬀𐬧𐬙𐬆𐬨·𐬀𐬵𐬎𐬭𐬆𐬨·𐬑𐬴𐬀𐬚𐬭𐬍𐬨·𐬑𐬴𐬀𐬉𐬙𐬆𐬨·𐬀𐬞𐬅𐬨·𐬥𐬀𐬞𐬁𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬞𐬆𐬨𐬗𐬀·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬞𐬅𐬨·𐬥𐬀𐬞𐬙𐬁𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬌𐬭𐬍𐬨·𐬯𐬀𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬆𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬭𐬌𐬯𐬙𐬀𐬥𐬅𐬨·𐬎𐬭𐬎𐬎𐬅𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋·𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬀𐬟𐬭𐬍𐬥𐬁𐬨𐬌>
  text <𐬠𐬆𐬭𐬆𐬰𐬀𐬙𐬋·𐬀𐬵𐬎𐬭𐬀𐬵𐬈·𐬥𐬀𐬟𐬆𐬜𐬭𐬋·𐬀𐬞𐬅𐬨·𐬀𐬞𐬀𐬯𐬗𐬀·𐬨𐬀𐬰𐬛𐬀𐬜𐬁𐬙𐬀𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Aiwisruthrem Gah>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬌𐬡𐬌𐬯𐬭𐬏𐬚𐬭𐬌𐬨𐬁𐬌·𐬀𐬌𐬠𐬌𐬔𐬀𐬌𐬌𐬁𐬌·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬟𐬭𐬁𐬛𐬀𐬝𐬬𐬍𐬯𐬞𐬅𐬨𐬵𐬎𐬘𐬌𐬌𐬁𐬌𐬙𐬇𐬈·𐬰𐬀𐬭𐬀𐬚𐬎𐬱𐬙𐬭𐬋𐬙𐬆𐬨𐬁𐬌𐬗𐬀·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬁·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬖𐬆𐬥𐬅𐬥𐬅𐬨𐬗𐬀·𐬬𐬍𐬭𐬋𐬬𐬅𐬚𐬡𐬀𐬥𐬅𐬨·𐬫𐬁𐬌𐬭𐬌𐬌𐬀𐬌𐬌𐬃𐬯𐬗𐬀·𐬵𐬎𐬴𐬌𐬙𐬋𐬌𐬱>
  text <𐬀𐬨𐬀𐬵𐬈𐬗𐬀·𐬵𐬎𐬙𐬁𐬱𐬙𐬀𐬵𐬈·𐬵𐬎𐬭𐬀𐬊𐬜𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀·𐬀𐬵𐬎𐬭𐬀𐬜𐬁𐬙𐬀𐬵𐬈>
  text <𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬎𐬞𐬀𐬭𐬀𐬙𐬁𐬙𐬋>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬴𐬇·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀𐬵𐬌𐬌𐬁𐬗𐬀𐬼>
  text <𐬀𐬞𐬀𐬥𐬋𐬙𐬆𐬨𐬆𐬨·𐬭𐬀𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈·𐬫𐬀𐬉𐬙𐬎𐬱𐬙𐬆𐬨𐬆𐬨·𐬫𐬀𐬰𐬀𐬙𐬀𐬥𐬅𐬨·𐬵𐬀𐬢𐬵𐬀𐬥𐬎𐬱𐬙𐬆𐬨𐬆𐬨·𐬀𐬴𐬀𐬵𐬈>
  text <𐬭𐬀𐬚𐬡𐬅𐬨·𐬀𐬌𐬡𐬌𐬥𐬀𐬯𐬅𐬯𐬙𐬆𐬨𐬆𐬨·𐬘𐬀𐬖𐬨𐬏𐬱𐬙𐬆𐬨𐬅𐬨·𐬀𐬴𐬀𐬊𐬥𐬋·𐬀𐬴𐬀𐬵𐬈·𐬭𐬀𐬚𐬡𐬋>
  text <𐬭𐬀𐬙𐬎𐬟𐬭𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬌𐬡𐬌𐬯𐬭𐬏𐬚𐬭𐬌𐬨𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬠𐬌𐬔𐬁𐬌𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬨𐬀𐬥𐬀·𐬵𐬁𐬎𐬎𐬀𐬥𐬀·𐬀𐬴𐬀𐬵𐬈·𐬭𐬀𐬙𐬀𐬎𐬎𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬌𐬀𐬢𐬵𐬀𐬉𐬥𐬀·𐬵𐬁𐬎𐬎𐬀𐬥𐬀·𐬀𐬴𐬀𐬵𐬈·𐬭𐬀𐬙𐬀𐬎𐬎𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬞𐬈·𐬎𐬭𐬎𐬎𐬀𐬭𐬈·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬊𐬎𐬭𐬎𐬎𐬀𐬙𐬅𐬨·𐬎𐬭𐬎𐬥𐬈·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬁𐬛𐬀𐬝𐬬𐬍𐬯𐬞𐬅𐬨𐬵𐬎𐬘𐬌𐬌𐬁𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬅𐬚𐬭𐬆𐬨·𐬯𐬞𐬆𐬧𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬇𐬎𐬱·𐬎𐬭𐬎𐬎𐬁𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬋𐬙𐬆𐬨𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬁𐬚𐬭𐬀𐬎𐬎𐬀𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬚𐬀𐬉𐬱𐬙𐬁𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬁𐬯𐬙𐬭𐬍𐬨·𐬟𐬴𐬎𐬌𐬌𐬀𐬧𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬨𐬁𐬥𐬀𐬵𐬈·𐬥𐬨𐬁𐬥𐬋𐬞𐬀𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬋·𐬬𐬍𐬯𐬞𐬀𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬧𐬙𐬇𐬎𐬱·𐬰𐬀𐬧𐬙𐬎𐬞𐬀𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬌𐬦𐬵𐬇𐬎𐬱·𐬛𐬀𐬌𐬦𐬵𐬎𐬞𐬀𐬌𐬙𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬎𐬎𐬁𐬥𐬆𐬨·𐬵𐬎𐬨𐬀𐬥𐬀𐬢𐬵𐬆𐬨·𐬵𐬎𐬎𐬀𐬗𐬀𐬢𐬵𐬆𐬨·𐬵𐬎𐬳𐬌𐬌𐬀𐬊𐬚𐬥𐬆𐬨·𐬵𐬎𐬛𐬀𐬉𐬥𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬎𐬎𐬁𐬥𐬆𐬨·𐬎𐬑𐬜𐬋𐬬𐬀𐬗𐬀𐬢𐬵𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬓𐬀𐬉𐬙𐬎𐬎𐬀𐬛𐬀𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬌𐬦𐬵𐬁𐬎𐬭𐬎𐬎𐬀𐬉𐬯𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬨𐬁𐬌𐬨·𐬞𐬀𐬌𐬭𐬌𐬘𐬀𐬚𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬨𐬁𐬥𐬀𐬵𐬈·𐬥𐬨𐬁𐬥𐬋𐬞𐬀𐬚𐬥𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬥𐬁𐬌𐬭𐬌𐬐𐬅𐬨𐬗𐬀·𐬀𐬴𐬀𐬎𐬎𐬀𐬥𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬌𐬌𐬋𐬵𐬎𐬨𐬀𐬙𐬅𐬨·𐬟𐬭𐬁𐬌𐬌𐬋𐬵𐬏𐬑𐬙𐬅𐬨·𐬟𐬭𐬁𐬌𐬌𐬋𐬵𐬎𐬎𐬀𐬭𐬱𐬙𐬅𐬨>
  text <𐬵𐬎𐬱𐬵𐬅𐬨𐬯𐬁𐬯𐬙𐬅𐬨·𐬭𐬀𐬙𐬎𐬑𐬴𐬀𐬚𐬭𐬅𐬨>
  text <𐬀𐬴𐬀𐬊𐬥𐬍𐬨·𐬫𐬀𐬨·𐬁𐬭𐬨𐬀𐬌𐬙𐬍𐬨·𐬯𐬞𐬆𐬧𐬙𐬅𐬨·𐬫𐬃𐬯𐬗𐬀𐬙𐬉·𐬖𐬥𐬃·𐬀𐬵𐬎𐬭𐬀·𐬨𐬀𐬰𐬛𐬀𐬼>
  text <𐬥𐬀𐬭𐬆𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬌𐬌𐬋𐬵𐬎𐬨𐬀𐬙𐬆𐬨·𐬟𐬭𐬁𐬌𐬌𐬋𐬵𐬏𐬑𐬙𐬆𐬨·𐬟𐬭𐬁𐬌𐬌𐬋𐬵𐬎𐬎𐬀𐬭𐬱𐬙𐬆𐬨·𐬬𐬍𐬯𐬙𐬋𐬟𐬭𐬀𐬊𐬭𐬆𐬌𐬙𐬍𐬨>
  text <𐬆𐬎𐬎𐬌𐬯𐬙𐬋𐬐𐬀𐬌𐬌𐬀𐬜𐬆𐬨·𐬫𐬈𐬦𐬵𐬈·𐬳𐬌𐬌𐬀𐬊𐬚𐬥𐬁𐬌𐬱·𐬔𐬀𐬉𐬚𐬃·𐬀𐬴𐬀·𐬟𐬭𐬁𐬛𐬀𐬧𐬙𐬈𐬼>
  text <𐬰𐬀𐬭𐬀𐬚𐬎𐬱𐬙𐬋𐬙𐬆𐬨𐬀𐬵𐬈·𐬭𐬀𐬚𐬡𐬋·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬰𐬀𐬭𐬀𐬚𐬎𐬱𐬙𐬭𐬋𐬙𐬆𐬨𐬆𐬨𐬗𐬀>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬖𐬥𐬃𐬯𐬗𐬀·𐬬𐬍𐬭𐬋𐬬𐬅𐬚𐬡𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬁𐬌𐬭𐬌𐬌𐬅𐬨𐬗𐬀·𐬵𐬎𐬴𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬨𐬗𐬀·𐬵𐬎𐬙𐬀𐬱𐬙𐬆𐬨·𐬵𐬎𐬭𐬀𐬊𐬜𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬞𐬅𐬨·𐬥𐬀𐬞𐬙𐬁𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬌𐬭𐬍𐬨·𐬯𐬀𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬆𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬭𐬌𐬯𐬙𐬀𐬥𐬅𐬨·𐬎𐬭𐬎𐬎𐬅𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋·𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬀𐬟𐬭𐬍𐬥𐬁𐬨𐬌>
  text <𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬖𐬆𐬥𐬅𐬥𐬅𐬨𐬗𐬀·𐬬𐬍𐬭𐬋𐬬𐬅𐬚𐬡𐬀𐬥𐬅𐬨·𐬫𐬁𐬌𐬭𐬌𐬌𐬀𐬌𐬌𐬃𐬯𐬗𐬀·𐬵𐬎𐬴𐬌𐬙𐬋𐬌𐬱>
  text <𐬀𐬨𐬀𐬵𐬈𐬗𐬀·𐬵𐬎𐬙𐬁𐬱𐬙𐬀𐬵𐬈·𐬵𐬎𐬭𐬀𐬊𐬜𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀>
  text <𐬀𐬵𐬎𐬭𐬀𐬜𐬁𐬙𐬀𐬵𐬈·𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬎𐬞𐬀𐬭𐬀𐬙𐬁𐬙𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Ushahin Gah>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬎𐬴𐬀𐬵𐬌𐬥𐬁𐬌·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬠𐬆𐬭𐬆𐬘𐬌𐬌𐬁𐬌·𐬥𐬨𐬁𐬥𐬌𐬌𐬁𐬌𐬗𐬀·𐬀𐬴𐬀𐬊𐬥𐬈·𐬀𐬴𐬀𐬵𐬈·𐬭𐬀𐬚𐬡𐬈>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬁·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬀𐬴𐬌𐬎𐬎𐬀𐬙𐬋·𐬬𐬆𐬭𐬆𐬚𐬭𐬁𐬘𐬀𐬥𐬋·𐬟𐬭𐬁𐬛𐬀𐬝𐬔𐬀𐬉𐬚𐬀𐬵𐬈·𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈>
  text <𐬀𐬭𐬱𐬙𐬁𐬙𐬀𐬯𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃·𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬴𐬇·𐬯𐬞𐬆𐬧𐬙𐬇·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀𐬵𐬌𐬌𐬁𐬗𐬀𐬼>
  text <𐬀𐬞𐬀𐬥𐬋𐬙𐬆𐬨𐬆𐬨·𐬭𐬀𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈·𐬫𐬀𐬉𐬙𐬎𐬱𐬙𐬆𐬨𐬆𐬨·𐬫𐬀𐬰𐬀𐬙𐬀𐬥𐬅𐬨·𐬵𐬀𐬢𐬵𐬀𐬥𐬎𐬱𐬙𐬆𐬨𐬆𐬨·𐬀𐬴𐬀𐬵𐬈>
  text <𐬭𐬀𐬚𐬡𐬅𐬨·𐬀𐬌𐬡𐬌𐬥𐬀𐬯𐬅𐬯𐬙𐬆𐬨𐬆𐬨·𐬘𐬀𐬖𐬨𐬏𐬱𐬙𐬆𐬨𐬅𐬨·𐬀𐬴𐬀𐬊𐬥𐬋·𐬀𐬴𐬀𐬵𐬈·𐬭𐬀𐬚𐬡𐬋·𐬭𐬀𐬙𐬎𐬟𐬭𐬌𐬙𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬴𐬀𐬵𐬌𐬥𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬴𐬅𐬨·𐬯𐬭𐬍𐬭𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬴𐬃𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬭𐬀𐬎𐬎𐬀𐬝𐬀𐬯𐬞𐬅𐬨·𐬟𐬭𐬀𐬨𐬆𐬥𐬥𐬀𐬭𐬅𐬨·𐬟𐬭𐬀𐬨𐬆𐬥𐬥𐬀𐬭𐬋𐬬𐬍𐬭𐬅𐬨>
  text <𐬫𐬁·𐬓𐬁𐬚𐬭𐬀𐬎𐬎𐬀𐬌𐬙𐬌·𐬥𐬨𐬁𐬥𐬌𐬌𐬁𐬌𐬙𐬌𐬼>
  text <𐬎𐬴𐬃𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈·𐬭𐬆𐬎𐬎𐬍𐬨·𐬭𐬀𐬧𐬘𐬀𐬝𐬀𐬯𐬞𐬅𐬨·𐬫𐬁·𐬯𐬀𐬥𐬀𐬝·𐬀𐬊𐬌·𐬵𐬀𐬞𐬙𐬋𐬐𐬀𐬭𐬴𐬎𐬎𐬀𐬌𐬭𐬍𐬨·𐬰𐬅𐬨𐬼>
  text <𐬀𐬎𐬎𐬅𐬨·𐬎𐬴𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎·𐬨𐬀𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬞𐬆𐬧𐬙𐬅𐬨·𐬬𐬀𐬢𐬎𐬵𐬍𐬨·𐬁𐬭𐬨𐬀𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬠𐬆𐬭𐬆𐬘𐬍𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬆𐬭𐬆𐬘𐬀·𐬬𐬀𐬢𐬵𐬇𐬎𐬱·𐬀𐬴𐬀𐬵𐬈·𐬠𐬆𐬭𐬆𐬘𐬀·𐬛𐬀𐬉𐬥𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱·𐬥𐬨𐬁𐬥𐬌𐬌𐬈𐬵𐬈>
  text <𐬭𐬀𐬚𐬡𐬋·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬥𐬨𐬁𐬥𐬍𐬨𐬗𐬀·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬴𐬥𐬏𐬨·𐬭𐬀𐬰𐬌𐬱𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬱𐬙𐬁𐬙𐬆𐬨𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬅𐬨·𐬬𐬀𐬭𐬆𐬛𐬀𐬝𐬔𐬀𐬉𐬚𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬚𐬡𐬅𐬨·𐬁𐬙𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬜𐬀𐬰𐬀𐬊𐬚𐬭𐬆𐬨·𐬵𐬀𐬜𐬀𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬌𐬨𐬀𐬝·𐬠𐬀𐬭𐬆𐬯𐬨𐬀·𐬀𐬴𐬀𐬌𐬌𐬀·𐬟𐬭𐬀𐬯𐬙𐬀𐬭𐬆𐬙𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬞𐬅𐬨·𐬥𐬀𐬞𐬙𐬁𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬌𐬭𐬍𐬨·𐬯𐬀𐬢𐬵𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬆𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬭𐬌𐬯𐬙𐬀𐬥𐬅𐬨·𐬎𐬭𐬎𐬎𐬅𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋·𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬀𐬟𐬭𐬍𐬥𐬁𐬨𐬌>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬀𐬴𐬌𐬎𐬎𐬀𐬙𐬋·𐬬𐬆𐬭𐬆𐬚𐬭𐬁𐬘𐬀𐬥𐬋·𐬟𐬭𐬁𐬛𐬀𐬝𐬔𐬀𐬉𐬚𐬀𐬵𐬈>
  text <𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈·𐬀𐬭𐬱𐬙𐬁𐬙𐬀𐬯𐬗𐬀>
  text <𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃·𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
