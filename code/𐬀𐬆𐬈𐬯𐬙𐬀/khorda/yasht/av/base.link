text <Ohrmazd Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾>
  text <𐬟𐬆𐬭𐬀𐬯𐬙𐬎𐬌𐬌𐬉·𐬵𐬎𐬨𐬀𐬙𐬋𐬌𐬠𐬌𐬌𐬀𐬯𐬗𐬁·𐬵𐬏𐬑𐬙𐬋𐬌𐬠𐬌𐬌𐬀𐬯𐬗𐬁·𐬵𐬎𐬎𐬀𐬭𐬱𐬙𐬋𐬌𐬠𐬌𐬌𐬀𐬯𐬗𐬁>
  text <𐬨𐬅𐬚𐬡𐬋𐬌𐬠𐬌𐬌𐬀𐬯𐬗𐬁>
  text <𐬬𐬀𐬑𐬆𐬜𐬡𐬋𐬌𐬠𐬌𐬌𐬀𐬯𐬗𐬁·𐬬𐬀𐬭𐬱𐬙𐬎𐬎𐬋𐬌𐬠𐬌𐬌𐬀𐬯𐬗𐬁𐬼𐬀𐬌𐬠𐬌𐬔𐬀𐬌𐬭𐬌𐬌𐬁·𐬛𐬀𐬌𐬚𐬉>
  text <𐬬𐬍𐬯𐬞𐬁·𐬵𐬎𐬨𐬀𐬙𐬁𐬗𐬁·𐬵𐬏𐬑𐬙𐬁𐬗𐬁>
  text <𐬵𐬎𐬎𐬀𐬭𐬱𐬙𐬁𐬗𐬁𐬼𐬞𐬀𐬌𐬙𐬌𐬭𐬌𐬗𐬌𐬌𐬁·𐬛𐬀𐬌𐬚𐬉·𐬬𐬍𐬯𐬞𐬁·𐬛𐬎𐬱𐬨𐬀𐬙𐬁𐬗𐬁·𐬛𐬎𐬲𐬏𐬑𐬙𐬁𐬗𐬁>
  text <𐬛𐬎𐬲𐬎𐬎𐬀𐬭𐬱𐬙𐬁𐬗𐬁𐬾>
  text <𐬟𐬆𐬭𐬁·𐬬𐬇·𐬭𐬁𐬵𐬍·𐬀𐬨𐬆𐬴𐬁·𐬯𐬞𐬆𐬧𐬙𐬁·𐬫𐬀𐬯𐬥𐬆𐬨𐬗𐬁·𐬬𐬀𐬵𐬨𐬆𐬨𐬗𐬁>
  text <𐬟𐬆𐬭𐬁·𐬨𐬀𐬥𐬀𐬢𐬵𐬁·𐬟𐬆𐬭𐬁·𐬬𐬀𐬗𐬀𐬢𐬵𐬁·𐬟𐬆𐬭𐬁·𐬳𐬌𐬌𐬀𐬊𐬚𐬀𐬥𐬁·𐬟𐬆𐬭𐬁·𐬀𐬢𐬵𐬎𐬌𐬌𐬁>
  text <𐬟𐬆𐬭𐬁·𐬙𐬀𐬥𐬎𐬎𐬀𐬯𐬗𐬍𐬝·𐬓𐬀𐬟𐬌𐬌𐬃·𐬎𐬱𐬙𐬀𐬥𐬆𐬨𐬾>
  text <𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬼𐬰𐬀𐬊𐬙𐬁·𐬟𐬭𐬁·𐬨𐬉·𐬨𐬭𐬏𐬙𐬉>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀𐬼𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋>
  text <𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨>
  text <𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬐𐬀𐬝·𐬀𐬯𐬙𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬀𐬨𐬀𐬎𐬎𐬀𐬯𐬙𐬆𐬨𐬆𐬨·𐬐𐬀𐬝·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬆𐬨>
  text <𐬐𐬀𐬝·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬆𐬨·𐬐𐬀𐬝·𐬫𐬁𐬯𐬐𐬆𐬭𐬆𐬯𐬙𐬆𐬨𐬆𐬨>
  text <𐬐𐬀𐬝·𐬬𐬁𐬭𐬆𐬚𐬭𐬀𐬖𐬥𐬌𐬌𐬋𐬙𐬆𐬨𐬆𐬨·𐬐𐬀𐬝·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬆𐬨>
  text <𐬐𐬀𐬝·𐬝𐬠𐬀𐬉𐬴𐬋𐬙𐬀𐬎𐬭𐬎𐬎𐬀𐬌𐬌𐬅𐬯𐬙𐬆𐬨𐬆𐬨·𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀𐬼>
  text <𐬐𐬀𐬝·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀·𐬀𐬯𐬙𐬌·𐬬𐬍𐬘𐬀𐬖𐬨𐬌𐬱𐬙𐬆𐬨>
  text <𐬐𐬀𐬝·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬀𐬢𐬵𐬎𐬎𐬅𐬨·𐬀𐬯𐬙𐬌·𐬬𐬍𐬨𐬀𐬭𐬆𐬰𐬌𐬱𐬙𐬆𐬨𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬀𐬵𐬨𐬁𐬐𐬆𐬨·𐬥𐬅𐬨𐬀·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬫𐬀𐬝·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬼>
  text <𐬙𐬀𐬝·𐬀𐬯𐬙𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬀𐬨𐬀𐬎𐬎𐬀𐬯𐬙𐬆𐬨𐬆𐬨·𐬙𐬀𐬝·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬆𐬨>
  text <𐬙𐬀𐬝·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬆𐬨·𐬙𐬀𐬝·𐬫𐬁𐬯𐬐𐬆𐬭𐬆𐬯𐬙𐬆𐬨𐬆𐬨>
  text <𐬙𐬀𐬝·𐬬𐬁𐬭𐬆𐬚𐬭𐬀𐬖𐬥𐬌𐬌𐬋𐬙𐬆𐬨𐬆𐬨·𐬙𐬀𐬝·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬆𐬨>
  text <𐬙𐬀𐬝·𐬝𐬠𐬀𐬉𐬴𐬋𐬙𐬀𐬎𐬭𐬎𐬎𐬀𐬌𐬌𐬅𐬯𐬙𐬆𐬨𐬆𐬨·𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀𐬼>
  text <𐬙𐬀𐬝·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬨𐬀𐬥𐬀·𐬀𐬯𐬙𐬌·𐬬𐬍𐬘𐬀𐬖𐬨𐬌𐬱𐬙𐬆𐬨>
  text <𐬙𐬀𐬝·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬀𐬢𐬵𐬎𐬎𐬅𐬨·𐬀𐬯𐬙𐬌·𐬬𐬍𐬨𐬀𐬭𐬆𐬰𐬌𐬱𐬙𐬆𐬨𐬾>
  text <𐬁𐬀𐬝·𐬀𐬊𐬑𐬙𐬀·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬟𐬭𐬋𐬌𐬝·𐬨𐬉·𐬙𐬀𐬝·𐬥𐬅𐬨𐬀·𐬟𐬭𐬀𐬨𐬭𐬏𐬌𐬜𐬌>
  text <𐬀𐬴𐬁𐬎𐬨·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬫𐬀𐬝·𐬙𐬉·𐬀𐬯𐬙𐬌·𐬨𐬀𐬰𐬌𐬱𐬙𐬆𐬨𐬗𐬀·𐬬𐬀𐬵𐬌𐬱𐬙𐬆𐬨𐬗𐬀·𐬯𐬭𐬀𐬉𐬱𐬙𐬆𐬨𐬗𐬀·𐬫𐬁𐬯𐬐𐬆𐬭𐬆𐬯𐬙𐬆𐬨𐬆𐬨𐬗𐬀>
  text <𐬬𐬁𐬭𐬆𐬚𐬭𐬀𐬖𐬥𐬌𐬌𐬋𐬙𐬆𐬨𐬆𐬨𐬗𐬀·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬆𐬨𐬗𐬀·𐬝𐬠𐬀𐬉𐬴𐬋𐬙𐬀𐬎𐬭𐬎𐬎𐬀𐬌𐬌𐬅𐬯𐬙𐬆𐬨𐬆𐬨𐬗𐬀>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬙𐬀𐬎𐬭𐬎𐬎𐬀𐬌𐬌𐬈𐬥𐬌>
  text <𐬬𐬍𐬯𐬞𐬈·𐬛𐬀𐬉𐬎𐬎𐬀·𐬨𐬀𐬳𐬌𐬌𐬅𐬯𐬗𐬀>
  text <𐬫𐬀𐬚𐬀·𐬀𐬰𐬆𐬨·𐬙𐬀𐬎𐬭𐬎𐬎𐬀𐬌𐬌𐬈𐬥𐬌>
  text <𐬬𐬍𐬯𐬞𐬈·𐬫𐬁𐬙𐬀𐬎𐬎𐬋·𐬞𐬀𐬌𐬭𐬌𐬐𐬃𐬯𐬗𐬀>
  text <𐬫𐬀𐬝·𐬨𐬅𐬨·𐬥𐬀𐬉𐬗𐬌𐬱·𐬙𐬀𐬎𐬭𐬎𐬎𐬀𐬌𐬌𐬁𐬝>
  text <𐬥𐬋𐬌𐬝·𐬛𐬀𐬉𐬎𐬎𐬋·𐬥𐬀𐬉𐬜𐬀·𐬨𐬀𐬳𐬌𐬌𐬋>
  text <𐬥𐬋𐬌𐬝·𐬫𐬁𐬙𐬀𐬎𐬎𐬋·𐬥𐬀𐬉𐬜𐬀·𐬞𐬀𐬌𐬭𐬌𐬐𐬃𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬟𐬭𐬀𐬑𐬱𐬙𐬌𐬌𐬀·𐬥𐬅𐬨𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬠𐬌𐬙𐬌𐬌𐬋·𐬬𐬅𐬚𐬡𐬌𐬌𐬋>
  text <𐬚𐬭𐬌𐬙𐬌𐬌𐬋·𐬀𐬎𐬎𐬀𐬙𐬀𐬥𐬎𐬌𐬌𐬋>
  text <𐬙𐬏𐬌𐬭𐬌𐬌𐬀·𐬀𐬴𐬀·𐬬𐬀𐬵𐬌𐬱𐬙𐬀>
  text <𐬞𐬎𐬑𐬜𐬀·𐬬𐬍𐬯𐬞𐬀·𐬬𐬊𐬵𐬎·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬗𐬌𐬚𐬭𐬀>
  text <𐬑𐬱𐬙𐬎𐬎𐬋·𐬫𐬀𐬝·𐬀𐬵𐬨𐬌·𐬑𐬭𐬀𐬙𐬎𐬱>
  text <𐬵𐬀𐬞𐬙𐬀𐬚𐬋·𐬑𐬭𐬀𐬙𐬎𐬨𐬃>
  text <𐬀𐬱𐬙𐬆𐬨𐬋·𐬫𐬀𐬝·𐬀𐬵𐬨𐬌·𐬗𐬌𐬯𐬙𐬌𐬱>
  text <𐬥𐬁𐬎𐬨𐬋·𐬗𐬌𐬯𐬙𐬌𐬎𐬎𐬃𐬼>
  text <𐬛𐬀𐬯𐬆𐬨𐬋·𐬫𐬀𐬝·𐬀𐬵𐬨𐬌·𐬯𐬞𐬁𐬥𐬋>
  text <𐬀𐬉𐬎𐬎𐬀𐬧𐬛𐬀𐬯𐬋·𐬯𐬞𐬀𐬥𐬀𐬢𐬎𐬵𐬃>
  text <𐬛𐬎𐬎𐬀𐬛𐬀𐬯𐬋·𐬀𐬵𐬎𐬭𐬋>
  text <𐬚𐬭𐬌𐬛𐬀𐬯𐬋·𐬯𐬆𐬎𐬎𐬌𐬱𐬙𐬋>
  text <𐬗𐬀𐬚𐬭𐬎𐬛𐬀𐬯𐬋·𐬌𐬨𐬀𐬝·𐬬𐬍𐬛𐬎𐬎𐬀𐬉𐬱𐬙𐬎𐬎𐬋>
  text <𐬞𐬀𐬧𐬗𐬀𐬛𐬀𐬯𐬀·𐬀𐬎𐬎𐬀𐬥𐬆𐬨𐬥𐬀>
  text <𐬑𐬴𐬎𐬎𐬀𐬱𐬛𐬀𐬯𐬀·𐬵𐬁𐬙𐬀𐬨𐬀𐬭𐬆𐬥𐬌𐬱>
  text <𐬵𐬀𐬞𐬙𐬀𐬛𐬀𐬯𐬀·𐬬𐬍𐬯𐬞𐬀𐬵𐬌𐬴𐬀𐬯>
  text <𐬀𐬱𐬙𐬀𐬛𐬀𐬯𐬀·𐬠𐬀𐬉𐬴𐬀𐬰𐬌𐬌𐬀>
  text <𐬥𐬀𐬎𐬎𐬀𐬛𐬀𐬯𐬀·𐬫𐬀𐬝·𐬀𐬵𐬨𐬌·𐬛𐬁𐬙𐬋>
  text <𐬬𐬍𐬯𐬅𐬯𐬙𐬆𐬨𐬋·𐬀𐬵𐬨𐬌·𐬫𐬀𐬝·𐬀𐬵𐬨𐬌·𐬨𐬀𐬰𐬛𐬃·𐬥𐬅𐬨𐬀𐬾>
  text <𐬫𐬀𐬰𐬀𐬉𐬴𐬀·𐬨𐬅𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬞𐬀𐬌𐬙𐬌·𐬀𐬯𐬥𐬌·𐬞𐬀𐬌𐬙𐬌·𐬑𐬴𐬀𐬟𐬥𐬈>
  text <𐬫𐬀𐬯𐬋𐬠𐬆𐬭𐬆𐬙𐬁𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬘𐬀𐬯𐬁𐬥𐬌𐬙𐬉·𐬀𐬎𐬎𐬀𐬢𐬵𐬀𐬉𐬗𐬀·𐬭𐬀𐬟𐬥𐬀𐬢𐬵𐬀𐬉𐬗𐬀>
  text <𐬀𐬰𐬆𐬨·𐬫𐬋·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬘𐬀𐬯𐬁𐬌𐬙𐬌𐬙𐬉·𐬀𐬎𐬎𐬀𐬢𐬵𐬀𐬉𐬗𐬀·𐬭𐬀𐬟𐬥𐬀𐬢𐬵𐬀𐬉𐬗𐬀>
  text <𐬫𐬋·𐬬𐬀𐬢𐬵𐬎𐬱·𐬯𐬭𐬀𐬊𐬴𐬋·𐬀𐬴𐬌𐬌𐬋>
  text <𐬘𐬀𐬯𐬃𐬧𐬙𐬌𐬙𐬉·𐬀𐬎𐬎𐬀𐬢𐬵𐬀𐬉𐬗𐬀·𐬭𐬀𐬟𐬥𐬀𐬢𐬵𐬀𐬉𐬗𐬀>
  text <𐬫𐬃·𐬁𐬞𐬋·𐬫𐬃𐬯𐬗𐬀·𐬎𐬭𐬎𐬎𐬀𐬭𐬃>
  text <𐬫𐬃𐬯𐬗𐬀·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬫𐬈𐬰𐬌·𐬬𐬀𐬴𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬎𐬎𐬃·𐬝𐬠𐬀𐬉𐬴𐬃·𐬙𐬀𐬎𐬭𐬎𐬎𐬀𐬌𐬌𐬋>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀>
  text <𐬨𐬀𐬌𐬭𐬌𐬌𐬀𐬥𐬅𐬨𐬗𐬀·𐬠𐬌𐬰𐬀𐬧𐬔𐬭𐬀𐬥𐬅𐬨>
  text <𐬀𐬴𐬆𐬨𐬀𐬊𐬖𐬀𐬥𐬅𐬨𐬗𐬀·𐬠𐬌𐬰𐬀𐬧𐬔𐬭𐬀𐬥𐬅𐬨>
  text <𐬬𐬆𐬵𐬭𐬐𐬀𐬥𐬅𐬨𐬗𐬀·𐬗𐬀𐬚𐬡𐬀𐬭𐬆𐬰𐬀𐬧𐬔𐬭𐬀𐬥𐬅𐬨>
  text <𐬵𐬀𐬉𐬥𐬀𐬌𐬌𐬃𐬯𐬗𐬀·𐬞𐬆𐬭𐬆𐬚𐬎𐬎𐬀𐬌𐬥𐬌𐬐𐬀𐬌𐬌𐬃>
  text <𐬞𐬆𐬭𐬆𐬚𐬎𐬛𐬭𐬀𐬟𐬴𐬀𐬌𐬌𐬃·𐬆𐬭𐬆𐬜𐬡𐬋𐬛𐬭𐬀𐬟𐬴𐬀𐬌𐬌𐬃·𐬎𐬰𐬆𐬔𐬆𐬭𐬆𐬞𐬙𐬋𐬛𐬭𐬀𐬟𐬴𐬀𐬌𐬌𐬃>
  text <𐬑𐬭𐬏𐬭𐬆𐬨·𐬛𐬭𐬀𐬟𐬴𐬆𐬨·𐬠𐬀𐬭𐬆𐬧𐬙𐬀𐬌𐬌𐬃>
  text <𐬀𐬚𐬀·𐬌𐬨𐬃·𐬥𐬁𐬨𐬇𐬥𐬍𐬱·𐬛𐬭𐬆𐬧𐬘𐬀𐬌𐬌𐬋·𐬟𐬭𐬀𐬨𐬭𐬀𐬎𐬎𐬀>
  text <𐬬𐬍𐬯𐬞𐬁𐬌𐬱·𐬀𐬌𐬌𐬅𐬥𐬗𐬀·𐬑𐬴𐬀𐬟𐬥𐬀𐬯𐬗𐬀𐬼>
  text <𐬞𐬁𐬌𐬌𐬎𐬱𐬗𐬀·𐬀𐬵𐬨𐬌·𐬛𐬁𐬙𐬁𐬗𐬀·𐬚𐬭𐬁𐬙𐬁𐬗𐬀·𐬀𐬵𐬨𐬌·𐬲𐬥𐬁𐬙𐬁𐬗𐬀>
  text <𐬨𐬀𐬌𐬥𐬌𐬌𐬎𐬱𐬗𐬀·𐬀𐬵𐬨𐬌·𐬯𐬞𐬆𐬧𐬙𐬋𐬙𐬆𐬨𐬋·𐬠𐬀𐬉𐬴𐬀𐬰𐬌𐬌𐬀·𐬥𐬅𐬨𐬀·𐬀𐬵𐬨𐬌>
  text <𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌·𐬁𐬚𐬭𐬀𐬎𐬎𐬀·𐬥𐬅𐬨𐬀·𐬀𐬵𐬨𐬌·𐬁𐬚𐬭𐬀𐬎𐬎𐬀𐬙𐬆𐬨𐬀>
  text <𐬥𐬅𐬨𐬀·𐬀𐬵𐬨𐬌·𐬀𐬵𐬎𐬭𐬀·𐬥𐬅𐬨𐬀·𐬀𐬵𐬨𐬌·𐬨𐬀𐬰𐬛𐬃·𐬥𐬅𐬨𐬀·𐬀𐬵𐬨𐬌·𐬀𐬴𐬀𐬎𐬎𐬀>
  text <𐬥𐬅𐬨𐬀·𐬀𐬵𐬨𐬌·𐬀𐬴𐬀𐬎𐬎𐬀𐬯𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌·𐬓𐬀𐬭𐬆𐬥𐬀𐬢𐬵𐬀·𐬥𐬅𐬨𐬀·𐬀𐬵𐬨𐬌>
  text <𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌·𐬞𐬊𐬎𐬭𐬎𐬛𐬀𐬭𐬱𐬙𐬀·𐬥𐬅𐬨𐬀>
  text <𐬀𐬵𐬨𐬌·𐬞𐬊𐬎𐬭𐬎𐬛𐬀𐬭𐬱𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌·𐬛𐬏𐬭𐬀𐬉𐬛𐬀𐬭𐬱𐬙𐬀·𐬥𐬅𐬨𐬀·𐬀𐬵𐬨𐬌>
  text <𐬛𐬏𐬭𐬀𐬉𐬛𐬀𐬭𐬱𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌𐬾>
  text <𐬯𐬞𐬀𐬱𐬙𐬀·𐬥𐬅𐬨𐬀·𐬀𐬵𐬨𐬌·𐬬𐬍𐬙𐬀·𐬥𐬅𐬨𐬀·𐬀𐬵𐬨𐬌>
  text <𐬛𐬁𐬙𐬀·𐬥𐬅𐬨𐬀·𐬀𐬵𐬨𐬌·𐬞𐬁𐬙𐬀·𐬥𐬅𐬨𐬀·𐬀𐬵𐬨𐬌·𐬚𐬭𐬁𐬙𐬀·𐬥𐬅𐬨𐬀·𐬀𐬵𐬨𐬌>
  text <𐬲𐬥𐬁𐬙𐬀·𐬥𐬅𐬨𐬀·𐬀𐬵𐬨𐬌·𐬲𐬥𐬋𐬌𐬱𐬙𐬀·𐬥𐬅𐬨𐬀·𐬀𐬵𐬨𐬌>
  text <𐬟𐬴𐬏𐬨𐬃·𐬥𐬅𐬨𐬀·𐬀𐬵𐬨𐬌·𐬟𐬴𐬏𐬴𐬈𐬨𐬅𐬚𐬭𐬀·𐬥𐬅𐬨𐬀·𐬀𐬵𐬨𐬌>
  text <𐬌𐬯𐬆𐬑𐬴𐬀𐬚𐬭𐬀·𐬥𐬅𐬨𐬀·𐬀𐬵𐬨𐬌·𐬌𐬯𐬆𐬑𐬴𐬀𐬚𐬭𐬌𐬌𐬋𐬙𐬆𐬨𐬋>
  text <𐬥𐬅𐬨𐬀·𐬀𐬵𐬨𐬌·𐬥𐬅𐬨𐬋𐬑𐬴𐬀𐬚𐬭𐬋·𐬥𐬅𐬨𐬀·𐬀𐬵𐬨𐬌>
  text <𐬥𐬅𐬨𐬋𐬑𐬴𐬀𐬚𐬭𐬌𐬌𐬋𐬙𐬆𐬨𐬋·𐬥𐬅𐬨𐬀·𐬀𐬵𐬨𐬌𐬾>
  text <𐬀𐬜𐬀𐬎𐬎𐬌𐬱·𐬥𐬅𐬨𐬀·𐬀𐬵𐬨𐬌·𐬬𐬍𐬜𐬀𐬎𐬎𐬌𐬱·𐬥𐬅𐬨𐬀·𐬀𐬵𐬨𐬌>
  text <𐬞𐬀𐬌𐬙𐬌𐬞𐬁𐬌𐬌𐬎𐬱·𐬥𐬅𐬨𐬀·𐬀𐬵𐬨𐬌·𐬝𐬠𐬀𐬉𐬴𐬋𐬙𐬀𐬎𐬭𐬎𐬎𐬃·𐬥𐬅𐬨𐬀·𐬀𐬵𐬨𐬌>
  text <𐬵𐬀𐬚𐬭𐬀𐬎𐬎𐬀𐬥𐬈·𐬥𐬅𐬨𐬀·𐬀𐬵𐬨𐬌·𐬬𐬍𐬯𐬞𐬀𐬎𐬎𐬀𐬥𐬈·𐬥𐬅𐬨𐬀·𐬀𐬵𐬨𐬌>
  text <𐬬𐬍𐬯𐬞𐬀𐬙𐬀𐬱𐬆·𐬥𐬅𐬨𐬀·𐬀𐬵𐬨𐬌·𐬬𐬍𐬯𐬞𐬀𐬓𐬁𐬚𐬭𐬀·𐬥𐬅𐬨𐬀·𐬀𐬵𐬨𐬌>
  text <𐬞𐬊𐬎𐬭𐬎𐬓𐬁𐬚𐬭𐬀·𐬥𐬅𐬨𐬀·𐬀𐬵𐬨𐬌·𐬓𐬁𐬚𐬭𐬀𐬎𐬎𐬃·𐬥𐬅𐬨𐬀·𐬀𐬵𐬨𐬌𐬾>
  text <𐬬𐬆𐬭𐬆𐬰𐬌𐬯𐬀𐬊𐬐𐬀·𐬥𐬅𐬨𐬀·𐬀𐬵𐬨𐬌·𐬬𐬆𐬭𐬆𐬰𐬌𐬯𐬀𐬎𐬎𐬃·𐬥𐬅𐬨𐬀·𐬀𐬵𐬨𐬌>
  text <𐬯𐬆𐬎𐬎𐬍·𐬥𐬅𐬨𐬀·𐬀𐬵𐬨𐬌·𐬯𐬏𐬭𐬃·𐬥𐬅𐬨𐬀·𐬀𐬵𐬨𐬌·𐬯𐬆𐬎𐬎𐬌𐬱𐬙𐬀·𐬥𐬅𐬨𐬀·𐬀𐬵𐬨𐬌>
  text <𐬀𐬴𐬀·𐬥𐬅𐬨𐬀·𐬀𐬵𐬨𐬌·𐬠𐬆𐬭𐬆𐬰𐬀·𐬥𐬅𐬨𐬀·𐬀𐬵𐬨𐬌·𐬑𐬴𐬀𐬚𐬭𐬌𐬌𐬀·𐬥𐬅𐬨𐬀·𐬀𐬵𐬨𐬌>
  text <𐬑𐬴𐬀𐬚𐬭𐬌𐬌𐬋𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌·𐬵𐬎𐬛𐬁𐬥𐬎𐬱·𐬥𐬅𐬨𐬀·𐬀𐬵𐬨𐬌>
  text <𐬵𐬎𐬛𐬁𐬥𐬎𐬱𐬙𐬆𐬨𐬋·𐬥𐬅𐬨𐬀·𐬀𐬵𐬨𐬌·𐬛𐬏𐬭𐬀𐬉𐬯𐬏𐬐𐬀·𐬥𐬅𐬨𐬀·𐬀𐬵𐬨𐬌𐬼>
  text <𐬙𐬃𐬯𐬗𐬀·𐬌𐬨𐬃·𐬥𐬁𐬨𐬇𐬥𐬍𐬱𐬾>
  text <𐬫𐬀𐬯𐬗𐬀𐬨𐬉·𐬀𐬉𐬙𐬀𐬵𐬨𐬌·𐬀𐬢𐬵𐬎𐬎𐬋·𐬫𐬀𐬝·𐬀𐬯𐬙𐬎𐬎𐬀𐬌𐬧𐬙𐬌·𐬯𐬞𐬌𐬙𐬀𐬨𐬀>
  text <𐬰𐬀𐬭𐬀𐬚𐬎𐬱𐬙𐬭𐬀·𐬌𐬨𐬃·𐬥𐬁𐬨𐬇𐬥𐬍𐬱·𐬛𐬭𐬆𐬧𐬘𐬀𐬌𐬌𐬋·𐬟𐬭𐬀𐬨𐬭𐬀𐬎𐬎𐬀·𐬞𐬀𐬌𐬙𐬌·𐬬𐬁>
  text <𐬀𐬯𐬥𐬌·𐬞𐬀𐬌𐬙𐬌·𐬬𐬁·𐬑𐬴𐬀𐬟𐬥𐬈>
  text <𐬟𐬭𐬀𐬨𐬭𐬀𐬎𐬎𐬀·𐬎𐬯𐬬𐬁·𐬵𐬌𐬱𐬙𐬋·𐬥𐬍𐬬𐬁·𐬞𐬀𐬌𐬜𐬌𐬌𐬀𐬨𐬥𐬋·𐬥𐬍𐬬𐬁>
  text <𐬞𐬀𐬌𐬜𐬌𐬌𐬀𐬨𐬥𐬋·𐬎𐬯𐬬𐬁·𐬵𐬌𐬱𐬙𐬋·𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬬𐬁·𐬀𐬌𐬡𐬌𐬌𐬃𐬢𐬵𐬀𐬌𐬌𐬀𐬨𐬥𐬋>
  text <𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬬𐬁·𐬠𐬏𐬘𐬀𐬌𐬌𐬀𐬨𐬥𐬋·𐬟𐬭𐬁𐬬𐬁·𐬴𐬏𐬯𐬀·𐬵𐬀𐬗𐬀·𐬔𐬁𐬙𐬀𐬊𐬝>
  text <𐬟𐬭𐬁𐬬𐬁·𐬴𐬏𐬯𐬀·𐬵𐬀𐬗𐬀·𐬰𐬀𐬧𐬙𐬀𐬊𐬝·𐬟𐬭𐬁𐬬𐬁·𐬴𐬏𐬯𐬀·𐬵𐬀𐬗𐬀>
  text <𐬛𐬀𐬌𐬦𐬵𐬀𐬊𐬝·𐬀𐬎𐬎𐬀𐬘𐬀𐬯𐬀·𐬛𐬀𐬟𐬌𐬌𐬏𐬨𐬁>
  text <𐬥𐬋𐬌𐬝·𐬛𐬌𐬨·𐬥𐬀𐬭𐬀·𐬀𐬌𐬦𐬵𐬈·𐬀𐬌𐬌𐬅𐬥·𐬥𐬋𐬌𐬝·𐬀𐬌𐬦𐬵𐬃·𐬑𐬴𐬀𐬞𐬋>
  text <𐬀𐬉𐬴𐬨𐬋𐬛𐬭𐬏𐬙𐬀𐬵𐬈·𐬛𐬭𐬎𐬑𐬱𐬨𐬀𐬥𐬀𐬢𐬵𐬋·𐬀𐬎𐬎𐬀𐬯𐬌𐬌𐬁𐬝·𐬥𐬋𐬌𐬝·𐬀𐬐𐬀𐬎𐬎𐬋·𐬥𐬋𐬌𐬝>
  text <𐬗𐬀𐬐𐬀𐬎𐬎𐬋·𐬥𐬋𐬌𐬝·𐬌𐬴𐬀𐬎𐬎𐬋·𐬥𐬋𐬌𐬝·𐬐𐬀𐬭𐬆𐬙𐬀·𐬥𐬋𐬌𐬝·𐬬𐬀𐬰𐬭𐬀·𐬥𐬋𐬌𐬝>
  text <𐬬𐬍𐬯𐬆𐬧𐬙𐬈·𐬀𐬯𐬁𐬥𐬋·𐬀𐬎𐬎𐬀𐬯𐬌𐬌𐬁𐬝𐬾>
  text <𐬬𐬍𐬯𐬅𐬯𐬙𐬀𐬗𐬀·𐬌𐬨𐬃·𐬥𐬁𐬨𐬇𐬥𐬍𐬱>
  text <𐬞𐬀𐬭𐬱𐬙𐬀𐬯𐬗𐬀·𐬞𐬀𐬌𐬭𐬌𐬎𐬎𐬁𐬭𐬀𐬯𐬗𐬀>
  text <𐬬𐬍𐬯𐬆𐬧𐬙𐬈·𐬞𐬀𐬌𐬭𐬌·𐬨𐬀𐬌𐬥𐬌𐬌𐬀𐬊𐬌𐬌𐬁𐬝>
  text <𐬛𐬭𐬎𐬘𐬀𐬝·𐬬𐬀𐬭𐬆𐬥𐬌𐬌𐬀𐬌𐬌𐬁𐬀𐬝𐬗𐬀·𐬛𐬭𐬎𐬎𐬅𐬌𐬚𐬌𐬌𐬁𐬝>
  text <𐬰𐬍𐬰𐬌𐬫𐬏𐬴𐬀𐬝𐬗𐬀·𐬐𐬀𐬌𐬌𐬀𐬜𐬁𐬝>
  text <𐬬𐬍𐬯𐬞𐬋𐬨𐬀𐬵𐬭𐬐𐬁𐬀𐬝𐬗𐬀·𐬞𐬀𐬌𐬭𐬌>
  text <𐬛𐬭𐬎𐬎𐬀𐬙𐬀𐬝·𐬫𐬀𐬝·𐬀𐬢𐬭𐬁𐬝·𐬨𐬀𐬌𐬥𐬌𐬌𐬀𐬊𐬝>
  text <𐬨𐬅𐬥𐬀𐬌𐬌𐬆𐬥·𐬀𐬵𐬈·𐬫𐬀𐬚𐬀·𐬵𐬀𐬰𐬀𐬢𐬭𐬆𐬨·𐬥𐬀𐬭𐬅𐬨>
  text <𐬋𐬌𐬌𐬎𐬨·𐬥𐬀𐬭𐬆𐬨·𐬀𐬌𐬡𐬌𐬌𐬁𐬑𐬴𐬀𐬌𐬌𐬋𐬌𐬝𐬾>
  text <𐬐𐬇·𐬬𐬆𐬭𐬆𐬚𐬭𐬆𐬨·𐬘𐬁·𐬚𐬡𐬁·𐬞𐬋𐬌·𐬯𐬇𐬧𐬔𐬵𐬁·𐬫𐬋𐬌·𐬵𐬆𐬧𐬙𐬍>
  text <𐬗𐬌𐬚𐬭𐬁·𐬨𐬋𐬌·𐬛𐬅𐬨·𐬀𐬵𐬏𐬨𐬠𐬌𐬱·𐬭𐬀𐬙𐬏𐬨·𐬗𐬍𐬲𐬛𐬍>
  text <𐬀𐬝·𐬵𐬋𐬌·𐬬𐬊𐬵𐬏·𐬯𐬆𐬭𐬀𐬊𐬴𐬋·𐬘𐬀𐬧𐬙𐬏·𐬨𐬀𐬥𐬀𐬢𐬵𐬁>
  text <𐬨𐬀𐬰𐬛𐬁·𐬀𐬵𐬨𐬁𐬌·𐬫𐬀𐬵𐬨𐬁𐬌·𐬬𐬀𐬴𐬍·𐬐𐬀𐬵𐬨𐬁𐬌𐬗𐬍𐬝𐬾>
  text <𐬥𐬆𐬨𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬥𐬆𐬨𐬋·𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬥𐬆𐬨𐬋>
  text <𐬯𐬀𐬊𐬐𐬈·𐬨𐬀𐬰𐬛𐬀𐬜𐬁𐬌𐬙𐬈·𐬥𐬆𐬨𐬋·𐬀𐬞𐬈·𐬛𐬁𐬌𐬙𐬌𐬌𐬀𐬌𐬌𐬃·𐬥𐬆𐬨𐬋·𐬀𐬭𐬆𐬛𐬎𐬌𐬌𐬃·𐬁𐬞𐬋>
  text <𐬀𐬥𐬁𐬵𐬌𐬙𐬀𐬌𐬌𐬃·𐬥𐬆𐬨𐬆𐬨·𐬬𐬍𐬯𐬞𐬀𐬌𐬌𐬃·𐬀𐬴𐬀𐬊𐬥𐬋·𐬯𐬙𐬋𐬌𐬱𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬎𐬥𐬆𐬨·𐬬𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬯𐬭𐬀𐬉𐬱𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬨𐬗𐬀·𐬚𐬭𐬆𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬬𐬆𐬭𐬆𐬚𐬭𐬆𐬨𐬗𐬀·𐬓𐬀𐬭𐬆𐬥𐬀𐬯𐬗𐬀>
  text <𐬰𐬀𐬎𐬎𐬀𐬭𐬆𐬗𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈>
  text <𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋>
  text <𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬥𐬌𐬞𐬁𐬌𐬌𐬋𐬌𐬱·𐬨𐬀𐬴𐬍𐬨·𐬎𐬭𐬎𐬎𐬀𐬚𐬆𐬨>
  text <𐬫𐬀𐬎𐬎𐬀𐬉𐬙𐬁𐬌𐬙𐬈·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬎𐬭𐬎𐬎𐬀𐬚𐬁𐬝·𐬞𐬀𐬭𐬋·𐬛𐬎𐬱𐬨𐬀𐬌𐬥𐬌𐬌𐬀𐬊𐬝𐬼>
  text <𐬨𐬁𐬙𐬆𐬨·𐬎𐬭𐬎𐬎𐬀𐬚𐬆𐬨·𐬟𐬭𐬁𐬌𐬌𐬀𐬎𐬎𐬀𐬌𐬌𐬋𐬌𐬱·𐬯𐬥𐬀𐬚𐬁𐬌>
  text <𐬨𐬁·𐬛𐬎𐬲𐬠𐬆𐬭𐬆𐬙𐬇𐬈·𐬰𐬌𐬌𐬁𐬥𐬅𐬨>
  text <𐬀𐬞𐬀𐬌𐬌𐬀𐬙𐬇𐬈·𐬨𐬁·𐬫𐬀𐬯𐬋𐬌𐬱>
  text <𐬀𐬊𐬨·𐬥𐬀𐬭𐬆𐬨·𐬛𐬁𐬌𐬙𐬍𐬨·𐬫𐬋𐬥𐬁>
  text <𐬨𐬀𐬰𐬌𐬱𐬙𐬆𐬨·𐬫𐬀𐬯𐬥𐬆𐬨·𐬫𐬀𐬰𐬁𐬌𐬙𐬈>
  text <𐬐𐬀𐬯𐬌𐬱𐬙𐬆𐬨·𐬫𐬀𐬯𐬥𐬌𐬌𐬁𐬝·𐬟𐬭𐬁𐬌𐬌𐬀𐬙𐬁𐬝>
  text <𐬬𐬀𐬵𐬨𐬌𐬌𐬅·𐬀𐬨𐬆𐬴𐬇·𐬯𐬞𐬆𐬧𐬙𐬇𐬾>
  text <𐬌𐬜𐬀·𐬀𐬯𐬙𐬌·𐬬𐬊𐬵𐬎·𐬨𐬀𐬥𐬋>
  text <𐬨𐬀𐬥𐬀·𐬛𐬅𐬨𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬌𐬜𐬀·𐬀𐬴𐬆𐬨·𐬫𐬀𐬝·𐬬𐬀𐬵𐬌𐬱𐬙𐬆𐬨>
  text <𐬨𐬀𐬥𐬀·𐬛𐬅𐬨𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬌𐬜𐬀·𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨>
  text <𐬨𐬀𐬥𐬀·𐬛𐬅𐬨𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬌𐬜𐬀·𐬯𐬞𐬆𐬧𐬙𐬀·𐬁𐬭𐬨𐬀𐬌𐬙𐬌𐬱>
  text <𐬨𐬀𐬥𐬀·𐬛𐬅𐬨𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬌𐬜𐬀·𐬵𐬀𐬎𐬭𐬎𐬎𐬀𐬙𐬀·𐬀𐬨𐬆𐬭𐬆𐬙𐬁𐬙𐬀>
  text <𐬫𐬋𐬌·𐬯𐬙𐬋·𐬨𐬌𐬲𐬛𐬆𐬨·𐬀𐬴𐬀𐬊𐬥𐬅𐬨>
  text <𐬞𐬀𐬭𐬋𐬀𐬯𐬙𐬌·𐬘𐬀𐬯𐬆𐬧𐬙𐬅𐬨>
  text <𐬨𐬀𐬥𐬀·𐬛𐬅𐬨𐬌·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬬𐬀𐬉𐬚𐬁𐬗𐬀·𐬙𐬀𐬝𐬗𐬀·𐬐𐬀𐬉𐬚𐬌𐬗𐬀>
  text <𐬁𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬨𐬀𐬥𐬀·𐬑𐬭𐬀𐬚𐬡𐬁𐬗𐬀·𐬗𐬌𐬯𐬙𐬌𐬗𐬀𐬼>
  text <𐬫𐬁𐬌𐬱·𐬁·𐬀𐬢𐬵𐬎𐬱·𐬞𐬊𐬎𐬭𐬎𐬌𐬌𐬋·𐬠𐬀𐬎𐬎𐬀𐬝·𐬫𐬀𐬚𐬁𐬗𐬀·𐬀𐬢𐬵𐬀𐬝·𐬀𐬞𐬇𐬨𐬆𐬨·𐬀𐬢𐬵𐬎𐬱𐬾>
  text <𐬵𐬀𐬰𐬀𐬢𐬭𐬆𐬨·𐬠𐬀𐬉𐬴𐬀𐬰𐬀𐬥𐬅𐬨·𐬠𐬀𐬉𐬎𐬎𐬀𐬭𐬆·𐬠𐬀𐬉𐬴𐬀𐬰𐬀𐬥𐬅𐬨𐬼>
  text <𐬯𐬞𐬆𐬧𐬙𐬀𐬵𐬈𐬗𐬀·𐬁𐬭𐬨𐬀𐬙𐬋𐬌𐬱𐬼>
  text <𐬁𐬭𐬨𐬀𐬌𐬙𐬌𐬗𐬀·𐬯𐬞𐬆𐬧𐬙𐬀𐬌𐬌𐬀>
  text <𐬀𐬉𐬴𐬅𐬨·𐬝𐬠𐬀𐬉𐬴𐬋·𐬯𐬗𐬌𐬧𐬛𐬀𐬌𐬌𐬀𐬜𐬡𐬆𐬨>
  text <𐬞𐬀𐬌𐬭𐬌·𐬎𐬴𐬌·𐬬𐬁𐬭𐬀𐬌𐬌𐬀𐬜𐬡𐬆𐬨>
  text <𐬵𐬅𐬨·𐬔𐬀𐬎𐬎𐬀·𐬥𐬌𐬛𐬀𐬭𐬆𐬰𐬀𐬌𐬌𐬀𐬜𐬡𐬆𐬨>
  text <𐬵𐬅𐬨·𐬰𐬀𐬥𐬎𐬎𐬀·𐬰𐬆𐬨𐬠𐬀𐬌𐬌𐬀𐬜𐬡𐬆𐬨>
  text <𐬀𐬌𐬞𐬌·𐬛𐬆𐬭𐬆𐬰𐬎𐬎𐬀𐬥𐬆𐬨·𐬛𐬆𐬭𐬆𐬰𐬀𐬌𐬌𐬀𐬜𐬡𐬆𐬨𐬾>
  text <𐬐𐬀𐬝·𐬀𐬴𐬀𐬎𐬎𐬀·𐬨𐬀𐬰𐬛𐬀·𐬬𐬀𐬥𐬀𐬝·𐬛𐬭𐬎𐬎𐬀𐬧𐬙𐬆𐬨𐬼𐬀𐬴𐬀𐬎𐬎𐬀·𐬬𐬀𐬥𐬀𐬝>
  text <𐬛𐬭𐬎𐬘𐬌𐬨·𐬀𐬴𐬀𐬎𐬎𐬀·𐬬𐬀𐬥𐬀𐬝·𐬛𐬭𐬎𐬎𐬀𐬧𐬙𐬆𐬨𐬾>
  text <𐬎𐬴𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬛𐬀𐬭𐬆𐬚𐬭𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬑𐬭𐬀𐬙𐬏𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬨𐬀𐬭𐬆𐬚𐬭𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬵𐬌𐬰𐬎𐬎𐬅𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬟𐬭𐬀𐬎𐬎𐬁𐬐𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬀𐬊𐬨·𐬔𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬎𐬴𐬌𐬛𐬅𐬨·𐬎𐬴𐬌𐬛𐬀𐬭𐬆𐬥𐬆𐬨>
  text <𐬞𐬀𐬌𐬙𐬌·𐬀𐬯𐬥𐬌·𐬞𐬀𐬌𐬙𐬌·𐬑𐬴𐬀𐬟𐬥𐬈·𐬫𐬀𐬯𐬋𐬠𐬆𐬭𐬆𐬙𐬁𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬁𐬀𐬝·𐬀𐬊𐬑𐬙𐬀·𐬰𐬀𐬭𐬀𐬚𐬎𐬱𐬙𐬭𐬋𐬼𐬎𐬞𐬀·𐬚𐬡𐬁·𐬀𐬰𐬆𐬨·𐬨𐬀𐬌𐬭𐬈>
  text <𐬀𐬥𐬎𐬛𐬀𐬜𐬀𐬌𐬌𐬀𐬝·𐬯𐬞𐬆𐬧𐬙𐬀𐬌𐬌𐬃·𐬁𐬭𐬨𐬀𐬙𐬋𐬌𐬱>
  text <𐬛𐬋𐬌𐬚𐬭𐬁𐬠𐬌𐬌𐬀·𐬀𐬎𐬎𐬁𐬯𐬙𐬭𐬌𐬌𐬀𐬙𐬀·𐬨𐬀𐬌𐬭𐬌𐬌𐬋𐬾>
  text <𐬵𐬀𐬰𐬀𐬢𐬭𐬆𐬨·𐬠𐬀𐬉𐬴𐬀𐬰𐬀𐬥𐬅𐬨·𐬠𐬀𐬉𐬎𐬎𐬀𐬭𐬆·𐬠𐬀𐬉𐬴𐬀𐬰𐬀𐬥𐬅𐬨𐬼>
  text <𐬀𐬵𐬈·𐬥𐬀𐬭𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬋·𐬀𐬯𐬨𐬋𐬓𐬀𐬥𐬎𐬎𐬃·𐬥𐬅𐬨𐬀𐬼>
  text <𐬀𐬜𐬁𐬝·𐬀𐬥𐬌𐬌𐬀𐬉𐬴𐬅𐬨·𐬀𐬴𐬀𐬊𐬥𐬅𐬨·𐬟𐬭𐬀𐬑𐬱𐬙𐬌·𐬫𐬀𐬰𐬁𐬌·𐬟𐬭𐬀𐬎𐬎𐬀𐬭𐬆𐬙𐬀𐬼>
  text <𐬔𐬀𐬊𐬐𐬆𐬭𐬆𐬥𐬀𐬵𐬈·𐬯𐬏𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈·𐬔𐬀𐬊𐬐𐬆𐬭𐬆𐬥𐬆𐬨·𐬯𐬏𐬭𐬆𐬨>
  text <𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬴𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬛𐬀𐬭𐬆𐬚𐬭𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬑𐬭𐬀𐬙𐬏𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬨𐬀𐬭𐬆𐬚𐬭𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬵𐬌𐬰𐬎𐬎𐬅𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬰𐬀𐬨𐬀𐬌𐬛𐬈·𐬟𐬭𐬀𐬎𐬎𐬁𐬐𐬁𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬀𐬊𐬨·𐬔𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬎𐬴𐬌𐬛𐬅𐬨·𐬎𐬴𐬌𐬛𐬀𐬭𐬆𐬥𐬆𐬨·𐬞𐬀𐬌𐬙𐬌·𐬀𐬯𐬥𐬌·𐬞𐬀𐬌𐬙𐬌>
  text <𐬑𐬴𐬀𐬟𐬥𐬈·𐬫𐬀𐬯𐬋𐬠𐬆𐬭𐬆𐬙𐬁𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬛𐬁𐬨𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬅𐬨·𐬁𐬭𐬨𐬀𐬌𐬙𐬍𐬨·𐬯𐬞𐬆𐬧𐬙𐬅𐬨·𐬫𐬈𐬵𐬈·𐬛𐬁𐬚𐬭𐬈·𐬀𐬴𐬀𐬵𐬈𐬗𐬀>
  text <𐬀𐬴𐬀𐬊𐬥𐬅𐬨𐬗𐬀·𐬀𐬴𐬀𐬞𐬀𐬊𐬌𐬭𐬌𐬌𐬀𐬥𐬅𐬨·𐬛𐬁𐬨𐬀𐬥𐬅𐬨𐬼>
  text <𐬀𐬉𐬙𐬀𐬝·𐬛𐬌𐬨·𐬬𐬍𐬯𐬞𐬀𐬥𐬅𐬨·𐬨𐬀𐬰𐬌𐬱𐬙𐬆𐬨·𐬛𐬁𐬨𐬀𐬥𐬅𐬨·𐬀𐬴𐬀𐬊𐬥𐬅𐬨𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Haft Ameshaspand Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬼>
  text <𐬬𐬀𐬢𐬵𐬀𐬎𐬎𐬈·𐬨𐬀𐬥𐬀𐬢𐬵𐬈·𐬁𐬑𐬱𐬙𐬋𐬌𐬱·𐬵𐬅𐬨𐬬𐬀𐬌𐬧𐬙𐬌𐬌𐬃·𐬙𐬀𐬭𐬆𐬜𐬁𐬙𐬋·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥·𐬁𐬯𐬥𐬀𐬵𐬈>
  text <𐬑𐬭𐬀𐬚𐬡𐬋·𐬨𐬀𐬰𐬛𐬀𐬜𐬁𐬙𐬀𐬵𐬈·𐬔𐬀𐬊𐬴𐬋𐬯𐬭𐬏𐬙𐬀𐬵𐬈·𐬑𐬭𐬀𐬚𐬡𐬋·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬯𐬭𐬀𐬉𐬱𐬙𐬀𐬵𐬈·𐬀𐬌𐬭𐬌𐬌𐬀𐬨𐬀𐬥𐬋·𐬌𐬳𐬌𐬌𐬈𐬵𐬈·𐬯𐬏𐬭𐬀𐬵𐬈>
  text <𐬨𐬀𐬰𐬛𐬀𐬜𐬁𐬙𐬀𐬵𐬈·𐬯𐬀𐬊𐬐𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬬𐬊𐬎𐬭𐬎𐬛𐬋𐬌𐬚𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃>
  text <𐬀𐬴𐬀𐬊𐬥𐬌𐬌𐬃𐬼>
  text <𐬑𐬴𐬀𐬚𐬭𐬀𐬵𐬈·𐬬𐬀𐬌𐬭𐬌𐬌𐬈𐬵𐬈·𐬀𐬌𐬌𐬋𐬑𐬴𐬎𐬯𐬙𐬀𐬵𐬈·𐬨𐬀𐬭𐬆𐬲𐬛𐬌𐬐𐬁𐬌·𐬚𐬭𐬁𐬌𐬌𐬋𐬛𐬭𐬌𐬖𐬀𐬊𐬎𐬎𐬈𐬾>
  text <𐬯𐬞𐬆𐬧𐬙𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬁𐬭𐬨𐬀𐬙𐬋𐬌𐬱·𐬭𐬁𐬙𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬬𐬊𐬎𐬭𐬎𐬛𐬋𐬌𐬚𐬭𐬀𐬌𐬌𐬃>
  text <𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃𐬼>
  text <𐬵𐬀𐬎𐬭𐬎𐬎𐬀𐬙𐬁𐬙𐬋·𐬭𐬀𐬚𐬡𐬋·𐬫𐬁𐬌𐬭𐬌𐬌𐬀𐬌𐬌𐬃·𐬵𐬎𐬴𐬌𐬙𐬋𐬌𐬱·𐬯𐬀𐬭𐬆𐬜𐬀𐬉𐬌𐬠𐬌𐬌𐬋·𐬀𐬴𐬀𐬵𐬈·𐬭𐬀𐬙𐬎𐬠𐬌𐬌𐬋𐬼>
  text <𐬀𐬨𐬆𐬭𐬆𐬙𐬀𐬙𐬁𐬙𐬋·𐬭𐬀𐬚𐬡𐬋·𐬟𐬴𐬀𐬊𐬥𐬌𐬠𐬌𐬌𐬀·𐬬𐬅𐬚𐬡𐬁𐬠𐬌𐬌𐬀·𐬀𐬯𐬞𐬀𐬥𐬌𐬠𐬌𐬌𐬀·𐬫𐬀𐬊𐬥𐬌𐬠𐬌𐬌𐬀>
  text <𐬔𐬀𐬊𐬐𐬆𐬭𐬆𐬥𐬀𐬵𐬈·𐬯𐬏𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬙𐬋𐬌𐬱·𐬭𐬁𐬨𐬀𐬥𐬀𐬯𐬗𐬀·𐬓𐬁𐬯𐬙𐬭𐬀𐬵𐬈𐬼>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬁𐬚𐬭𐬀𐬯𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼>
  text <𐬠𐬆𐬭𐬆𐬰𐬀𐬙𐬋·𐬀𐬵𐬎𐬭𐬀𐬵𐬈·𐬥𐬀𐬟𐬆𐬜𐬭𐬋·𐬀𐬞𐬅𐬨·𐬀𐬞𐬀𐬯𐬗𐬀·𐬨𐬀𐬰𐬛𐬀𐬜𐬁𐬙𐬀𐬌𐬌𐬃𐬾>
  text <𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬖𐬆𐬥𐬅𐬥𐬅𐬨𐬗𐬀·𐬬𐬍𐬭𐬋𐬬𐬅𐬚𐬡𐬀𐬥𐬅𐬨·𐬫𐬁𐬌𐬭𐬌𐬌𐬀𐬌𐬌𐬃𐬯𐬗𐬀·𐬵𐬎𐬴𐬌𐬙𐬋𐬌𐬱>
  text <𐬀𐬨𐬀𐬵𐬈𐬗𐬀·𐬵𐬎𐬙𐬁𐬱𐬙𐬀𐬵𐬈·𐬵𐬎𐬭𐬀𐬊𐬜𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀·𐬀𐬵𐬎𐬭𐬀𐬜𐬁𐬙𐬀𐬵𐬈>
  text <𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬎𐬞𐬀𐬭𐬀𐬙𐬁𐬙𐬋𐬼>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬀𐬴𐬌𐬎𐬎𐬀𐬙𐬋·𐬬𐬆𐬭𐬆𐬚𐬭𐬁𐬘𐬀𐬥𐬋·𐬟𐬭𐬁𐬛𐬀𐬝𐬔𐬀𐬉𐬚𐬀𐬵𐬈·𐬭𐬀𐬴𐬥𐬀𐬊𐬱>
  text <𐬭𐬀𐬰𐬌𐬱𐬙𐬀𐬵𐬈·𐬀𐬭𐬱𐬙𐬁𐬙𐬀𐬯𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃·𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬨𐬆𐬴𐬁>
  text <𐬯𐬞𐬆𐬧𐬙𐬁·𐬵𐬎𐬑𐬴𐬀𐬚𐬭𐬁·𐬵𐬎𐬜𐬃𐬢𐬵𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎·𐬨𐬀𐬥𐬋·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬑𐬱𐬙𐬍𐬨·𐬵𐬅𐬨𐬬𐬀𐬌𐬧𐬙𐬍𐬨·𐬫𐬀𐬰𐬀𐬨𐬀𐬌𐬛𐬈·𐬙𐬀𐬭𐬆𐬜𐬁𐬙𐬆𐬨·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬁𐬯𐬥𐬆𐬨·𐬑𐬭𐬀𐬙𐬏𐬨·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬊𐬴𐬋𐬯𐬭𐬏𐬙𐬆𐬨·𐬑𐬭𐬀𐬙𐬏𐬨·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬯𐬭𐬀𐬉𐬱𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬭𐬌𐬌𐬀𐬨𐬀𐬥𐬆𐬨·𐬌𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬏𐬭𐬆𐬨·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬀𐬊𐬐𐬅𐬨·𐬬𐬀𐬢𐬎𐬵𐬍𐬨·𐬬𐬊𐬎𐬭𐬎𐬛𐬋𐬌𐬚𐬭𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬌𐬋𐬑𐬴𐬎𐬯𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬀𐬭𐬆𐬲𐬛𐬌𐬐𐬆𐬨·𐬚𐬭𐬁𐬌𐬌𐬋𐬛𐬭𐬌𐬖𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬞𐬆𐬧𐬙𐬅𐬨·𐬬𐬀𐬢𐬎𐬵𐬍𐬨·𐬁𐬭𐬨𐬀𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬁𐬙𐬅𐬨·𐬬𐬀𐬢𐬎𐬵𐬍𐬨·𐬬𐬊𐬎𐬭𐬎𐬛𐬋𐬌𐬚𐬭𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬎𐬭𐬎𐬎𐬀𐬙𐬁𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬁𐬌𐬭𐬌𐬌𐬅𐬨·𐬵𐬎𐬴𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬀𐬭𐬆𐬜𐬀·𐬀𐬴𐬀𐬎𐬎𐬀𐬥𐬀·𐬀𐬴𐬀𐬵𐬈·𐬭𐬀𐬙𐬀𐬎𐬎𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬭𐬆𐬙𐬀𐬙𐬁𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬴𐬀𐬊𐬥𐬍𐬨·𐬬𐬅𐬚𐬡𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬞𐬀𐬥𐬁𐬗𐬀·𐬫𐬈𐬎𐬎𐬍𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬊𐬐𐬆𐬭𐬆𐬥𐬆𐬨·𐬯𐬏𐬭𐬆𐬨·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼𐬭𐬁𐬨𐬀·𐬓𐬁𐬯𐬙𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬁𐬙𐬭𐬆𐬨𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬆𐬭𐬆𐬰𐬀𐬧𐬙𐬆𐬨·𐬀𐬵𐬎𐬭𐬆𐬨·𐬑𐬴𐬀𐬚𐬭𐬍𐬨·𐬑𐬴𐬀𐬉𐬙𐬆𐬨·𐬀𐬞𐬅𐬨·𐬥𐬀𐬞𐬁𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨>
  text <𐬫𐬀𐬰𐬀𐬨𐬀𐬌𐬛𐬈𐬼𐬀𐬞𐬆𐬨𐬗𐬀·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬖𐬆𐬥𐬃𐬯𐬗𐬀·𐬬𐬍𐬭𐬋𐬬𐬅𐬚𐬡𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬁𐬌𐬭𐬌𐬌𐬅𐬨𐬗𐬀·𐬵𐬎𐬴𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬆𐬨𐬗𐬀·𐬵𐬎𐬙𐬀𐬱𐬙𐬆𐬨·𐬵𐬎𐬭𐬀𐬊𐬜𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬴𐬥𐬏𐬨·𐬭𐬀𐬰𐬌𐬱𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬱𐬙𐬁𐬙𐬆𐬨𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬅𐬨·𐬬𐬀𐬭𐬆𐬛𐬀𐬝𐬔𐬀𐬉𐬚𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬁𐬙𐬎𐬰𐬍·𐬰𐬀𐬭𐬀𐬚𐬎𐬱𐬙𐬭𐬀·𐬬𐬀𐬥𐬀𐬝·𐬛𐬀𐬉𐬎𐬎𐬋·𐬨𐬀𐬳𐬌𐬌𐬋·𐬐𐬋·𐬥𐬨𐬁𐬥𐬀𐬵𐬈·𐬠𐬁𐬜𐬀·𐬯𐬞𐬌𐬙𐬀𐬨𐬀>
  text <𐬰𐬀𐬭𐬀𐬚𐬎𐬱𐬙𐬭𐬀·𐬬𐬍𐬯𐬞𐬀·𐬛𐬭𐬎𐬑𐬱·𐬘𐬀𐬥𐬁𐬌𐬙𐬌·𐬬𐬍𐬯𐬞𐬀·𐬛𐬭𐬎𐬑𐬱·𐬥𐬁𐬴𐬁𐬌𐬙𐬌·𐬫𐬀𐬚𐬀·𐬵𐬋·𐬥𐬋>
  text <𐬀𐬉𐬙𐬀𐬉𐬴𐬅𐬨·𐬬𐬀𐬗𐬅𐬨𐬾>
  text <𐬀𐬊𐬌𐬙𐬉·𐬀𐬊𐬌·𐬙𐬀𐬥𐬎𐬎𐬋·𐬛𐬀𐬜𐬁𐬌𐬙𐬌·𐬀𐬊𐬌𐬙𐬉·𐬀𐬊𐬌·𐬀𐬚𐬀𐬎𐬭𐬎𐬥𐬆𐬨·𐬘𐬀𐬥𐬁𐬌𐬙𐬌>
  text <𐬀𐬚𐬀𐬎𐬭𐬎𐬥𐬆𐬨·𐬫𐬀𐬚𐬀·𐬭𐬀𐬚𐬀𐬉𐬱𐬙𐬁𐬭𐬆𐬨·𐬬𐬍𐬯𐬞𐬀𐬥𐬋·𐬀𐬯𐬭𐬎𐬱𐬙𐬇𐬈·𐬥𐬁𐬴𐬁𐬙𐬀𐬥𐬅𐬨·𐬀𐬊𐬘𐬀𐬢𐬵𐬀·𐬫𐬋>
  text <𐬵𐬍𐬨·𐬛𐬀𐬯𐬙𐬈·𐬛𐬁𐬭𐬆𐬥𐬆𐬨·𐬫𐬋𐬌·𐬵𐬀𐬞𐬙𐬀·𐬀𐬨𐬆𐬴𐬃·𐬯𐬞𐬆𐬧𐬙𐬀·𐬵𐬎𐬑𐬴𐬀𐬚𐬭𐬀·𐬵𐬎𐬜𐬃𐬢𐬵𐬋>
  text <𐬵𐬀𐬨𐬀𐬭𐬆𐬚𐬀𐬥𐬅𐬨𐬗𐬌𐬝𐬼>
  text <𐬛𐬀𐬉𐬥𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨·𐬀𐬯𐬞𐬋𐬐𐬆𐬵𐬭𐬞𐬅𐬨·𐬁𐬞𐬆𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬾>
  text <𐬁𐬙𐬀𐬭𐬆𐬬𐬌𐬙𐬀𐬭𐬆𐬨𐬀𐬌𐬠𐬌𐬌𐬁·𐬬𐬌𐬙𐬀𐬭𐬆𐬨𐬀𐬌𐬠𐬌𐬌𐬁·𐬬𐬍𐬨𐬭𐬀𐬊𐬝·𐬰𐬀𐬭𐬀𐬚𐬎𐬱𐬙𐬭𐬀>
  text <𐬁𐬙𐬀𐬭𐬆𐬬𐬌𐬙𐬀𐬭𐬆𐬨𐬀𐬌𐬠𐬌𐬌𐬀𐬯𐬗𐬌𐬝·𐬬𐬌𐬙𐬀𐬭𐬆𐬨𐬀𐬌𐬠𐬌𐬌𐬀𐬯𐬗𐬌𐬝·𐬬𐬍𐬨𐬭𐬀𐬊𐬝·𐬰𐬀𐬭𐬀𐬚𐬎𐬱𐬙𐬭𐬀·𐬫𐬀𐬝>
  text <𐬬𐬀𐬢𐬵𐬇𐬎𐬱·𐬨𐬀𐬥𐬀𐬢𐬵𐬋·𐬫𐬀𐬝·𐬀𐬌𐬚𐬌𐬌𐬈𐬘𐬀𐬢𐬵𐬆𐬨·𐬬𐬀𐬗𐬅𐬨·𐬟𐬭𐬀𐬯𐬞𐬁𐬎𐬎𐬀𐬭𐬆𐬱·𐬟𐬭𐬁𐬗𐬀>
  text <𐬟𐬭𐬀𐬨𐬆𐬭𐬆𐬚𐬡𐬀𐬗𐬀·𐬟𐬭𐬀𐬘𐬅𐬚𐬡𐬀𐬗𐬀𐬾>
  text <𐬯𐬀𐬙𐬀𐬎𐬎𐬀𐬙𐬀·𐬯𐬀𐬙𐬇𐬬𐬌𐬙𐬀·𐬎𐬙𐬀𐬎𐬎𐬀𐬙𐬀·𐬎𐬙𐬇𐬬𐬌𐬙𐬀·𐬎𐬙𐬀·𐬎𐬙𐬀·𐬀𐬞𐬀𐬠𐬀𐬭𐬆𐬥𐬎𐬙𐬀>
  text <𐬫𐬀𐬚𐬀·𐬠𐬀𐬯𐬙𐬆𐬨·𐬟𐬭𐬀𐬎𐬎𐬀𐬴𐬥𐬅𐬨·𐬛𐬀𐬉𐬥𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨·𐬥𐬁𐬴𐬁𐬙𐬀𐬥𐬅𐬨·𐬀𐬊𐬘𐬀𐬢𐬵𐬀𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬀𐬴𐬆𐬨>
  text <𐬬𐬊𐬵𐬏𐬾>
text <Ardwahisht Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬯𐬭𐬀𐬉𐬱𐬙𐬀𐬵𐬈·𐬀𐬌𐬭𐬌𐬌𐬀𐬨𐬀𐬥𐬋·𐬌𐬳𐬌𐬌𐬈𐬵𐬈·𐬯𐬏𐬭𐬀𐬵𐬈>
  text <𐬨𐬀𐬰𐬛𐬀𐬜𐬁𐬙𐬀𐬵𐬈·𐬯𐬀𐬊𐬐𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬬𐬊𐬎𐬭𐬎𐬛𐬋𐬌𐬚𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃>
  text <𐬀𐬴𐬀𐬊𐬥𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬁𐬀𐬝·𐬫𐬀𐬝·𐬀𐬴𐬀·𐬬𐬀𐬵𐬌𐬱𐬙𐬀·𐬟𐬭𐬀𐬛𐬀𐬌𐬚𐬍𐬴𐬀·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬯𐬙𐬀𐬊𐬙𐬀𐬭𐬆𐬗𐬀>
  text <𐬰𐬀𐬊𐬙𐬀𐬭𐬆𐬗𐬀·𐬰𐬠𐬁𐬙𐬀𐬭𐬆𐬗𐬀·𐬨𐬅𐬚𐬭𐬀𐬥𐬀𐬗𐬀·𐬫𐬀𐬱𐬙𐬀𐬭𐬆𐬗𐬀·𐬁𐬟𐬭𐬍𐬙𐬀𐬭𐬆𐬗𐬀>
  text <𐬀𐬌𐬠𐬌𐬘𐬀𐬭𐬆𐬙𐬀𐬭𐬆𐬗𐬀·𐬬𐬀𐬢𐬵𐬁𐬥𐬀·𐬑𐬴𐬀𐬉𐬙𐬀·𐬭𐬀𐬊𐬗𐬃·𐬓𐬀𐬥𐬎𐬎𐬀𐬌𐬙𐬍𐬱𐬗𐬀·𐬬𐬆𐬭𐬆𐬰𐬋·𐬀𐬵𐬨𐬁𐬐𐬆𐬨>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬫𐬀𐬝·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬁𐬀𐬝·𐬀𐬊𐬑𐬙𐬀·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬨𐬭𐬏𐬌𐬜𐬌·𐬠𐬁·𐬬𐬀𐬗𐬋·𐬀𐬭𐬱𐬬𐬀𐬗𐬋·𐬀𐬵𐬎𐬭𐬀·𐬨𐬀𐬰𐬛𐬀𐬼>
  text <𐬫𐬀𐬚𐬀·𐬙𐬉·𐬀𐬢𐬵𐬆𐬥·𐬫𐬀𐬝·𐬀𐬴𐬀·𐬬𐬀𐬵𐬌𐬱𐬙𐬀·𐬟𐬭𐬁𐬛𐬁𐬵𐬍𐬱·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬯𐬙𐬀𐬊𐬙𐬀𐬭𐬆𐬗𐬀·𐬰𐬀𐬊𐬙𐬀𐬭𐬆𐬗𐬀·𐬰𐬠𐬁𐬙𐬀𐬭𐬆𐬗𐬀·𐬨𐬅𐬚𐬭𐬀𐬥𐬀𐬗𐬀·𐬫𐬀𐬱𐬙𐬀𐬭𐬆𐬗𐬀·𐬁𐬟𐬭𐬍𐬙𐬀𐬭𐬆𐬗𐬀>
  text <𐬀𐬌𐬠𐬌𐬘𐬀𐬭𐬆𐬙𐬀𐬭𐬆𐬗𐬀·𐬬𐬀𐬢𐬵𐬁𐬥𐬀·𐬑𐬴𐬀𐬉𐬙𐬀·𐬭𐬀𐬊𐬗𐬃·𐬓𐬀𐬥𐬎𐬎𐬀𐬌𐬙𐬍𐬱𐬗𐬀·𐬬𐬆𐬭𐬆𐬰𐬋·𐬫𐬏𐬴𐬨𐬁𐬐𐬆𐬨>
  text <𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬫𐬀𐬝·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬁𐬛𐬌𐬨·𐬟𐬭𐬀𐬨𐬭𐬀𐬊𐬨𐬌·𐬀𐬴𐬆𐬨·𐬬𐬀𐬵𐬌𐬱𐬙𐬆𐬨𐬼>
  text <𐬫𐬈𐬰𐬌·𐬟𐬭𐬀𐬨𐬭𐬀𐬊𐬨𐬌·𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬁𐬀𐬝·𐬀𐬥𐬌𐬌𐬀𐬉𐬴𐬅𐬨·𐬫𐬀𐬝·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨>
  text <𐬵𐬎𐬎𐬁𐬌𐬌𐬀𐬊𐬥𐬆𐬨·𐬫𐬌𐬨·𐬞𐬁𐬌𐬙𐬌·𐬨𐬀𐬰𐬛𐬃·𐬵𐬎𐬨𐬀𐬙𐬁𐬌𐬱·𐬫𐬌𐬨·𐬞𐬁𐬌𐬙𐬌·𐬨𐬀𐬰𐬛𐬃·𐬵𐬏𐬑𐬙𐬁𐬌𐬱·𐬫𐬌𐬨>
  text <𐬞𐬁𐬌𐬙𐬌·𐬨𐬀𐬰𐬛𐬃·𐬵𐬎𐬎𐬀𐬭𐬱𐬙𐬁𐬌𐬱𐬼>
  text <𐬔𐬀𐬭𐬋𐬥𐬨𐬁𐬥𐬈·𐬀𐬵𐬎𐬭𐬀𐬵𐬈·𐬵𐬎𐬎𐬁𐬌𐬌𐬀𐬊𐬥𐬆𐬨𐬾>
  text <𐬔𐬀𐬭𐬋·𐬥𐬨𐬁𐬥𐬆𐬨·𐬥𐬆𐬭𐬆𐬌𐬌𐬋·𐬀𐬯𐬙𐬌·𐬀𐬴𐬁𐬎𐬎𐬀𐬊𐬌𐬌𐬋·𐬥𐬀𐬉𐬗𐬌𐬱·𐬛𐬭𐬎𐬎𐬀𐬙𐬅𐬨·𐬀𐬌𐬌𐬈𐬥𐬈·𐬞𐬀𐬌𐬙𐬌𐬱>
  text <𐬔𐬀𐬭𐬋·𐬥𐬨𐬁𐬥𐬆𐬨·𐬭𐬀𐬎𐬎𐬋𐬵𐬎·𐬀𐬴𐬁𐬌𐬌𐬀𐬊𐬥𐬆𐬨·𐬗𐬌𐬚𐬭𐬆𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬾>
  text <𐬘𐬀𐬥𐬀𐬌𐬙𐬌·𐬬𐬍𐬯𐬞𐬀𐬉𐬴𐬅𐬨·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬵𐬨𐬁𐬌·𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬀𐬌𐬭𐬌𐬌𐬀𐬨𐬀𐬥𐬆𐬨·𐬨𐬅𐬚𐬭𐬀𐬥𐬅𐬨·𐬨𐬀𐬰𐬌𐬱𐬙𐬆𐬨·𐬨𐬅𐬚𐬭𐬀𐬥𐬅𐬨·𐬬𐬀𐬵𐬌𐬱𐬙𐬆𐬨·𐬨𐬅𐬚𐬭𐬀𐬥𐬅𐬨·𐬯𐬭𐬀𐬉𐬱𐬙𐬆𐬨>
  text <𐬨𐬅𐬚𐬭𐬀𐬥𐬅𐬨·𐬯𐬭𐬀𐬉𐬱𐬙𐬋𐬙𐬆𐬨𐬆𐬨·𐬨𐬅𐬚𐬭𐬀𐬥𐬅𐬨·𐬎𐬖𐬭𐬆𐬨·𐬨𐬅𐬚𐬭𐬀𐬥𐬅𐬨·𐬎𐬖𐬭𐬋𐬙𐬆𐬨𐬆𐬨·𐬨𐬅𐬚𐬭𐬀𐬥𐬅𐬨>
  text <𐬛𐬆𐬭𐬆𐬰𐬭𐬆𐬨·𐬨𐬅𐬚𐬭𐬀𐬥𐬅𐬨·𐬛𐬆𐬭𐬆𐬰𐬭𐬋𐬙𐬆𐬨𐬆𐬨·𐬨𐬅𐬚𐬭𐬀𐬥𐬅𐬨·𐬬𐬁𐬭𐬆𐬚𐬭𐬀𐬖𐬥𐬌·𐬨𐬅𐬚𐬭𐬀𐬥𐬅𐬨>
  text <𐬬𐬁𐬭𐬆𐬚𐬭𐬀𐬖𐬥𐬌𐬌𐬋𐬙𐬆𐬨𐬆𐬨·𐬨𐬅𐬚𐬭𐬀𐬥𐬅𐬨·𐬠𐬀𐬉𐬴𐬀𐬰𐬆𐬨·𐬨𐬅𐬚𐬭𐬀𐬥𐬅𐬨·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬆𐬨𐬾>
  text <𐬨𐬅𐬚𐬭𐬀𐬥𐬅𐬨·𐬀𐬴𐬋𐬠𐬀𐬉𐬴𐬀𐬰𐬋·𐬛𐬁𐬙𐬋𐬠𐬀𐬉𐬴𐬀𐬰𐬋·𐬐𐬀𐬭𐬆𐬙𐬋𐬠𐬀𐬉𐬴𐬀𐬰𐬋>
  text <𐬎𐬭𐬎𐬎𐬀𐬭𐬋𐬠𐬀𐬉𐬴𐬀𐬰𐬋·𐬨𐬅𐬚𐬭𐬋𐬠𐬀𐬉𐬴𐬀𐬰𐬋·𐬠𐬀𐬉𐬴𐬀𐬰𐬀𐬥𐬅𐬨·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬋·𐬫𐬀𐬝·𐬨𐬅𐬚𐬭𐬆𐬨>
  text <𐬯𐬞𐬆𐬧𐬙𐬆𐬨·𐬠𐬀𐬉𐬴𐬀𐬰𐬌𐬌𐬋𐬼>
  text <𐬫𐬋·𐬥𐬀𐬭𐬱·𐬀𐬴𐬀𐬊𐬥𐬋·𐬵𐬀𐬗𐬀·𐬎𐬭𐬎𐬚𐬡𐬅𐬥·𐬠𐬀𐬉𐬴𐬀𐬰𐬌𐬌𐬁𐬝𐬼>
  text <𐬀𐬉𐬴𐬋𐬰𐬍·𐬀𐬯𐬙𐬌·𐬠𐬀𐬉𐬴𐬀𐬰𐬀𐬥𐬅𐬨·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬋𐬾>
  text <𐬫𐬀𐬯𐬐𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬨𐬀𐬵𐬭𐬐𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬛𐬀𐬉𐬎𐬎𐬀·𐬀𐬞𐬀𐬛𐬎𐬎𐬀𐬭𐬀𐬙𐬀>
  text <𐬞𐬀𐬌𐬙𐬌𐬌𐬁𐬭𐬀·𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬀𐬴𐬆𐬨𐬀𐬊𐬖𐬋·𐬀𐬥𐬀𐬴𐬀𐬎𐬎𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬨𐬀𐬳𐬌𐬌𐬋·𐬯𐬁𐬯𐬙𐬀·𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬀𐬲𐬌𐬗𐬌𐬚𐬭𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬬𐬆𐬵𐬭𐬐𐬋𐬗𐬌𐬚𐬭𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬀>
  text <𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬙𐬀𐬭𐬋𐬨𐬀𐬙𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬞𐬀𐬌𐬭𐬌𐬨𐬀𐬙𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬙𐬀𐬟𐬥𐬎·𐬀𐬞𐬀𐬛𐬎𐬎𐬀𐬭𐬀𐬙𐬀>
  text <𐬯𐬞𐬀𐬰𐬔𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬀𐬥𐬁𐬑𐬱𐬙𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬛𐬎𐬲𐬛𐬋𐬌𐬚𐬭𐬀·𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬛𐬭𐬀𐬊𐬖𐬋·𐬬𐬁𐬑𐬱·𐬛𐬭𐬀𐬊𐬘𐬌𐬱𐬙𐬀·𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬘𐬀𐬵𐬌·𐬫𐬁𐬙𐬎𐬨𐬀𐬌𐬙𐬌·𐬀𐬞𐬀𐬛𐬎𐬎𐬀𐬭𐬀𐬙𐬀·𐬘𐬀𐬵𐬌·𐬐𐬀𐬓𐬀𐬭𐬆𐬜𐬀𐬌𐬥𐬈·𐬀𐬞𐬀𐬛𐬎𐬎𐬀𐬭𐬀𐬙𐬀𐬼>
  text <𐬬𐬁𐬙𐬋·𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀·𐬀𐬞𐬀𐬛𐬎𐬎𐬀𐬭𐬀𐬙𐬀·𐬬𐬁𐬙𐬋·𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀>
  text <𐬀𐬞𐬀𐬥𐬀𐬯𐬌𐬌𐬀𐬙𐬀·𐬫𐬀𐬯𐬗𐬀𐬨𐬉·𐬀𐬉𐬙𐬀𐬉𐬴𐬅𐬨·𐬫𐬀𐬝·𐬀𐬲𐬌𐬗𐬌𐬚𐬭𐬀𐬥𐬅𐬨𐬾>
  text <𐬫𐬋·𐬘𐬀𐬥𐬀𐬝·𐬀𐬉𐬴𐬅𐬨·𐬛𐬀𐬉𐬎𐬎𐬀𐬥𐬅𐬨>
  text <𐬵𐬀𐬰𐬀𐬢𐬭𐬁𐬌·𐬵𐬀𐬰𐬀𐬢𐬭𐬋·𐬞𐬀𐬌𐬭𐬌>
  text <𐬠𐬀𐬉𐬎𐬎𐬀𐬭𐬁𐬌·𐬠𐬀𐬉𐬎𐬎𐬀𐬥𐬋·𐬞𐬀𐬌𐬙𐬌·𐬫𐬀𐬯𐬐𐬀·𐬘𐬀𐬌𐬧𐬙𐬌·𐬨𐬀𐬵𐬭𐬐𐬀·𐬘𐬀𐬌𐬧𐬙𐬌·𐬛𐬀𐬉𐬎𐬎𐬀·𐬘𐬀𐬌𐬧𐬙𐬌>
  text <𐬞𐬀𐬌𐬙𐬌𐬌𐬁𐬭𐬀·𐬘𐬀𐬌𐬧𐬙𐬌·𐬀𐬴𐬆𐬨𐬀𐬊𐬖𐬋·𐬀𐬥𐬀𐬴𐬀𐬎𐬎𐬀·𐬘𐬀𐬌𐬧𐬙𐬌·𐬨𐬀𐬳𐬌𐬌𐬋·𐬯𐬁𐬯𐬙𐬀·𐬘𐬀𐬌𐬧𐬙𐬌𐬼>
  text <𐬀𐬲𐬌𐬗𐬌𐬚𐬭𐬀·𐬘𐬀𐬌𐬧𐬙𐬌·𐬬𐬆𐬵𐬭𐬐𐬋𐬗𐬌𐬚𐬭𐬀·𐬘𐬀𐬌𐬧𐬙𐬌·𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬀·𐬘𐬀𐬌𐬧𐬙𐬌>
  text <𐬙𐬀𐬭𐬋𐬨𐬀𐬙𐬀·𐬘𐬀𐬌𐬧𐬙𐬌·𐬞𐬀𐬌𐬭𐬌𐬨𐬀𐬙𐬀·𐬘𐬀𐬌𐬧𐬙𐬌·𐬙𐬀𐬟𐬥𐬎·𐬘𐬀𐬌𐬧𐬙𐬌·𐬯𐬞𐬀𐬰𐬔𐬀·𐬘𐬀𐬌𐬧𐬙𐬌>
  text <𐬀𐬥𐬁𐬑𐬱𐬙𐬀·𐬘𐬀𐬌𐬧𐬙𐬌·𐬛𐬎𐬲𐬛𐬋𐬌𐬚𐬭𐬀·𐬘𐬀𐬌𐬧𐬙𐬌𐬼>
  text <𐬛𐬭𐬀𐬊𐬖𐬋·𐬬𐬁𐬑𐬱·𐬛𐬭𐬀𐬊𐬘𐬌𐬱𐬙𐬀·𐬘𐬀𐬌𐬧𐬙𐬌·𐬘𐬀𐬵𐬌·𐬫𐬁𐬙𐬎𐬨𐬀𐬌𐬙𐬌·𐬘𐬀𐬌𐬧𐬙𐬌·𐬘𐬀𐬵𐬌>
  text <𐬐𐬀𐬓𐬀𐬭𐬆𐬜𐬀𐬌𐬥𐬈·𐬘𐬀𐬌𐬧𐬙𐬌·𐬬𐬁𐬙𐬋·𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀·𐬘𐬀𐬌𐬧𐬙𐬌·𐬬𐬁𐬙𐬋>
  text <𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀·𐬀𐬞𐬀𐬥𐬀𐬯𐬌𐬌𐬀𐬙𐬀·𐬫𐬀𐬯𐬗𐬀𐬨𐬉·𐬀𐬉𐬙𐬀𐬉𐬴𐬅𐬨·𐬫𐬀𐬝>
  text <𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬀𐬥𐬅𐬨𐬾>
  text <𐬫𐬋·𐬘𐬀𐬥𐬀𐬝·𐬀𐬉𐬴𐬅𐬨·𐬛𐬀𐬉𐬎𐬎𐬀𐬥𐬅𐬨>
  text <𐬵𐬀𐬰𐬀𐬢𐬭𐬁𐬌·𐬵𐬀𐬰𐬀𐬢𐬭𐬋·𐬞𐬀𐬌𐬭𐬌>
  text <𐬠𐬀𐬉𐬎𐬎𐬀𐬭𐬁𐬌·𐬠𐬀𐬉𐬎𐬎𐬀𐬥𐬋>
  text <𐬞𐬀𐬌𐬭𐬌·𐬞𐬀𐬊𐬎𐬭𐬎𐬎𐬀𐬥𐬀𐬉𐬨𐬁𐬝·𐬞𐬀𐬙𐬀𐬝>
  text <𐬛𐬌𐬌𐬀𐬊𐬱·𐬛𐬀𐬉𐬎𐬎𐬀𐬥𐬅𐬨·𐬛𐬭𐬀𐬊𐬘𐬌𐬱𐬙𐬋>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬞𐬊𐬎𐬭𐬎𐬨𐬀𐬵𐬭𐬐𐬋𐬾>
  text <𐬀𐬛𐬀𐬎𐬎𐬀𐬙𐬀·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬞𐬊𐬎𐬭𐬎𐬨𐬀𐬵𐬭𐬐𐬋𐬼>
  text <𐬁𐬎𐬎𐬋𐬌𐬌𐬀𐬨𐬉·𐬠𐬁𐬎𐬎𐬋𐬌𐬌𐬀·𐬀𐬴𐬀·𐬬𐬀𐬵𐬌𐬱𐬙𐬀·𐬫𐬀𐬯𐬐𐬀𐬥𐬅𐬨·𐬫𐬀𐬯𐬐𐬋𐬙𐬆𐬨𐬆𐬨·𐬘𐬀𐬥𐬁𐬝·𐬫𐬀𐬯𐬐𐬀𐬥𐬅𐬨>
  text <𐬫𐬀𐬯𐬐𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝𐬼>
  text <𐬨𐬀𐬵𐬭𐬐𐬀𐬥𐬅𐬨·𐬨𐬀𐬵𐬭𐬐𐬋𐬙𐬆𐬨𐬆𐬨·𐬘𐬀𐬥𐬁𐬝·𐬨𐬀𐬵𐬭𐬐𐬀𐬥𐬅𐬨·𐬨𐬀𐬵𐬭𐬐𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝𐬼>
  text <𐬛𐬀𐬉𐬎𐬎𐬀𐬥𐬅𐬨·𐬛𐬀𐬉𐬎𐬎𐬋𐬙𐬆𐬨𐬆𐬨·𐬘𐬀𐬥𐬁𐬝·𐬛𐬀𐬉𐬎𐬎𐬀𐬥𐬅𐬨·𐬛𐬀𐬉𐬎𐬎𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝𐬼>
  text <𐬞𐬀𐬌𐬙𐬌𐬌𐬁𐬭𐬀𐬥𐬅𐬨·𐬞𐬀𐬌𐬙𐬌𐬌𐬁𐬭𐬋𐬙𐬆𐬨𐬆𐬨·𐬘𐬀𐬥𐬁𐬝·𐬞𐬀𐬌𐬙𐬌𐬌𐬁𐬭𐬀𐬥𐬅𐬨·𐬞𐬀𐬌𐬙𐬌𐬌𐬁𐬭𐬋𐬙𐬆𐬨𐬆𐬨>
  text <𐬝𐬠𐬀𐬉𐬴𐬀𐬌𐬌𐬁𐬝𐬼>
  text <𐬀𐬴𐬆𐬨𐬀𐬊𐬖𐬋·𐬀𐬥𐬀𐬴𐬀𐬎𐬎𐬀·𐬘𐬀𐬥𐬁𐬝·𐬀𐬴𐬆𐬨𐬀𐬊𐬖𐬋·𐬀𐬥𐬀𐬴𐬀𐬎𐬎𐬀·𐬝𐬠𐬀𐬉𐬴𐬀𐬌𐬌𐬁𐬝𐬼>
  text <𐬨𐬀𐬳𐬌𐬌𐬋𐬯𐬁𐬯𐬙𐬀𐬯𐬁𐬯𐬙𐬋𐬙𐬆𐬨𐬆𐬨·𐬘𐬀𐬥𐬁𐬝·𐬨𐬀𐬳𐬌𐬌𐬋𐬯𐬁𐬯𐬙𐬀𐬯𐬁𐬯𐬙𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝𐬾>
  text <𐬀𐬲𐬌𐬗𐬌𐬚𐬭𐬀𐬀𐬲𐬌𐬗𐬌𐬚𐬭𐬋𐬙𐬆𐬨𐬆𐬨·𐬘𐬀𐬥𐬁𐬝·𐬀𐬲𐬌𐬗𐬌𐬚𐬭𐬀𐬀𐬲𐬌𐬗𐬌𐬚𐬭𐬋𐬙𐬆𐬨𐬆𐬨>
  text <𐬝𐬠𐬀𐬉𐬴𐬀𐬌𐬌𐬁𐬝·𐬬𐬆𐬵𐬭𐬐𐬋𐬗𐬌𐬚𐬭𐬀𐬬𐬆𐬵𐬭𐬐𐬋𐬗𐬌𐬚𐬭𐬋𐬙𐬆𐬨𐬆𐬨·𐬘𐬀𐬥𐬁𐬝>
  text <𐬬𐬆𐬵𐬭𐬐𐬋𐬗𐬌𐬚𐬭𐬀𐬬𐬆𐬵𐬭𐬐𐬋𐬗𐬌𐬚𐬭𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝>
  text <𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬀𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬋𐬙𐬆𐬨𐬆𐬨·𐬘𐬀𐬥𐬁𐬝>
  text <𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬀𐬠𐬌𐬰𐬆𐬧𐬔𐬭𐬋𐬗𐬌𐬚𐬭𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝·𐬙𐬀𐬭𐬋𐬨𐬀𐬙𐬀·𐬘𐬀𐬥𐬁𐬝>
  text <𐬙𐬀𐬭𐬋𐬨𐬀𐬙𐬀·𐬝𐬠𐬀𐬉𐬴𐬀𐬌𐬌𐬁𐬝·𐬞𐬀𐬌𐬭𐬌𐬨𐬀𐬙𐬀·𐬘𐬀𐬥𐬁𐬝·𐬞𐬀𐬌𐬭𐬌𐬨𐬀𐬙𐬀·𐬝𐬠𐬀𐬉𐬴𐬀𐬌𐬌𐬁𐬝>
  text <𐬙𐬀𐬟𐬥𐬎𐬙𐬀𐬟𐬥𐬋𐬙𐬆𐬨𐬆𐬨·𐬘𐬀𐬥𐬁𐬝·𐬙𐬀𐬟𐬥𐬎𐬙𐬀𐬟𐬥𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝>
  text <𐬯𐬞𐬀𐬰𐬔𐬀𐬯𐬞𐬀𐬰𐬔𐬋𐬙𐬆𐬨𐬆𐬨·𐬘𐬀𐬥𐬁𐬝·𐬯𐬞𐬀𐬰𐬔𐬀𐬯𐬞𐬀𐬰𐬔𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝>
  text <𐬀𐬥𐬁𐬑𐬱𐬙𐬀𐬀𐬥𐬁𐬑𐬱𐬙𐬋𐬙𐬆𐬨𐬆𐬨·𐬘𐬀𐬥𐬁𐬝·𐬀𐬥𐬁𐬑𐬱𐬙𐬀𐬀𐬥𐬁𐬑𐬱𐬙𐬋𐬙𐬆𐬨𐬆𐬨·𐬝𐬠𐬀𐬉𐬴𐬀𐬌𐬌𐬁𐬝>
  text <𐬛𐬎𐬲𐬛𐬋𐬌𐬚𐬭𐬀𐬛𐬎𐬲𐬛𐬋𐬌𐬚𐬭𐬋𐬙𐬆𐬨𐬆𐬨·𐬘𐬀𐬥𐬁𐬝·𐬛𐬎𐬲𐬛𐬋𐬌𐬚𐬭𐬀𐬛𐬎𐬲𐬛𐬋𐬌𐬚𐬭𐬋𐬙𐬆𐬨𐬆𐬨>
  text <𐬝𐬠𐬀𐬉𐬴𐬀𐬌𐬌𐬁𐬝𐬾>
  text <𐬛𐬭𐬀𐬊𐬖𐬋·𐬬𐬁𐬑𐬱𐬛𐬭𐬀𐬊𐬘𐬌𐬱𐬙𐬋·𐬘𐬀𐬥𐬁𐬝·𐬛𐬭𐬀𐬊𐬖𐬋·𐬬𐬁𐬑𐬱𐬛𐬭𐬀𐬊𐬘𐬌𐬱𐬙𐬋·𐬝𐬠𐬀𐬉𐬴𐬀𐬌𐬌𐬁𐬝>
  text <𐬘𐬀𐬵𐬌·𐬫𐬁𐬙𐬎𐬨𐬀𐬌𐬙𐬌·𐬘𐬀𐬥𐬁𐬝·𐬘𐬀𐬵𐬌·𐬫𐬁𐬙𐬎𐬨𐬀𐬌𐬙𐬌·𐬝𐬠𐬀𐬉𐬴𐬀𐬌𐬌𐬁𐬝·𐬘𐬀𐬵𐬌·𐬐𐬀𐬓𐬀𐬭𐬆𐬜𐬀𐬌𐬥𐬈>
  text <𐬘𐬀𐬥𐬁𐬝·𐬘𐬀𐬵𐬌·𐬐𐬀𐬓𐬀𐬭𐬆𐬜𐬀𐬌𐬥𐬈·𐬝𐬠𐬀𐬉𐬴𐬀𐬌𐬌𐬁𐬝·𐬬𐬁𐬙𐬋·𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀·𐬘𐬀𐬥𐬁𐬝·𐬬𐬁𐬙𐬋>
  text <𐬞𐬀𐬊𐬎𐬭𐬎𐬎𐬋𐬀𐬞𐬁𐬑𐬙𐬀𐬭𐬀·𐬝𐬠𐬀𐬉𐬴𐬀𐬌𐬌𐬁𐬝𐬾>
  text <𐬀𐬞𐬀𐬥𐬀𐬯𐬌𐬌𐬁𐬝·𐬛𐬭𐬎𐬑𐬱·𐬥𐬀𐬯𐬌𐬌𐬁𐬝·𐬛𐬭𐬎𐬑𐬱·𐬛𐬎𐬎𐬁𐬭𐬁𐬝·𐬛𐬭𐬎𐬑𐬱·𐬬𐬍𐬥𐬀𐬯𐬌𐬌𐬁𐬝·𐬀𐬞𐬁𐬑𐬆𐬜𐬭𐬈>
  text <𐬀𐬞𐬀𐬥𐬀𐬯𐬌𐬌𐬈𐬵𐬈·𐬨𐬁·𐬨𐬆𐬭𐬆𐬧𐬗𐬀𐬌𐬥𐬍𐬱·𐬔𐬀𐬉𐬚𐬃·𐬀𐬯𐬙𐬎𐬎𐬀𐬌𐬙𐬍𐬱·𐬀𐬴𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬯𐬭𐬀𐬉𐬱𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬯𐬭𐬀𐬉𐬱𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈·𐬯𐬭𐬀𐬉𐬱𐬙𐬀𐬵𐬈·𐬀𐬌𐬭𐬌𐬌𐬀𐬨𐬀𐬥𐬋·𐬌𐬳𐬌𐬌𐬈𐬵𐬈·𐬯𐬏𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬯𐬀𐬊𐬐𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬬𐬊𐬎𐬭𐬎𐬛𐬋𐬌𐬚𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Awerdad Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬵𐬀𐬎𐬭𐬎𐬎𐬀𐬙𐬁𐬙𐬋·𐬭𐬀𐬚𐬡𐬋·𐬫𐬁𐬌𐬭𐬌𐬌𐬀𐬌𐬌𐬃·𐬵𐬎𐬴𐬌𐬙𐬋𐬌𐬱·𐬯𐬀𐬭𐬆𐬜𐬀𐬉𐬌𐬠𐬌𐬌𐬋·𐬀𐬴𐬀𐬵𐬈>
  text <𐬭𐬀𐬙𐬎𐬠𐬌𐬌𐬋>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬀𐬰𐬆𐬨·𐬛𐬀𐬜𐬅𐬨·𐬵𐬀𐬎𐬭𐬎𐬎𐬀𐬙𐬁𐬙𐬋·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨·𐬀𐬎𐬎𐬃𐬯𐬗𐬀·𐬭𐬀𐬟𐬥𐬃𐬯𐬗𐬀·𐬠𐬀𐬊𐬴𐬥𐬃𐬯𐬗𐬀>
  text <𐬓𐬍𐬙𐬃𐬯𐬗𐬀·𐬀𐬎𐬎𐬋𐬌·𐬟𐬭𐬀𐬗𐬀·𐬫𐬀𐬊𐬑𐬨𐬀𐬌𐬛𐬈·𐬫𐬋𐬙𐬉·𐬘𐬀𐬯𐬁𐬌𐬙𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨>
  text <𐬫𐬀𐬚𐬀·𐬘𐬀𐬯𐬁𐬌𐬙𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬬𐬊𐬵𐬏·𐬨𐬀𐬥𐬋·𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬑𐬴𐬀𐬚𐬭𐬆𐬨>
  text <𐬬𐬀𐬌𐬭𐬍𐬨·𐬯𐬞𐬆𐬧𐬙𐬅𐬨·𐬁𐬭𐬨𐬀𐬌𐬙𐬍𐬨·𐬵𐬀𐬎𐬭𐬎𐬎𐬀𐬙𐬃𐬯𐬗𐬀·𐬀𐬨𐬆𐬭𐬆𐬙𐬀𐬙𐬃𐬯𐬗𐬀𐬾>
  text <𐬫𐬋·𐬀𐬉𐬴𐬅𐬨·𐬛𐬀𐬉𐬎𐬎𐬀𐬥𐬅𐬨·𐬵𐬀𐬰𐬀𐬢𐬭𐬁𐬌·𐬵𐬀𐬰𐬀𐬢𐬭𐬋·𐬞𐬀𐬌𐬙𐬌𐬱·𐬠𐬀𐬉𐬎𐬎𐬀𐬭𐬁𐬌·𐬠𐬀𐬉𐬎𐬎𐬀𐬥𐬋>
  text <𐬀𐬵𐬅𐬑𐬱𐬙𐬁𐬌·𐬀𐬵𐬅𐬑𐬱𐬙𐬀𐬌𐬌𐬋·𐬞𐬀𐬌𐬙𐬌𐬱·𐬥𐬁𐬨𐬇𐬥𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬵𐬀𐬎𐬭𐬎𐬎𐬀𐬙𐬁𐬙𐬋>
  text <𐬰𐬠𐬀𐬌𐬌𐬋𐬌𐬝·𐬥𐬀𐬯𐬏𐬨·𐬘𐬀𐬥𐬀𐬝·𐬵𐬀𐬴𐬌·𐬘𐬀𐬥𐬀𐬝·𐬖𐬀𐬴𐬌·𐬘𐬀𐬥𐬀𐬝·𐬯𐬀𐬉𐬥𐬈·𐬘𐬀𐬥𐬀𐬝·𐬠𐬏𐬘𐬌·𐬘𐬀𐬥𐬀𐬝𐬾>
  text <𐬁𐬀𐬝·𐬞𐬀𐬊𐬌𐬭𐬍𐬨·𐬟𐬭𐬀𐬨𐬭𐬀𐬊𐬨𐬌·𐬥𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬌𐬨𐬀𐬝·𐬭𐬀𐬴𐬥𐬎𐬎𐬋·𐬭𐬀𐬰𐬌𐬱𐬙𐬀>
  text <𐬌𐬨𐬀𐬝·𐬀𐬨𐬆𐬴𐬀𐬉𐬌𐬠𐬌𐬌𐬋·𐬯𐬞𐬆𐬧𐬙𐬀𐬉𐬌𐬠𐬌𐬌𐬋·𐬫𐬋·𐬀𐬯𐬙𐬌·𐬨𐬀𐬌𐬥𐬌𐬌𐬀𐬎𐬎𐬀𐬥𐬅𐬨·𐬫𐬀𐬰𐬀𐬙𐬀𐬥𐬅𐬨>
  text <𐬭𐬀𐬌𐬌𐬋𐬥𐬁𐬨𐬀𐬥𐬃·𐬙𐬃·𐬠𐬏𐬘𐬀𐬝·𐬥𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬵𐬀𐬗𐬀·𐬥𐬀𐬯𐬏𐬨·𐬵𐬀𐬗𐬀·𐬵𐬀𐬴𐬌·𐬵𐬀𐬗𐬀>
  text <𐬖𐬀𐬴𐬌·𐬵𐬀𐬗𐬀·𐬯𐬀𐬉𐬥𐬈·𐬵𐬀𐬗𐬀·𐬠𐬏𐬘𐬌·𐬵𐬀𐬗𐬀·𐬵𐬀𐬉𐬥𐬀𐬌𐬌𐬃·𐬞𐬆𐬭𐬆𐬚𐬎𐬀𐬌𐬥𐬌𐬐𐬀𐬌𐬌𐬃·𐬵𐬀𐬗𐬀>
  text <𐬛𐬭𐬀𐬟𐬴𐬀𐬌𐬌𐬃·𐬞𐬆𐬭𐬆𐬚𐬎𐬎𐬰𐬔𐬆𐬭𐬆𐬞𐬙𐬀𐬌𐬌𐬃·𐬵𐬀𐬗𐬀·𐬨𐬀𐬳𐬌𐬌𐬁𐬌·𐬛𐬭𐬎𐬎𐬀𐬌𐬙𐬌𐬌𐬁𐬌·𐬯𐬁𐬯𐬙𐬀𐬌𐬌𐬁𐬌·𐬵𐬀𐬗𐬀>
  text <𐬎𐬯𐬙𐬭𐬁𐬌·𐬬𐬀𐬌𐬭𐬌𐬌𐬁𐬌·𐬵𐬀𐬗𐬀·𐬥𐬀𐬭𐬋·𐬯𐬁𐬯𐬙𐬀𐬌𐬌𐬁𐬌·𐬵𐬀𐬗𐬀·𐬫𐬁𐬙𐬁𐬌·𐬵𐬀𐬗𐬀·𐬞𐬀𐬌𐬭𐬌𐬐𐬁𐬌·𐬵𐬀𐬗𐬀>
  text <𐬎𐬭𐬎𐬯𐬙𐬀𐬾>
  text <𐬐𐬎𐬚𐬀·𐬞𐬀𐬭𐬀·𐬀𐬴𐬀𐬊𐬥𐬅𐬨·𐬞𐬀𐬚𐬀·𐬎𐬭𐬎𐬎𐬀𐬴𐬀𐬌𐬙𐬌·𐬐𐬎𐬚𐬀·𐬛𐬭𐬎𐬎𐬀𐬙𐬅𐬨𐬼>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬫𐬈𐬰𐬌𐬨𐬉·𐬨𐬅𐬚𐬭𐬆𐬨·𐬟𐬭𐬀𐬨𐬭𐬀𐬎𐬎𐬀·𐬨𐬀𐬭𐬃𐬬𐬁·𐬛𐬭𐬆𐬧𐬘𐬀𐬌𐬌𐬃𐬬𐬁·𐬟𐬭𐬁𐬬𐬁·𐬨𐬭𐬀𐬎𐬎𐬀>
  text <𐬐𐬀𐬭𐬴𐬁𐬌𐬨>
  text <𐬐𐬁𐬭𐬀𐬌𐬌𐬈𐬌𐬙𐬌·𐬵𐬀𐬊𐬨·𐬙𐬀𐬥𐬏𐬨·𐬔𐬎𐬰𐬀𐬉𐬙𐬀𐬼>
  text <𐬐𐬅𐬨𐬗𐬌𐬝·𐬚𐬡𐬅𐬨𐬗𐬀·𐬛𐬭𐬎𐬘𐬆𐬨𐬗𐬀>
  text <𐬵𐬀𐬌𐬚𐬌𐬌𐬋𐬀𐬌𐬌𐬀𐬥𐬅𐬨·𐬵𐬆𐬧𐬙𐬍𐬨>
  text <𐬐𐬅𐬨𐬗𐬌𐬝·𐬬𐬁·𐬀𐬌𐬞𐬌𐬌𐬀𐬉𐬥𐬅𐬨·𐬵𐬆𐬧𐬙𐬍𐬨·𐬐𐬅𐬨𐬗𐬌𐬝·𐬬𐬁·𐬭𐬀𐬉𐬚𐬡𐬀𐬥𐬅𐬨>
  text <𐬐𐬅𐬨𐬗𐬌𐬝·𐬚𐬡𐬅𐬨𐬗𐬀·𐬛𐬭𐬎𐬘𐬆𐬨𐬗𐬀>
  text <𐬀𐬌𐬭𐬌𐬌𐬁𐬠𐬌𐬌𐬋·𐬞𐬁𐬜𐬀𐬉𐬌𐬠𐬌𐬌𐬋·𐬘𐬀𐬥𐬁𐬥𐬌>
  text <𐬚𐬡𐬅𐬨𐬗𐬀·𐬛𐬭𐬎𐬘𐬆𐬨𐬗𐬀·𐬠𐬀𐬧𐬛𐬁𐬨𐬌>
  text <𐬚𐬡𐬅𐬨𐬗𐬀·𐬛𐬭𐬎𐬘𐬆𐬨𐬗𐬀·𐬥𐬌𐬖𐬥𐬈>
  text <𐬚𐬡𐬅𐬨𐬗𐬀·𐬛𐬭𐬎𐬘𐬆𐬨𐬗𐬀·𐬥𐬌𐬲𐬠𐬀𐬭𐬆𐬨>
  text <𐬀𐬜𐬀𐬌𐬭𐬌𐬥𐬀𐬉𐬨𐬆𐬨𐬗𐬀𐬾>
  text <𐬚𐬭𐬌𐬐𐬀𐬭𐬴𐬆𐬨·𐬟𐬭𐬀𐬐𐬁𐬭𐬀𐬌𐬌𐬈𐬌𐬙𐬌·𐬟𐬭𐬁𐬨𐬭𐬀𐬊𐬨𐬌·𐬥𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨𐬼>
  text <𐬑𐬴𐬎𐬎𐬀𐬱𐬐𐬀𐬭𐬴𐬆𐬨·𐬟𐬭𐬀𐬐𐬁𐬭𐬀𐬌𐬌𐬈𐬌𐬙𐬌·𐬑𐬴𐬎𐬎𐬀𐬱·𐬟𐬭𐬁𐬨𐬭𐬀𐬊𐬨𐬌·𐬥𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨𐬼>
  text <𐬥𐬀𐬎𐬎𐬀𐬐𐬀𐬭𐬴𐬆𐬨·𐬟𐬭𐬀𐬐𐬁𐬭𐬀𐬌𐬌𐬈𐬌𐬙𐬌·𐬥𐬀𐬎𐬎𐬀·𐬟𐬭𐬁𐬨𐬭𐬀𐬊𐬨𐬌·𐬥𐬀𐬭𐬆𐬨·𐬀𐬴𐬀𐬎𐬎𐬀𐬥𐬆𐬨𐬾>
  text <𐬥𐬁𐬨𐬇𐬥𐬌·𐬀𐬉𐬴𐬅𐬨·𐬛𐬭𐬎𐬘𐬌𐬥𐬅𐬨>
  text <𐬥𐬀𐬯𐬏𐬨𐬐𐬆𐬭𐬆𐬙𐬀·𐬞𐬀𐬌𐬙𐬌·𐬘𐬀𐬥𐬀𐬌𐬙𐬌>
  text <𐬘𐬀𐬙𐬀·𐬐𐬀𐬭𐬀𐬞𐬀𐬥𐬋·𐬗𐬌𐬚𐬭𐬍𐬨>
  text <𐬘𐬁𐬨𐬁𐬗𐬀·𐬨𐬆𐬭𐬆𐬙𐬋·𐬯𐬀𐬊𐬗𐬀>
  text <𐬫𐬇·𐬰𐬀𐬊𐬙𐬀·𐬰𐬀𐬭𐬀𐬚𐬎𐬱𐬙𐬭𐬋>
  text <𐬆𐬭𐬆𐬖𐬀𐬙𐬀𐬝·𐬵𐬀𐬗𐬀·𐬛𐬀𐬊𐬲𐬀𐬎𐬎𐬁𐬝>
  text <𐬵𐬎𐬎𐬅𐬨·𐬀𐬥𐬎·𐬎𐬱𐬙𐬍𐬨·𐬰𐬀𐬊𐬴𐬆𐬨𐬗𐬀>
  text <𐬫𐬀𐬚𐬀·𐬐𐬀𐬚𐬀𐬗𐬀𐬵𐬉·𐬰𐬀𐬊𐬴𐬋𐬾>
  text <𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨>
  text <𐬀𐬞𐬁𐬑𐬆𐬜𐬭𐬀𐬥𐬀𐬉𐬨𐬆𐬨·𐬘𐬀𐬥𐬀𐬌𐬙𐬌>
  text <𐬞𐬀𐬯𐬗𐬀·𐬵𐬎𐬎𐬋·𐬥𐬋𐬌𐬝·𐬎𐬰𐬎𐬑𐬴𐬌𐬌𐬀𐬨𐬥𐬋>
  text <𐬥𐬀𐬯𐬏𐬨·𐬯𐬙𐬆𐬭𐬆𐬚𐬡𐬀𐬙𐬀·𐬯𐬥𐬀𐬌𐬚𐬌𐬴𐬀>
  text <𐬬𐬍𐬑𐬭𐬏𐬨𐬀𐬧𐬙𐬆𐬨·𐬨𐬀𐬌𐬭𐬈·𐬥𐬁𐬴𐬀𐬌𐬙𐬈>
  text <𐬨𐬀𐬌𐬥𐬌𐬌𐬀𐬎𐬎𐬀𐬥𐬅𐬨·𐬫𐬀𐬰𐬀𐬙𐬀𐬥𐬅𐬨>
  text <𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬰𐬀𐬭𐬀𐬚𐬎𐬱𐬙𐬭𐬀·𐬀𐬉𐬙𐬆𐬨·𐬨𐬅𐬚𐬭𐬆𐬨>
  text <𐬨𐬁·𐬟𐬭𐬀𐬛𐬀𐬑𐬴𐬀𐬌𐬌𐬋·𐬀𐬥𐬌𐬌𐬁𐬝>
  text <𐬞𐬌𐬚𐬭𐬈·𐬬𐬁·𐬞𐬎𐬚𐬭𐬁𐬌·𐬠𐬭𐬁𐬚𐬭𐬈·𐬬𐬁·𐬵𐬀𐬜𐬋𐬰𐬁𐬙𐬁𐬌>
  text <𐬁𐬚𐬭𐬀𐬎𐬎𐬀𐬥𐬁𐬌·𐬬𐬁·𐬚𐬭𐬁𐬌𐬌𐬀𐬊𐬥𐬈>
  text <𐬵𐬀𐬊𐬯𐬭𐬀𐬊𐬔𐬀𐬊𐬥𐬋·𐬵𐬎𐬛𐬀𐬉𐬥𐬋>
  text <𐬫𐬋·𐬵𐬎𐬛𐬀𐬉𐬥𐬋·𐬀𐬴𐬀𐬎𐬎𐬀·𐬀𐬎𐬭𐬎𐬎𐬋>
  text <𐬬𐬍𐬯𐬞𐬀·𐬐𐬀𐬭𐬆𐬴𐬋·𐬭𐬁𐬜𐬀𐬌𐬌𐬈𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬵𐬀𐬎𐬭𐬎𐬎𐬀𐬙𐬁𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬵𐬀𐬎𐬭𐬎𐬎𐬀𐬙𐬁𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬵𐬀𐬎𐬭𐬎𐬎𐬀𐬙𐬁𐬙𐬋·𐬭𐬀𐬚𐬡𐬋·𐬫𐬁𐬌𐬭𐬌𐬌𐬀𐬌𐬌𐬃·𐬵𐬎𐬴𐬌𐬙𐬋𐬌𐬱·𐬯𐬀𐬭𐬆𐬜𐬀𐬉𐬌𐬠𐬌𐬌𐬋·𐬀𐬴𐬀𐬵𐬈·𐬭𐬀𐬙𐬎𐬠𐬌𐬌𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Ardui Sur Bano Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬭𐬆𐬛𐬎𐬌𐬌𐬃·𐬁𐬞𐬋·𐬀𐬥𐬁𐬵𐬌𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃·𐬬𐬍𐬯𐬞𐬀𐬥𐬅𐬨𐬗𐬀·𐬎𐬭𐬎𐬎𐬀𐬭𐬀𐬥𐬅𐬨>
  text <𐬨𐬀𐬰𐬛𐬀𐬜𐬁𐬙𐬀𐬥𐬅𐬨>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬫𐬀𐬰𐬀𐬉𐬴𐬀𐬨𐬉𐬵𐬍𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬫𐬅𐬨·𐬀𐬭𐬆𐬛𐬎𐬎𐬍𐬨·𐬯𐬏𐬭𐬅𐬨·𐬀𐬥𐬁𐬵𐬌𐬙𐬅𐬨>
  text <𐬞𐬆𐬭𐬆𐬚𐬏𐬟𐬭𐬁𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨>
  text <𐬬𐬍𐬛𐬀𐬉𐬎𐬎𐬅𐬨·𐬀𐬵𐬎𐬭𐬋𐬝𐬐𐬀𐬉𐬴𐬅𐬨>
  text <𐬫𐬈𐬯𐬥𐬌𐬌𐬅𐬨·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬬𐬀𐬵𐬨𐬌𐬌𐬅𐬨·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬁𐬜𐬏𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬬𐬅𐬚𐬡𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬔𐬀𐬉𐬚𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬴𐬀𐬉𐬙𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬾>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬑𐬴𐬎𐬛𐬭𐬃·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬵𐬁𐬌𐬭𐬌𐬴𐬌𐬥𐬅𐬨>
  text <𐬰𐬅𐬚𐬁𐬌·𐬔𐬀𐬭𐬆𐬡𐬅𐬥·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬃·𐬵𐬁𐬌𐬭𐬌𐬴𐬍𐬱·𐬵𐬎𐬰𐬁𐬨𐬌𐬙𐬋·𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬵𐬁𐬌𐬭𐬌𐬴𐬌𐬥𐬅𐬨>
  text <𐬛𐬁𐬌𐬙𐬍𐬨·𐬭𐬀𐬚𐬡𐬍𐬨·𐬞𐬀𐬉𐬨𐬀·𐬀𐬎𐬎𐬀𐬠𐬀𐬭𐬀𐬌𐬙𐬌𐬾>
  text <𐬨𐬀𐬯𐬌𐬙𐬅𐬨·𐬛𐬏𐬭𐬁𐬝·𐬟𐬭𐬀𐬯𐬭𐬏𐬙𐬅𐬨>
  text <𐬫𐬁·𐬀𐬯𐬙𐬌·𐬀𐬎𐬎𐬀𐬎𐬎𐬀𐬌𐬙𐬌·𐬨𐬀𐬯𐬋>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌>
  text <𐬵𐬎𐬐𐬀𐬌𐬭𐬌𐬌𐬁𐬝·𐬵𐬀𐬗𐬀·𐬠𐬀𐬭𐬆𐬰𐬀𐬢𐬵𐬀𐬝>
  text <𐬀𐬊𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨𐬾>
  text <𐬫𐬀𐬊𐬰𐬆𐬧𐬙𐬌·𐬬𐬍𐬯𐬞𐬈·𐬐𐬀𐬭𐬀𐬥𐬋>
  text <𐬰𐬭𐬀𐬌𐬌𐬁𐬌·𐬬𐬊𐬎𐬭𐬎𐬐𐬀𐬴𐬀𐬌𐬌𐬀>
  text <𐬁𐬬𐬍𐬯𐬞𐬋·𐬨𐬀𐬌𐬜𐬌𐬌𐬋·𐬫𐬀𐬊𐬰𐬀𐬌𐬙𐬌>
  text <𐬫𐬀𐬝·𐬵𐬍𐬱·𐬀𐬊𐬌·𐬟𐬭𐬀𐬙𐬀𐬗𐬀𐬌𐬙𐬌>
  text <𐬫𐬀𐬝·𐬵𐬍𐬱·𐬀𐬊𐬌·𐬟𐬭𐬀𐬲𐬔𐬀𐬭𐬀𐬌𐬙𐬌>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬼>
  text <𐬫𐬈𐬦𐬵𐬈·𐬵𐬀𐬰𐬀𐬢𐬭𐬆𐬨·𐬬𐬀𐬌𐬭𐬌𐬌𐬀𐬥𐬅𐬨>
  text <𐬵𐬀𐬰𐬀𐬢𐬭𐬆𐬨·𐬀𐬞𐬀𐬖𐬲𐬁𐬭𐬀𐬥𐬅𐬨𐬼>
  text <𐬐𐬀𐬯𐬗𐬌𐬝𐬗𐬀·𐬀𐬉𐬴𐬅𐬨·𐬬𐬀𐬌𐬭𐬌𐬌𐬀𐬥𐬅𐬨>
  text <𐬐𐬀𐬯𐬗𐬌𐬝𐬗𐬀·𐬀𐬉𐬴𐬅𐬨·𐬀𐬞𐬀𐬖𐬲𐬁𐬭𐬀𐬥𐬅𐬨>
  text <𐬗𐬀𐬚𐬡𐬀𐬭𐬆𐬯𐬀𐬙𐬆𐬨·𐬀𐬌𐬌𐬀𐬭𐬆𐬠𐬀𐬭𐬀𐬥𐬅𐬨>
  text <𐬵𐬎𐬎𐬀𐬯𐬞𐬁𐬌·𐬥𐬀𐬌𐬭𐬈·𐬠𐬀𐬭𐬆𐬨𐬥𐬁𐬌𐬾>
  text <𐬀𐬌𐬦𐬵𐬃𐬯𐬗𐬀·𐬨𐬉·𐬀𐬉𐬎𐬎𐬀𐬢𐬵𐬃·𐬁𐬞𐬋>
  text <𐬀𐬞𐬀𐬖𐬲𐬁𐬭𐬋·𐬬𐬍𐬘𐬀𐬯𐬁𐬌𐬙𐬌>
  text <𐬬𐬍𐬯𐬞𐬁𐬌𐬱·𐬀𐬊𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬼>
  text <𐬀𐬌𐬦𐬵𐬃𐬯𐬗𐬀·𐬨𐬉·𐬀𐬉𐬎𐬎𐬀𐬢𐬵𐬃·𐬁𐬞𐬋>
  text <𐬵𐬀𐬨𐬀𐬚𐬀·𐬀𐬎𐬎𐬀𐬠𐬀𐬭𐬀𐬌𐬙𐬌>
  text <𐬵𐬅𐬨𐬌𐬥𐬆𐬨𐬗𐬀·𐬰𐬀𐬌𐬌𐬀𐬥𐬆𐬨𐬗𐬀𐬼>
  text <𐬵𐬁𐬨𐬉·𐬁𐬞𐬋·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬵𐬁·𐬀𐬭𐬴𐬥𐬅𐬨·𐬑𐬴𐬎𐬛𐬭𐬃·𐬵𐬁·𐬑𐬴𐬀𐬚𐬭𐬌𐬥𐬅𐬨·𐬔𐬀𐬭𐬆𐬡𐬅𐬥·𐬵𐬁·𐬑𐬴𐬀𐬚𐬭𐬌𐬥𐬅𐬨·𐬞𐬀𐬉𐬨𐬀𐬾>
  text <𐬫𐬅𐬨·𐬀𐬰𐬆𐬨·𐬫𐬋·𐬀𐬵𐬎𐬭𐬋·𐬨𐬀𐬰𐬛𐬃·𐬵𐬌𐬰𐬎𐬎𐬁𐬭𐬆𐬥𐬀·𐬎𐬰𐬠𐬀𐬌𐬭𐬈·𐬟𐬭𐬀𐬛𐬀𐬚𐬁𐬌>
  text <𐬥𐬨𐬁𐬥𐬀𐬵𐬈𐬗𐬀>
  text <𐬬𐬍𐬯𐬀𐬵𐬈𐬗𐬀·𐬰𐬀𐬧𐬙𐬇𐬎𐬱𐬗𐬀·𐬛𐬀𐬌𐬦𐬵𐬇𐬎𐬱𐬗𐬀·𐬞𐬁𐬚𐬭𐬁𐬌𐬗𐬀·𐬵𐬀𐬭𐬆𐬚𐬭𐬁𐬌𐬗𐬀·𐬀𐬌𐬡𐬌𐬌𐬁𐬑𐬱𐬙𐬭𐬁𐬌𐬗𐬀>
  text <𐬥𐬌𐬞𐬁𐬙𐬀𐬌𐬌𐬀𐬉𐬗𐬀·𐬥𐬌𐬱𐬀𐬢𐬵𐬀𐬭𐬆𐬙𐬀𐬌𐬌𐬀𐬉𐬗𐬀𐬾>
  text <𐬁𐬀𐬝·𐬟𐬭𐬀𐬴𐬏𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬗𐬀·𐬛𐬀𐬚𐬎𐬴𐬀𐬝·𐬨𐬀𐬰𐬛𐬃𐬼>
  text <𐬯𐬭𐬍𐬭𐬀·𐬬𐬁·𐬀𐬢𐬵𐬆𐬥·𐬠𐬁𐬰𐬀𐬎𐬎𐬀>
  text <𐬀𐬎𐬭𐬎𐬴𐬀·𐬀𐬯𐬞𐬋𐬯𐬙𐬀𐬊𐬌𐬌𐬈𐬵𐬍𐬱𐬼>
  text <𐬟𐬭𐬁·𐬯𐬭𐬍𐬭𐬀·𐬰𐬎𐬴𐬀·𐬯𐬌𐬯𐬞𐬀𐬙𐬀>
  text <𐬀𐬎𐬭𐬎𐬎𐬀𐬌𐬙𐬌·𐬠𐬁𐬰𐬎𐬯𐬙𐬀𐬊𐬌𐬌𐬈𐬵𐬌>
  text <𐬀𐬎𐬎𐬀𐬝·𐬨𐬀𐬥𐬀𐬢𐬵𐬀·𐬨𐬀𐬌𐬥𐬌𐬨𐬥𐬀𐬼>
  text <𐬐𐬋·𐬨𐬅𐬨·𐬯𐬙𐬀𐬎𐬎𐬁𐬝·𐬐𐬋·𐬫𐬀𐬰𐬁𐬌𐬙𐬈·𐬵𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬔𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋>
  text <𐬰𐬀𐬊𐬚𐬭𐬁𐬠𐬌𐬌𐬋·𐬫𐬀𐬊𐬲𐬛𐬁𐬙𐬁𐬠𐬌𐬌𐬋·𐬞𐬀𐬌𐬭𐬌𐬀𐬢𐬵𐬀𐬭𐬱𐬙𐬁𐬠𐬌𐬌𐬋𐬼>
  text <𐬐𐬀𐬵𐬨𐬁𐬌·𐬀𐬰𐬆𐬨·𐬎𐬞𐬀𐬢𐬵𐬀𐬗𐬀𐬌𐬌𐬈𐬥𐬌·𐬵𐬀𐬗𐬀𐬨𐬀𐬥𐬁𐬌𐬗𐬀·𐬀𐬥𐬀𐬨𐬀𐬥𐬁𐬌𐬗𐬀·𐬟𐬭𐬁𐬭𐬀𐬢𐬵𐬁𐬌>
  text <𐬵𐬀𐬊𐬨𐬀𐬥𐬀𐬢𐬵𐬁𐬌𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬅𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬙𐬅𐬨·𐬫𐬀𐬰𐬁𐬌·𐬵𐬎𐬌𐬌𐬀𐬱𐬙𐬀·𐬫𐬀𐬯𐬥𐬀>
  text <𐬀𐬭𐬆𐬛𐬎𐬎𐬍𐬨·𐬯𐬏𐬭𐬅𐬨·𐬀𐬥𐬁𐬵𐬌𐬙𐬅𐬨·𐬀𐬴𐬀𐬊𐬥𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬥𐬀·𐬠𐬎𐬌𐬌𐬃·𐬰𐬀𐬎𐬎𐬀𐬥𐬋𐬯𐬁𐬯𐬙𐬀·𐬀𐬥𐬀·𐬠𐬎𐬌𐬌𐬃·𐬵𐬎𐬌𐬌𐬀𐬱𐬙𐬀𐬙𐬀𐬭𐬀·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉𐬵𐬍𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬫𐬅𐬨·𐬀𐬭𐬆𐬛𐬎𐬎𐬍𐬨·𐬀𐬥𐬁𐬵𐬌𐬙𐬅𐬨>
  text <𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬋·𐬞𐬀𐬊𐬎𐬭𐬎𐬎𐬀𐬬𐬁𐬴𐬆𐬨·𐬬𐬀𐬰𐬁𐬌𐬙𐬈>
  text <𐬅𐬑𐬥𐬃·𐬛𐬭𐬀𐬲𐬀𐬌𐬙𐬈·𐬬𐬁𐬴𐬀𐬵𐬈>
  text <𐬀𐬵𐬨𐬌𐬌𐬀·𐬬𐬁𐬴𐬈·𐬬𐬀𐬰𐬆𐬨𐬥𐬀>
  text <𐬥𐬀𐬭𐬆𐬨·𐬞𐬀𐬌𐬙𐬌𐬱𐬨𐬀𐬭𐬆𐬨𐬥𐬀>
  text <𐬀𐬎𐬎𐬀𐬝·𐬨𐬀𐬥𐬀𐬢𐬵𐬀·𐬨𐬀𐬌𐬥𐬌𐬨𐬥𐬀𐬼>
  text <𐬐𐬋·𐬨𐬅𐬨·𐬯𐬙𐬀𐬎𐬎𐬁𐬝·𐬵𐬀𐬊𐬨𐬀𐬥𐬀𐬢𐬵𐬁𐬌𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬈𐬦𐬵𐬈·𐬗𐬀𐬚𐬡𐬁𐬭𐬋·𐬬𐬀𐬱𐬙𐬁𐬭𐬀>
  text <𐬯𐬞𐬀𐬉𐬙𐬀·𐬬𐬍𐬯𐬞𐬀·𐬵𐬀𐬨𐬀𐬔𐬀𐬊𐬥𐬃𐬢𐬵𐬋>
  text <𐬵𐬀𐬨𐬀𐬥𐬁𐬟𐬀𐬉𐬥𐬌·𐬠𐬆𐬭𐬆𐬰𐬀𐬧𐬙𐬀>
  text <𐬙𐬀𐬎𐬭𐬎𐬎𐬀𐬌𐬌𐬀𐬧𐬙𐬀·𐬬𐬍𐬯𐬞𐬀𐬥𐬅𐬨·𐬝𐬠𐬌𐬴𐬎𐬎𐬀𐬙𐬅𐬨·𐬝𐬠𐬀𐬉𐬴𐬃>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬀𐬨𐬀𐬎𐬎𐬀𐬌𐬙𐬍𐬨·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨·𐬫𐬈𐬦𐬵𐬈·𐬀𐬎𐬎𐬀𐬎𐬎𐬀𐬝·𐬀𐬯𐬥𐬁𐬀𐬝𐬗𐬀>
  text <𐬑𐬴𐬀𐬟𐬥𐬁𐬀𐬝𐬗𐬀>
  text <𐬙𐬁𐬙𐬃·𐬁𐬞𐬋·𐬀𐬎𐬎𐬀𐬠𐬀𐬭𐬆𐬧𐬙𐬈>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬬𐬀𐬢𐬵𐬎𐬌𐬌𐬃·𐬛𐬁𐬌𐬙𐬌𐬌𐬀𐬌𐬌𐬃>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀·𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬵𐬁𐬗𐬀𐬌𐬌𐬈𐬥𐬈>
  text <𐬞𐬎𐬚𐬭𐬆𐬨·𐬫𐬀𐬝·𐬞𐬊𐬎𐬭𐬎𐬴𐬀𐬯𐬞𐬀𐬵𐬈>
  text <𐬀𐬴𐬀𐬎𐬎𐬀𐬥𐬆𐬨·𐬰𐬀𐬭𐬀𐬚𐬎𐬱𐬙𐬭𐬆𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬬𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬵𐬀𐬊𐬳𐬌𐬌𐬀𐬢𐬵𐬋·𐬞𐬀𐬭𐬀𐬜𐬁𐬙𐬋>
  text <𐬎𐬞𐬀·𐬎𐬞𐬀𐬠𐬛𐬌·𐬵𐬀𐬭𐬀𐬌𐬌𐬃>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬎𐬞𐬆𐬨𐬆𐬨·𐬑𐬴𐬀𐬚𐬭𐬆𐬨>
  text <𐬠𐬀𐬎𐬎𐬁𐬥𐬌·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬛𐬎𐬎𐬀·𐬚𐬭𐬌𐬴𐬎𐬎𐬀·𐬨𐬁𐬰𐬀𐬥𐬌𐬌𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨>
  text <𐬬𐬀𐬭𐬆𐬥𐬌𐬌𐬀𐬥𐬅𐬨𐬗𐬀·𐬛𐬭𐬎𐬎𐬀𐬙𐬅𐬨𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋>
  text <𐬵𐬎𐬐𐬀𐬌𐬭𐬌𐬌𐬁𐬝·𐬞𐬀𐬌𐬙𐬌·𐬠𐬀𐬭𐬆𐬰𐬀𐬢𐬵𐬀𐬝>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬎𐬞𐬆𐬨𐬆𐬨·𐬑𐬴𐬀𐬚𐬭𐬆𐬨>
  text <𐬠𐬀𐬎𐬎𐬁𐬥𐬌·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬎𐬰𐬠𐬀𐬭𐬁𐬥𐬌>
  text <𐬵𐬀𐬗𐬀·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬎𐬌𐬌𐬉·𐬍𐬱𐬙𐬌𐬱𐬗𐬀·𐬯𐬀𐬊𐬐𐬁𐬗𐬀>
  text <𐬎𐬌𐬌𐬉·𐬟𐬴𐬀𐬊𐬥𐬍𐬱𐬗𐬀·𐬬𐬅𐬚𐬡𐬁𐬗𐬀>
  text <𐬎𐬌𐬌𐬉·𐬚𐬭𐬅𐬟𐬯𐬗𐬀·𐬟𐬭𐬀𐬯𐬀𐬯𐬙𐬌𐬱𐬗𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬲𐬌𐬱·𐬚𐬭𐬌𐬰𐬀𐬟𐬃·𐬛𐬀𐬵𐬁𐬐𐬋>
  text <𐬠𐬀𐬡𐬭𐬋𐬌𐬱·𐬞𐬀𐬌𐬙𐬌·𐬛𐬀𐬌𐬦𐬵𐬀𐬊𐬎𐬎𐬈>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈·𐬫𐬀𐬚𐬀·𐬀𐬰𐬆𐬨·𐬀𐬨𐬀𐬳𐬌𐬌𐬅·𐬐𐬆𐬭𐬆𐬥𐬀𐬎𐬎𐬁𐬥𐬌>
  text <𐬬𐬍𐬯𐬞𐬁𐬌𐬱·𐬀𐬊𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬥𐬋𐬌𐬝·𐬀𐬵𐬨𐬁𐬌·𐬛𐬀𐬚𐬀𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬬𐬍𐬯𐬋·𐬞𐬎𐬚𐬭𐬋·𐬁𐬚𐬡𐬌𐬌𐬁𐬥𐬋𐬌𐬱>
  text <𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋>
  text <𐬎𐬞𐬀·𐬬𐬀𐬭𐬆𐬥𐬆𐬨·𐬗𐬀𐬚𐬭𐬎𐬔𐬀𐬊𐬴𐬆𐬨>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈·𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃·𐬀𐬲𐬍𐬨>
  text <𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨·𐬑𐬴𐬎𐬎𐬀𐬱𐬀𐬴𐬍𐬨·𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬍𐬨>
  text <𐬀𐬱𐬀𐬊𐬘𐬀𐬢𐬵𐬆𐬨·𐬛𐬀𐬉𐬎𐬎𐬍𐬨·𐬛𐬭𐬎𐬘𐬆𐬨·𐬀𐬖𐬆𐬨·𐬔𐬀𐬉𐬚𐬁𐬎𐬎𐬌𐬌𐬋·𐬛𐬭𐬎𐬎𐬀𐬧𐬙𐬆𐬨·𐬫𐬅𐬨·𐬀𐬱𐬀𐬊𐬘𐬀𐬯𐬙𐬆𐬨𐬅𐬨>
  text <𐬛𐬭𐬎𐬘𐬆𐬨·𐬟𐬭𐬀𐬗𐬀·𐬐𐬆𐬭𐬆𐬧𐬙𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨>
  text <𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼>
  text <𐬎𐬙𐬀𐬵𐬉·𐬬𐬀𐬧𐬙𐬀·𐬀𐬰𐬁𐬥𐬌>
  text <𐬯𐬀𐬢𐬵𐬀𐬎𐬎𐬁𐬗𐬌·𐬀𐬭𐬆𐬥𐬀𐬎𐬎𐬁𐬗𐬌>
  text <𐬫𐬋𐬌·𐬵𐬆𐬥·𐬐𐬆𐬵𐬭𐬞𐬀·𐬯𐬭𐬀𐬉𐬱𐬙𐬀·𐬰𐬀𐬰𐬁𐬌𐬙𐬇𐬈>
  text <𐬔𐬀𐬉𐬚𐬌𐬌𐬁𐬌𐬙𐬉·𐬫𐬋𐬌·𐬀𐬠𐬛𐬋𐬙𐬆𐬨𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬞𐬌𐬴𐬌𐬥𐬀𐬢𐬵𐬋>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬔𐬀𐬧𐬛𐬀𐬭𐬆𐬡𐬆𐬨·𐬫𐬌𐬨·𐬰𐬀𐬌𐬭𐬌𐬞𐬁𐬴𐬥𐬆𐬨>
  text <𐬎𐬞𐬀·𐬫𐬀𐬊𐬰𐬆𐬧𐬙𐬀·𐬐𐬀𐬭𐬀𐬥𐬀>
  text <𐬰𐬭𐬀𐬌𐬌𐬀·𐬬𐬊𐬎𐬭𐬎𐬐𐬀𐬴𐬀𐬌𐬌𐬀>
  text <𐬁𐬙𐬀𐬗𐬁𐬥𐬌·𐬯𐬏𐬭𐬆𐬨·𐬥𐬨𐬁𐬥𐬆𐬨>
  text <𐬛𐬭𐬎𐬎𐬀𐬙𐬋·𐬫𐬀𐬝·𐬞𐬀𐬚𐬀𐬥𐬀𐬌𐬌𐬃>
  text <𐬯𐬐𐬀𐬭𐬆𐬥𐬀𐬌𐬌𐬃·𐬛𐬏𐬭𐬀𐬉𐬞𐬁𐬭𐬀𐬌𐬌𐬃𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬨𐬀𐬌𐬭𐬌𐬌𐬋·𐬙𐬏𐬌𐬭𐬌𐬌𐬋·𐬟𐬭𐬀𐬢𐬭𐬀𐬯𐬈>
  text <𐬵𐬀𐬧𐬐𐬀𐬌𐬥𐬈·𐬞𐬀𐬌𐬙𐬌·𐬀𐬌𐬦𐬵𐬃·𐬰𐬆𐬨𐬋>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬀𐬎𐬎𐬀𐬝·𐬓𐬀𐬭𐬆𐬥𐬋>
  text <𐬀𐬞𐬀𐬌𐬌𐬈𐬨𐬌·𐬫𐬌𐬨·𐬬𐬀𐬰𐬀𐬌𐬙𐬈>
  text <𐬨𐬀𐬌𐬜𐬌𐬨·𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈>
  text <𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀>
  text <𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬥𐬋𐬌𐬝·𐬀𐬵𐬨𐬁𐬌·𐬛𐬀𐬚𐬀𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬎𐬭𐬎𐬎𐬋·𐬀𐬱𐬬𐬀𐬭𐬆𐬗𐬋·𐬐𐬀𐬎𐬎𐬀·𐬎𐬯𐬀>
  text <𐬆𐬭𐬆𐬰𐬌𐬟𐬌𐬌𐬁𐬝·𐬞𐬀𐬌𐬙𐬌·𐬔𐬀𐬭𐬋𐬌𐬝>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬎𐬞𐬆𐬨𐬆𐬨·𐬑𐬴𐬀𐬚𐬭𐬆𐬨>
  text <𐬠𐬀𐬎𐬎𐬁𐬥𐬌·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀·𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬭𐬴𐬀·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬑𐬴𐬀𐬚𐬭𐬁𐬌·𐬵𐬀𐬊𐬯𐬭𐬀𐬎𐬎𐬀>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬎𐬁𐬞𐬀𐬵𐬈>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬎𐬞𐬆𐬨𐬆𐬨·𐬑𐬴𐬀𐬚𐬭𐬆𐬨>
  text <𐬠𐬀𐬎𐬎𐬁𐬥𐬌·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀·𐬐𐬀𐬭𐬀𐬟𐬥𐬅𐬨𐬗𐬀𐬼>
  text <𐬫𐬀𐬝·𐬬𐬍𐬯𐬞𐬀𐬥𐬅𐬨·𐬫𐬎𐬑𐬙𐬀𐬥𐬅𐬨>
  text <𐬀𐬰𐬆𐬨·𐬟𐬭𐬀𐬙𐬆𐬨𐬆𐬨·𐬚𐬀𐬧𐬘𐬀𐬌𐬌𐬈𐬥𐬌>
  text <𐬀𐬥𐬀·𐬓𐬀𐬭𐬆𐬙𐬅𐬨·𐬫𐬅𐬨·𐬛𐬀𐬭𐬆𐬖𐬅𐬨>
  text <𐬥𐬀𐬎𐬎𐬀𐬟𐬭𐬁𐬚𐬡𐬆𐬭𐬆𐬯𐬁𐬙·𐬭𐬀𐬰𐬎𐬭𐬆𐬨>
  text <𐬫𐬋·𐬨𐬅𐬨·𐬨𐬀𐬌𐬭𐬌𐬌𐬋·𐬥𐬎𐬭𐬆𐬨·𐬨𐬀𐬥𐬋>
  text <𐬀𐬯𐬞𐬀𐬉𐬴𐬎·𐬞𐬀𐬌𐬙𐬌·𐬞𐬀𐬭𐬆𐬙𐬀𐬙𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬙𐬀𐬑𐬨𐬋·𐬙𐬎𐬯𐬋·𐬭𐬀𐬚𐬀𐬉𐬱𐬙𐬁𐬭𐬋>
  text <𐬠𐬀𐬭𐬴𐬀𐬉𐬴𐬎·𐬞𐬀𐬌𐬙𐬌·𐬀𐬯𐬞𐬀𐬥𐬅𐬨>
  text <𐬰𐬁𐬎𐬎𐬀𐬭𐬆·𐬘𐬀𐬌𐬜𐬌𐬌𐬀𐬧𐬙𐬋·𐬵𐬌𐬙𐬀𐬉𐬌𐬠𐬌𐬌𐬋>
  text <𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬠𐬌𐬌𐬋>
  text <𐬞𐬊𐬎𐬭𐬎𐬯𐬞𐬀𐬑𐬱𐬙𐬍𐬨·𐬝𐬠𐬌𐬴𐬌𐬌𐬀𐬧𐬙𐬅𐬨·𐬞𐬀𐬌𐬙𐬌𐬘𐬀𐬌𐬙𐬍𐬨·𐬛𐬎𐬱𐬨𐬀𐬌𐬥𐬌𐬌𐬎𐬥𐬅𐬨>
  text <𐬵𐬀𐬚𐬭𐬁𐬥𐬌𐬎𐬎𐬁𐬌𐬙𐬍𐬨·𐬵𐬀𐬨𐬆𐬭𐬆𐬚𐬀𐬥𐬅𐬨·𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬀𐬎𐬭𐬎𐬎𐬀·𐬵𐬎𐬥𐬀𐬎𐬎𐬋·𐬬𐬀𐬉𐬯𐬀𐬐𐬀𐬌𐬌𐬀>
  text <𐬎𐬞𐬀·𐬛𐬎𐬎𐬀𐬭𐬆𐬨·𐬑𐬴𐬀𐬚𐬭𐬋𐬯𐬎𐬐𐬆𐬨>
  text <𐬀𐬞𐬀𐬥𐬋𐬙𐬆𐬨𐬆𐬨·𐬐𐬀𐬢𐬵𐬀𐬌𐬌𐬀>
  text <𐬠𐬆𐬭𐬆𐬰𐬀𐬧𐬙𐬀𐬌𐬌𐬀·𐬀𐬴𐬀𐬎𐬎𐬀𐬥𐬀𐬌𐬌𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬙𐬏𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬆𐬧𐬙𐬀>
  text <𐬀𐬎𐬭𐬎𐬎𐬀·𐬵𐬎𐬥𐬀𐬎𐬎𐬋·𐬬𐬀𐬉𐬯𐬀𐬐𐬀𐬌𐬌𐬀>
  text <𐬎𐬞𐬀·𐬛𐬎𐬎𐬀𐬭𐬆𐬨·𐬑𐬴𐬀𐬚𐬭𐬋𐬯𐬎𐬐𐬆𐬨>
  text <𐬀𐬞𐬀𐬥𐬋𐬙𐬆𐬨𐬆𐬨·𐬐𐬀𐬢𐬵𐬀𐬌𐬌𐬀>
  text <𐬠𐬆𐬭𐬆𐬰𐬀𐬧𐬙𐬀𐬌𐬌𐬀·𐬀𐬴𐬀𐬎𐬎𐬀𐬥𐬀𐬌𐬌𐬀>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬆𐬥𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬥𐬋>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬨𐬀·𐬀𐬌𐬡𐬌𐬬𐬀𐬥𐬌𐬌𐬃>
  text <𐬙𐬀𐬑𐬨𐬆𐬨·𐬙𐬎𐬯𐬆𐬨·𐬭𐬀𐬚𐬀𐬉𐬱𐬙𐬁𐬭𐬆𐬨>
  text <𐬫𐬀𐬚𐬀·𐬬𐬀𐬉𐬨·𐬥𐬌𐬘𐬀𐬥𐬁𐬨𐬀>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬥𐬋𐬌𐬝·𐬀𐬉𐬌𐬠𐬌𐬌𐬀𐬯𐬗𐬌𐬝·𐬛𐬀𐬚𐬀𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬞𐬁𐬎𐬭𐬎𐬎𐬋·𐬫𐬋·𐬬𐬌𐬟𐬭𐬋·𐬥𐬀𐬎𐬎𐬁𐬰𐬋>
  text <𐬫𐬀𐬝·𐬛𐬌𐬨·𐬎𐬯𐬗𐬀·𐬎𐬰𐬛𐬎𐬎𐬅𐬥𐬀𐬌𐬌𐬀𐬝>
  text <𐬬𐬆𐬭𐬆𐬚𐬭𐬀𐬘𐬃·𐬙𐬀𐬑𐬨𐬋·𐬚𐬭𐬀𐬉𐬙𐬀𐬊𐬥𐬋>
  text <𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬐𐬀𐬵𐬭𐬐𐬁𐬯𐬀𐬵𐬈𐬾>
  text <𐬵𐬋·𐬀𐬎𐬎𐬀𐬚𐬀·𐬬𐬀𐬰𐬀𐬙𐬀>
  text <𐬚𐬭𐬌𐬀𐬌𐬌𐬀𐬭𐬆𐬨·𐬚𐬭𐬌𐬑𐬴𐬀𐬞𐬀𐬭𐬆𐬨>
  text <𐬞𐬀𐬌𐬙𐬌𐬱·𐬥𐬨𐬁𐬥𐬆𐬨·𐬫𐬌𐬨·𐬓𐬁𐬞𐬀𐬌𐬚𐬍𐬨>
  text <𐬥𐬋𐬌𐬝·𐬀𐬊𐬭𐬀·𐬀𐬎𐬎𐬋𐬌𐬭𐬌𐬯𐬌𐬌𐬁𐬝𐬼>
  text <𐬚𐬭𐬀𐬊𐬱𐬙𐬀·𐬑𐬴𐬀𐬟𐬥𐬋·𐬚𐬭𐬌𐬙𐬌𐬌𐬀𐬌𐬌𐬃>
  text <𐬟𐬭𐬁𐬖𐬨𐬀𐬝·𐬎𐬴𐬃𐬢𐬵𐬆𐬨·𐬯𐬏𐬭𐬀𐬌𐬌𐬃·𐬬𐬌𐬎𐬎𐬀𐬌𐬙𐬍𐬨>
  text <𐬎𐬞𐬀·𐬎𐬴𐬃𐬢𐬵𐬆𐬨·𐬎𐬞𐬀𐬰𐬠𐬀𐬌𐬌𐬀𐬝>
  text <𐬀𐬭𐬆𐬛𐬎𐬎𐬍𐬨·𐬯𐬏𐬭𐬅𐬨·𐬀𐬥𐬁𐬵𐬌𐬙𐬅𐬨𐬼>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬨𐬊𐬴𐬎·𐬨𐬉·𐬘𐬀𐬎𐬎𐬀·𐬀𐬎𐬎𐬀𐬢𐬵𐬈>
  text <𐬥𐬏𐬭𐬆𐬨·𐬨𐬉·𐬠𐬀𐬭𐬀·𐬎𐬞𐬀𐬯𐬙𐬅𐬨𐬼>
  text <𐬵𐬀𐬰𐬀𐬢𐬭𐬆𐬨·𐬙𐬉·𐬀𐬰𐬆𐬨·𐬰𐬀𐬊𐬚𐬭𐬀𐬥𐬅𐬨·𐬵𐬀𐬊𐬨𐬀𐬎𐬎𐬀𐬌𐬙𐬌𐬥𐬅𐬨·𐬔𐬀𐬊𐬨𐬀𐬎𐬎𐬀𐬌𐬙𐬌𐬥𐬅𐬨>
  text <𐬫𐬀𐬊𐬲𐬛𐬁𐬙𐬀𐬥𐬅𐬨·𐬞𐬀𐬌𐬭𐬌𐬀𐬢𐬵𐬀𐬭𐬱𐬙𐬀𐬥𐬅𐬨·𐬠𐬀𐬭𐬁𐬥𐬌·𐬀𐬊𐬌·𐬁𐬞𐬆𐬨·𐬫𐬅𐬨·𐬭𐬀𐬢𐬵𐬅𐬨>
  text <𐬫𐬈𐬰𐬌·𐬘𐬎𐬨·𐬟𐬭𐬀𐬞𐬀𐬌𐬌𐬈𐬨𐬌>
  text <𐬀𐬊𐬌·𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨>
  text <𐬀𐬊𐬌·𐬥𐬨𐬁𐬥𐬆𐬨·𐬫𐬌𐬨·𐬓𐬀𐬉𐬞𐬀𐬌𐬚𐬍𐬨𐬾>
  text <𐬎𐬞𐬀𐬙𐬀𐬗𐬀𐬝·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬐𐬀𐬌𐬥𐬍𐬥𐬋·𐬐𐬆𐬵𐬭𐬞𐬀·𐬯𐬭𐬍𐬭𐬀𐬌𐬌𐬃>
  text <𐬀𐬱𐬀𐬨𐬀𐬌𐬌𐬃·𐬵𐬎𐬭𐬀𐬊𐬜𐬀𐬌𐬌𐬃>
  text <𐬎𐬯𐬐𐬁𐬝·𐬫𐬁𐬯𐬙𐬀𐬌𐬌𐬃·𐬆𐬭𐬆𐬰𐬎𐬎𐬀𐬌𐬚𐬌𐬌𐬋>
  text <𐬭𐬀𐬉𐬎𐬎𐬀𐬝·𐬗𐬌𐬚𐬭𐬆𐬨·𐬁𐬰𐬁𐬙𐬀𐬌𐬌𐬃>
  text <𐬥𐬌𐬰𐬆𐬧𐬔𐬀·𐬀𐬊𐬚𐬭𐬀·𐬞𐬀𐬌𐬙𐬌𐬱𐬨𐬎𐬑𐬙𐬀>
  text <𐬰𐬀𐬭𐬀𐬥𐬌𐬌𐬋𐬎𐬭𐬎𐬎𐬍𐬑𐬴𐬥𐬀·𐬠𐬁𐬨𐬌𐬌𐬀𐬼>
  text <𐬵𐬁𐬵𐬉·𐬠𐬁𐬰𐬀𐬎𐬎𐬀·𐬔𐬆𐬎𐬭𐬎𐬎𐬀𐬌𐬌𐬀𐬝>
  text <𐬨𐬊𐬴𐬎·𐬙𐬀𐬝·𐬁𐬯·𐬥𐬋𐬌𐬝·𐬛𐬀𐬭𐬆𐬖𐬆𐬨>
  text <𐬫𐬀𐬝·𐬟𐬭𐬁𐬌𐬌𐬀𐬙𐬀𐬌𐬌𐬀𐬝·𐬚𐬡𐬀𐬑𐬴𐬆𐬨𐬥𐬋>
  text <𐬀𐬊𐬌·𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨>
  text <𐬀𐬊𐬌·𐬥𐬨𐬁𐬥𐬆𐬨·𐬫𐬌𐬨·𐬓𐬀𐬉𐬞𐬀𐬌𐬚𐬍𐬨>
  text <𐬛𐬭𐬏𐬨·𐬀𐬎𐬎𐬀𐬧𐬙𐬆𐬨·𐬀𐬌𐬭𐬌𐬱𐬙𐬆𐬨>
  text <𐬵𐬀𐬨𐬀𐬚𐬀·𐬫𐬀𐬚𐬀·𐬞𐬀𐬭𐬀𐬗𐬌𐬝>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀·𐬘𐬁𐬨𐬁𐬯𐬞𐬋>
  text <𐬫𐬀𐬝·𐬯𐬞𐬁𐬜𐬆𐬨·𐬞𐬀𐬌𐬭𐬌𐬀𐬎𐬎𐬀𐬉𐬥𐬀𐬝>
  text <𐬛𐬏𐬭𐬁𐬝·𐬀𐬌𐬌𐬀𐬧𐬙𐬆𐬨·𐬭𐬀𐬯𐬨𐬀𐬊𐬌𐬌𐬋>
  text <𐬛𐬭𐬎𐬎𐬀𐬙𐬅𐬨·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬥𐬅𐬨>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬚𐬀·𐬀𐬰𐬆𐬨·𐬀𐬎𐬎𐬀𐬙𐬀·𐬬𐬆𐬭𐬆𐬚𐬭𐬀·𐬵𐬀𐬗𐬁𐬥𐬈>
  text <𐬫𐬀𐬚𐬀·𐬬𐬍𐬯𐬞𐬀·𐬀𐬥𐬌𐬌𐬇·𐬀𐬌𐬭𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬆𐬧𐬙𐬀·𐬀𐬴𐬀𐬎𐬎𐬀𐬰𐬛𐬃·𐬞𐬎𐬚𐬭𐬋·𐬞𐬊𐬎𐬭𐬎𐬜𐬁𐬑𐬱𐬙𐬋𐬌𐬱·𐬀𐬴𐬀𐬎𐬎𐬀𐬰𐬛𐬀𐬯𐬗𐬀>
  text <𐬚𐬭𐬌𐬙𐬀𐬯𐬗𐬀·𐬯𐬁𐬌𐬌𐬎𐬲𐬛𐬭𐬋𐬌𐬱·𐬞𐬎𐬚𐬭𐬀·𐬎𐬞𐬀·𐬠𐬆𐬭𐬆𐬰𐬀𐬧𐬙𐬆𐬨·𐬀𐬵𐬎𐬭𐬆𐬨·𐬑𐬴𐬀𐬚𐬭𐬍𐬨·𐬑𐬴𐬀𐬉𐬙𐬆𐬨>
  text <𐬀𐬞𐬅𐬨·𐬥𐬀𐬞𐬁𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨>
  text <𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬆𐬥𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬥𐬋>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬨𐬀·𐬀𐬌𐬡𐬌𐬬𐬀𐬥𐬌𐬌𐬃>
  text <𐬛𐬁𐬥𐬀𐬎𐬎𐬋·𐬯𐬏𐬭𐬀·𐬬𐬌𐬌𐬁𐬑𐬀𐬥𐬀>
  text <𐬐𐬀𐬭𐬆𐬨𐬗𐬀·𐬀𐬯𐬀𐬠𐬀𐬥𐬆𐬨·𐬬𐬀𐬭𐬆𐬨𐬗𐬀·𐬀𐬯𐬀𐬠𐬀𐬥𐬆𐬨>
  text <𐬙𐬀𐬧𐬗𐬌𐬱𐬙𐬆𐬨𐬗𐬀·𐬛𐬏𐬭𐬀𐬉𐬐𐬀𐬉𐬙𐬆𐬨>
  text <𐬀𐬵𐬨𐬌·𐬔𐬀𐬉𐬚𐬈·𐬞𐬆𐬴𐬀𐬥𐬁𐬵𐬎𐬾>
  text <𐬛𐬀𐬚𐬀𐬝·𐬀𐬉𐬌𐬠𐬌𐬌𐬀𐬯𐬗𐬌𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬬𐬌𐬯𐬙𐬀𐬎𐬭𐬎𐬱·𐬫𐬋·𐬥𐬀𐬊𐬙𐬀𐬌𐬭𐬌𐬌𐬅𐬥𐬋>
  text <𐬎𐬞𐬀·𐬁𐬞𐬆𐬨·𐬫𐬅𐬨·𐬬𐬍𐬙𐬀𐬢𐬎𐬵𐬀𐬌𐬙𐬍𐬨>
  text <𐬆𐬭𐬆𐬲𐬎𐬑𐬜𐬁𐬝·𐬞𐬀𐬌𐬙𐬌·𐬬𐬀𐬗𐬀𐬢𐬵𐬀𐬝>
  text <𐬎𐬌𐬙𐬌·𐬬𐬀𐬗𐬇𐬠𐬌𐬱·𐬀𐬊𐬘𐬀𐬥𐬋𐬼>
  text <𐬙𐬁·𐬠𐬁·𐬀𐬴𐬀·𐬙𐬁·𐬀𐬭𐬱𐬎𐬑𐬜𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬨𐬉·𐬀𐬎𐬎𐬀𐬎𐬎𐬀𐬝·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬥𐬅𐬨·𐬥𐬌𐬘𐬀𐬙𐬆𐬨>
  text <𐬫𐬀𐬚𐬀·𐬯𐬁𐬭𐬆𐬨·𐬬𐬀𐬭𐬯𐬀𐬥𐬅𐬨·𐬠𐬀𐬭𐬁𐬨𐬌𐬼>
  text <𐬁𐬀𐬝·𐬨𐬉·𐬙𐬏𐬨·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬵𐬎𐬳𐬆𐬨·𐬞𐬆𐬴𐬎𐬨·𐬭𐬀𐬉𐬗𐬀𐬌𐬌𐬀>
  text <𐬙𐬀𐬭𐬋·𐬬𐬀𐬢𐬎𐬵𐬍𐬨·𐬬𐬍𐬙𐬀𐬢𐬎𐬵𐬀𐬌𐬙𐬍𐬨𐬾>
  text <𐬎𐬞𐬀𐬙𐬀𐬗𐬀𐬝·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬐𐬀𐬌𐬥𐬌𐬥𐬋·𐬐𐬆𐬵𐬭𐬞𐬀·𐬯𐬭𐬍𐬭𐬀𐬌𐬌𐬃>
  text <𐬀𐬱𐬀𐬨𐬀𐬌𐬌𐬃·𐬵𐬎𐬭𐬀𐬊𐬜𐬀𐬌𐬌𐬃>
  text <𐬎𐬯𐬐𐬁𐬝·𐬫𐬁𐬯𐬙𐬀𐬌𐬌𐬃·𐬆𐬭𐬆𐬰𐬎𐬎𐬀𐬌𐬚𐬌𐬌𐬋>
  text <𐬭𐬀𐬉𐬎𐬎𐬀𐬝·𐬗𐬌𐬚𐬭𐬆𐬨·𐬁𐬰𐬁𐬙𐬀𐬌𐬌𐬃>
  text <𐬰𐬀𐬭𐬀𐬥𐬌𐬌𐬀·𐬀𐬊𐬚𐬭𐬀·𐬞𐬀𐬌𐬙𐬌𐬱𐬨𐬎𐬑𐬙𐬀>
  text <𐬫𐬁·𐬬𐬍𐬯𐬞𐬋𐬞𐬍𐬯𐬀·𐬠𐬁𐬨𐬌𐬌𐬀>
  text <𐬀𐬭𐬆𐬨𐬀𐬉𐬱𐬙𐬃·𐬀𐬥𐬌𐬌𐬃·𐬁𐬞𐬋·𐬐𐬆𐬭𐬆𐬥𐬀𐬊𐬝>
  text <𐬟𐬭𐬀𐬴𐬀·𐬀𐬥𐬌𐬌𐬃·𐬟𐬭𐬀𐬙𐬀𐬗𐬀𐬝>
  text <𐬵𐬎𐬳𐬆𐬨·𐬞𐬆𐬴𐬎𐬨·𐬭𐬀𐬉𐬗𐬀𐬌𐬌𐬀𐬝>
  text <𐬙𐬀𐬭𐬋·𐬬𐬀𐬢𐬎𐬵𐬍𐬨·𐬬𐬍𐬙𐬀𐬢𐬎𐬵𐬀𐬌𐬙𐬍𐬨𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬌𐬌𐬋𐬌𐬱𐬙𐬋·𐬫𐬋·𐬟𐬭𐬌𐬌𐬀𐬥𐬀𐬥𐬅𐬨>
  text <𐬞𐬀𐬌𐬙𐬌·𐬞𐬇𐬛𐬎𐬎𐬀𐬉𐬞𐬇·𐬭𐬀𐬢𐬵𐬀𐬌𐬌𐬃>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬀𐬑𐬙𐬍𐬨·𐬛𐬎𐬲𐬛𐬆𐬨·𐬙𐬆𐬨𐬀𐬢𐬵𐬎𐬧𐬙𐬆𐬨>
  text <𐬎𐬙𐬀𐬵𐬉·𐬟𐬭𐬀𐬴𐬥𐬀·𐬞𐬀𐬌𐬙𐬌𐬨𐬭𐬀𐬎𐬎𐬁𐬥𐬈·𐬥𐬀𐬎𐬎𐬀𐬗𐬀·𐬥𐬀𐬎𐬎𐬀𐬌𐬙𐬍𐬨𐬗𐬀·𐬑𐬭𐬎𐬲𐬛𐬭𐬀𐬥𐬅𐬨>
  text <𐬝𐬠𐬀𐬉𐬴𐬋𐬞𐬀𐬭𐬱𐬙𐬀𐬥𐬅𐬨·𐬫𐬀𐬝·𐬨𐬅𐬨·𐬞𐬆𐬭𐬆𐬯𐬀𐬝·𐬀𐬑𐬙𐬌𐬌𐬋·𐬛𐬎𐬲𐬛𐬃·𐬙𐬆𐬨𐬀𐬢𐬎𐬵𐬃𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬀𐬵𐬨𐬌𐬌𐬀·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬵𐬎𐬎𐬀𐬞𐬋·𐬥𐬌𐬎𐬎𐬀𐬉𐬜𐬀𐬌𐬌𐬀𐬝>
  text <𐬁𐬌𐬜𐬌·𐬞𐬀𐬌𐬙𐬌·𐬀𐬎𐬎𐬀𐬘𐬀𐬯𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬵𐬀𐬗𐬀·𐬀𐬎𐬎𐬀𐬝𐬠𐬌𐬌𐬋·𐬯𐬙𐬆𐬭𐬆𐬠𐬌𐬌𐬋>
  text <𐬀𐬊𐬌·𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨𐬼>
  text <𐬚𐬡𐬅𐬨·𐬫𐬀𐬰𐬃𐬧𐬙𐬈·𐬀𐬎𐬭𐬎𐬎𐬃𐬢𐬵𐬋>
  text <𐬀𐬵𐬎𐬭𐬃𐬢𐬵𐬋·𐬛𐬀𐬌𐬦𐬵𐬎𐬞𐬀𐬙𐬀𐬌𐬌𐬋>
  text <𐬞𐬎𐬚𐬭𐬃𐬢𐬵𐬋·𐬛𐬀𐬌𐬦𐬵𐬎𐬞𐬀𐬌𐬙𐬌𐬥𐬅𐬨𐬾>
  text <𐬚𐬡𐬅𐬨·𐬥𐬀𐬭𐬀𐬗𐬌𐬝·𐬫𐬋𐬌·𐬙𐬀𐬑𐬨𐬀>
  text <𐬘𐬀𐬌𐬜𐬌𐬌𐬃𐬧𐬙𐬈·𐬁𐬯𐬎𐬀𐬯𐬞𐬍𐬨>
  text <𐬓𐬀𐬭𐬆𐬥𐬀𐬢𐬵𐬀𐬯𐬗𐬀·𐬎𐬞𐬀𐬭𐬀𐬙𐬁𐬙𐬋𐬼>
  text <𐬚𐬡𐬅𐬨·𐬁𐬚𐬭𐬀𐬎𐬎𐬀𐬥𐬋·𐬨𐬀𐬭𐬆𐬨𐬥𐬋>
  text <𐬁𐬚𐬭𐬀𐬎𐬎𐬀𐬥𐬋·𐬚𐬭𐬁𐬌𐬌𐬀𐬊𐬥𐬋>
  text <𐬨𐬀𐬯𐬙𐬍𐬨·𐬘𐬀𐬌𐬜𐬌𐬌𐬃𐬧𐬙𐬈·𐬯𐬞𐬁𐬥𐬆𐬨𐬗𐬀>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨𐬾>
  text <𐬚𐬡𐬅𐬨·𐬐𐬀𐬌𐬥𐬌𐬥𐬋·𐬬𐬀𐬜𐬭𐬈·𐬫𐬀𐬊𐬥𐬀>
  text <𐬑𐬴𐬀𐬚𐬭𐬀·𐬵𐬎𐬎𐬁𐬞𐬃·𐬘𐬀𐬌𐬜𐬌𐬌𐬃𐬧𐬙𐬈>
  text <𐬙𐬀𐬑𐬨𐬆𐬨𐬗𐬀·𐬥𐬨𐬁𐬥𐬋𐬞𐬀𐬌𐬙𐬍𐬨𐬼>
  text <𐬚𐬡𐬅𐬨·𐬗𐬀𐬭𐬁𐬌𐬙𐬌𐬱·𐬰𐬌𐬰𐬀𐬥𐬁𐬌𐬙𐬌𐬱>
  text <𐬘𐬀𐬌𐬜𐬌𐬌𐬃𐬧𐬙𐬈·𐬵𐬎𐬰𐬁𐬨𐬍𐬨𐬼>
  text <𐬙𐬏𐬨·𐬙𐬁·𐬀𐬉𐬌𐬠𐬌𐬌𐬋·𐬑𐬴𐬀𐬌𐬌𐬀𐬨𐬥𐬀>
  text <𐬥𐬌𐬯𐬌𐬭𐬌𐬥𐬀𐬎𐬎𐬁𐬵𐬌·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈𐬾>
  text <𐬁𐬀𐬝·𐬟𐬭𐬀𐬴𐬎𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬗𐬀·𐬀𐬎𐬎𐬀𐬝𐬠𐬌𐬌𐬋·𐬯𐬙𐬆𐬭𐬆𐬠𐬌𐬌𐬋>
  text <𐬀𐬊𐬌·𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨𐬼>
  text <𐬁𐬀𐬝·𐬀𐬊𐬑𐬙𐬀·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬼>
  text <𐬆𐬭𐬆𐬰𐬎𐬎𐬋·𐬀𐬴𐬁𐬎𐬨·𐬯𐬞𐬌𐬙𐬀𐬨𐬀>
  text <𐬚𐬡𐬅𐬨·𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬭𐬀𐬙𐬎𐬱·𐬀𐬯𐬙𐬎𐬎𐬀𐬌𐬚𐬌𐬌𐬋·𐬔𐬀𐬉𐬚𐬀𐬌𐬌𐬃>
  text <𐬨𐬅𐬨·𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬥𐬌𐬞𐬁𐬙𐬁𐬭𐬀·𐬬𐬍𐬯𐬞𐬀𐬌𐬌𐬃·𐬀𐬴𐬀𐬊𐬥𐬋·𐬯𐬙𐬋𐬌𐬱𐬼>
  text <𐬨𐬀𐬥𐬀·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀·𐬞𐬀𐬯𐬎𐬎𐬀𐬯𐬗𐬀·𐬯𐬙𐬀𐬊𐬭𐬁𐬗𐬀·𐬎𐬞𐬀𐬌𐬭𐬌·𐬰𐬅𐬨·𐬬𐬍𐬗𐬀𐬭𐬆𐬧𐬙𐬀>
  text <𐬨𐬀𐬳𐬌𐬌𐬁𐬗𐬀·𐬠𐬌𐬰𐬆𐬧𐬔𐬭𐬀𐬼>
  text <𐬀𐬰𐬆𐬨·𐬠𐬋𐬌𐬝·𐬙𐬏𐬨·𐬙𐬁·𐬥𐬌𐬞𐬀𐬌𐬌𐬈𐬨𐬌·𐬬𐬍𐬯𐬞𐬀·𐬬𐬊𐬵𐬏·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬗𐬌𐬚𐬭𐬀·𐬨𐬅𐬥𐬀𐬌𐬌𐬆𐬥>
  text <𐬀𐬵𐬈·𐬫𐬀𐬚𐬀·𐬞𐬀𐬯𐬏𐬨·𐬞𐬀𐬯𐬎𐬬𐬀𐬯𐬙𐬭𐬆𐬨𐬾>
  text <𐬞𐬀𐬌𐬙𐬌·𐬛𐬌𐬨·𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬭𐬆𐬛𐬎𐬎𐬍𐬨·𐬯𐬏𐬭𐬅𐬨·𐬀𐬥𐬁𐬵𐬌𐬙𐬅𐬨𐬼>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬐𐬀𐬥𐬀·𐬚𐬡𐬅𐬨·𐬫𐬀𐬯𐬥𐬀·𐬫𐬀𐬰𐬁𐬥𐬈>
  text <𐬐𐬀𐬥𐬀·𐬫𐬀𐬯𐬥𐬀·𐬟𐬭𐬁𐬌𐬌𐬀𐬰𐬁𐬥𐬈>
  text <𐬫𐬀𐬯𐬆𐬙𐬀𐬎𐬎𐬀·𐬨𐬀𐬰𐬛𐬃·𐬐𐬆𐬭𐬆𐬥𐬀𐬊𐬝·𐬙𐬀𐬗𐬀𐬭𐬆·𐬀𐬧𐬙𐬀𐬭𐬆·𐬀𐬭𐬆𐬚𐬆𐬨·𐬎𐬞𐬀𐬌𐬭𐬌>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨>
  text <𐬫𐬀𐬯𐬆𐬚𐬡𐬁·𐬥𐬋𐬌𐬝·𐬀𐬌𐬡𐬌𐬛𐬭𐬎𐬲𐬃𐬧𐬙𐬈>
  text <𐬀𐬲𐬌𐬱𐬗𐬀·𐬀𐬭𐬆𐬚𐬥𐬁𐬌𐬱𐬗𐬀·𐬬𐬀𐬡𐬲𐬀𐬐𐬁𐬌𐬱𐬗𐬀>
  text <𐬬𐬀𐬭𐬆𐬥𐬎𐬎𐬁𐬌𐬱𐬗𐬀·𐬬𐬀𐬭𐬆𐬥𐬀𐬎𐬎𐬀𐬬𐬍𐬴𐬁𐬌𐬱𐬗𐬀𐬾>
  text <𐬁𐬀𐬝·𐬀𐬊𐬑𐬙𐬀·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬼>
  text <𐬆𐬭𐬆𐬰𐬎𐬎𐬋·𐬀𐬴𐬁𐬎𐬨·𐬯𐬞𐬌𐬙𐬀𐬨𐬀>
  text <𐬀𐬥𐬀·𐬨𐬅𐬨·𐬫𐬀𐬯𐬥𐬀·𐬫𐬀𐬰𐬀𐬉𐬴𐬀>
  text <𐬀𐬥𐬀·𐬫𐬀𐬯𐬥𐬀·𐬟𐬭𐬁𐬌𐬌𐬀𐬰𐬀𐬉𐬴𐬀>
  text <𐬵𐬀𐬗𐬀·𐬵𐬏·𐬬𐬀𐬑𐬴𐬁𐬝·𐬁𐬵𐬏·𐬟𐬭𐬁𐬴𐬨𐬋𐬛𐬁𐬙𐬋𐬌𐬝𐬼>
  text <𐬁𐬙𐬏𐬨𐬉·𐬀𐬉𐬙𐬀𐬌𐬌𐬃·𐬰𐬀𐬊𐬚𐬭𐬀𐬌𐬌𐬃·𐬟𐬭𐬀𐬢𐬵𐬀𐬭𐬋𐬌𐬱·𐬁𐬚𐬭𐬀𐬎𐬎𐬀𐬥𐬋·𐬞𐬀𐬭𐬱𐬙𐬋𐬬𐬀𐬗𐬀𐬢𐬵𐬋>
  text <𐬞𐬀𐬌𐬙𐬌𐬞𐬀𐬭𐬱𐬙𐬋𐬯𐬭𐬀𐬎𐬎𐬀𐬢𐬵𐬋·𐬨𐬅𐬰𐬛𐬭𐬋·𐬵𐬀𐬜𐬀𐬵𐬎𐬥𐬀𐬭𐬋·𐬙𐬀𐬥𐬎𐬨𐬅𐬚𐬭𐬋𐬾>
  text <𐬨𐬁𐬨𐬉·𐬀𐬉𐬙𐬀𐬌𐬌𐬃·𐬰𐬀𐬊𐬚𐬭𐬀𐬌𐬌𐬃·𐬟𐬭𐬀𐬢𐬵𐬀𐬭𐬆𐬧𐬙𐬎·𐬵𐬀𐬭𐬆𐬙𐬋·𐬨𐬀𐬙𐬀𐬟𐬙𐬋·𐬨𐬀𐬛𐬭𐬎𐬱𐬙𐬋>
  text <𐬨𐬀𐬯𐬀𐬗𐬌𐬱·𐬨𐬀𐬐𐬀𐬯𐬎𐬎𐬍𐬱·𐬨𐬀𐬯𐬙𐬭𐬍·𐬨𐬀𐬛𐬀𐬵𐬨𐬋·𐬀𐬯𐬭𐬁𐬎𐬎𐬀𐬌𐬌𐬀𐬝𐬔𐬁𐬚𐬋·𐬨𐬀𐬞𐬀𐬉𐬯𐬋·𐬫𐬋>
  text <𐬬𐬍𐬙𐬆𐬭𐬆𐬙𐬋𐬙𐬀𐬥𐬎𐬱𐬾>
  text <𐬥𐬋𐬌𐬝·𐬀𐬎𐬎𐬃·𐬰𐬀𐬊𐬚𐬭𐬃·𐬞𐬀𐬌𐬙𐬌𐬬𐬍𐬯𐬈·𐬫𐬃·𐬨𐬁𐬎𐬎𐬋𐬌𐬌𐬀·𐬟𐬭𐬀𐬢𐬎𐬵𐬀𐬭𐬆𐬧𐬙𐬌>
  text <𐬀𐬧𐬛𐬃𐬯𐬗𐬀>
  text <𐬐𐬀𐬭𐬆𐬥𐬃𐬯𐬗𐬀·𐬛𐬭𐬎𐬎𐬃𐬯𐬗𐬀·𐬨𐬏𐬭𐬃𐬯𐬗𐬀·𐬀𐬭𐬃𐬯𐬗𐬀·𐬭𐬀𐬢𐬵𐬃𐬯𐬗𐬀·𐬀𐬎𐬎𐬀·𐬛𐬀𐬑𐬱𐬙𐬀>
  text <𐬛𐬀𐬑𐬱𐬙𐬀𐬎𐬎𐬀𐬧𐬙𐬀>
  text <𐬫𐬁·𐬥𐬋𐬌𐬝·𐬞𐬊𐬎𐬭𐬎𐬘𐬌𐬭𐬀·𐬟𐬭𐬀𐬛𐬀𐬑𐬱𐬙𐬀·𐬬𐬍𐬯𐬞𐬀𐬥𐬅𐬨·𐬀𐬥𐬎·𐬨𐬅𐬚𐬭𐬆𐬨𐬼>
  text <𐬨𐬁𐬨𐬉·𐬀𐬉𐬙𐬀𐬌𐬌𐬃𐬯𐬗𐬌𐬝·𐬰𐬀𐬊𐬚𐬭𐬀𐬌𐬌𐬃·𐬟𐬭𐬀𐬢𐬵𐬀𐬭𐬆𐬧𐬙𐬎·𐬟𐬭𐬀𐬐𐬀𐬎𐬎𐬋·𐬨𐬁·𐬀𐬞𐬀𐬐𐬀𐬎𐬎𐬋·𐬨𐬁>
  text <𐬛𐬭𐬎𐬎𐬃>
  text <𐬬𐬍𐬨𐬍𐬙𐬋𐬛𐬀𐬧𐬙𐬁𐬥𐬋𐬾>
  text <𐬞𐬀𐬌𐬙𐬌·𐬛𐬌𐬨·𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬭𐬆𐬛𐬎𐬎𐬍𐬨·𐬯𐬏𐬭𐬆𐬨·𐬀𐬥𐬁𐬵𐬌𐬙𐬅𐬨𐬼>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈·𐬐𐬆𐬨·𐬌𐬜𐬀·𐬙𐬉·𐬰𐬀𐬊𐬚𐬭𐬃·𐬠𐬀𐬎𐬎𐬀𐬌𐬧𐬙𐬌·𐬫𐬀𐬯𐬆𐬙𐬀𐬎𐬎𐬀>
  text <𐬟𐬭𐬀𐬠𐬀𐬭𐬆𐬧𐬙𐬈·𐬛𐬭𐬎𐬎𐬀𐬧𐬙𐬋·𐬛𐬀𐬉𐬎𐬎𐬀𐬌𐬌𐬀𐬯𐬥𐬃𐬢𐬵𐬋·𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨𐬾>
  text <𐬁𐬀𐬝·𐬀𐬊𐬑𐬙𐬀·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬼>
  text <𐬆𐬭𐬆𐬰𐬎𐬎𐬋·𐬀𐬴𐬁𐬎𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬥𐬌𐬎𐬎𐬀𐬌𐬌𐬀𐬐𐬀·𐬥𐬌𐬞𐬀𐬴𐬥𐬀𐬐𐬀·𐬀𐬞𐬀𐬯𐬐𐬀𐬭𐬀𐬐𐬀>
  text <𐬀𐬞𐬀𐬑𐬭𐬀𐬊𐬯𐬀𐬐𐬀·𐬌𐬨𐬃·𐬞𐬀𐬌𐬙𐬌𐬬𐬍𐬯𐬆𐬧𐬙𐬈·𐬫𐬃·𐬨𐬁𐬎𐬎𐬋𐬌𐬌𐬀·𐬞𐬀𐬯𐬗𐬀·𐬬𐬀𐬰𐬆𐬧𐬙𐬌>
  text <𐬑𐬴𐬎𐬎𐬀𐬱𐬯𐬀𐬙𐬁𐬌𐬱·𐬵𐬀𐬰𐬀𐬢𐬭𐬆𐬨𐬗𐬀·𐬫𐬁·𐬥𐬋𐬌𐬝·𐬵𐬀𐬌𐬙𐬌·𐬬𐬍𐬯𐬆𐬧𐬙𐬌·𐬛𐬀𐬉𐬎𐬎𐬀𐬥𐬅𐬨·𐬵𐬀𐬌𐬙𐬌>
  text <𐬫𐬀𐬯𐬥𐬀𐬾>
  text <𐬫𐬀𐬰𐬁𐬌·𐬵𐬎𐬐𐬀𐬌𐬭𐬍𐬨·𐬠𐬀𐬭𐬆𐬰𐬋>
  text <𐬬𐬍𐬯𐬞𐬋𐬬𐬀𐬵𐬨𐬆𐬨·𐬰𐬀𐬭𐬀𐬥𐬀𐬉𐬥𐬆𐬨>
  text <𐬫𐬀𐬵𐬨𐬀𐬝·𐬨𐬉·𐬵𐬀𐬗𐬀·𐬟𐬭𐬀𐬰𐬔𐬀𐬜𐬀𐬌𐬙𐬈>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬰𐬀𐬢𐬭𐬁𐬌·𐬠𐬀𐬭𐬆𐬴𐬥𐬀·𐬬𐬍𐬭𐬀𐬥𐬅𐬨>
  text <𐬨𐬀𐬯𐬋·𐬑𐬴𐬀𐬌𐬌𐬈𐬙𐬈·𐬓𐬀𐬭𐬆𐬥𐬀𐬢𐬵𐬋>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬌𐬨·𐬀𐬌𐬡𐬌𐬙𐬋·𐬨𐬀𐬰𐬛𐬀𐬌𐬌𐬀𐬯𐬥𐬀>
  text <𐬵𐬌𐬱𐬙𐬆𐬧𐬙𐬀·𐬠𐬀𐬭𐬆𐬯𐬨𐬋𐬰𐬀𐬯𐬙𐬀𐬼>
  text <𐬙𐬅𐬨·𐬫𐬀𐬰𐬆𐬧𐬙𐬀·𐬵𐬎𐬎𐬋𐬎𐬎𐬃𐬢𐬵𐬋>
  text <𐬙𐬅𐬨·𐬫𐬀𐬰𐬆𐬧𐬙𐬀·𐬥𐬀𐬊𐬙𐬀𐬌𐬭𐬌𐬌𐬃𐬢𐬵𐬋𐬼>
  text <𐬍𐬱𐬙𐬍𐬨·𐬘𐬀𐬌𐬜𐬌𐬌𐬀𐬧𐬙𐬀·𐬵𐬎𐬎𐬋𐬎𐬎𐬋>
  text <𐬁𐬯𐬎𐬀𐬯𐬞𐬍𐬨·𐬥𐬀𐬊𐬙𐬀𐬌𐬭𐬈𐬼>
  text <𐬨𐬊𐬴𐬎·𐬞𐬀𐬯𐬗𐬀𐬉𐬙𐬀·𐬵𐬎𐬎𐬋𐬎𐬎𐬋>
  text <𐬍𐬱𐬙𐬍𐬨·𐬠𐬀𐬊𐬥·𐬯𐬆𐬎𐬎𐬌𐬱𐬙𐬀>
  text <𐬨𐬊𐬴𐬎·𐬞𐬀𐬯𐬗𐬀𐬉𐬙𐬀·𐬥𐬀𐬊𐬙𐬀𐬌𐬭𐬈>
  text <𐬬𐬍𐬱𐬙𐬁𐬯𐬞𐬋·𐬃𐬢𐬵𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬁𐬯𐬎𐬀𐬯𐬞𐬋𐬙𐬆𐬨𐬋·𐬠𐬀𐬎𐬎𐬀𐬝𐬾>
  text <𐬛𐬀𐬚𐬀𐬝·𐬀𐬉𐬌𐬠𐬌𐬌𐬀𐬯𐬗𐬌𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬈𐬦𐬵𐬈·𐬵𐬀𐬰𐬀𐬢𐬭𐬆𐬨·𐬬𐬀𐬌𐬭𐬌𐬌𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬀𐬞𐬀𐬖𐬲𐬁𐬭𐬀𐬥𐬅𐬨𐬼𐬐𐬀𐬯𐬗𐬌𐬝𐬗𐬀>
  text <𐬀𐬉𐬴𐬅𐬨·𐬬𐬀𐬌𐬭𐬌𐬌𐬀𐬥𐬅𐬨·𐬐𐬀𐬯𐬗𐬌𐬝𐬗𐬀·𐬀𐬉𐬴𐬅𐬨·𐬀𐬞𐬀𐬖𐬲𐬁𐬭𐬀𐬥𐬅𐬨·𐬗𐬀𐬚𐬡𐬀𐬭𐬆𐬯𐬀𐬙𐬆𐬨>
  text <𐬀𐬌𐬌𐬀𐬭𐬆𐬠𐬀𐬭𐬀𐬥𐬅𐬨·𐬵𐬎𐬎𐬀𐬯𐬞𐬁𐬌·𐬥𐬀𐬌𐬭𐬈·𐬠𐬀𐬭𐬆𐬨𐬥𐬁𐬌𐬼>
  text <𐬐𐬀𐬦𐬵𐬈·𐬐𐬀𐬦𐬵𐬈·𐬀𐬞𐬀𐬖𐬲𐬁𐬌𐬭𐬈>
  text <𐬥𐬨𐬁𐬥𐬆𐬨·𐬵𐬌𐬱𐬙𐬀𐬌𐬙𐬈·𐬵𐬎𐬜𐬁𐬙𐬆𐬨>
  text <𐬯𐬀𐬙𐬋𐬭𐬀𐬊𐬗𐬀𐬥𐬆𐬨·𐬠𐬁𐬨𐬍𐬨>
  text <𐬵𐬀𐬰𐬀𐬢𐬭𐬋𐬯𐬙𐬎𐬥𐬆𐬨·𐬵𐬎𐬐𐬆𐬭𐬆𐬙𐬆𐬨>
  text <𐬠𐬀𐬉𐬎𐬎𐬀𐬭𐬆𐬟𐬭𐬀𐬯𐬐𐬆𐬨𐬠𐬆𐬨·𐬯𐬏𐬭𐬆𐬨𐬾>
  text <𐬐𐬆𐬨·𐬐𐬆𐬨𐬗𐬌𐬝·𐬀𐬌𐬞𐬌·𐬥𐬨𐬁𐬥𐬈>
  text <𐬔𐬁𐬙𐬎·𐬯𐬀𐬌𐬙𐬈·𐬓𐬀𐬉𐬎𐬌𐬯𐬙𐬀𐬭𐬆𐬙𐬆𐬨>
  text <𐬵𐬎𐬠𐬀𐬊𐬌𐬜𐬍𐬨·𐬠𐬀𐬭𐬆𐬰𐬌𐬱·𐬵𐬀𐬎𐬎𐬀𐬧𐬙𐬆𐬨𐬼>
  text <𐬁𐬙𐬀𐬗𐬀𐬌𐬙𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬰𐬀𐬢𐬭𐬁𐬌·𐬠𐬀𐬭𐬆𐬴𐬥𐬀·𐬬𐬍𐬭𐬀𐬥𐬅𐬨>
  text <𐬨𐬀𐬯𐬋·𐬑𐬴𐬀𐬌𐬌𐬈𐬙𐬈·𐬓𐬀𐬭𐬆𐬥𐬀𐬢𐬵𐬋>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋>
  text <𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬬𐬀𐬢𐬵𐬎𐬌𐬌𐬃·𐬛𐬁𐬌𐬙𐬌𐬌𐬀𐬌𐬌𐬃·𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈𐬼>
  text <𐬫𐬀𐬚𐬀·𐬀𐬰𐬆𐬨·𐬵𐬁𐬗𐬀𐬌𐬌𐬈𐬥𐬈>
  text <𐬞𐬎𐬚𐬭𐬆𐬨·𐬫𐬀𐬝·𐬀𐬎𐬭𐬎𐬎𐬀𐬝𐬀𐬯𐬞𐬀𐬵𐬈>
  text <𐬙𐬀𐬑𐬨𐬆𐬨·𐬐𐬀𐬎𐬎𐬀𐬉𐬨·𐬬𐬍𐬱𐬙𐬁𐬯𐬞𐬆𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬬𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬠𐬆𐬭𐬆𐬰𐬀𐬌𐬜𐬌𐬱·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋>
  text <𐬞𐬀𐬯𐬥𐬈·𐬁𐬞𐬆𐬨·𐬟𐬭𐬀𐬰𐬛𐬁𐬥𐬀𐬊𐬨>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈𐬼>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬙𐬅𐬚𐬭𐬌𐬌𐬀𐬎𐬎𐬀𐬧𐬙𐬆𐬨·𐬛𐬎𐬲𐬛𐬀𐬉𐬥𐬆𐬨>
  text <𐬞𐬆𐬴𐬀𐬥𐬆𐬨𐬗𐬀·𐬛𐬀𐬉𐬎𐬎𐬀𐬌𐬌𐬀𐬯𐬥𐬆𐬨>
  text <𐬛𐬭𐬎𐬎𐬀𐬧𐬙𐬆𐬨𐬗𐬀·𐬀𐬭𐬆𐬘𐬀𐬝𐬀𐬯𐬞𐬆𐬨>
  text <𐬀𐬵𐬨𐬌·𐬔𐬀𐬉𐬚𐬈·𐬞𐬆𐬴𐬀𐬥𐬁𐬵𐬎𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬯𐬞𐬁𐬌𐬌𐬀𐬊𐬜𐬋·𐬰𐬀𐬌𐬭𐬌𐬬𐬀𐬌𐬭𐬌𐬱>
  text <𐬞𐬀𐬯𐬥𐬈·𐬁𐬞𐬋·𐬛𐬁𐬌𐬙𐬌𐬌𐬀𐬌𐬌𐬃>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬞𐬆𐬴𐬋𐬗𐬌𐬧𐬔𐬵𐬆𐬨·𐬀𐬱𐬙𐬋𐬐𐬁𐬥𐬆𐬨>
  text <𐬵𐬎𐬨𐬀𐬌𐬌𐬀𐬐𐬆𐬨·𐬛𐬀𐬉𐬎𐬎𐬀𐬌𐬌𐬀𐬯𐬥𐬆𐬨>
  text <𐬛𐬭𐬎𐬎𐬀𐬧𐬙𐬆𐬨𐬗𐬀·𐬀𐬭𐬆𐬘𐬀𐬝𐬀𐬯𐬞𐬆𐬨>
  text <𐬀𐬵𐬨𐬌·𐬔𐬀𐬉𐬚𐬈·𐬞𐬆𐬴𐬀𐬥𐬁𐬵𐬎𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬜𐬀𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬬𐬀𐬧𐬛𐬀𐬭𐬆𐬨𐬀𐬌𐬥𐬌𐬱·𐬀𐬭𐬆𐬘𐬀𐬝𐬀𐬯𐬞𐬋>
  text <𐬎𐬞𐬀·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬀𐬵𐬌𐬙𐬈>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬙𐬀𐬑𐬨𐬆𐬨·𐬐𐬀𐬎𐬎𐬀𐬉𐬨·𐬬𐬍𐬱𐬙𐬁𐬯𐬞𐬆𐬨>
  text <𐬀𐬯𐬞𐬁𐬌𐬌𐬀𐬊𐬜𐬋·𐬰𐬀𐬌𐬭𐬌𐬬𐬀𐬌𐬭𐬌𐬱𐬼>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀·𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀·𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬥𐬋𐬌𐬝·𐬀𐬵𐬨𐬁𐬌·𐬛𐬀𐬚𐬀𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬈𐬦𐬵𐬈·𐬗𐬀𐬚𐬡𐬁𐬭𐬋·𐬀𐬭𐬴𐬁𐬥𐬀>
  text <𐬵𐬅𐬨𐬙𐬁𐬴𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬬𐬁𐬙𐬆𐬨𐬗𐬀·𐬬𐬁𐬭𐬆𐬨𐬗𐬀·𐬨𐬀𐬉𐬖𐬆𐬨𐬗𐬀·𐬟𐬌𐬌𐬀𐬢𐬵𐬎𐬨𐬗𐬀>
  text <𐬨𐬍𐬱𐬙𐬌·𐬰𐬍𐬨𐬉·𐬵𐬍𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬬𐬁𐬭𐬆𐬧𐬙𐬀𐬉𐬗𐬀·𐬯𐬥𐬀𐬉𐬲𐬌𐬧𐬙𐬀𐬉𐬗𐬀>
  text <𐬯𐬭𐬀𐬯𐬗𐬌𐬧𐬙𐬀𐬉𐬗𐬀·𐬟𐬌𐬌𐬀𐬢𐬵𐬎𐬧𐬙𐬀𐬉𐬗𐬀𐬼>
  text <𐬫𐬈𐬦𐬵𐬈·𐬀𐬎𐬎𐬀𐬎𐬎𐬀𐬝·𐬵𐬀𐬉𐬥𐬀𐬥𐬅𐬨>
  text <𐬥𐬀𐬎𐬎𐬀𐬯𐬀𐬙𐬁𐬌𐬱·𐬵𐬀𐬰𐬀𐬢𐬭𐬆𐬨𐬗𐬀𐬾>
  text <𐬫𐬀𐬰𐬁𐬌·𐬵𐬎𐬐𐬀𐬌𐬭𐬍𐬨·𐬠𐬀𐬭𐬆𐬰𐬋>
  text <𐬬𐬍𐬯𐬞𐬋𐬬𐬀𐬵𐬨𐬆𐬨·𐬰𐬀𐬭𐬀𐬥𐬀𐬉𐬥𐬆𐬨>
  text <𐬫𐬀𐬵𐬨𐬁𐬝·𐬨𐬉·𐬵𐬀𐬗𐬀·𐬟𐬭𐬀𐬰𐬔𐬀𐬜𐬀𐬌𐬙𐬈>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬰𐬀𐬢𐬭𐬁𐬌·𐬠𐬀𐬭𐬆𐬴𐬥𐬀·𐬬𐬍𐬭𐬀𐬥𐬅𐬨>
  text <𐬨𐬀𐬯𐬋·𐬑𐬴𐬀𐬌𐬌𐬈𐬙𐬈·𐬓𐬀𐬭𐬆𐬥𐬀𐬢𐬵𐬋>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬰𐬀𐬭𐬀𐬥𐬀𐬉𐬥𐬆𐬨·𐬞𐬀𐬌𐬙𐬌𐬛𐬁𐬥𐬆𐬨>
  text <𐬬𐬀𐬢𐬎𐬵𐬌·𐬵𐬌𐬱𐬙𐬀𐬌𐬙𐬈·𐬛𐬭𐬀𐬲𐬌𐬨𐬥𐬋>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬰𐬀𐬊𐬚𐬭𐬈·𐬬𐬁𐬗𐬌𐬨·𐬞𐬀𐬌𐬙𐬌𐬱𐬨𐬀𐬭𐬆𐬨𐬥𐬀>
  text <𐬀𐬎𐬎𐬀𐬝·𐬨𐬀𐬥𐬀𐬢𐬵𐬀·𐬨𐬀𐬌𐬥𐬌𐬨𐬥𐬀𐬼>
  text <𐬐𐬋·𐬨𐬅𐬨·𐬯𐬙𐬀𐬎𐬎𐬁𐬝·𐬐𐬋·𐬫𐬀𐬰𐬁𐬌𐬙𐬈·𐬵𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬔𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋>
  text <𐬰𐬀𐬊𐬚𐬭𐬁𐬠𐬌𐬌𐬋·𐬫𐬀𐬊𐬲𐬛𐬁𐬙𐬁𐬠𐬌𐬌𐬋·𐬞𐬀𐬌𐬭𐬌𐬀𐬢𐬵𐬀𐬭𐬱𐬙𐬁𐬠𐬌𐬌𐬋𐬼>
  text <𐬐𐬀𐬵𐬨𐬁𐬌·𐬀𐬰𐬆𐬨·𐬎𐬞𐬀𐬢𐬵𐬀𐬗𐬀𐬌𐬌𐬈𐬥𐬌·𐬵𐬀𐬗𐬀𐬨𐬀𐬥𐬁𐬌𐬗𐬀·𐬀𐬥𐬀𐬨𐬀𐬥𐬁𐬌𐬗𐬀·𐬟𐬭𐬁𐬭𐬀𐬢𐬵𐬁𐬌>
  text <𐬵𐬎𐬨𐬀𐬥𐬀𐬢𐬵𐬁𐬌𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬀𐬉𐬴𐬀𐬨𐬉·𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬁·𐬵𐬌𐬱𐬙𐬀𐬌𐬙𐬈·𐬟𐬭𐬀𐬎𐬎𐬀𐬉𐬜𐬆𐬨𐬥𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬐𐬀𐬌𐬥𐬌𐬥𐬋·𐬐𐬆𐬵𐬭𐬞𐬀·𐬯𐬭𐬍𐬭𐬀𐬌𐬌𐬃>
  text <𐬀𐬱𐬀𐬨𐬀𐬌𐬌𐬃·𐬵𐬎𐬭𐬀𐬊𐬜𐬀𐬌𐬌𐬃>
  text <𐬎𐬯𐬐𐬁𐬝·𐬫𐬁𐬯𐬙𐬀𐬌𐬌𐬃·𐬆𐬭𐬆𐬰𐬎𐬎𐬀𐬌𐬚𐬌𐬌𐬋>
  text <𐬭𐬀𐬉𐬎𐬎𐬀𐬝·𐬗𐬌𐬚𐬭𐬆𐬨·𐬁𐬰𐬁𐬙𐬀𐬌𐬌𐬃>
  text <𐬟𐬭𐬀𐬰𐬎𐬴𐬆𐬨·𐬀𐬜𐬐𐬆𐬨·𐬬𐬀𐬢𐬵𐬁𐬥𐬆𐬨>
  text <𐬞𐬊𐬎𐬭𐬎𐬞𐬀𐬑𐬱𐬙𐬆𐬨·𐬰𐬀𐬭𐬀𐬥𐬀𐬉𐬥𐬆𐬨>
  text <𐬠𐬁𐬜𐬀·𐬫𐬀𐬚𐬀𐬨𐬅𐬨·𐬠𐬀𐬭𐬆𐬯𐬨𐬋𐬰𐬀𐬯𐬙𐬀>
  text <𐬟𐬭𐬁𐬔𐬀𐬊𐬴𐬁𐬎𐬎𐬀𐬭𐬀·𐬯𐬍𐬯𐬞𐬆𐬨𐬥𐬀>
  text <𐬗𐬀𐬚𐬭𐬎𐬐𐬀𐬭𐬀𐬥𐬀·𐬰𐬀𐬭𐬀𐬥𐬀𐬉𐬥𐬌𐬼>
  text <𐬨𐬌𐬥𐬎𐬨·𐬠𐬀𐬭𐬀𐬝·𐬵𐬎𐬎𐬁𐬰𐬁𐬙𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬎𐬞𐬀·𐬙𐬅𐬨·𐬯𐬭𐬍𐬭𐬅𐬨·𐬨𐬀𐬥𐬀𐬊𐬚𐬭𐬌𐬨𐬼>
  text <𐬵𐬁𐬵𐬉·𐬨𐬀𐬌𐬜𐬌𐬨·𐬥𐬌𐬌𐬁𐬰𐬀𐬙𐬀>
  text <𐬫𐬀𐬚𐬀𐬗𐬀·𐬵𐬎𐬐𐬆𐬭𐬆𐬞𐬙𐬀·𐬟𐬱𐬙𐬁𐬥𐬀>
  text <𐬫𐬀𐬚𐬀𐬗𐬀·𐬀𐬢𐬵𐬆𐬥·𐬥𐬌𐬎𐬎𐬁𐬰𐬁𐬥𐬀𐬾>
  text <𐬎𐬞𐬀𐬌𐬭𐬌·𐬞𐬎𐬯𐬅𐬨·𐬠𐬀𐬧𐬛𐬀𐬌𐬌𐬀𐬙𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬯𐬀𐬙𐬋𐬯𐬙𐬭𐬀𐬢𐬵𐬅𐬨·𐬰𐬀𐬭𐬀𐬥𐬀𐬉𐬥𐬍𐬨>
  text <𐬀𐬱𐬙𐬀𐬐𐬀𐬊𐬲𐬛𐬅𐬨·𐬭𐬀𐬚𐬀𐬐𐬀𐬌𐬭𐬌𐬌𐬅𐬨>
  text <𐬛𐬭𐬀𐬟𐬴𐬀𐬐𐬀𐬎𐬎𐬀𐬌𐬙𐬍𐬨·𐬯𐬭𐬍𐬭𐬅𐬨>
  text <𐬀𐬥𐬎𐬞𐬋𐬌𐬚𐬡𐬀𐬌𐬙𐬍𐬨·𐬵𐬎𐬐𐬆𐬭𐬆𐬙𐬅𐬨𐬾>
  text <𐬠𐬀𐬡𐬭𐬀𐬌𐬥𐬌·𐬬𐬀𐬯𐬙𐬭𐬃·𐬬𐬀𐬢𐬵𐬀𐬙𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬚𐬭𐬌𐬯𐬀𐬙𐬀𐬥𐬅𐬨·𐬠𐬀𐬡𐬭𐬀𐬥𐬅𐬨>
  text <𐬗𐬀𐬙𐬎𐬭𐬆𐬰𐬍𐬰𐬀𐬥𐬀𐬙𐬅𐬨·𐬫𐬀𐬝·𐬀𐬯𐬙𐬌·𐬠𐬀𐬡𐬭𐬌𐬱·𐬯𐬭𐬀𐬉𐬱𐬙𐬀·𐬫𐬀𐬚𐬀·𐬫𐬀𐬝·𐬀𐬯𐬙𐬌·𐬔𐬀𐬊𐬥𐬋𐬙𐬆𐬨𐬀>
  text <𐬫𐬀𐬚𐬀𐬐𐬆𐬭𐬆𐬙𐬆𐬨·𐬚𐬡𐬀𐬭𐬱𐬙𐬁𐬌·𐬰𐬭𐬏𐬥𐬈>
  text <𐬗𐬀𐬭𐬆𐬨𐬃·𐬬𐬀𐬉𐬥𐬀𐬧𐬙𐬋·𐬠𐬭𐬁𐬰𐬆𐬧𐬙𐬀>
  text <𐬟𐬭𐬇𐬥𐬀·𐬆𐬭𐬆𐬰𐬀𐬙𐬆𐬨·𐬰𐬀𐬭𐬀𐬥𐬌𐬨𐬾>
  text <𐬁𐬀𐬝·𐬬𐬀𐬢𐬎𐬵𐬌·𐬌𐬜𐬀·𐬯𐬆𐬎𐬎𐬌𐬱𐬙𐬈>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬫𐬁𐬯𐬁𐬨𐬌>
  text <𐬫𐬀𐬚𐬀·𐬀𐬰𐬆𐬨·𐬵𐬎𐬎𐬁𐬟𐬭𐬌𐬙𐬋>
  text <𐬨𐬀𐬯𐬀·𐬑𐬴𐬀𐬚𐬭𐬀·𐬥𐬌𐬎𐬎𐬁𐬥𐬁𐬥𐬌>
  text <𐬀𐬱𐬞𐬀𐬗𐬌𐬥𐬀·𐬯𐬙𐬏𐬌𐬠𐬀𐬑𐬆𐬜𐬭𐬀>
  text <𐬟𐬭𐬀𐬊𐬚𐬀𐬝𐬀𐬯𐬞𐬀·𐬗𐬀𐬥𐬀𐬝𐬗𐬀𐬑𐬭𐬀>
  text <𐬑𐬴𐬎𐬎𐬀𐬉𐬡𐬀𐬌𐬌𐬀𐬝𐬀𐬱𐬙𐬭𐬀·𐬀𐬱𐬠𐬀𐬊𐬎𐬭𐬎𐬎𐬀>
  text <𐬥𐬌𐬜𐬁𐬙𐬋𐬞𐬌𐬙𐬎·𐬵𐬎𐬠𐬀𐬊𐬌𐬜𐬌>
  text <𐬎𐬞𐬀·𐬯𐬙𐬆𐬭𐬆𐬨𐬀𐬉𐬴𐬎·𐬬𐬁𐬭𐬆𐬨𐬀·𐬛𐬀𐬌𐬜𐬈>
  text <𐬞𐬀𐬭𐬆𐬥𐬀𐬢𐬵𐬎𐬧𐬙𐬆𐬨·𐬬𐬍𐬯𐬞𐬅𐬨·𐬵𐬎𐬘𐬌𐬌𐬁𐬌𐬙𐬍𐬨>
  text <𐬌𐬭𐬌𐬚𐬆𐬧𐬙𐬆𐬨·𐬑𐬴𐬀𐬚𐬭𐬆𐬨·𐬰𐬀𐬰𐬁𐬌𐬙𐬌𐬾>
  text <𐬁𐬀𐬝·𐬬𐬀𐬢𐬎𐬵𐬍·𐬌𐬜𐬀·𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬛𐬎𐬎𐬀·𐬀𐬎𐬭𐬎𐬎𐬀𐬧𐬙𐬀·𐬫𐬁𐬯𐬁𐬨𐬌>
  text <𐬫𐬌𐬨𐬗𐬀·𐬠𐬌𐬞𐬀𐬌𐬙𐬌𐬱𐬙𐬁𐬥𐬆𐬨·𐬀𐬎𐬭𐬎𐬎𐬀𐬧𐬙𐬆𐬨>
  text <𐬫𐬌𐬨𐬗𐬀·𐬗𐬀𐬚𐬡𐬀𐬭𐬆𐬞𐬀𐬌𐬙𐬌𐬱𐬙𐬁𐬥𐬆𐬨>
  text <𐬀𐬊𐬨·𐬠𐬌𐬞𐬀𐬌𐬙𐬌𐬱𐬙𐬁𐬥𐬆𐬨·𐬀𐬭𐬎𐬎𐬀𐬧𐬙𐬆𐬨>
  text <𐬫𐬋·𐬀𐬢𐬵𐬀𐬝·𐬁𐬯𐬎𐬱·𐬎𐬰𐬔𐬀𐬯𐬙𐬋>
  text <𐬵𐬎𐬟𐬭𐬀𐬊𐬎𐬭𐬎𐬎𐬀𐬉𐬯𐬋·𐬬𐬁𐬴𐬃·𐬞𐬆𐬴𐬀𐬥𐬀𐬉𐬴𐬎𐬗𐬀>
  text <𐬀𐬊𐬨·𐬗𐬀𐬚𐬡𐬀𐬭𐬆𐬞𐬀𐬌𐬙𐬌𐬱𐬙𐬁𐬥𐬆𐬨>
  text <𐬫𐬋·𐬵𐬀𐬉𐬥𐬀𐬌𐬌𐬃·𐬞𐬆𐬭𐬆𐬚𐬎𐬀𐬌𐬥𐬌𐬐𐬀𐬌𐬌𐬃>
  text <𐬎𐬎𐬀·𐬎𐬭𐬎𐬎𐬀𐬉𐬯𐬀𐬌𐬌𐬀𐬝·𐬐𐬀𐬭𐬀𐬥𐬀>
  text <𐬵𐬋𐬌𐬌𐬏𐬨𐬗𐬀·𐬛𐬀𐬴𐬌𐬥𐬆𐬨𐬗𐬀>
  text <𐬛𐬀𐬴𐬌𐬥𐬆𐬨𐬗𐬀·𐬵𐬋𐬌𐬌𐬏𐬨𐬗𐬀𐬾>
  text <𐬀𐬉𐬙𐬀·𐬫𐬀𐬯𐬥𐬀·𐬀𐬉𐬙𐬀·𐬬𐬀𐬵𐬨𐬀>
  text <𐬀𐬉𐬙𐬀·𐬞𐬀𐬌𐬙𐬌·𐬀𐬎𐬎𐬀𐬘𐬀𐬯𐬀>
  text <𐬀𐬭𐬆𐬛𐬎𐬎𐬍·𐬯𐬏𐬭𐬈·𐬀𐬥𐬁𐬵𐬌𐬙𐬈>
  text <𐬵𐬀𐬗𐬀·𐬀𐬎𐬎𐬀𐬝𐬠𐬌𐬌𐬋·𐬯𐬙𐬆𐬭𐬆𐬠𐬌𐬌𐬋>
  text <𐬀𐬊𐬌·𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨>
  text <𐬀𐬊𐬌·𐬰𐬀𐬊𐬙𐬁𐬭𐬆𐬨·𐬫𐬀𐬰𐬆𐬨𐬥𐬆𐬨>
  text <𐬀𐬊𐬌·𐬞𐬆𐬭𐬆𐬥𐬅𐬨·𐬬𐬍𐬖𐬲𐬁𐬭𐬀𐬌𐬌𐬈𐬌𐬧𐬙𐬍𐬨>
  text <𐬀𐬎𐬎𐬀𐬢𐬵𐬈·𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬼>
  text <𐬫𐬀𐬚𐬀·𐬙𐬉·𐬬𐬍𐬯𐬞𐬈·𐬀𐬎𐬭𐬎𐬎𐬀𐬧𐬙𐬀>
  text <𐬰𐬀𐬰𐬎𐬎𐬃𐬢𐬵𐬀·𐬞𐬀𐬌𐬙𐬌𐬘𐬀𐬯𐬅𐬥>
  text <𐬫𐬀𐬚𐬀·𐬐𐬀𐬎𐬎𐬋𐬌𐬱·𐬬𐬍𐬱𐬙𐬁𐬯𐬞𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬞𐬅𐬨·𐬬𐬀𐬢𐬎𐬵𐬍𐬥𐬅𐬨·𐬨𐬀𐬰𐬛𐬀𐬜𐬁𐬙𐬀𐬥𐬅𐬨·𐬀𐬭𐬆𐬛𐬎𐬌𐬌𐬃·𐬁𐬞𐬋·𐬀𐬥𐬁𐬵𐬌𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃>
  text <𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏𐬾>
text <Khwarshed Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬀𐬵𐬈·𐬀𐬨𐬆𐬴𐬀𐬵𐬈·𐬭𐬀𐬉𐬎𐬎𐬀𐬵𐬈·𐬀𐬎𐬭𐬎𐬎𐬀𐬝𐬀𐬯𐬞𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬀𐬨𐬆𐬴𐬆𐬨·𐬭𐬀𐬉𐬨>
  text <𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬁𐬀𐬝·𐬫𐬀𐬝·𐬵𐬎𐬎𐬀𐬭𐬆·𐬭𐬀𐬊𐬑𐬴𐬥𐬈·𐬙𐬁𐬞𐬀𐬌𐬌𐬈𐬌𐬙𐬌·𐬁𐬀𐬝·𐬫𐬀𐬝·𐬵𐬎𐬎𐬀𐬭𐬆·𐬭𐬀𐬊𐬗𐬋·𐬙𐬁𐬞𐬀𐬌𐬌𐬈𐬌𐬙𐬌>
  text <𐬵𐬌𐬱𐬙𐬆𐬧𐬙𐬌·𐬨𐬀𐬌𐬥𐬌𐬌𐬀𐬎𐬎𐬃𐬢𐬵𐬋·𐬫𐬀𐬰𐬀𐬙𐬃𐬢𐬵𐬋·𐬯𐬀𐬙𐬆𐬨𐬗𐬀·𐬵𐬀𐬰𐬀𐬢𐬭𐬆𐬨𐬗𐬀𐬼>
  text <𐬙𐬀𐬝·𐬓𐬀𐬭𐬆𐬥𐬋·𐬵𐬀𐬧𐬠𐬁𐬭𐬀𐬌𐬌𐬈𐬌𐬧𐬙𐬌·𐬙𐬀𐬝·𐬓𐬀𐬭𐬆𐬥𐬋·𐬥𐬌𐬞𐬁𐬭𐬀𐬌𐬌𐬈𐬌𐬧𐬙𐬌·𐬙𐬀𐬝·𐬓𐬀𐬭𐬆𐬥𐬋>
  text <𐬠𐬀𐬑𐬴𐬆𐬧𐬙𐬌·𐬰𐬅𐬨·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬅𐬨𐬼>
  text <𐬟𐬭𐬁𐬜𐬀𐬙𐬌𐬗𐬀·𐬀𐬴𐬀𐬵𐬈·𐬔𐬀𐬉𐬚𐬃·𐬟𐬭𐬁𐬜𐬀𐬙𐬌𐬗𐬀·𐬀𐬴𐬀𐬵𐬈·𐬙𐬀𐬥𐬎𐬌𐬌𐬉𐬾>
  text <𐬁𐬀𐬝·𐬫𐬀𐬝·𐬵𐬎𐬎𐬀𐬭𐬆·𐬎𐬰𐬎𐬑𐬴𐬌𐬌𐬈𐬌𐬙𐬌·𐬠𐬎𐬎𐬀𐬝>
  text <𐬰𐬅𐬨·𐬀𐬵𐬎𐬭𐬀𐬜𐬁𐬙𐬅𐬨·𐬫𐬀𐬊𐬲𐬛𐬁𐬚𐬭𐬆𐬨>
  text <𐬁𐬞𐬆𐬨·𐬙𐬀𐬗𐬌𐬧𐬙𐬅𐬨·𐬫𐬀𐬊𐬲𐬛𐬁𐬚𐬭𐬆𐬨>
  text <𐬁𐬞𐬆𐬨·𐬑𐬀𐬌𐬌𐬀𐬥𐬅𐬨·𐬫𐬀𐬊𐬲𐬛𐬁𐬚𐬭𐬆𐬨>
  text <𐬁𐬞𐬆𐬨·𐬰𐬭𐬀𐬌𐬌𐬀𐬥𐬅𐬨·𐬫𐬀𐬊𐬲𐬛𐬁𐬚𐬭𐬆𐬨>
  text <𐬁𐬞𐬆𐬨·𐬀𐬭𐬆𐬨𐬀𐬉𐬱𐬙𐬅𐬨·𐬫𐬀𐬊𐬲𐬛𐬁𐬚𐬭𐬆𐬨>
  text <𐬠𐬎𐬎𐬀𐬝·𐬛𐬅𐬨𐬀·𐬀𐬴𐬀𐬎𐬎𐬀·𐬫𐬀𐬊𐬲𐬛𐬁𐬚𐬭𐬆𐬨>
  text <𐬫𐬃·𐬵𐬆𐬧𐬙𐬌·𐬯𐬞𐬆𐬧𐬙𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬾>
  text <𐬫𐬈𐬌𐬜𐬌𐬰𐬍·𐬵𐬎𐬎𐬀𐬭𐬆·𐬥𐬋𐬌𐬝·𐬎𐬰𐬎𐬑𐬴𐬌𐬌𐬈𐬌𐬙𐬌·𐬀𐬜𐬀·𐬛𐬀𐬉𐬎𐬎𐬀·𐬬𐬍𐬯𐬞𐬃·𐬨𐬆𐬭𐬆𐬧𐬗𐬌𐬧𐬙𐬌>
  text <𐬫𐬃>
  text <𐬵𐬆𐬧𐬙𐬌·𐬵𐬀𐬞𐬙𐬋𐬐𐬀𐬭𐬴𐬎𐬎𐬋𐬵𐬎𐬎𐬀𐬼>
  text <𐬥𐬀𐬎𐬎𐬀𐬗𐬌𐬱·𐬨𐬀𐬌𐬥𐬌𐬌𐬀𐬎𐬎𐬀·𐬫𐬀𐬰𐬀𐬙𐬀·𐬀𐬢𐬵𐬀𐬎𐬎𐬀·𐬀𐬯𐬙𐬎𐬎𐬀𐬌𐬧𐬙𐬌·𐬞𐬀𐬌𐬙𐬌𐬛𐬭𐬅𐬨·𐬥𐬋𐬌𐬝>
  text <𐬞𐬀𐬌𐬙𐬌𐬱𐬙𐬅𐬨·𐬬𐬍𐬜𐬆𐬧𐬙𐬌𐬾>
  text <𐬫𐬋·𐬫𐬀𐬰𐬀𐬌𐬙𐬈·𐬵𐬎𐬎𐬀𐬭𐬆·𐬫𐬀𐬝·𐬀𐬨𐬆𐬴𐬆𐬨·𐬭𐬀𐬉𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬙𐬆𐬨𐬀𐬢𐬵𐬅𐬨·𐬞𐬀𐬌𐬙𐬌𐬱𐬙𐬁𐬙𐬇𐬈·𐬙𐬆𐬨𐬀𐬯𐬗𐬌𐬚𐬭𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨·𐬞𐬀𐬌𐬙𐬌𐬱𐬙𐬁𐬙𐬇𐬈·𐬙𐬁𐬌𐬌𐬎𐬥𐬅𐬨𐬗𐬀>
  text <𐬵𐬀𐬰𐬀𐬯𐬥𐬅𐬨𐬗𐬀·𐬞𐬀𐬌𐬙𐬌𐬱𐬙𐬁𐬙𐬇𐬈·𐬫𐬁𐬙𐬎𐬥𐬅𐬨𐬗𐬀·𐬞𐬀𐬌𐬭𐬌𐬐𐬀𐬥𐬅𐬨𐬗𐬀·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬌𐬚𐬌𐬌𐬈𐬘𐬀𐬢𐬵𐬋·𐬨𐬀𐬭𐬆𐬴𐬀𐬊𐬥𐬀𐬵𐬈>
  text <𐬫𐬀𐬰𐬀𐬌𐬙𐬈·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨>
  text <𐬫𐬀𐬰𐬀𐬌𐬙𐬈·𐬀𐬨𐬆𐬴𐬇·𐬯𐬞𐬆𐬧𐬙𐬇>
  text <𐬫𐬀𐬰𐬀𐬌𐬙𐬈·𐬵𐬀𐬊𐬨·𐬎𐬭𐬎𐬎𐬁𐬥𐬆𐬨>
  text <𐬑𐬴𐬥𐬁𐬎𐬎𐬀𐬌𐬌𐬈𐬌𐬙𐬌·𐬬𐬍𐬯𐬞𐬈·𐬨𐬀𐬌𐬥𐬌𐬌𐬀𐬎𐬎𐬀𐬗𐬀·𐬫𐬀𐬰𐬀𐬙𐬀·𐬔𐬀𐬉𐬚𐬌𐬌𐬁𐬗𐬀·𐬫𐬋·𐬫𐬀𐬰𐬀𐬌𐬙𐬈·𐬵𐬎𐬎𐬀𐬭𐬆·𐬫𐬀𐬝>
  text <𐬀𐬨𐬆𐬴𐬆𐬨·𐬭𐬀𐬉𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨𐬾>
  text <𐬫𐬀𐬰𐬁𐬌·𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬵𐬀𐬰𐬀𐬢𐬭𐬀𐬔𐬀𐬊𐬴𐬆𐬨>
  text <𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬆𐬨𐬼>
  text <𐬫𐬀𐬰𐬁𐬌·𐬬𐬀𐬰𐬭𐬆𐬨·𐬵𐬎𐬥𐬌𐬎𐬎𐬌𐬑𐬙𐬆𐬨>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬼>
  text <𐬫𐬀𐬰𐬁𐬌·𐬵𐬀𐬑𐬆𐬜𐬭𐬆𐬨𐬗𐬀·𐬫𐬀𐬝·𐬀𐬯𐬙𐬌>
  text <𐬵𐬀𐬑𐬆𐬜𐬭𐬀𐬥𐬅𐬨·𐬬𐬀𐬵𐬌𐬱𐬙𐬆𐬨>
  text <𐬀𐬧𐬙𐬀𐬭𐬆·𐬨𐬃𐬢𐬵𐬆𐬨𐬗𐬀·𐬵𐬎𐬎𐬀𐬭𐬆𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬀𐬨𐬆𐬴𐬆𐬨·𐬭𐬀𐬉𐬨>
  text <𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬀𐬨𐬆𐬴𐬆𐬨·𐬭𐬀𐬉𐬨>
  text <𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬀𐬵𐬈·𐬀𐬨𐬆𐬴𐬀𐬵𐬈·𐬭𐬀𐬉𐬎𐬎𐬀𐬵𐬈·𐬀𐬎𐬭𐬎𐬎𐬀𐬝𐬀𐬯𐬞𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Mah Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬨𐬃𐬢𐬵𐬀𐬵𐬈·𐬔𐬀𐬊𐬗𐬌𐬚𐬭𐬀𐬵𐬈·𐬔𐬇𐬎𐬱𐬗𐬀·𐬀𐬉𐬎𐬎𐬋𐬛𐬁𐬙𐬀𐬌𐬌𐬃·𐬔𐬇𐬎𐬱𐬗𐬀>
  text <𐬞𐬊𐬎𐬭𐬎𐬯𐬀𐬭𐬆𐬜𐬀𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬥𐬆𐬨𐬋·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌>
  text <𐬥𐬆𐬨𐬋·𐬀𐬨𐬆𐬴𐬀𐬉𐬌𐬠𐬌𐬌𐬋·𐬯𐬞𐬆𐬧𐬙𐬀𐬉𐬌𐬠𐬌𐬌𐬋>
  text <𐬥𐬆𐬨𐬋·𐬨𐬃𐬢𐬵𐬁𐬌·𐬔𐬀𐬊𐬗𐬌𐬚𐬭𐬁𐬌>
  text <𐬥𐬆𐬨𐬋·𐬞𐬀𐬌𐬙𐬌𐬛𐬍𐬙𐬁𐬌>
  text <𐬥𐬆𐬨𐬋·𐬞𐬀𐬌𐬙𐬌𐬛𐬍𐬙𐬌𐬾>
  text <𐬐𐬀𐬝·𐬨𐬃·𐬎𐬑𐬴𐬌𐬌𐬈𐬌𐬙𐬌·𐬐𐬀𐬝·𐬨𐬃·𐬥𐬆𐬭𐬆𐬟𐬯𐬀𐬌𐬙𐬌𐬼>
  text <𐬞𐬀𐬧𐬗𐬀𐬛𐬀𐬯𐬀·𐬨𐬃·𐬎𐬑𐬴𐬌𐬌𐬈𐬌𐬙𐬌·𐬞𐬀𐬧𐬗𐬀𐬛𐬀𐬯𐬀·𐬨𐬃·𐬥𐬆𐬭𐬆𐬟𐬯𐬀𐬌𐬙𐬌𐬼>
  text <𐬫𐬃·𐬵𐬉·𐬎𐬑𐬴𐬌𐬌𐬅𐬯𐬙𐬁𐬙𐬋·𐬙𐬃·𐬥𐬆𐬭𐬆𐬟𐬯𐬅𐬯𐬙𐬁𐬙𐬋·𐬙𐬃·𐬥𐬆𐬭𐬆𐬟𐬯𐬅𐬯𐬙𐬁𐬙𐬋·𐬫𐬃·𐬵𐬉>
  text <𐬎𐬑𐬴𐬌𐬌𐬅𐬯𐬙𐬁𐬙𐬀𐬯𐬗𐬌𐬝𐬼>
  text <𐬐𐬇·𐬫𐬁·𐬨𐬃·𐬎𐬑𐬴𐬌𐬌𐬈𐬌𐬙𐬌·𐬥𐬆𐬭𐬆𐬟𐬯𐬀𐬌𐬙𐬌·𐬚𐬡𐬀𐬝𐬾>
  text <𐬨𐬃𐬢𐬵𐬆𐬨·𐬔𐬀𐬊𐬗𐬌𐬚𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬝·𐬨𐬃𐬢𐬵𐬆𐬨·𐬞𐬀𐬌𐬙𐬌𐬬𐬀𐬉𐬥𐬆𐬨·𐬙𐬀𐬝·𐬨𐬃𐬢𐬵𐬆𐬨·𐬞𐬀𐬌𐬙𐬌𐬬𐬍𐬯𐬆𐬨>
  text <𐬭𐬀𐬊𐬑𐬴𐬥𐬆𐬨·𐬨𐬃𐬢𐬵𐬆𐬨·𐬀𐬌𐬡𐬌𐬬𐬀𐬉𐬥𐬆𐬨·𐬭𐬀𐬊𐬑𐬴𐬥𐬆𐬨·𐬨𐬃𐬢𐬵𐬆𐬨·𐬀𐬌𐬡𐬌𐬬𐬍𐬯𐬆𐬨𐬼>
  text <𐬵𐬌𐬱𐬙𐬆𐬧𐬙𐬌·𐬀𐬨𐬆𐬴𐬃·𐬯𐬞𐬆𐬧𐬙𐬀·𐬓𐬀𐬭𐬆𐬥𐬋·𐬛𐬁𐬭𐬀𐬌𐬌𐬈𐬌𐬧𐬙𐬌·𐬵𐬌𐬱𐬙𐬆𐬧𐬙𐬌·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬓𐬀𐬭𐬆𐬥𐬋·𐬠𐬀𐬑𐬴𐬆𐬧𐬙𐬌·𐬰𐬅𐬨·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬅𐬨𐬾>
  text <𐬁𐬀𐬝·𐬫𐬀𐬝·𐬨𐬃𐬢𐬵𐬆𐬨·𐬭𐬀𐬊𐬑𐬴𐬥𐬈·𐬙𐬁𐬞𐬀𐬌𐬌𐬈𐬌𐬙𐬌·𐬨𐬌𐬱𐬙𐬌·𐬎𐬭𐬎𐬎𐬀𐬭𐬀𐬥𐬅𐬨>
  text <𐬰𐬀𐬌𐬭𐬌𐬔𐬀𐬊𐬥𐬀𐬥𐬅𐬨·𐬰𐬀𐬭𐬀𐬨𐬀𐬉𐬨·𐬞𐬀𐬌𐬙𐬌·𐬰𐬆𐬨𐬁𐬜𐬀·𐬎𐬰𐬎𐬑𐬴𐬌𐬌𐬈𐬌𐬙𐬌𐬼>
  text <𐬀𐬧𐬙𐬀𐬭𐬆𐬨𐬃𐬢𐬵𐬃𐬯𐬗𐬀·𐬞𐬆𐬭𐬆𐬥𐬋𐬨𐬃𐬢𐬵𐬃𐬯𐬗𐬀·𐬬𐬍𐬴𐬀𐬞𐬙𐬀𐬚𐬃𐬯𐬗𐬀𐬼>
  text <𐬀𐬧𐬙𐬀𐬭𐬆𐬨𐬃𐬢𐬵𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬥𐬋𐬨𐬃𐬢𐬵𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬍𐬴𐬀𐬞𐬙𐬀𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬨𐬃𐬢𐬵𐬆𐬨·𐬔𐬀𐬊𐬗𐬌𐬚𐬭𐬆𐬨·𐬠𐬀𐬖𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨>
  text <𐬀𐬟𐬥𐬀𐬢𐬎𐬵𐬀𐬧𐬙𐬆𐬨·𐬙𐬀𐬟𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬑𐬱𐬙𐬁𐬎𐬎𐬀𐬧𐬙𐬆𐬨·𐬍𐬱𐬙𐬀𐬎𐬎𐬀𐬧𐬙𐬆𐬨>
  text <𐬫𐬀𐬊𐬑𐬱𐬙𐬀𐬎𐬎𐬀𐬧𐬙𐬆𐬨·𐬯𐬀𐬊𐬐𐬀𐬎𐬎𐬀𐬧𐬙𐬆𐬨·𐬰𐬀𐬌𐬭𐬌𐬨𐬌𐬌𐬁𐬎𐬎𐬀𐬧𐬙𐬆𐬨·𐬬𐬊𐬵𐬎𐬎𐬁𐬎𐬎𐬀𐬧𐬙𐬆𐬨·𐬠𐬀𐬖𐬆𐬨>
  text <𐬠𐬀𐬉𐬴𐬀𐬰𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬨𐬃𐬢𐬵𐬆𐬨·𐬔𐬀𐬊𐬗𐬌𐬚𐬭𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬨𐬃𐬢𐬵𐬆𐬨·𐬔𐬀𐬊𐬗𐬌𐬚𐬭𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬨𐬃𐬢𐬵𐬀𐬵𐬈·𐬔𐬀𐬊𐬗𐬌𐬚𐬭𐬀𐬵𐬈·𐬔𐬇𐬎𐬱𐬗𐬀·𐬀𐬉𐬎𐬎𐬋𐬛𐬁𐬙𐬀𐬌𐬌𐬃·𐬔𐬇𐬎𐬱𐬗𐬀>
  text <𐬞𐬊𐬎𐬭𐬎𐬯𐬀𐬭𐬆𐬜𐬀𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Tishtar Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬌·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋>
  text <𐬙𐬌𐬱𐬙𐬭𐬌𐬌𐬈𐬵𐬈·𐬯𐬙𐬁𐬭𐬋·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬯𐬀𐬙𐬀𐬎𐬎𐬀𐬉𐬯𐬀𐬵𐬈·𐬟𐬭𐬁𐬞𐬀𐬵𐬈>
  text <𐬯𐬏𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬞𐬃𐬢𐬵𐬀𐬵𐬈·𐬀𐬢𐬵𐬎𐬚𐬡𐬆𐬨𐬗𐬀·𐬭𐬀𐬙𐬎𐬚𐬡𐬆𐬨𐬗𐬀𐬼>
  text <𐬨𐬃𐬢𐬵𐬆𐬨𐬗𐬀·𐬨𐬀𐬉𐬚𐬀𐬥𐬆𐬨𐬗𐬀>
  text <𐬨𐬌𐬌𐬀𐬰𐬛𐬆𐬨𐬗𐬀·𐬟𐬭𐬁𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬀𐬝·𐬨𐬉·𐬯𐬙𐬁𐬭𐬋·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬋>
  text <𐬵𐬀𐬗𐬃𐬧𐬙𐬈·𐬞𐬀𐬭𐬀𐬗𐬀·𐬨𐬃>
  text <𐬥𐬆𐬭𐬆𐬠𐬌𐬌𐬋·𐬓𐬀𐬭𐬆𐬥𐬋·𐬠𐬀𐬑𐬴𐬆𐬧𐬙𐬌𐬼>
  text <𐬫𐬀𐬰𐬁𐬌·𐬴𐬋𐬌𐬚𐬭𐬀𐬵𐬈·𐬠𐬀𐬑𐬙𐬁𐬭𐬆𐬨>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬭𐬁𐬨𐬀𐬴𐬀𐬌𐬌𐬀𐬥𐬆𐬨·𐬵𐬎𐬴𐬀𐬌𐬌𐬀𐬥𐬆𐬨>
  text <𐬀𐬎𐬭𐬎𐬴𐬆𐬨·𐬭𐬀𐬊𐬑𐬴𐬥𐬆𐬨·𐬟𐬭𐬁𐬛𐬆𐬭𐬆𐬯𐬭𐬆𐬨>
  text <𐬬𐬌𐬌𐬁𐬎𐬎𐬀𐬧𐬙𐬆𐬨·𐬠𐬀𐬉𐬴𐬀𐬰𐬍𐬨>
  text <𐬭𐬀𐬎𐬎𐬋𐬟𐬭𐬀𐬊𐬚𐬨𐬀𐬥𐬆𐬨·𐬠𐬆𐬭𐬆𐬰𐬀𐬧𐬙𐬆𐬨>
  text <𐬛𐬏𐬭𐬁𐬝·𐬬𐬌𐬌𐬁𐬎𐬎𐬀𐬧𐬙𐬆𐬨·𐬠𐬁𐬥𐬎𐬠𐬌𐬌𐬋>
  text <𐬭𐬀𐬊𐬑𐬴𐬥𐬌𐬠𐬌𐬌𐬋·𐬀𐬥𐬁𐬵𐬌𐬙𐬀𐬉𐬌𐬠𐬌𐬌𐬋𐬼>
  text <𐬀𐬞𐬆𐬨𐬗𐬀·𐬞𐬆𐬭𐬆𐬚𐬎𐬰𐬭𐬀𐬌𐬌𐬀𐬢𐬵𐬆𐬨>
  text <𐬬𐬀𐬢𐬎𐬵𐬍𐬨𐬗𐬀·𐬛𐬏𐬭𐬁𐬝·𐬟𐬭𐬀𐬯𐬭𐬎𐬙𐬅𐬨>
  text <𐬔𐬇𐬎𐬱𐬗𐬀·𐬥𐬅𐬨𐬀·𐬨𐬀𐬰𐬛𐬀𐬜𐬁𐬙𐬆𐬨>
  text <𐬎𐬖𐬭𐬆𐬨𐬗𐬀·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬟𐬭𐬀𐬎𐬎𐬀𐬴𐬍𐬨𐬗𐬀·𐬯𐬞𐬌𐬙𐬀𐬨𐬀𐬵𐬈>
  text <𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀>
  text <𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀>
  text <𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬀𐬟𐬱𐬗𐬌𐬚𐬭𐬆𐬨·𐬯𐬏𐬭𐬆𐬨·𐬠𐬆𐬭𐬆𐬰𐬀𐬧𐬙𐬆𐬨>
  text <𐬀𐬨𐬀𐬎𐬎𐬀𐬧𐬙𐬆𐬨·𐬛𐬏𐬭𐬀𐬉𐬯𐬏𐬐𐬆𐬨>
  text <𐬠𐬆𐬭𐬆𐬰𐬀𐬧𐬙𐬆𐬨·𐬎𐬞𐬀𐬭𐬋𐬐𐬀𐬌𐬭𐬍𐬨>
  text <𐬫𐬀𐬵𐬨𐬁𐬝·𐬵𐬀𐬗𐬀·𐬠𐬆𐬭𐬆𐬰𐬁𐬝·𐬵𐬀𐬊𐬯𐬭𐬀𐬎𐬎𐬀𐬢𐬵𐬆𐬨>
  text <𐬀𐬞𐬅𐬨·𐬥𐬀𐬟𐬆𐬜𐬭𐬀𐬝·𐬵𐬀𐬗𐬀·𐬗𐬌𐬚𐬭𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬞𐬀𐬌𐬙𐬌𐬱𐬨𐬀𐬭𐬆𐬧𐬙𐬈·𐬞𐬀𐬯𐬎𐬎𐬀𐬯𐬗𐬀·𐬯𐬙𐬀𐬊𐬭𐬁𐬗𐬀>
  text <𐬨𐬀𐬳𐬌𐬌𐬁𐬗𐬀·𐬞𐬀𐬭𐬋·𐬛𐬀𐬭𐬆𐬴𐬎𐬎𐬅𐬥𐬋>
  text <𐬐𐬀𐬉𐬙𐬀𐬗𐬀·𐬞𐬀𐬭𐬋·𐬛𐬭𐬎𐬲𐬌𐬧𐬙𐬋𐬼>
  text <𐬐𐬀𐬜𐬀𐬥𐬋·𐬀𐬊𐬌·𐬎𐬰𐬌𐬌𐬀𐬭𐬁𐬝>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬐𐬀𐬜𐬀·𐬑𐬃·𐬀𐬯𐬞𐬋𐬯𐬙𐬀𐬊𐬌𐬌𐬈𐬵𐬍𐬱>
  text <𐬀𐬞𐬅𐬨·𐬙𐬀𐬗𐬃𐬧𐬙𐬌·𐬥𐬀𐬎𐬎𐬀𐬼>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬀𐬎𐬎𐬀𐬎𐬎𐬀𐬝·𐬑𐬴𐬎𐬎𐬀𐬉𐬡𐬋·𐬬𐬀𐬰𐬁𐬌𐬙𐬈>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬫𐬀𐬚𐬀·𐬙𐬌𐬖𐬭𐬌𐬱·𐬨𐬀𐬌𐬥𐬌𐬌𐬀𐬎𐬎𐬀𐬯𐬃>
  text <𐬫𐬌𐬨·𐬀𐬢𐬵𐬀𐬝·𐬆𐬭𐬆𐬑𐬴𐬋·𐬑𐬴𐬎𐬎𐬌𐬡𐬌𐬌𐬴𐬎𐬱>
  text <𐬑𐬴𐬎𐬎𐬌𐬡𐬌𐬌𐬴𐬎𐬎𐬀𐬙𐬆𐬨𐬋·𐬀𐬌𐬭𐬌𐬌𐬀𐬥𐬅𐬨>
  text <𐬀𐬌𐬭𐬌𐬌𐬋𐬑𐬴𐬎𐬚𐬀𐬝·𐬵𐬀𐬗𐬀·𐬔𐬀𐬭𐬋𐬌𐬝>
  text <𐬓𐬀𐬥𐬎𐬎𐬀𐬧𐬙𐬆𐬨·𐬀𐬎𐬎𐬌·𐬔𐬀𐬌𐬭𐬍𐬨𐬾>
  text <𐬙𐬀𐬜𐬀·𐬛𐬌𐬨·𐬀𐬵𐬎𐬭𐬋·𐬨𐬀𐬰𐬛𐬃·𐬀𐬎𐬎𐬅𐬥·𐬛𐬁𐬙𐬀>
  text <𐬙𐬀𐬝·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀>
  text <𐬞𐬀𐬌𐬭𐬌𐬴𐬉·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬨𐬌𐬚𐬭𐬋·𐬟𐬭𐬁𐬜𐬀𐬌𐬌𐬀𐬝·𐬞𐬀𐬧𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬞𐬀𐬌𐬭𐬌𐬐𐬃·𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌>
  text <𐬫𐬋·𐬞𐬀𐬌𐬭𐬌𐬐𐬃·𐬙𐬌𐬙𐬁𐬭𐬀𐬌𐬌𐬈𐬌𐬙𐬌>
  text <𐬫𐬃·𐬯𐬙𐬁𐬭𐬋·𐬐𐬆𐬭𐬆𐬨𐬃·𐬞𐬀𐬙𐬀𐬧𐬙𐬌>
  text <𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀>
  text <𐬰𐬭𐬀𐬌𐬌𐬀·𐬬𐬊𐬎𐬭𐬎𐬐𐬀𐬴𐬀𐬌𐬌𐬀>
  text <𐬀𐬨𐬀𐬎𐬎𐬀𐬙𐬋·𐬵𐬎𐬭𐬀𐬊𐬜𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬌𐬌𐬁𐬞𐬀𐬵𐬈𐬼>
  text <𐬠𐬁𐬜𐬀·𐬬𐬀𐬌𐬭𐬍𐬨·𐬁𐬗𐬀𐬭𐬀𐬌𐬙𐬌>
  text <𐬀𐬯𐬞𐬋𐬐𐬆𐬵𐬭𐬞𐬅𐬨·𐬀𐬴𐬀𐬊𐬥𐬍𐬨>
  text <𐬎𐬞𐬁𐬗𐬀·𐬙𐬃·𐬁𐬞𐬋·𐬫𐬀𐬊𐬰𐬀𐬌𐬌𐬈𐬌𐬙𐬌·𐬀𐬌𐬡𐬌𐬗𐬀·𐬬𐬁𐬙𐬀·𐬬𐬃𐬧𐬙𐬌·𐬫𐬀𐬊𐬑𐬙𐬌𐬎𐬎𐬀𐬧𐬙𐬋𐬾>
  text <𐬁𐬀𐬝·𐬙𐬃·𐬁𐬞𐬋·𐬟𐬭𐬀𐬴𐬀𐬎𐬎𐬀𐬌𐬌𐬈𐬌𐬙𐬌·𐬯𐬀𐬙𐬀𐬎𐬎𐬀𐬉𐬯𐬋·𐬀𐬎𐬎𐬌·𐬵𐬀𐬞𐬙𐬋𐬐𐬀𐬭𐬆𐬴𐬎𐬎𐬀𐬌𐬭𐬍𐬱𐬼>
  text <𐬬𐬌𐬌𐬁𐬵𐬎𐬎𐬀·𐬫𐬀𐬝·𐬘𐬀𐬯𐬀𐬌𐬙𐬌>
  text <𐬯𐬭𐬍𐬭𐬋·𐬵𐬌𐬱𐬙𐬀𐬌𐬙𐬌·𐬭𐬁𐬨𐬀𐬥𐬌𐬎𐬎𐬃>
  text <𐬵𐬎𐬌𐬌𐬁𐬌𐬭𐬌𐬌𐬃·𐬀𐬎𐬎𐬌·𐬛𐬀𐬌𐬦𐬵𐬎𐬱𐬼>
  text <𐬐𐬀𐬜𐬀·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋>
  text <𐬵𐬎𐬌𐬌𐬁𐬌𐬭𐬌𐬌𐬃·𐬠𐬀𐬎𐬎𐬃𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬀𐬊𐬑𐬙𐬀·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌·𐬎𐬌𐬙𐬌𐬌𐬀𐬊𐬘𐬀𐬥𐬋𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋>
  text <𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨>
  text <𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬫𐬈𐬜𐬌𐬰𐬍𐬨𐬁·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬀𐬌𐬌𐬀𐬧𐬙𐬀·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬌𐬧𐬙𐬌>
  text <𐬟𐬭𐬁·𐬥𐬆𐬭𐬎𐬌𐬌𐬋·𐬀𐬴𐬀𐬎𐬎𐬀𐬊𐬌𐬌𐬋>
  text <𐬚𐬡𐬀𐬭𐬱𐬙𐬀𐬵𐬈·𐬰𐬭𐬏·𐬁𐬌𐬌𐬎·𐬴𐬎𐬴𐬎𐬌𐬌𐬅𐬨>
  text <𐬓𐬀𐬵𐬈·𐬔𐬀𐬌𐬌𐬈𐬵𐬈·𐬓𐬀𐬥𐬎𐬎𐬀𐬙𐬋·𐬀𐬨𐬆𐬴𐬀𐬵𐬈>
  text <𐬎𐬞𐬀·𐬚𐬡𐬀𐬭𐬱𐬙𐬀𐬵𐬈·𐬘𐬀𐬖𐬨𐬌𐬌𐬅𐬨>
  text <𐬀𐬉𐬎𐬎𐬅𐬨·𐬬𐬁·𐬀𐬎𐬎𐬌·𐬑𐬴𐬀𐬞𐬀𐬥𐬆𐬨>
  text <𐬛𐬎𐬌𐬌𐬉·𐬬𐬁·𐬞𐬀𐬧𐬗𐬁𐬯𐬀𐬙𐬆𐬨·𐬬𐬁𐬾>
  text <𐬙𐬌𐬱𐬙𐬭𐬍𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬌𐬱𐬙𐬭𐬌𐬌𐬀𐬉𐬌𐬥𐬌𐬌𐬀𐬯𐬗𐬀·𐬫𐬀𐬰𐬀𐬨𐬀𐬌𐬛𐬈·𐬎𐬞𐬀𐬞𐬀𐬊𐬌𐬭𐬍𐬨𐬗𐬀·𐬫𐬀𐬰𐬀𐬨𐬀𐬌𐬛𐬈·𐬞𐬀𐬊𐬌𐬭𐬌𐬌𐬀𐬉𐬌𐬥𐬌𐬌𐬀𐬯𐬗𐬀>
  text <𐬫𐬀𐬰𐬀𐬨𐬀𐬌𐬛𐬈·𐬀𐬎𐬎𐬈·𐬯𐬙𐬭𐬇𐬎𐬱·𐬫𐬅·𐬵𐬀𐬞𐬙𐬋𐬌𐬭𐬌𐬧𐬔𐬀·𐬞𐬀𐬌𐬙𐬌𐬱𐬙𐬁𐬙𐬇𐬈·𐬫𐬁𐬚𐬡𐬅𐬨>
  text <𐬞𐬀𐬌𐬭𐬌𐬐𐬀𐬥𐬅𐬨𐬗𐬀𐬼>
  text <𐬬𐬀𐬥𐬀𐬧𐬙𐬆𐬨·𐬯𐬙𐬁𐬭𐬆𐬨·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬨𐬀𐬵𐬈𐬗𐬀·𐬞𐬀𐬌𐬙𐬌·𐬵𐬎𐬙𐬁𐬱𐬙𐬀𐬵𐬈>
  text <𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬀𐬵𐬈·𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬞𐬀𐬌𐬙𐬌·𐬎𐬞𐬀𐬭𐬀𐬙𐬁𐬙𐬋>
  text <𐬬𐬍𐬙𐬀𐬭𐬆𐬅𐬰𐬀𐬵𐬌𐬌𐬈𐬵𐬈·𐬞𐬀𐬌𐬙𐬌·𐬬𐬍𐬙𐬀𐬭𐬆𐬝𐬠𐬀𐬉𐬴𐬀𐬵𐬌𐬌𐬈𐬵𐬈𐬗𐬀𐬼𐬙𐬌𐬱𐬙𐬭𐬍𐬨>
  text <𐬛𐬭𐬎𐬎𐬋𐬗𐬀𐬴𐬨𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬞𐬀𐬊𐬌𐬭𐬌𐬌𐬃·𐬛𐬀𐬯𐬀·𐬑𐬴𐬀𐬞𐬀𐬥𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬐𐬆𐬵𐬭𐬞𐬆𐬨·𐬭𐬀𐬉𐬚𐬡𐬀𐬌𐬌𐬈𐬌𐬙𐬌·𐬭𐬀𐬊𐬑𐬴𐬥𐬎𐬴𐬎𐬎𐬀·𐬬𐬀𐬰𐬆𐬨𐬥𐬋>
  text <𐬥𐬀𐬭𐬱·𐬐𐬆𐬵𐬭𐬞𐬀·𐬞𐬀𐬧𐬗𐬀𐬛𐬀𐬯𐬀𐬢𐬵𐬋>
  text <𐬑𐬴𐬀𐬉𐬙𐬀𐬵𐬈·𐬯𐬞𐬌𐬙𐬌𐬛𐬋𐬌𐬚𐬭𐬀𐬵𐬈>
  text <𐬠𐬆𐬭𐬆𐬰𐬀𐬙𐬋·𐬀𐬎𐬎𐬌𐬀𐬨𐬀𐬵𐬈>
  text <𐬀𐬨𐬀𐬎𐬎𐬀𐬙𐬋·𐬵𐬎𐬥𐬀𐬌𐬭𐬌𐬌𐬃𐬧𐬗𐬋>
  text <𐬙𐬀𐬜𐬀·𐬀𐬌𐬌𐬀𐬊𐬱·𐬫𐬀𐬚𐬀·𐬞𐬀𐬊𐬌𐬭𐬍𐬨>
  text <𐬬𐬍𐬭𐬆𐬨·𐬀𐬎𐬎𐬌·𐬫𐬃·𐬠𐬀𐬎𐬎𐬀𐬌𐬙𐬌>
  text <𐬙𐬀𐬜𐬀·𐬀𐬌𐬌𐬀𐬊𐬱·𐬫𐬀𐬚𐬀·𐬞𐬀𐬊𐬌𐬭𐬍𐬨>
  text <𐬬𐬍𐬭𐬆𐬨·𐬀𐬎𐬎𐬌·𐬀𐬨𐬋·𐬀𐬉𐬌𐬙𐬌>
  text <𐬙𐬀𐬜𐬀·𐬀𐬌𐬌𐬀𐬊𐬱·𐬫𐬀𐬚𐬀·𐬞𐬀𐬊𐬌𐬭𐬍𐬨>
  text <𐬬𐬍𐬭𐬆𐬨·𐬆𐬭𐬆𐬰𐬎𐬴𐬅𐬨·𐬀𐬛𐬀𐬯𐬙𐬈𐬾>
  text <𐬵𐬋·𐬌𐬚𐬭𐬀·𐬬𐬌𐬌𐬁𐬑𐬨𐬀𐬥𐬌𐬌𐬈𐬌𐬙𐬌>
  text <𐬵𐬋·𐬌𐬚𐬭𐬀·𐬞𐬀𐬭𐬆𐬯𐬀𐬥𐬌𐬌𐬈𐬌𐬙𐬌𐬼>
  text <𐬐𐬋·𐬨𐬅𐬨·𐬥𐬏𐬭𐬅𐬨·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬔𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬵𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬐𐬀𐬵𐬨𐬁𐬌·𐬀𐬰𐬆𐬨·𐬛𐬀𐬜𐬅𐬨·𐬬𐬍𐬭𐬀𐬌𐬌𐬅𐬨·𐬍𐬱𐬙𐬍𐬨·𐬬𐬍𐬭𐬀𐬌𐬌𐬅𐬨·𐬬𐬅𐬚𐬡𐬅𐬨·𐬵𐬀𐬎𐬎𐬀𐬵𐬈𐬗𐬀·𐬎𐬭𐬎𐬥𐬋>
  text <𐬫𐬀𐬊𐬲𐬛𐬁𐬚𐬭𐬆𐬨𐬼>
  text <𐬥𐬏𐬭𐬅𐬨·𐬀𐬵𐬨𐬌·𐬫𐬈𐬯𐬥𐬌𐬌𐬀𐬯𐬗𐬀>
  text <𐬬𐬀𐬵𐬨𐬌𐬌𐬀𐬯𐬗𐬀·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬠𐬌𐬙𐬌𐬌𐬃·𐬛𐬀𐬯𐬀·𐬑𐬴𐬀𐬞𐬀𐬥𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬐𐬆𐬵𐬭𐬞𐬆𐬨·𐬭𐬀𐬉𐬚𐬡𐬀𐬌𐬌𐬈𐬌𐬙𐬌·𐬭𐬀𐬊𐬑𐬴𐬥𐬎𐬴𐬎𐬎𐬀·𐬬𐬀𐬰𐬆𐬨𐬥𐬋>
  text <𐬔𐬇𐬎𐬱·𐬐𐬆𐬵𐬭𐬞𐬀·𐬰𐬀𐬭𐬀𐬥𐬌𐬌𐬋𐬯𐬭𐬎𐬎𐬀𐬵𐬈𐬾>
  text <𐬵𐬋·𐬌𐬚𐬭𐬀·𐬬𐬌𐬌𐬁𐬑𐬨𐬀𐬥𐬌𐬌𐬈𐬌𐬙𐬌>
  text <𐬵𐬋·𐬌𐬚𐬭𐬀·𐬞𐬀𐬭𐬆𐬯𐬀𐬥𐬌𐬌𐬈𐬌𐬙𐬌𐬼>
  text <𐬐𐬋·𐬨𐬅𐬨·𐬥𐬏𐬭𐬅𐬨·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬔𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬵𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋·𐬐𐬀𐬵𐬨𐬁𐬌·𐬀𐬰𐬆𐬨·𐬛𐬀𐬜𐬅𐬨·𐬔𐬀𐬊𐬌𐬌𐬅𐬨>
  text <𐬍𐬱𐬙𐬍𐬨·𐬔𐬀𐬊𐬌𐬌𐬅𐬨·𐬬𐬅𐬚𐬡𐬅𐬨·𐬵𐬀𐬎𐬎𐬀𐬵𐬈𐬗𐬀·𐬎𐬭𐬎𐬥𐬋·𐬫𐬀𐬊𐬲𐬛𐬁𐬚𐬭𐬆𐬨𐬼>
  text <𐬥𐬏𐬭𐬅𐬨·𐬀𐬵𐬨𐬌·𐬫𐬈𐬯𐬥𐬌𐬌𐬀𐬯𐬗𐬀>
  text <𐬬𐬀𐬵𐬨𐬌𐬌𐬀𐬯𐬗𐬀·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬚𐬭𐬌𐬙𐬌𐬌𐬃·𐬛𐬀𐬯𐬀·𐬑𐬴𐬀𐬞𐬀𐬥𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬐𐬆𐬵𐬭𐬞𐬆𐬨·𐬭𐬀𐬉𐬚𐬡𐬀𐬌𐬌𐬈𐬌𐬙𐬌·𐬭𐬀𐬊𐬑𐬴𐬥𐬎𐬴𐬎𐬎𐬀·𐬬𐬀𐬰𐬆𐬨𐬥𐬋>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬴𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬌𐬭𐬌𐬔𐬀𐬊𐬴𐬀𐬵𐬈>
  text <𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬜𐬁𐬥𐬀𐬵𐬈𐬾>
  text <𐬵𐬋·𐬌𐬚𐬭𐬀·𐬬𐬌𐬌𐬁𐬑𐬨𐬀𐬥𐬌𐬌𐬈𐬌𐬙𐬌>
  text <𐬵𐬋·𐬌𐬚𐬭𐬀·𐬞𐬀𐬭𐬆𐬯𐬀𐬥𐬌𐬌𐬈𐬌𐬙𐬌𐬼>
  text <𐬐𐬋·𐬨𐬅𐬨·𐬥𐬏𐬭𐬅𐬨·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬔𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬵𐬀𐬊𐬨𐬀𐬎𐬎𐬀𐬌𐬙𐬌𐬠𐬌𐬌𐬋·𐬰𐬀𐬊𐬚𐬭𐬁𐬠𐬌𐬌𐬋·𐬐𐬀𐬵𐬨𐬁𐬌·𐬀𐬰𐬆𐬨·𐬛𐬀𐬜𐬅𐬨·𐬀𐬯𐬞𐬀𐬌𐬌𐬅𐬨>
  text <𐬍𐬱𐬙𐬍𐬨·𐬀𐬯𐬞𐬀𐬌𐬌𐬅𐬨·𐬬𐬅𐬚𐬡𐬅𐬨·𐬵𐬀𐬎𐬎𐬀𐬵𐬈𐬗𐬀·𐬎𐬭𐬎𐬥𐬋·𐬫𐬀𐬊𐬲𐬛𐬁𐬚𐬭𐬆𐬨𐬼>
  text <𐬥𐬏𐬭𐬅𐬨·𐬀𐬵𐬨𐬌·𐬫𐬈𐬯𐬥𐬌𐬌𐬀𐬯𐬗𐬀>
  text <𐬬𐬀𐬵𐬨𐬌𐬌𐬀𐬯𐬗𐬀·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬁𐬀𐬝·𐬞𐬀𐬌𐬙𐬌·𐬀𐬎𐬎𐬁𐬌𐬙𐬌·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬴𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬌𐬭𐬌𐬔𐬀𐬊𐬴𐬀𐬵𐬈>
  text <𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬜𐬁𐬥𐬀𐬵𐬈𐬾>
  text <𐬁𐬛𐬌𐬨·𐬞𐬀𐬌𐬙𐬌𐬫𐬅𐬱·𐬥𐬌𐬲𐬛𐬎𐬎𐬀𐬭𐬀𐬌𐬙𐬌>
  text <𐬛𐬀𐬉𐬎𐬎𐬋·𐬫𐬋·𐬀𐬞𐬀𐬊𐬴𐬋>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬯𐬁𐬨𐬀𐬵𐬈>
  text <𐬐𐬀𐬎𐬭𐬎𐬎𐬀𐬵𐬈·𐬐𐬀𐬎𐬭𐬎𐬎𐬋𐬔𐬀𐬊𐬴𐬀𐬵𐬈>
  text <𐬐𐬀𐬎𐬭𐬎𐬎𐬀𐬵𐬈·𐬐𐬀𐬎𐬭𐬎𐬎𐬋𐬠𐬀𐬭𐬆𐬴𐬀𐬵𐬈>
  text <𐬐𐬀𐬎𐬭𐬎𐬎𐬀𐬵𐬈·𐬐𐬀𐬎𐬭𐬎𐬎𐬋𐬛𐬏𐬨𐬀𐬵𐬈>
  text <𐬛𐬀𐬖𐬀𐬵𐬈·𐬀𐬌𐬡𐬌𐬜𐬁𐬙𐬋𐬙𐬀𐬭𐬱𐬙𐬋𐬌𐬱𐬾>
  text <𐬵𐬅𐬨·𐬙𐬁𐬗𐬌𐬝·𐬠𐬁𐬰𐬎𐬱·𐬠𐬀𐬭𐬀𐬙𐬋>
  text <𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬀𐬯𐬗𐬀·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃·𐬛𐬀𐬉𐬎𐬎𐬀𐬯𐬗𐬀·𐬫𐬋>
  text <𐬀𐬞𐬀𐬊𐬴𐬋>
  text <𐬙𐬃·𐬫𐬏𐬌𐬜𐬌𐬌𐬀𐬚𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬚𐬭𐬌𐬀𐬌𐬌𐬀𐬭𐬆𐬨·𐬚𐬭𐬌𐬑𐬴𐬀𐬞𐬀𐬭𐬆𐬨𐬼>
  text <𐬁𐬛𐬌𐬨·𐬠𐬀𐬎𐬎𐬀𐬌𐬙𐬌·𐬀𐬌𐬡𐬌𐬀𐬊𐬘𐬃·𐬁𐬛𐬌𐬨·𐬠𐬀𐬎𐬎𐬀𐬌𐬙𐬌·𐬀𐬌𐬡𐬌𐬬𐬀𐬥𐬌𐬌𐬃·𐬛𐬀𐬉𐬎𐬎𐬋·𐬫𐬋>
  text <𐬀𐬞𐬀𐬊𐬴𐬋·𐬙𐬌𐬱𐬙𐬭𐬍𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨𐬾>
  text <𐬀𐬞𐬀𐬛𐬌𐬨·𐬀𐬜𐬁𐬝·𐬬𐬌𐬌𐬈𐬌𐬙𐬌>
  text <𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬵𐬁𐬚𐬭𐬋𐬨𐬀𐬯𐬀𐬢𐬵𐬆𐬨·𐬀𐬜𐬡𐬀𐬥𐬆𐬨𐬼>
  text <𐬯𐬁𐬛𐬭𐬆𐬨·𐬎𐬭𐬎𐬎𐬌𐬱𐬙𐬭𐬆𐬨𐬗𐬀·𐬥𐬌𐬨𐬭𐬏𐬌𐬙𐬈>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬯𐬁𐬛𐬭𐬆𐬨·𐬨𐬉·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬎𐬭𐬎𐬎𐬌𐬱𐬙𐬭𐬆𐬨·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀>
  text <𐬠𐬀𐬑𐬙𐬆𐬨·𐬛𐬀𐬉𐬥𐬈·𐬨𐬁𐬰𐬛𐬀𐬌𐬌𐬈𐬯𐬥𐬈𐬼>
  text <𐬥𐬋𐬌𐬝·𐬨𐬅𐬨·𐬥𐬏𐬭𐬅𐬨·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬈·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬌𐬾>
  text <𐬫𐬈𐬌𐬜𐬌𐬰𐬍𐬨𐬁·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬀𐬌𐬌𐬀𐬧𐬙𐬀·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬌>
  text <𐬀𐬎𐬎𐬌·𐬨𐬅𐬨·𐬀𐬎𐬎𐬌𐬠𐬀𐬡𐬭𐬌𐬌𐬅𐬨>
  text <𐬛𐬀𐬯𐬀𐬥𐬅𐬨·𐬀𐬯𐬞𐬀𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬎𐬱𐬙𐬭𐬀𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬔𐬀𐬎𐬎𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬔𐬀𐬌𐬭𐬌𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬀𐬞𐬅𐬨·𐬥𐬁𐬎𐬎𐬀𐬌𐬌𐬀𐬥𐬅𐬨·𐬀𐬊𐬘𐬋𐬾>
  text <𐬀𐬰𐬆𐬨·𐬫𐬋·𐬀𐬵𐬎𐬭𐬋·𐬨𐬀𐬰𐬛𐬃·𐬙𐬌𐬱𐬙𐬭𐬍𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬈𐬼>
  text <𐬀𐬎𐬎𐬌·𐬛𐬌𐬨·𐬀𐬎𐬎𐬌𐬠𐬀𐬭𐬁𐬨𐬌>
  text <𐬛𐬀𐬯𐬀𐬥𐬅𐬨·𐬀𐬯𐬞𐬀𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬎𐬱𐬙𐬭𐬀𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬔𐬀𐬎𐬎𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬔𐬀𐬌𐬭𐬌𐬥𐬅𐬨·𐬀𐬊𐬘𐬋>
  text <𐬛𐬀𐬯𐬀𐬥𐬅𐬨·𐬀𐬞𐬅𐬨·𐬥𐬁𐬎𐬎𐬀𐬌𐬌𐬀𐬥𐬅𐬨·𐬀𐬊𐬘𐬋𐬾>
  text <𐬁𐬀𐬝·𐬞𐬀𐬌𐬙𐬌·𐬀𐬎𐬎𐬁𐬌𐬙𐬌·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬙𐬃·𐬫𐬏𐬌𐬜𐬌𐬌𐬀𐬚𐬋·𐬰𐬀𐬭𐬀𐬚𐬎𐬱𐬙𐬭𐬀>
  text <𐬁𐬭𐬀𐬞𐬌𐬚𐬡𐬌𐬥𐬆𐬨·𐬰𐬭𐬎𐬎𐬁𐬥𐬆𐬨𐬼>
  text <𐬁𐬛𐬌𐬨·𐬠𐬀𐬎𐬎𐬀𐬌𐬙𐬌·𐬀𐬌𐬡𐬌𐬀𐬊𐬘𐬃·𐬁𐬛𐬌𐬨·𐬠𐬀𐬎𐬎𐬀𐬌𐬙𐬌·𐬀𐬌𐬡𐬌𐬬𐬀𐬥𐬌𐬌𐬃·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬛𐬀𐬉𐬏𐬨·𐬫𐬌𐬨·𐬀𐬞𐬀𐬊𐬴𐬆𐬨𐬾>
  text <𐬀𐬞𐬀𐬛𐬌𐬨·𐬀𐬜𐬁𐬝·𐬬𐬌𐬌𐬈𐬌𐬙𐬌>
  text <𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬵𐬁𐬚𐬭𐬋𐬨𐬀𐬯𐬀𐬢𐬵𐬆𐬨·𐬀𐬜𐬡𐬀𐬥𐬆𐬨𐬼>
  text <𐬎𐬱𐬙𐬀𐬙𐬁𐬙𐬆𐬨·𐬥𐬌𐬨𐬭𐬀𐬎𐬎𐬀𐬌𐬙𐬈>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬎𐬱𐬙𐬀𐬨𐬉·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬎𐬱𐬙𐬀·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀>
  text <𐬎𐬱𐬙𐬀·𐬛𐬀𐬉𐬥𐬈·𐬨𐬁𐬰𐬛𐬀𐬌𐬌𐬈𐬯𐬥𐬈>
  text <𐬎𐬱𐬙𐬀·𐬁𐬠𐬀𐬎𐬎𐬁𐬝·𐬛𐬀𐬌𐬦𐬵𐬀𐬎𐬎𐬋>
  text <𐬎𐬯·𐬬𐬋·𐬀𐬞𐬅𐬨·𐬀𐬜𐬀𐬎𐬎𐬋>
  text <𐬀𐬞𐬀𐬌𐬙𐬌𐬆𐬭𐬆𐬙𐬃·𐬘𐬀𐬯𐬃𐬧𐬙𐬌>
  text <𐬀𐬱𐬛𐬁𐬥𐬎𐬥𐬅𐬨𐬗𐬀·𐬫𐬀𐬎𐬎𐬀𐬥𐬅𐬨>
  text <𐬐𐬀𐬯𐬎𐬛𐬁𐬥𐬎𐬥𐬅𐬨𐬗𐬀·𐬬𐬁𐬯𐬙𐬭𐬀𐬥𐬅𐬨>
  text <𐬔𐬀𐬉𐬚𐬀𐬥𐬅𐬨𐬗𐬀·𐬀𐬯𐬙𐬎𐬎𐬀𐬌𐬙𐬌𐬥𐬅𐬨𐬾>
  text <𐬁𐬀𐬝·𐬞𐬀𐬌𐬙𐬌·𐬀𐬎𐬎𐬁𐬌𐬙𐬌·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬴𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬌𐬭𐬌𐬔𐬀𐬊𐬴𐬀𐬵𐬈>
  text <𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬜𐬁𐬥𐬀𐬵𐬈𐬾>
  text <𐬵𐬋·𐬰𐬭𐬀𐬌𐬌𐬋·𐬁𐬌𐬌𐬀𐬊𐬰𐬀𐬌𐬌𐬈𐬌𐬙𐬌>
  text <𐬵𐬋·𐬰𐬭𐬀𐬌𐬌𐬋·𐬬𐬍𐬎𐬎𐬀𐬊𐬰𐬀𐬌𐬌𐬈𐬌𐬙𐬌>
  text <𐬵𐬋·𐬰𐬭𐬀𐬌𐬌𐬋·𐬁𐬖𐬰𐬭𐬁𐬜𐬀𐬌𐬌𐬈𐬌𐬙𐬌>
  text <𐬵𐬋·𐬰𐬭𐬀𐬌𐬌𐬋·𐬬𐬍𐬖𐬰𐬭𐬁𐬜𐬀𐬌𐬌𐬈𐬌𐬙𐬌>
  text <𐬵𐬋·𐬰𐬭𐬀𐬌𐬌𐬋·𐬁𐬖𐬲𐬁𐬭𐬀𐬌𐬌𐬈𐬌𐬙𐬌>
  text <𐬵𐬋·𐬰𐬭𐬀𐬌𐬌𐬋·𐬬𐬍𐬖𐬲𐬁𐬭𐬀𐬌𐬌𐬈𐬌𐬙𐬌>
  text <𐬫𐬀𐬊𐬰𐬆𐬧𐬙𐬌·𐬬𐬍𐬯𐬞𐬈·𐬐𐬀𐬭𐬀𐬥𐬋>
  text <𐬰𐬭𐬀𐬌𐬌𐬁𐬌·𐬬𐬊𐬎𐬭𐬎𐬐𐬀𐬴𐬀𐬌𐬌𐬀>
  text <𐬁·𐬬𐬍𐬯𐬞𐬋·𐬨𐬀𐬌𐬜𐬌𐬌𐬋·𐬫𐬀𐬊𐬰𐬀𐬌𐬙𐬌𐬾>
  text <𐬎𐬯·𐬞𐬀𐬌𐬙𐬌·𐬀𐬜𐬁𐬝·𐬵𐬌𐬱𐬙𐬀𐬌𐬙𐬌·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃>
  text <𐬓𐬀𐬭𐬆𐬥𐬀𐬢𐬎𐬵𐬃·𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝𐬼>
  text <𐬎𐬯·𐬀𐬜𐬁𐬝·𐬵𐬌𐬱𐬙𐬁𐬝·𐬯𐬀𐬙𐬀𐬎𐬎𐬀𐬉𐬯𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃·𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀>
  text <𐬬𐬊𐬎𐬭𐬎𐬐𐬀𐬴𐬁𐬝𐬼>
  text <𐬁𐬀𐬝·𐬙𐬀𐬝·𐬛𐬎𐬥𐬨𐬅𐬥·𐬵𐬅𐬨𐬵𐬌𐬱𐬙𐬆𐬧𐬙𐬌>
  text <𐬎𐬯·𐬵𐬌𐬧𐬛𐬀𐬎𐬎𐬀𐬝·𐬞𐬀𐬌𐬙𐬌·𐬔𐬀𐬭𐬋𐬌𐬝>
  text <𐬫𐬋·𐬵𐬌𐬱𐬙𐬀𐬌𐬙𐬈·𐬨𐬀𐬌𐬜𐬌𐬨·𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈𐬾>
  text <𐬁𐬀𐬝·𐬙𐬀𐬝·𐬛𐬎𐬥𐬨𐬅𐬥·𐬟𐬭𐬀𐬴𐬁𐬎𐬞𐬀𐬌𐬌𐬈𐬌𐬙𐬌>
  text <𐬨𐬀𐬉𐬖𐬋𐬐𐬀𐬭𐬀·𐬀𐬴𐬀𐬎𐬎𐬀𐬥𐬋>
  text <𐬟𐬭𐬁·𐬞𐬊𐬎𐬭𐬎𐬎𐬋·𐬬𐬁𐬙𐬅𐬨·𐬬𐬀𐬰𐬀𐬌𐬙𐬌>
  text <𐬫𐬅𐬨·𐬞𐬀𐬚𐬋·𐬁𐬌𐬙𐬌·𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬟𐬭𐬁𐬛𐬀𐬝𐬔𐬀𐬉𐬚𐬋𐬼>
  text <𐬀𐬚𐬭𐬀·𐬞𐬀𐬯𐬗𐬀𐬉𐬙𐬀·𐬬𐬀𐬰𐬀𐬌𐬙𐬈>
  text <𐬬𐬁𐬙𐬋·𐬛𐬀𐬭𐬴𐬌𐬱·𐬨𐬀𐬰𐬛𐬀𐬜𐬁𐬙𐬋>
  text <𐬬𐬁𐬭𐬆𐬨𐬗𐬀·𐬨𐬀𐬉𐬖𐬆𐬨𐬗𐬀·𐬟𐬌𐬌𐬀𐬢𐬵𐬎𐬨𐬗𐬀>
  text <𐬀𐬎𐬎𐬌·𐬀𐬯𐬃·𐬀𐬎𐬎𐬌·𐬴𐬋𐬌𐬚𐬭𐬃>
  text <𐬀𐬎𐬎𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬀𐬞𐬅𐬨·𐬥𐬀𐬞𐬃𐬯𐬆𐬙𐬃·𐬁𐬞𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬴𐬋𐬌𐬚𐬭𐬋𐬠𐬀𐬑𐬙𐬃·𐬬𐬍𐬠𐬀𐬑𐬴𐬀𐬌𐬙𐬌·𐬬𐬁𐬙𐬀𐬯𐬗𐬀·𐬫𐬋·𐬛𐬀𐬭𐬴𐬌𐬱·𐬀𐬡𐬲𐬛𐬁𐬙𐬆𐬨𐬗𐬀·𐬓𐬀𐬭𐬆𐬥𐬋>
  text <𐬀𐬴𐬀𐬊𐬥𐬅𐬨𐬗𐬀·𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬀𐬎𐬎𐬀𐬜𐬁𐬝·𐬟𐬭𐬀𐬎𐬎𐬀𐬰𐬁𐬌𐬙𐬈>
  text <𐬑𐬴𐬋𐬌𐬚𐬥𐬌𐬌𐬁𐬝·𐬵𐬌𐬱·𐬎𐬴𐬀𐬌𐬌𐬁𐬝>
  text <𐬛𐬏𐬭𐬀𐬉𐬎𐬭𐬎𐬎𐬀𐬉𐬯𐬆𐬨·𐬞𐬀𐬌𐬙𐬌·𐬞𐬀𐬧𐬙𐬅𐬨>
  text <𐬠𐬀𐬖𐬋𐬠𐬀𐬑𐬙𐬆𐬨·𐬞𐬀𐬌𐬙𐬌·𐬫𐬀𐬊𐬥𐬆𐬨>
  text <𐬟𐬭𐬀𐬚𐬡𐬀𐬭𐬱𐬙𐬆𐬨·𐬞𐬀𐬌𐬙𐬌·𐬁𐬟𐬆𐬧𐬙𐬆𐬨>
  text <𐬰𐬀𐬊𐬴𐬁𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬰𐬀𐬊𐬴𐬁𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬫𐬁𐬭𐬆𐬗𐬀𐬭𐬴𐬋·𐬨𐬀𐬳𐬌𐬌𐬈𐬵𐬈>
  text <𐬀𐬵𐬎𐬭𐬀𐬗𐬀·𐬑𐬭𐬀𐬙𐬎𐬔𐬏𐬙𐬋>
  text <𐬀𐬎𐬭𐬎𐬥𐬀𐬗𐬀·𐬔𐬀𐬌𐬭𐬌𐬴𐬁𐬗𐬋>
  text <𐬯𐬌𐬲𐬛𐬭𐬀𐬗𐬀·𐬭𐬀𐬎𐬎𐬀𐬯𐬗𐬀𐬭𐬁𐬙𐬋>
  text <𐬎𐬰𐬌𐬌𐬋𐬭𐬆𐬧𐬙𐬆𐬨·𐬵𐬌𐬯𐬞𐬋𐬯𐬆𐬧𐬙𐬆𐬨>
  text <𐬵𐬎𐬌𐬌𐬁𐬌𐬭𐬌𐬌𐬁𐬗𐬀·𐬛𐬀𐬌𐬦𐬵𐬀𐬎𐬎𐬈>
  text <𐬎𐬰𐬘𐬀𐬯𐬆𐬧𐬙𐬆𐬨·𐬛𐬎𐬲𐬌𐬌𐬁𐬌𐬭𐬌𐬌𐬁𐬗𐬀𐬼>
  text <𐬐𐬀𐬜𐬀·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋>
  text <𐬵𐬎𐬌𐬌𐬁𐬌𐬭𐬌𐬌𐬃·𐬠𐬀𐬎𐬎𐬃𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬁𐬯𐬎𐬑𐬴𐬎𐬎𐬀𐬉𐬡𐬆𐬨·𐬑𐬴𐬎𐬎𐬌𐬡𐬌𐬬𐬁𐬰𐬆𐬨>
  text <𐬫𐬋·𐬀𐬎𐬎𐬀𐬎𐬎𐬀𐬝·𐬑𐬴𐬎𐬎𐬀𐬉𐬡𐬋·𐬬𐬀𐬰𐬀𐬌𐬙𐬈>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬫𐬀𐬚𐬀·𐬙𐬌𐬖𐬭𐬌𐬱·𐬨𐬀𐬌𐬥𐬌𐬌𐬀𐬎𐬎𐬀𐬯𐬃>
  text <𐬫𐬌𐬨·𐬀𐬢𐬵𐬀𐬝·𐬆𐬭𐬆𐬑𐬴𐬋·𐬑𐬴𐬎𐬎𐬌𐬡𐬌𐬌𐬴𐬎𐬱>
  text <𐬑𐬴𐬎𐬎𐬌𐬡𐬌𐬌𐬴𐬎𐬎𐬀𐬙𐬆𐬨𐬋·𐬀𐬌𐬭𐬌𐬌𐬀𐬥𐬅𐬨>
  text <𐬀𐬌𐬭𐬌𐬌𐬋𐬑𐬴𐬎𐬚𐬀𐬝·𐬵𐬀𐬗𐬀·𐬔𐬀𐬭𐬋𐬌𐬝>
  text <𐬓𐬀𐬥𐬎𐬎𐬀𐬧𐬙𐬆𐬨·𐬀𐬎𐬎𐬌·𐬔𐬀𐬌𐬭𐬍𐬨𐬾>
  text <𐬀𐬎𐬎𐬌·𐬛𐬌𐬨·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬀𐬎𐬎𐬅𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱·𐬵𐬉·𐬨𐬌𐬚𐬭𐬋>
  text <𐬞𐬊𐬎𐬭𐬎·𐬞𐬀𐬧𐬙𐬅𐬨·𐬟𐬭𐬀𐬗𐬀𐬉𐬴𐬀𐬉𐬙𐬆𐬨>
  text <𐬁𐬛𐬌𐬨·𐬞𐬀𐬯𐬐𐬁𐬝·𐬀𐬥𐬎𐬨𐬀𐬭𐬆𐬰𐬀𐬙𐬆𐬨>
  text <𐬀𐬴𐬌𐬱𐬗𐬀·𐬬𐬀𐬢𐬎𐬵𐬌·𐬠𐬆𐬭𐬆𐬰𐬀𐬌𐬙𐬌>
  text <𐬞𐬁𐬭𐬆𐬧𐬛𐬌𐬗𐬀·𐬭𐬀𐬊𐬭𐬀𐬚𐬀>
  text <𐬬𐬍𐬯𐬞𐬆𐬨𐬁·𐬀𐬵𐬨𐬁𐬝·𐬫𐬀𐬝·𐬀𐬉𐬨>
  text <𐬞𐬀𐬌𐬙𐬌𐬀𐬞𐬀𐬌𐬌𐬀𐬝·𐬬𐬀𐬰𐬆𐬨𐬥𐬋>
  text <𐬓𐬀𐬥𐬎𐬎𐬀𐬧𐬙𐬆𐬨·𐬀𐬎𐬎𐬌·𐬔𐬀𐬌𐬭𐬍𐬨>
  text <𐬓𐬀𐬥𐬎𐬎𐬀𐬙𐬀·𐬞𐬀𐬌𐬙𐬌·𐬥𐬌𐬭𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬞𐬀𐬌𐬭𐬌𐬐𐬃·𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌>
  text <𐬫𐬋·𐬞𐬀𐬌𐬭𐬌𐬐𐬃·𐬙𐬌𐬙𐬁𐬭𐬀𐬌𐬌𐬈𐬌𐬙𐬌>
  text <𐬫𐬃·𐬎𐬰𐬃𐬢𐬵𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬨𐬀𐬨𐬥𐬏𐬱·𐬯𐬙𐬁𐬭𐬅𐬨·𐬀𐬟𐬱𐬗𐬌𐬚𐬭𐬀𐬥𐬅𐬨>
  text <𐬬𐬍𐬯𐬞𐬀𐬥𐬅𐬨·𐬞𐬀𐬌𐬙𐬌𐬆𐬭𐬆𐬙𐬇𐬈𐬾>
  text <𐬙𐬃·𐬙𐬌𐬱𐬙𐬭𐬌𐬌𐬋·𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌>
  text <𐬬𐬍𐬎𐬎𐬁𐬌𐬙𐬌·𐬵𐬌𐬱·𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝𐬼>
  text <𐬁𐬀𐬝·𐬨𐬀𐬉𐬖𐬀·𐬎𐬯𐬟𐬭𐬀𐬎𐬎𐬃𐬧𐬙𐬈>
  text <𐬵𐬎𐬌𐬌𐬁𐬌𐬭𐬌𐬌𐬃·𐬁𐬞𐬋·𐬠𐬀𐬭𐬆𐬧𐬙𐬌𐬱>
  text <𐬫𐬁𐬵𐬎𐬎𐬀·𐬎𐬭𐬎𐬎𐬁𐬌𐬙𐬌𐬱·𐬀𐬡𐬭𐬃>
  text <𐬞𐬆𐬭𐬆𐬚𐬎·𐬀𐬌𐬞𐬌·𐬬𐬍𐬘𐬀𐬯𐬁𐬌𐬙𐬍𐬱>
  text <𐬀𐬎𐬎𐬋·𐬎𐬭𐬎𐬎𐬀𐬌𐬙𐬍𐬱·𐬵𐬀𐬞𐬙𐬀·𐬐𐬀𐬭𐬴𐬎𐬎𐬅𐬥𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬁𐬞𐬋·𐬞𐬀𐬌𐬙𐬌𐬱𐬨𐬀𐬭𐬆𐬧𐬙𐬈>
  text <𐬀𐬭𐬆𐬨𐬀𐬉𐬱𐬙𐬃·𐬟𐬭𐬁𐬙𐬀𐬝𐬗𐬀𐬭𐬀𐬙𐬀𐬯𐬗𐬀·𐬑𐬅𐬌𐬌𐬃·𐬚𐬭𐬀𐬊𐬙𐬋𐬯𐬙𐬁𐬙𐬀𐬯𐬗𐬀·𐬞𐬀𐬭𐬴𐬎𐬌𐬌𐬃>
  text <𐬬𐬀𐬌𐬭𐬌𐬌𐬃𐬯𐬗𐬀𐬼>
  text <𐬐𐬀𐬜𐬀𐬥𐬋·𐬀𐬎𐬎𐬌·𐬬𐬌𐬌𐬀𐬭𐬁𐬝>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬐𐬀𐬜𐬀·𐬑𐬃·𐬀𐬯𐬞𐬋𐬯𐬙𐬀𐬊𐬌𐬌𐬈𐬵𐬍𐬱>
  text <𐬀𐬞𐬅𐬨·𐬖𐬲𐬁𐬭𐬅𐬨·𐬀𐬌𐬡𐬌𐬖𐬲𐬁𐬭𐬆𐬨>
  text <𐬯𐬭𐬍𐬭𐬃𐬯𐬗𐬀·𐬀𐬯𐬋𐬴𐬋𐬌𐬚𐬭𐬃𐬯𐬗𐬀>
  text <𐬔𐬀𐬊𐬌𐬌𐬀𐬊𐬌𐬙𐬍𐬱𐬗𐬀·𐬁𐬙𐬀𐬗𐬌𐬧𐬙𐬍𐬱>
  text <𐬁𐬬𐬀𐬭𐬆𐬴𐬀𐬘𐬌𐬱·𐬎𐬭𐬎𐬎𐬀𐬭𐬀𐬥𐬅𐬨>
  text <𐬯𐬏𐬭𐬀·𐬬𐬀𐬑𐬴𐬌𐬌𐬈𐬧𐬙𐬈·𐬬𐬀𐬑𐬴𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬬𐬍𐬯𐬞𐬁𐬌𐬱·𐬥𐬀𐬉𐬥𐬌𐬲𐬀𐬌𐬙𐬌·𐬯𐬌𐬨𐬃>
  text <𐬀𐬞𐬀𐬌𐬌𐬀·𐬬𐬀𐬲𐬆𐬛𐬭𐬌𐬱·𐬎𐬑𐬴𐬌𐬌𐬈𐬌𐬙𐬌>
  text <𐬬𐬍𐬯𐬞𐬃𐬯𐬆𐬙𐬃·𐬛𐬁𐬨𐬅𐬥·𐬠𐬀𐬉𐬴𐬀𐬰𐬌𐬌𐬀𐬙𐬌𐬗𐬀·𐬯𐬆𐬎𐬎𐬌𐬱𐬙𐬋>
  text <𐬫𐬈𐬰𐬌·𐬀𐬉𐬨·𐬠𐬀𐬎𐬎𐬀𐬌𐬙𐬌·𐬫𐬀𐬱𐬙𐬋>
  text <𐬑𐬴𐬥𐬏𐬙𐬋·𐬟𐬭𐬌𐬚𐬋·𐬞𐬀𐬌𐬙𐬌𐬰𐬀𐬧𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬭𐬀𐬙𐬏𐬨·𐬞𐬀𐬌𐬙𐬌𐬛𐬀𐬉𐬨𐬗𐬀>
  text <𐬬𐬍𐬯𐬞𐬀𐬉𐬴𐬅𐬨·𐬯𐬙𐬁𐬭𐬅𐬨>
  text <𐬟𐬭𐬀𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬫𐬀𐬚𐬀·𐬥𐬀𐬭𐬅𐬨·𐬰𐬀𐬭𐬀𐬚𐬎𐬱𐬙𐬭𐬆𐬨𐬼>
  text <𐬫𐬌𐬨·𐬥𐬋𐬌𐬝·𐬨𐬆𐬭𐬆𐬖𐬆𐬧𐬙𐬈·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬥𐬋𐬌𐬝·𐬫𐬁𐬙𐬀𐬎𐬎𐬋·𐬞𐬀𐬌𐬭𐬌𐬐𐬃𐬯𐬗𐬀>
  text <𐬥𐬋𐬌𐬝·𐬫𐬁𐬙𐬀𐬎𐬎𐬋·𐬨𐬀𐬳𐬌𐬌𐬁𐬥𐬅𐬨>
  text <𐬥𐬀𐬉𐬜𐬀·𐬬𐬍𐬯𐬞𐬈·𐬵𐬀𐬚𐬭𐬀·𐬛𐬀𐬉𐬎𐬎𐬀>
  text <𐬨𐬀𐬵𐬭𐬐𐬀𐬚𐬁𐬌·𐬎𐬞𐬀𐬛𐬀𐬭𐬲𐬥𐬎𐬎𐬀𐬌𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬀𐬵𐬨𐬁𐬌·𐬵𐬀𐬰𐬀𐬢𐬭𐬆𐬨·𐬫𐬀𐬊𐬑𐬱𐬙𐬌𐬥𐬅𐬨>
  text <𐬟𐬭𐬀𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬀𐬟𐬱𐬗𐬌𐬚𐬭𐬀𐬉𐬴𐬎𐬎𐬀·𐬯𐬆𐬎𐬎𐬌𐬱𐬙𐬁𐬌>
  text <𐬫𐬋·𐬀𐬟𐬱𐬗𐬌𐬚𐬭𐬀𐬉𐬌𐬠𐬌𐬌𐬋·𐬁𐬌𐬙𐬌·𐬭𐬀𐬊𐬑𐬴𐬥𐬎𐬴𐬎𐬎𐬀·𐬬𐬀𐬰𐬆𐬨𐬥𐬋𐬾>
  text <𐬵𐬋·𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈>
  text <𐬀𐬨𐬀𐬎𐬎𐬀𐬙𐬋·𐬵𐬎𐬭𐬀𐬊𐬜𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬌𐬌𐬁𐬞𐬀𐬵𐬈>
  text <𐬬𐬍𐬯𐬞𐬇·𐬬𐬀𐬌𐬭𐬌𐬱·𐬁𐬗𐬀𐬭𐬀𐬌𐬙𐬌>
  text <𐬬𐬍𐬯𐬞𐬇𐬯𐬗𐬀·𐬯𐬭𐬍𐬭𐬇·𐬥𐬌𐬨𐬭𐬀𐬊𐬐𐬇>
  text <𐬬𐬍𐬯𐬞𐬇𐬯𐬗𐬀·𐬯𐬭𐬍𐬭𐬇·𐬀𐬞𐬀𐬖𐬲𐬁𐬌𐬭𐬈>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬴𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬌𐬭𐬌𐬔𐬀𐬊𐬴𐬀𐬵𐬈>
  text <𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬜𐬁𐬥𐬀𐬵𐬈𐬾>
  text <𐬁𐬀𐬝·𐬁𐬞𐬋·𐬀𐬎𐬎𐬀𐬠𐬀𐬭𐬆𐬧𐬙𐬈>
  text <𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬰𐬭𐬀𐬌𐬌𐬀𐬢𐬵𐬀𐬜𐬀·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬙𐬁𐬙𐬃·𐬎𐬭𐬎𐬎𐬁𐬚𐬭𐬃·𐬠𐬀𐬉𐬴𐬀𐬰𐬌𐬌𐬃>
  text <𐬙𐬃·𐬀𐬎𐬎𐬀𐬜𐬀·𐬬𐬍𐬠𐬀𐬑𐬴𐬀𐬌𐬙𐬌>
  text <𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬯𐬆𐬎𐬎𐬌𐬱𐬙𐬋>
  text <𐬫𐬀𐬚𐬀·𐬀𐬉𐬨·𐬠𐬀𐬎𐬎𐬀𐬌𐬙𐬌·𐬫𐬀𐬱𐬙𐬋>
  text <𐬑𐬴𐬥𐬏𐬙𐬋·𐬟𐬭𐬌𐬚𐬋·𐬞𐬀𐬌𐬙𐬌𐬰𐬀𐬧𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬬𐬍𐬯𐬞𐬁𐬌𐬱·𐬞𐬀𐬌𐬙𐬌𐬱𐬨𐬀𐬭𐬆𐬧𐬙𐬈>
  text <𐬫𐬁𐬌𐬱·𐬯𐬞𐬆𐬧𐬙𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬛𐬁𐬨𐬅𐬥>
  text <𐬀𐬜𐬀𐬌𐬭𐬌𐬰𐬆𐬨𐬁𐬌𐬱𐬗𐬀·𐬎𐬞𐬀𐬌𐬭𐬌𐬰𐬆𐬨𐬁𐬌𐬱𐬗𐬀·𐬫𐬁𐬗𐬀·𐬎𐬞𐬁𐬞𐬀·𐬫𐬁𐬗𐬀·𐬎𐬞𐬀𐬯𐬨𐬀·𐬫𐬁𐬗𐬀>
  text <𐬟𐬭𐬀𐬞𐬙𐬆𐬭𐬆𐬘𐬅𐬥·𐬫𐬁𐬗𐬀·𐬭𐬀𐬎𐬎𐬀𐬯𐬗𐬀𐬭𐬅𐬥·𐬫𐬁𐬗𐬀·𐬎𐬞𐬀𐬌𐬭𐬌·𐬙𐬃·𐬀𐬐𐬀𐬭𐬀𐬥𐬀·𐬀𐬥𐬀𐬖𐬭𐬀·𐬀𐬴𐬀𐬊𐬥𐬋>
  text <𐬯𐬙𐬌𐬱·𐬁𐬌𐬜𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬚𐬀𐬨𐬀𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨>
  text <𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬑𐬴𐬀𐬌𐬌𐬀𐬨𐬥𐬆𐬨>
  text <𐬌𐬯𐬁𐬥𐬆𐬨·𐬵𐬀𐬰𐬀𐬢𐬭𐬁𐬌·𐬀𐬌𐬌𐬀𐬞𐬙𐬀𐬥𐬅𐬨>
  text <𐬫𐬋·𐬛𐬀𐬜𐬁𐬌𐬙𐬌·𐬐𐬎𐬑𐬴𐬥𐬎𐬎𐬅𐬥𐬁𐬌>
  text <𐬞𐬀𐬎𐬭𐬎𐬱·𐬀𐬌𐬌𐬀𐬞𐬙𐬃·𐬘𐬀𐬌𐬜𐬌𐬌𐬀𐬧𐬙𐬁𐬌>
  text <𐬀𐬘𐬀𐬌𐬜𐬌𐬌𐬀𐬨𐬥𐬁𐬌·𐬨𐬀𐬳𐬌𐬌𐬁𐬌𐬾>
  text <𐬀𐬰𐬆𐬨·𐬛𐬀𐬜𐬅𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬊𐬨·𐬯𐬙𐬁𐬭𐬆𐬨·𐬫𐬌𐬨·𐬙𐬌𐬱𐬙𐬭𐬍𐬨>
  text <𐬀𐬎𐬎𐬃𐬧𐬙𐬆𐬨·𐬫𐬈𐬯𐬥𐬌𐬌𐬀𐬙𐬀>
  text <𐬀𐬎𐬎𐬃𐬧𐬙𐬆𐬨·𐬬𐬀𐬵𐬨𐬌𐬌𐬀𐬙𐬀>
  text <𐬀𐬎𐬎𐬃𐬧𐬙𐬆𐬨·𐬑𐬴𐬥𐬀𐬊𐬚𐬡𐬀𐬙𐬀>
  text <𐬀𐬎𐬎𐬃𐬧𐬙𐬆𐬨·𐬟𐬭𐬀𐬯𐬀𐬯𐬙𐬀𐬙𐬀>
  text <𐬫𐬀𐬚𐬀·𐬨𐬅𐬨𐬗𐬌𐬝·𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬾>
  text <𐬀𐬎𐬎𐬀𐬌𐬦𐬵𐬁𐬌·𐬞𐬀𐬌𐬭𐬌𐬐𐬀𐬌𐬌𐬁𐬌·𐬞𐬀𐬌𐬙𐬌𐬱𐬙𐬁𐬙𐬀𐬌𐬌𐬀𐬉𐬗𐬀·𐬞𐬀𐬌𐬙𐬌𐬯𐬗𐬀𐬞𐬙𐬀𐬌𐬌𐬀𐬉𐬗𐬀>
  text <𐬞𐬀𐬌𐬙𐬌𐬙𐬀𐬭𐬆𐬙𐬀𐬌𐬌𐬀𐬉𐬗𐬀·𐬞𐬀𐬌𐬙𐬌𐬌𐬀𐬊𐬔𐬆𐬝𐬝𐬠𐬀𐬉𐬴𐬀𐬟𐬌𐬌𐬁𐬌𐬗𐬀·𐬫𐬁·𐬛𐬎𐬲𐬌𐬌𐬁𐬌𐬭𐬌𐬌𐬀·𐬫𐬅𐬨·𐬨𐬀𐬳𐬌𐬌𐬁𐬐𐬀>
  text <𐬀𐬎𐬎𐬌·𐬛𐬎𐬲𐬎𐬎𐬀𐬗𐬀𐬢𐬵𐬋·𐬵𐬎𐬌𐬌𐬁𐬌𐬭𐬌𐬌𐬅𐬨·𐬥𐬅𐬨𐬀·𐬀𐬊𐬘𐬀𐬌𐬙𐬈𐬾>
  text <𐬫𐬈𐬜𐬌𐬰𐬍·𐬀𐬰𐬆𐬨·𐬥𐬋𐬌𐬝·𐬛𐬀𐬌𐬜𐬌𐬌𐬅𐬨·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬀𐬊𐬨·𐬯𐬙𐬁𐬭𐬆𐬨>
  text <𐬫𐬌𐬨·𐬙𐬌𐬱𐬙𐬭𐬍𐬨>
  text <𐬵𐬎𐬌𐬌𐬁𐬌𐬭𐬌𐬌𐬅𐬨·𐬥𐬅𐬨𐬀·𐬀𐬊𐬘𐬀𐬌𐬙𐬈>
  text <𐬵𐬀𐬨𐬀𐬵𐬈·𐬰𐬍𐬨𐬉·𐬌𐬜𐬀·𐬀𐬌𐬌𐬅𐬥·𐬵𐬀𐬨𐬀𐬌𐬌𐬃·𐬬𐬁·𐬑𐬴𐬀𐬞𐬋>
  text <𐬑𐬃·𐬞𐬀𐬌𐬭𐬌𐬐𐬀·𐬫𐬁·𐬛𐬎𐬲𐬌𐬌𐬁𐬌𐬭𐬌𐬌𐬀>
  text <𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋>
  text <𐬞𐬀𐬭𐬋𐬌𐬝·𐬞𐬀𐬌𐬭𐬌𐬚𐬥𐬆𐬨·𐬀𐬢𐬵𐬎𐬎𐬅𐬨·𐬀𐬎𐬎𐬀𐬵𐬌𐬯𐬌𐬜𐬌𐬌𐬁𐬝>
  text <𐬁𐬗𐬀·𐬞𐬀𐬭𐬀𐬗𐬀·𐬛𐬎𐬎𐬀𐬭𐬀𐬌𐬙𐬌𐬾>
  text <𐬙𐬌𐬱𐬙𐬭𐬌𐬌𐬋·𐬰𐬍·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃·𐬀𐬎𐬎𐬅𐬨·𐬞𐬀𐬌𐬭𐬌𐬐𐬅𐬨·𐬁𐬛𐬀𐬭𐬆𐬰𐬀𐬌𐬌𐬈𐬌𐬙𐬌>
  text <𐬠𐬌𐬠𐬛𐬁𐬌𐬱𐬗𐬀·𐬚𐬭𐬌𐬠𐬛𐬁𐬌𐬱𐬗𐬀·𐬀𐬎𐬎𐬀𐬥𐬆𐬨𐬥𐬁𐬌𐬱𐬗𐬀·𐬬𐬍𐬯𐬞𐬀𐬠𐬛𐬁𐬌𐬱𐬗𐬀·𐬨𐬅𐬥𐬀𐬌𐬌𐬆𐬥·𐬀𐬵𐬈>
  text <𐬫𐬀𐬚𐬀·𐬵𐬀𐬰𐬀𐬢𐬭𐬆𐬨·𐬥𐬀𐬭𐬅𐬨>
  text <𐬋𐬌𐬨·𐬥𐬀𐬭𐬆𐬨·𐬁𐬛𐬀𐬭𐬆𐬰𐬀𐬌𐬌𐬋𐬌𐬝>
  text <𐬫𐬋𐬌·𐬵𐬌𐬌𐬅𐬥·𐬀𐬯𐬙𐬌·𐬀𐬊𐬘𐬀𐬢𐬵𐬀·𐬀𐬊𐬘𐬌𐬱𐬙𐬀𐬾>
  text <𐬫𐬀𐬝·𐬰𐬍·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬙𐬌𐬱𐬙𐬭𐬌𐬌𐬈𐬵𐬈·𐬭𐬀𐬉𐬎𐬎𐬀𐬙𐬋>
  text <𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬀𐬌𐬡𐬌𐬯𐬀𐬗𐬌𐬌𐬁𐬭𐬆𐬱·𐬛𐬁𐬌𐬙𐬍𐬨·𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬫𐬀𐬚𐬀𐬵𐬉·𐬀𐬯𐬙𐬌>
  text <𐬛𐬁𐬌𐬙𐬌𐬌𐬋𐬙𐬆𐬨𐬋·𐬫𐬀𐬯𐬥𐬀𐬯𐬗𐬀·𐬬𐬀𐬵𐬨𐬀𐬯𐬗𐬀·𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬼>
  text <𐬥𐬋𐬌𐬝·𐬌𐬚𐬭𐬀·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬟𐬭𐬅𐬱·𐬵𐬌𐬌𐬁𐬝·𐬵𐬀𐬉𐬥𐬀·𐬥𐬋𐬌𐬝·𐬬𐬋𐬌𐬖𐬥𐬀·𐬥𐬋𐬌𐬝·𐬞𐬅𐬨𐬀>
  text <𐬥𐬋𐬌𐬝·𐬐𐬀𐬞𐬀𐬯𐬙𐬌𐬱·𐬥𐬋𐬌𐬝·𐬵𐬀𐬉𐬥𐬌𐬌𐬋·𐬭𐬀𐬚𐬋·𐬥𐬋𐬌𐬝·𐬎𐬰𐬔𐬆𐬭𐬆𐬞𐬙𐬋·𐬛𐬭𐬀𐬟𐬴𐬋𐬾>
  text <𐬞𐬀𐬌𐬙𐬌·𐬛𐬌𐬨·𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬐𐬀𐬝·𐬰𐬍·𐬀𐬯𐬙𐬌·𐬀𐬵𐬎𐬭𐬀·𐬨𐬀𐬰𐬛𐬀·𐬙𐬌𐬱𐬙𐬭𐬌𐬌𐬈𐬵𐬈·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬛𐬁𐬌𐬙𐬌𐬌𐬋𐬙𐬆𐬨𐬋>
  text <𐬫𐬀𐬯𐬥𐬀𐬯𐬗𐬀·𐬬𐬀𐬵𐬨𐬀𐬯𐬗𐬀·𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬰𐬀𐬊𐬚𐬭𐬃·𐬵𐬉·𐬎𐬰𐬠𐬁𐬭𐬀𐬌𐬌𐬆𐬥·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬠𐬀𐬭𐬆𐬯𐬨𐬀·𐬵𐬉·𐬯𐬙𐬆𐬭𐬆𐬥𐬀𐬌𐬌𐬆𐬥·𐬀𐬌𐬭𐬌𐬌𐬃>
  text <𐬛𐬀𐬌𐬦𐬵𐬁𐬎𐬎𐬋·𐬞𐬀𐬯𐬏𐬨·𐬵𐬉·𐬞𐬀𐬗𐬀𐬌𐬌𐬆𐬥·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬀𐬎𐬭𐬎𐬴𐬆𐬨·𐬬𐬁·𐬬𐬊𐬵𐬎𐬔𐬀𐬊𐬥𐬆𐬨>
  text <𐬬𐬁·𐬐𐬁𐬗𐬌𐬝·𐬬𐬁·𐬔𐬀𐬊𐬥𐬀𐬥𐬅𐬨·𐬵𐬀𐬨𐬋𐬔𐬀𐬊𐬥𐬆𐬨𐬾>
  text <𐬨𐬁𐬵𐬉·𐬨𐬀𐬌𐬭𐬌𐬌𐬋·𐬔𐬆𐬎𐬭𐬎𐬎𐬀𐬌𐬌𐬋𐬌𐬝·𐬨𐬁·𐬘𐬀𐬵𐬌𐬐𐬀·𐬨𐬁·𐬀𐬴𐬁𐬎𐬎𐬋·𐬀𐬯𐬭𐬁𐬎𐬎𐬀𐬌𐬌𐬀𐬝𐬔𐬁𐬚𐬋>
  text <𐬀𐬵𐬎𐬨𐬆𐬭𐬆𐬑𐬱·𐬞𐬀𐬌𐬙𐬌𐬌𐬁𐬭𐬆𐬥𐬋·𐬌𐬨𐬅𐬨·𐬛𐬀𐬉𐬥𐬅𐬨·𐬫𐬅𐬨·𐬁𐬵𐬏𐬌𐬭𐬍𐬨·𐬰𐬀𐬭𐬀𐬚𐬎𐬱𐬙𐬭𐬍𐬨𐬾>
  text <𐬫𐬈𐬰𐬌𐬴𐬉·𐬨𐬀𐬌𐬭𐬌𐬌𐬋·𐬔𐬆𐬎𐬭𐬎𐬎𐬀𐬌𐬌𐬁𐬝·𐬘𐬀𐬵𐬌𐬐𐬀·𐬬𐬁·𐬀𐬴𐬁𐬎𐬎𐬋·𐬬𐬁·𐬀𐬯𐬭𐬁𐬎𐬎𐬀𐬌𐬌𐬀𐬝𐬔𐬁𐬚𐬋>
  text <𐬀𐬵𐬎𐬨𐬆𐬭𐬆𐬑𐬱·𐬞𐬀𐬌𐬙𐬌𐬌𐬁𐬭𐬆𐬥𐬋·𐬌𐬨𐬅𐬨·𐬛𐬀𐬉𐬥𐬅𐬨·𐬫𐬅𐬨·𐬁𐬵𐬏𐬌𐬭𐬍𐬨·𐬰𐬀𐬭𐬀𐬚𐬎𐬱𐬙𐬭𐬍𐬨>
  text <𐬞𐬀𐬭𐬀·𐬠𐬀𐬉𐬴𐬀𐬰𐬀·𐬵𐬀𐬗𐬀𐬌𐬙𐬈>
  text <𐬙𐬌𐬱𐬙𐬭𐬌𐬌𐬋·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃𐬾>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬬𐬋𐬌𐬖𐬥𐬃·𐬘𐬀𐬯𐬃𐬧𐬙𐬌𐬼>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬵𐬀𐬉𐬥𐬀·𐬟𐬭𐬀𐬞𐬀𐬙𐬃𐬧𐬙𐬌𐬼>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬘𐬀𐬥𐬌𐬌𐬃𐬧𐬙𐬌·𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀·𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀·𐬠𐬀𐬉𐬎𐬎𐬀𐬭𐬆𐬖𐬥𐬁𐬌>
  text <𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬙𐬌𐬱𐬙𐬭𐬌𐬌𐬈𐬵𐬈·𐬯𐬙𐬁𐬭𐬋·𐬭𐬀𐬉𐬎𐬎𐬀𐬙𐬋·𐬓𐬀𐬭𐬆𐬥𐬀𐬢𐬎𐬵𐬀𐬙𐬋·𐬯𐬀𐬙𐬀𐬎𐬎𐬀𐬉𐬯𐬀𐬵𐬈·𐬟𐬭𐬁𐬞𐬀𐬵𐬈>
  text <𐬯𐬏𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬚𐬀·𐬘𐬀𐬨𐬌𐬌𐬁𐬝·𐬫𐬀𐬚𐬀·𐬁𐬟𐬭𐬍𐬥𐬁𐬨𐬌𐬾>
  text <𐬀𐬴𐬆𐬨·𐬬𐬊𐬵𐬏𐬾>
text <Drwasp Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬛𐬭𐬎𐬎𐬁𐬯𐬞𐬀𐬌𐬌𐬃·𐬯𐬏𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬛𐬭𐬎𐬎𐬁𐬯𐬞𐬅𐬨·𐬯𐬏𐬭𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈·𐬛𐬭𐬎𐬎𐬋𐬞𐬀𐬯𐬎𐬎𐬅𐬨>
  text <𐬛𐬭𐬎𐬎𐬋𐬯𐬙𐬀𐬊𐬭𐬅𐬨·𐬛𐬭𐬎𐬎𐬋𐬎𐬭𐬎𐬎𐬀𐬚𐬅𐬨·𐬛𐬭𐬎𐬎𐬋𐬀𐬞𐬆𐬭𐬆𐬥𐬁𐬌𐬌𐬎𐬐𐬅𐬨·𐬞𐬊𐬎𐬭𐬎𐬯𐬞𐬀𐬑𐬱𐬙𐬌·𐬛𐬏𐬭𐬁𐬝>
  text <𐬞𐬌𐬚𐬀𐬥𐬀·𐬓𐬁𐬚𐬭𐬀𐬎𐬎𐬀𐬥𐬀·𐬛𐬀𐬭𐬆𐬖𐬋𐬵𐬀𐬑𐬆𐬜𐬭𐬀𐬌𐬌𐬀𐬥𐬀>
  text <𐬫𐬎𐬑𐬙𐬀𐬀𐬯𐬞𐬅𐬨·𐬬𐬀𐬭𐬆𐬙𐬋𐬭𐬀𐬚𐬅𐬨>
  text <𐬓𐬀𐬥𐬀𐬝𐬗𐬀𐬑𐬭𐬅𐬨·𐬟𐬴𐬀𐬊𐬥𐬍𐬨·𐬨𐬀𐬭𐬆𐬰𐬅𐬨>
  text <𐬀𐬨𐬀𐬎𐬎𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨·𐬓𐬁𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬛𐬭𐬎𐬎𐬋𐬯𐬙𐬁𐬌𐬙𐬍𐬨·𐬛𐬭𐬎𐬎𐬋𐬬𐬀𐬭𐬆𐬙𐬅𐬨>
  text <𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬵𐬀𐬊𐬳𐬌𐬌𐬀𐬢𐬵𐬋·𐬞𐬀𐬭𐬀𐬜𐬁𐬙𐬋>
  text <𐬎𐬞𐬀·𐬎𐬞𐬀𐬠𐬛𐬌·𐬵𐬀𐬭𐬀𐬌𐬌𐬃·𐬠𐬆𐬭𐬆𐬰𐬋>
  text <𐬯𐬭𐬍𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨·𐬎𐬙𐬀·𐬰𐬀𐬊𐬚𐬭𐬅𐬨>
  text <𐬟𐬭𐬀𐬠𐬀𐬭𐬋𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬬𐬍𐬯𐬞𐬈·𐬛𐬀𐬉𐬎𐬎𐬀·𐬨𐬁𐬰𐬀𐬥𐬌𐬌𐬀>
  text <𐬫𐬀𐬚𐬀·𐬀𐬰𐬆𐬨·𐬥𐬋𐬌𐬝·𐬙𐬀𐬭𐬱𐬙𐬋·𐬟𐬭𐬁𐬥𐬨𐬁𐬥𐬈>
  text <𐬚𐬡𐬀𐬉𐬴𐬁𐬝·𐬞𐬀𐬭𐬋·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬟𐬭𐬁·𐬀𐬵𐬨𐬁𐬝·𐬞𐬀𐬭𐬋·𐬬𐬍𐬯𐬞𐬈·𐬛𐬀𐬉𐬎𐬎𐬀>
  text <𐬀𐬥𐬎𐬯𐬋·𐬙𐬀𐬭𐬱𐬙𐬀·𐬥𐬆𐬨𐬃𐬧𐬙𐬈>
  text <𐬙𐬀𐬭𐬱𐬙𐬀·𐬙𐬆𐬨𐬀𐬢𐬵𐬋·𐬛𐬎𐬎𐬁𐬭𐬃𐬧𐬙𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬭𐬎𐬎𐬁𐬯𐬞𐬀·𐬯𐬏𐬭𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌>
  text <𐬚𐬭𐬁𐬚𐬭𐬌·𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬅𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬙𐬅𐬨·𐬫𐬀𐬰𐬁𐬌·𐬵𐬎𐬌𐬌𐬀𐬱𐬙𐬀·𐬫𐬀𐬯𐬥𐬀>
  text <𐬛𐬭𐬎𐬎𐬁𐬯𐬞𐬅𐬨·𐬯𐬏𐬭𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬛𐬭𐬎𐬎𐬁𐬯𐬞𐬅𐬨·𐬯𐬏𐬭𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋>
  text <𐬵𐬎𐬐𐬀𐬌𐬭𐬌𐬌𐬁𐬝·𐬵𐬀𐬗𐬀·𐬠𐬀𐬭𐬆𐬰𐬀𐬢𐬵𐬀𐬝>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨·𐬎𐬙𐬀·𐬰𐬀𐬊𐬚𐬭𐬅𐬨>
  text <𐬟𐬭𐬀𐬠𐬀𐬭𐬋𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬚𐬀·𐬀𐬰𐬆𐬨·𐬟𐬴𐬀𐬊𐬥𐬌·𐬬𐬅𐬚𐬡𐬀>
  text <𐬀𐬎𐬎𐬀𐬠𐬀𐬭𐬁𐬥𐬌·𐬀𐬎𐬎𐬌·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬫𐬀𐬚𐬀·𐬀𐬰𐬆𐬨·𐬀𐬨𐬆𐬭𐬆𐬑𐬙𐬍𐬨>
  text <𐬀𐬎𐬎𐬌𐬠𐬀𐬭𐬁𐬥𐬌·𐬀𐬎𐬎𐬌·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋𐬼>
  text <𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌>
  text <𐬎𐬎𐬀·𐬴𐬎𐬜𐬆𐬨𐬗𐬀·𐬙𐬀𐬭𐬴𐬥𐬆𐬨𐬗𐬀>
  text <𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌>
  text <𐬎𐬎𐬀·𐬰𐬀𐬊𐬎𐬭𐬎𐬎𐬅𐬨𐬗𐬀·𐬨𐬆𐬭𐬆𐬚𐬌𐬌𐬏𐬨𐬗𐬀>
  text <𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌>
  text <𐬎𐬎𐬀·𐬔𐬀𐬭𐬆𐬨𐬆𐬨𐬗𐬀·𐬬𐬁𐬙𐬆𐬨·𐬀𐬊𐬙𐬆𐬨𐬗𐬀>
  text <𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬵𐬀𐬰𐬀𐬢𐬭𐬆𐬨·𐬀𐬌𐬡𐬌𐬔𐬁𐬨𐬀𐬥𐬅𐬨𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬭𐬎𐬎𐬁𐬯𐬞𐬀·𐬯𐬏𐬭𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌>
  text <𐬚𐬭𐬁𐬚𐬭𐬌·𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬬𐬍𐬯𐬋·𐬞𐬎𐬚𐬭𐬋·𐬁𐬚𐬡𐬌𐬌𐬁𐬥𐬋𐬌𐬱>
  text <𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋>
  text <𐬎𐬞𐬀·𐬬𐬀𐬭𐬆𐬥𐬆𐬨·𐬗𐬀𐬚𐬭𐬎𐬔𐬀𐬊𐬴𐬆𐬨>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨·𐬎𐬙𐬀·𐬰𐬀𐬊𐬚𐬭𐬅𐬨>
  text <𐬟𐬭𐬀𐬠𐬀𐬭𐬋𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬀𐬲𐬍𐬨·𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨·𐬑𐬴𐬎𐬎𐬀𐬱𐬀𐬴𐬍𐬨·𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬍𐬨>
  text <𐬀𐬱𐬀𐬊𐬘𐬀𐬢𐬵𐬆𐬨·𐬛𐬀𐬉𐬎𐬎𐬍𐬨·𐬛𐬭𐬎𐬘𐬆𐬨·𐬀𐬖𐬆𐬨·𐬔𐬀𐬉𐬚𐬁𐬎𐬎𐬌𐬌𐬋·𐬛𐬭𐬎𐬎𐬀𐬧𐬙𐬆𐬨·𐬫𐬅𐬨·𐬀𐬱𐬀𐬊𐬘𐬀𐬯𐬙𐬆𐬨𐬅𐬨>
  text <𐬛𐬭𐬎𐬘𐬆𐬨·𐬟𐬭𐬀𐬗𐬀·𐬐𐬆𐬭𐬆𐬧𐬙𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨>
  text <𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼>
  text <𐬎𐬙𐬀𐬵𐬉·𐬬𐬀𐬧𐬙𐬀·𐬀𐬰𐬁𐬥𐬌>
  text <𐬯𐬀𐬢𐬵𐬀𐬎𐬎𐬁𐬗𐬌·𐬀𐬭𐬆𐬥𐬀𐬎𐬎𐬁𐬗𐬌>
  text <𐬫𐬋𐬌·𐬵𐬆𐬥·𐬐𐬆𐬵𐬭𐬞𐬀·𐬯𐬭𐬀𐬉𐬱𐬙𐬀·𐬰𐬀𐬰𐬁𐬙𐬇𐬈>
  text <𐬔𐬀𐬉𐬚𐬌𐬌𐬁𐬌·𐬙𐬉·𐬫𐬋𐬌·𐬀𐬠𐬛𐬋𐬙𐬆𐬨𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬠𐬀𐬉𐬴𐬀𐬰𐬌𐬌𐬋>
  text <𐬯𐬭𐬍𐬭𐬋·𐬑𐬴𐬀𐬚𐬭𐬌𐬌𐬋·𐬰𐬀𐬌𐬭𐬌𐬛𐬋𐬌𐬚𐬭𐬋>
  text <𐬠𐬀𐬭𐬆𐬰𐬌𐬱𐬙𐬈·𐬞𐬀𐬌𐬙𐬌·𐬠𐬀𐬭𐬆𐬰𐬀𐬵𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃𐬼>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬚𐬀·𐬀𐬰𐬆𐬨·𐬠𐬀𐬧𐬛𐬀𐬌𐬌𐬈𐬥𐬌>
  text <𐬨𐬀𐬌𐬭𐬍𐬨·𐬙𐬏𐬌𐬭𐬍𐬨·𐬟𐬭𐬀𐬢𐬭𐬀𐬯𐬌𐬌𐬁𐬥𐬆𐬨>
  text <𐬎𐬙𐬀·𐬠𐬀𐬯𐬙𐬆𐬨·𐬬𐬁𐬜𐬀𐬌𐬌𐬈𐬥𐬌>
  text <𐬎𐬙𐬀·𐬠𐬀𐬯𐬙𐬆𐬨·𐬎𐬞𐬀𐬥𐬀𐬌𐬌𐬈𐬥𐬌·𐬠𐬀𐬯𐬙𐬆𐬨·𐬐𐬀𐬎𐬎𐬋𐬌𐬱·𐬵𐬀𐬊𐬯𐬭𐬀𐬎𐬎𐬀𐬢𐬵𐬀𐬵𐬈>
  text <𐬘𐬀𐬥𐬁𐬝·𐬙𐬆𐬨·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬌𐬌𐬁𐬞𐬀𐬵𐬈>
  text <𐬞𐬎𐬚𐬭𐬋·𐬐𐬀𐬉𐬥𐬀·𐬯𐬌𐬌𐬁𐬎𐬎𐬀𐬭𐬴𐬁𐬥𐬁𐬌>
  text <𐬰𐬏𐬭𐬋𐬘𐬀𐬙𐬀𐬵𐬈·𐬥𐬀𐬭𐬀𐬵𐬈>
  text <𐬀𐬖𐬭𐬀𐬉𐬭𐬀𐬚𐬀𐬵𐬈𐬗𐬀·𐬥𐬀𐬭𐬀𐬎𐬎𐬀𐬵𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬭𐬴𐬀·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬑𐬴𐬀𐬚𐬭𐬁𐬌·𐬵𐬀𐬧𐬐𐬆𐬭𐬆𐬨𐬋·𐬵𐬀𐬊𐬯𐬭𐬀𐬎𐬎𐬀>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬎𐬌𐬌𐬁𐬞𐬀𐬵𐬈>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨·𐬎𐬙𐬀·𐬰𐬀𐬊𐬚𐬭𐬅𐬨>
  text <𐬟𐬭𐬀𐬠𐬀𐬭𐬋𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬨𐬀𐬌𐬭𐬍𐬨·𐬙𐬏𐬌𐬭𐬍𐬨·𐬟𐬭𐬀𐬢𐬭𐬀𐬯𐬌𐬌𐬁𐬥𐬆𐬨>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬎𐬌𐬌𐬁𐬞𐬀𐬵𐬈>
  text <𐬞𐬎𐬚𐬭𐬋·𐬐𐬀𐬉𐬥𐬀·𐬯𐬌𐬌𐬁𐬎𐬎𐬀𐬭𐬴𐬁𐬥𐬁𐬌>
  text <𐬰𐬏𐬭𐬋𐬘𐬀𐬙𐬀𐬵𐬈·𐬥𐬀𐬭𐬀𐬵𐬈>
  text <𐬀𐬖𐬭𐬀𐬉𐬭𐬀𐬚𐬀𐬵𐬈𐬗𐬀·𐬥𐬀𐬭𐬀𐬎𐬎𐬀𐬵𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋>
  text <𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬬𐬀𐬢𐬵𐬎𐬌𐬌𐬃·𐬛𐬁𐬌𐬙𐬌𐬌𐬀𐬌𐬌𐬃>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬼>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬚𐬀·𐬀𐬰𐬆𐬨·𐬵𐬁𐬗𐬀𐬌𐬌𐬈𐬥𐬈>
  text <𐬬𐬀𐬢𐬎𐬵𐬍𐬨·𐬁𐬰𐬁𐬙𐬅𐬨·𐬵𐬎𐬙𐬀𐬊𐬯𐬅𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬏𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬬𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬫𐬁𐬨𐬉·𐬛𐬀𐬉𐬥𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨>
  text <𐬰𐬭𐬀𐬯𐬗𐬀·𐬛𐬁𐬝·𐬀𐬞𐬌𐬗𐬀·𐬀𐬊𐬙𐬁𐬝>
  text <𐬫𐬁𐬨𐬉·𐬬𐬀𐬭𐬆𐬰𐬁𐬥𐬁𐬌·𐬬𐬀𐬢𐬎𐬵𐬍𐬨·𐬛𐬁𐬝·𐬟𐬭𐬀𐬯𐬀𐬯𐬙𐬍𐬨𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬭𐬎𐬎𐬁𐬯𐬞𐬅𐬨·𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬠𐬆𐬭𐬆𐬰𐬀𐬌𐬜𐬌𐬱·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋>
  text <𐬞𐬀𐬯𐬥𐬈·𐬁𐬞𐬋·𐬛𐬁𐬌𐬙𐬌𐬌𐬀𐬌𐬌𐬃>
  text <𐬯𐬀𐬙𐬆𐬨·𐬀𐬯𐬞𐬀𐬥𐬅𐬨·𐬵𐬀𐬰𐬀𐬢𐬭𐬆𐬨·𐬔𐬀𐬎𐬎𐬅𐬨·𐬠𐬀𐬉𐬎𐬎𐬀𐬭𐬆·𐬀𐬥𐬎𐬨𐬀𐬌𐬌𐬀𐬥𐬅𐬨·𐬎𐬙𐬀·𐬰𐬀𐬊𐬚𐬭𐬅𐬨>
  text <𐬟𐬭𐬀𐬠𐬀𐬭𐬋𐬼>
  text <𐬛𐬀𐬰𐬛𐬌𐬨𐬉·𐬬𐬀𐬢𐬎𐬵𐬌·𐬯𐬆𐬎𐬎𐬌𐬱𐬙𐬈>
  text <𐬛𐬭𐬎𐬎𐬁𐬯𐬞𐬈·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀>
  text <𐬀𐬱𐬙𐬀·𐬀𐬎𐬭𐬎𐬎𐬀𐬧𐬙𐬋·𐬬𐬍𐬯𐬞𐬀𐬚𐬀𐬎𐬭𐬎𐬎𐬋·𐬀𐬱𐬙𐬋𐬌𐬱·𐬞𐬎𐬚𐬭𐬋·𐬬𐬍𐬯𐬞𐬀𐬚𐬀𐬎𐬭𐬎𐬎𐬋·𐬎𐬭𐬎𐬎𐬌𐬑𐬀𐬊𐬜𐬋>
  text <𐬎𐬭𐬎𐬎𐬌𐬬𐬆𐬭𐬆𐬚𐬭𐬋·𐬯𐬙𐬎𐬎𐬍𐬨𐬀𐬥𐬀𐬊𐬚𐬭𐬌𐬱·𐬫𐬈𐬦𐬵𐬈·𐬵𐬀𐬞𐬙𐬀·𐬯𐬀𐬙𐬀·𐬎𐬱𐬙𐬭𐬀𐬥𐬅𐬨·𐬘𐬀𐬌𐬥𐬌𐬌𐬁𐬎𐬎𐬀𐬭𐬀𐬝>
  text <𐬞𐬀𐬯𐬗𐬀·𐬓𐬍𐬜𐬀𐬵𐬈𐬼>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀·𐬨𐬀𐬌𐬭𐬌𐬌𐬈𐬵𐬈·𐬟𐬌𐬌𐬀𐬊𐬥𐬀𐬵𐬈·𐬀𐬭𐬆𐬘𐬀𐬝𐬀𐬯𐬞𐬀𐬵𐬈𐬼>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀·𐬛𐬀𐬭𐬴𐬌𐬥𐬌𐬐𐬀𐬵𐬈·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬵𐬈𐬾>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬙𐬅𐬚𐬭𐬌𐬌𐬁𐬎𐬎𐬀𐬧𐬙𐬆𐬨·𐬛𐬎𐬲𐬛𐬀𐬉𐬥𐬆𐬨>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬌>
  text <𐬯𐬞𐬌𐬥𐬘𐬀𐬎𐬭𐬎𐬳𐬆𐬨·𐬛𐬀𐬉𐬎𐬎𐬀𐬌𐬌𐬀𐬯𐬥𐬆𐬨𐬼>
  text <𐬎𐬙𐬀·𐬀𐬰𐬆𐬨·𐬟𐬭𐬀𐬊𐬎𐬭𐬎𐬎𐬀𐬉𐬯𐬀𐬌𐬌𐬈𐬥𐬌>
  text <𐬵𐬎𐬨𐬀𐬌𐬌𐬀·𐬬𐬀𐬭𐬆𐬜𐬀𐬐𐬀𐬥𐬅𐬨𐬗𐬀>
  text <𐬟𐬌𐬌𐬀𐬊𐬥𐬌𐬌𐬀·𐬵𐬀𐬗𐬀·𐬛𐬀𐬌𐬦𐬵𐬁𐬎𐬎𐬋𐬼>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬟𐬌𐬌𐬀𐬊𐬥𐬍𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬅𐬨·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬭𐬎𐬎𐬁𐬯𐬞𐬀·𐬯𐬏𐬭𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌>
  text <𐬚𐬭𐬁𐬚𐬭𐬌·𐬰𐬀𐬊𐬚𐬭𐬋𐬠𐬀𐬭𐬁𐬌·𐬀𐬭𐬆𐬛𐬭𐬁𐬌·𐬫𐬀𐬰𐬆𐬨𐬥𐬁𐬌>
  text <𐬘𐬀𐬌𐬜𐬌𐬌𐬀𐬧𐬙𐬁𐬌·𐬛𐬁𐬚𐬭𐬌𐬱·𐬁𐬌𐬌𐬀𐬞𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬛𐬭𐬎𐬎𐬁𐬯𐬞𐬀𐬌𐬌𐬃·𐬯𐬏𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏>
text <Mihr Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬭𐬁𐬨𐬀𐬥𐬀𐬯𐬗𐬀·𐬓𐬁𐬯𐬙𐬭𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬁𐬀𐬝·𐬫𐬀𐬝·𐬨𐬌𐬚𐬭𐬆𐬨·𐬫𐬌𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬟𐬭𐬁𐬛𐬀𐬜𐬅𐬨·𐬀𐬰𐬆𐬨·𐬯𐬞𐬌𐬙𐬀𐬨𐬀·𐬁𐬀𐬝·𐬛𐬌𐬨>
  text <𐬛𐬀𐬜𐬅𐬨·𐬀𐬎𐬎𐬃𐬧𐬙𐬆𐬨·𐬫𐬈𐬯𐬥𐬌𐬌𐬀𐬙𐬀·𐬀𐬎𐬎𐬃𐬧𐬙𐬆𐬨·𐬬𐬀𐬵𐬨𐬌𐬌𐬀𐬙𐬀·𐬫𐬀𐬚𐬀·𐬨𐬅𐬨𐬗𐬌𐬝·𐬫𐬌𐬨·𐬀𐬵𐬎𐬭𐬆𐬨>
  text <𐬨𐬀𐬰𐬛𐬅𐬨𐬾>
  text <𐬨𐬆𐬭𐬆𐬧𐬗𐬀𐬌𐬙𐬈·𐬬𐬍𐬯𐬞𐬅𐬨·𐬛𐬀𐬌𐬦𐬵𐬀𐬊𐬨>
  text <𐬨𐬀𐬌𐬭𐬌𐬌𐬋·𐬨𐬌𐬚𐬭𐬋𐬛𐬭𐬎𐬑𐬱·𐬯𐬞𐬌𐬙𐬀𐬨𐬀𐬼>
  text <𐬫𐬀𐬚𐬀·𐬯𐬀𐬙𐬆𐬨·𐬐𐬀𐬌𐬌𐬀𐬜𐬀𐬥𐬅𐬨>
  text <𐬀𐬎𐬎𐬀𐬎𐬎𐬀𐬝·𐬀𐬴𐬀𐬎𐬎𐬀𐬘𐬀𐬗𐬌𐬝𐬼>
  text <𐬨𐬌𐬚𐬭𐬆𐬨·𐬨𐬁·𐬘𐬀𐬥𐬌𐬌𐬃·𐬯𐬞𐬌𐬙𐬀𐬨𐬀>
  text <𐬨𐬁·𐬫𐬌𐬨·𐬛𐬭𐬎𐬎𐬀𐬙𐬀𐬝·𐬞𐬆𐬭𐬆𐬯𐬃𐬢𐬵𐬈>
  text <𐬨𐬁·𐬫𐬌𐬨·𐬓𐬁𐬛𐬀𐬉𐬥𐬁𐬝·𐬀𐬴𐬀𐬊𐬥𐬀𐬝𐬼>
  text <𐬎𐬎𐬀𐬌𐬌𐬃·𐬰𐬍·𐬀𐬯𐬙𐬌·𐬨𐬌𐬚𐬭𐬋>
  text <𐬛𐬭𐬎𐬎𐬀𐬙𐬀𐬉𐬗𐬀·𐬀𐬴𐬀𐬊𐬥𐬀𐬉𐬗𐬀𐬾>
  text <𐬁𐬯𐬎𐬀𐬯𐬞𐬍𐬨·𐬛𐬀𐬜𐬁𐬌𐬙𐬌·𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱·𐬫𐬋𐬌·𐬨𐬌𐬚𐬭𐬆𐬨·𐬥𐬋𐬌𐬝>
  text <𐬀𐬌𐬡𐬌𐬛𐬭𐬎𐬲𐬌𐬧𐬙𐬌𐬼>
  text <𐬭𐬀𐬰𐬌𐬱𐬙𐬆𐬨·𐬞𐬀𐬧𐬙𐬅𐬨·𐬛𐬀𐬜𐬁𐬌𐬙𐬌·𐬁𐬙𐬀𐬭𐬱·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈·𐬫𐬋𐬌·𐬨𐬌𐬚𐬭𐬆𐬨·𐬥𐬋𐬌𐬝>
  text <𐬀𐬌𐬡𐬌𐬛𐬭𐬎𐬲𐬌𐬧𐬙𐬌𐬼>
  text <𐬀𐬴𐬀𐬊𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬛𐬀𐬜𐬁𐬌𐬙𐬌·𐬁𐬯𐬥𐬅𐬨·𐬟𐬭𐬀𐬰𐬀𐬌𐬧𐬙𐬍𐬨>
  text <𐬫𐬋𐬌·𐬨𐬌𐬚𐬭𐬆𐬨·𐬥𐬋𐬌𐬝·𐬀𐬌𐬡𐬌𐬛𐬭𐬎𐬲𐬌𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈·𐬭𐬁𐬨𐬀𐬴𐬀𐬌𐬌𐬀𐬥𐬆𐬨·𐬵𐬎𐬴𐬀𐬌𐬌𐬀𐬥𐬆𐬨·𐬀𐬌𐬭𐬌𐬌𐬁𐬠𐬌𐬌𐬋>
  text <𐬛𐬀𐬌𐬦𐬵𐬎𐬠𐬌𐬌𐬋𐬾>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬢𐬵𐬈>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬭𐬀𐬎𐬎𐬀𐬢𐬵𐬈>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬭𐬀𐬟𐬥𐬀𐬢𐬵𐬈>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬨𐬀𐬭𐬲𐬛𐬌𐬐𐬁𐬌>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬠𐬀𐬉𐬴𐬀𐬰𐬁𐬌>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬬𐬆𐬭𐬆𐬚𐬭𐬀𐬖𐬥𐬁𐬌>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬵𐬀𐬎𐬎𐬀𐬢𐬵𐬁𐬌>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬴𐬀𐬎𐬎𐬀𐬯𐬙𐬁𐬌>
  text <𐬎𐬖𐬭𐬋·𐬀𐬌𐬡𐬌𐬚𐬏𐬭𐬋·𐬫𐬀𐬯𐬥𐬌𐬌𐬋>
  text <𐬬𐬀𐬵𐬨𐬌𐬌𐬋·𐬀𐬥𐬀𐬌𐬡𐬌𐬛𐬭𐬎𐬑𐬙𐬋>
  text <𐬬𐬍𐬯𐬞𐬆𐬨𐬁𐬌·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬙𐬆𐬨·𐬀𐬨𐬀𐬎𐬎𐬀𐬧𐬙𐬆𐬨·𐬫𐬀𐬰𐬀𐬙𐬆𐬨>
  text <𐬯𐬏𐬭𐬆𐬨·𐬛𐬁𐬨𐬋𐬵𐬎·𐬯𐬆𐬎𐬎𐬌𐬱𐬙𐬆𐬨>
  text <𐬨𐬌𐬚𐬭𐬆𐬨·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬙𐬆𐬨·𐬞𐬀𐬌𐬭𐬌𐬘𐬀𐬯𐬁𐬌·𐬬𐬀𐬧𐬙𐬀𐬗𐬀·𐬥𐬆𐬨𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀𐬼𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀𐬼𐬬𐬀𐬗𐬀𐬗𐬀>
  text <𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀𐬼𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬀𐬭𐬱𐬬𐬀𐬗𐬀𐬢𐬵𐬆𐬨·𐬬𐬌𐬌𐬁𐬑𐬀𐬥𐬆𐬨>
  text <𐬵𐬀𐬰𐬀𐬢𐬭𐬀𐬔𐬀𐬊𐬴𐬆𐬨·𐬵𐬎𐬙𐬁𐬱𐬙𐬆𐬨>
  text <𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬆𐬨·𐬠𐬆𐬭𐬆𐬰𐬀𐬧𐬙𐬆𐬨>
  text <𐬞𐬆𐬭𐬆𐬚𐬎𐬬𐬀𐬉𐬜𐬀𐬌𐬌𐬀𐬥𐬆𐬨·𐬯𐬏𐬭𐬆𐬨>
  text <𐬀𐬓𐬀𐬟𐬥𐬆𐬨·𐬘𐬀𐬖𐬁𐬎𐬭𐬎𐬎𐬃𐬢𐬵𐬆𐬨𐬾>
  text <𐬫𐬌𐬨·𐬫𐬀𐬰𐬆𐬧𐬙𐬈·𐬛𐬀𐬌𐬦𐬵𐬎𐬞𐬀𐬙𐬀𐬌𐬌𐬋>
  text <𐬀𐬭𐬆𐬰𐬀𐬵𐬈·𐬀𐬎𐬎𐬀𐬘𐬀𐬯𐬆𐬧𐬙𐬋>
  text <𐬀𐬎𐬎𐬌·𐬵𐬀𐬉𐬥𐬀𐬌𐬌𐬃·𐬑𐬭𐬎𐬎𐬌𐬴𐬌𐬌𐬈𐬌𐬙𐬍𐬱>
  text <𐬀𐬎𐬎𐬌·𐬵𐬅𐬨𐬫𐬀𐬧𐬙𐬀·𐬭𐬀𐬯𐬨𐬀𐬊𐬌𐬌𐬋>
  text <𐬀𐬧𐬙𐬀𐬭𐬆·𐬛𐬀𐬌𐬦𐬵𐬎·𐬞𐬁𐬞𐬆𐬭𐬆𐬙𐬁𐬥𐬈𐬾>
  text <𐬫𐬀𐬙𐬁𐬭𐬀·𐬬𐬁𐬛𐬌𐬨·𐬞𐬀𐬎𐬭𐬎𐬎𐬀·𐬟𐬭𐬁𐬌𐬌𐬀𐬰𐬁𐬌𐬙𐬌>
  text <𐬟𐬭𐬀𐬊𐬭𐬆𐬝·𐬟𐬭𐬀𐬑𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬰𐬀𐬭𐬀𐬰𐬛𐬁𐬙𐬋𐬌𐬝·𐬀𐬢𐬎𐬵𐬌𐬌𐬀𐬝·𐬵𐬀𐬗𐬀>
  text <𐬁𐬙𐬀𐬭𐬀𐬚𐬭𐬀·𐬟𐬭𐬀𐬊𐬭𐬌𐬯𐬌𐬌𐬈𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬵𐬀𐬚𐬭𐬀·𐬬𐬁𐬙𐬀·𐬬𐬆𐬭𐬆𐬚𐬭𐬁𐬘𐬀𐬥𐬋>
  text <𐬵𐬀𐬚𐬭𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬾>
  text <𐬫𐬌𐬨·𐬫𐬀𐬰𐬆𐬧𐬙𐬈·𐬭𐬀𐬚𐬀𐬉𐬱𐬙𐬁𐬭𐬋>
  text <𐬠𐬀𐬭𐬆𐬴𐬀𐬉𐬴𐬎·𐬞𐬀𐬌𐬙𐬌·𐬀𐬯𐬞𐬀𐬥𐬅𐬨>
  text <𐬰𐬁𐬎𐬎𐬀𐬭𐬆·𐬘𐬀𐬌𐬜𐬌𐬌𐬀𐬧𐬙𐬋·𐬵𐬌𐬙𐬀𐬉𐬌𐬠𐬌𐬌𐬋>
  text <𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬠𐬌𐬌𐬋>
  text <𐬞𐬊𐬎𐬭𐬎𐬯𐬞𐬀𐬑𐬱𐬙𐬍𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬞𐬀𐬌𐬙𐬌𐬘𐬀𐬌𐬙𐬍𐬨·𐬛𐬎𐬱𐬨𐬀𐬌𐬥𐬌𐬌𐬎𐬥𐬅𐬨>
  text <𐬵𐬀𐬚𐬭𐬁𐬥𐬌𐬎𐬎𐬁𐬌𐬙𐬍𐬨·𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬨𐬀𐬌𐬥𐬌𐬌𐬀𐬎𐬎𐬋·𐬫𐬀𐬰𐬀𐬙𐬋>
  text <𐬙𐬀𐬭𐬋·𐬵𐬀𐬭𐬅𐬨·𐬁𐬯𐬥𐬀𐬊𐬌𐬙𐬌>
  text <𐬞𐬀𐬎𐬭𐬎𐬎𐬀𐬥𐬀𐬉𐬨𐬁𐬝·𐬀𐬨𐬆𐬴𐬀𐬵𐬈>
  text <𐬵𐬏·𐬫𐬀𐬝·𐬀𐬎𐬭𐬎𐬎𐬀𐬝𐬀𐬯𐬞𐬀𐬵𐬈𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬰𐬀𐬭𐬀𐬥𐬌𐬌𐬋𐬞𐬍𐬯𐬋>
  text <𐬯𐬭𐬍𐬭𐬃·𐬠𐬀𐬭𐬆𐬴𐬥𐬀𐬎𐬎𐬀·𐬔𐬆𐬭𐬆𐬡𐬥𐬁𐬌𐬙𐬌>
  text <𐬀𐬜𐬁𐬝·𐬬𐬍𐬯𐬞𐬆𐬨·𐬁𐬛𐬌𐬜𐬁𐬌𐬙𐬌>
  text <𐬀𐬌𐬭𐬌𐬌𐬋𐬴𐬀𐬌𐬌𐬀𐬥𐬆𐬨·𐬯𐬆𐬎𐬎𐬌𐬱𐬙𐬋𐬼>
  text <𐬫𐬀𐬵𐬨𐬌𐬌𐬀·𐬯𐬁𐬯𐬙𐬁𐬭𐬋·𐬀𐬎𐬭𐬎𐬎𐬀>
  text <𐬞𐬀𐬊𐬌𐬭𐬌𐬱·𐬍𐬭𐬃·𐬭𐬁𐬰𐬀𐬌𐬌𐬈𐬧𐬙𐬈>
  text <𐬫𐬀𐬵𐬨𐬌𐬌𐬀·𐬔𐬀𐬭𐬀𐬌𐬌𐬋·𐬠𐬆𐬭𐬆𐬰𐬀𐬧𐬙𐬋>
  text <𐬞𐬊𐬎𐬭𐬎𐬬𐬁𐬯𐬙𐬭𐬃𐬢𐬵𐬋·𐬁𐬟𐬆𐬧𐬙𐬋>
  text <𐬚𐬁𐬙𐬀𐬌𐬭𐬋·𐬔𐬀𐬎𐬎𐬈·𐬟𐬭𐬁𐬜𐬀𐬌𐬌𐬈𐬧𐬙𐬈>
  text <𐬫𐬀𐬵𐬨𐬌𐬌𐬀·𐬘𐬀𐬟𐬭𐬀·𐬬𐬀𐬭𐬀𐬌𐬌𐬋>
  text <𐬎𐬭𐬎𐬎𐬁𐬞𐬃𐬢𐬵𐬋·𐬵𐬌𐬱𐬙𐬆𐬧𐬙𐬈>
  text <𐬫𐬀𐬵𐬨𐬌𐬌𐬀·𐬁𐬞𐬋·𐬥𐬁𐬎𐬎𐬀𐬌𐬌𐬃>
  text <𐬞𐬆𐬭𐬆𐬚𐬡𐬌𐬱·𐬑𐬴𐬀𐬊𐬜𐬀𐬢𐬵𐬀·𐬚𐬡𐬀𐬑𐬴𐬆𐬧𐬙𐬈>
  text <𐬁𐬌𐬳𐬀𐬙𐬆𐬨·𐬞𐬊𐬎𐬭𐬎𐬙𐬆𐬨𐬗𐬀·𐬨𐬊𐬎𐬭𐬎𐬨·𐬵𐬁𐬭𐬋𐬌𐬌𐬎𐬨>
  text <𐬔𐬀𐬊𐬨𐬗𐬀·𐬯𐬎𐬑𐬜𐬆𐬨·𐬓𐬁𐬌𐬭𐬌𐬰𐬆𐬨𐬗𐬀>
  text <𐬀𐬎𐬎𐬌·𐬀𐬭𐬆𐬰𐬀𐬵𐬌·𐬯𐬀𐬎𐬎𐬀𐬵𐬌>
  text <𐬀𐬎𐬎𐬌·𐬟𐬭𐬀𐬛𐬀𐬜𐬀𐬟𐬴𐬎·𐬬𐬍𐬛𐬀𐬜𐬀𐬟𐬴𐬎·𐬀𐬎𐬎𐬌·𐬬𐬊𐬎𐬭𐬎𐬠𐬀𐬭𐬆𐬱𐬙𐬌·𐬬𐬊𐬎𐬭𐬎𐬘𐬀𐬭𐬆𐬱𐬙𐬌·𐬀𐬎𐬎𐬌·𐬌𐬨𐬀𐬝>
  text <𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬓𐬀𐬥𐬌𐬭𐬀𐬚𐬆𐬨·𐬠𐬁𐬨𐬍𐬨·𐬔𐬀𐬎𐬎𐬀𐬴𐬀𐬌𐬌𐬀𐬥𐬆𐬨>
  text <𐬔𐬀𐬎𐬎𐬀𐬴𐬌𐬙𐬍𐬨𐬗𐬀·𐬠𐬀𐬉𐬴𐬀𐬰𐬌𐬌𐬅𐬨>
  text <𐬨𐬌𐬚𐬭𐬋·𐬯𐬏𐬭𐬋·𐬁𐬛𐬌𐬜𐬁𐬌𐬙𐬌𐬾>
  text <𐬫𐬋·𐬬𐬍𐬯𐬞𐬁𐬵𐬎·𐬐𐬀𐬭𐬴𐬎𐬎𐬋𐬵𐬎·𐬨𐬀𐬌𐬥𐬌𐬌𐬀𐬎𐬎𐬋·𐬫𐬀𐬰𐬀𐬙𐬋·𐬬𐬀𐬰𐬀𐬌𐬙𐬈·𐬓𐬀𐬭𐬆𐬥𐬋𐬛𐬃·𐬫𐬋>
  text <𐬬𐬍𐬯𐬞𐬁𐬵𐬎·𐬐𐬀𐬭𐬴𐬎𐬎𐬋𐬵𐬎·𐬨𐬀𐬌𐬥𐬌𐬌𐬀𐬎𐬎𐬋·𐬫𐬀𐬰𐬀𐬙𐬋·𐬬𐬀𐬰𐬀𐬌𐬙𐬈·𐬑𐬴𐬀𐬚𐬭𐬋𐬛𐬃𐬼>
  text <𐬀𐬉𐬴𐬅𐬨·𐬔𐬏𐬥𐬀𐬊𐬙𐬌·𐬬𐬆𐬭𐬆𐬚𐬭𐬀𐬖𐬥𐬆𐬨>
  text <𐬫𐬋𐬌·𐬛𐬌𐬨·𐬛𐬀𐬵𐬨𐬀·𐬬𐬍𐬛𐬎𐬱𐬀𐬴𐬀>
  text <𐬰𐬀𐬊𐬚𐬭𐬁𐬠𐬌𐬌𐬋·𐬟𐬭𐬁𐬌𐬌𐬀𐬰𐬆𐬧𐬙𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬋·𐬥𐬋𐬌𐬝·𐬐𐬀𐬵𐬨𐬁𐬌·𐬀𐬌𐬡𐬌𐬛𐬭𐬀𐬊𐬑𐬜𐬋>
  text <𐬥𐬋𐬌𐬝·𐬥𐬨𐬁𐬥𐬀𐬵𐬈·𐬥𐬨𐬁𐬥𐬋𐬞𐬀𐬙𐬇𐬈·𐬥𐬋𐬌𐬝·𐬬𐬍𐬯𐬋·𐬬𐬍𐬯𐬞𐬀𐬙𐬇𐬈·𐬥𐬋𐬌𐬝·𐬰𐬀𐬧𐬙𐬇𐬎𐬱>
  text <𐬰𐬀𐬧𐬙𐬎𐬞𐬀𐬙𐬇𐬈·𐬥𐬋𐬌𐬝·𐬛𐬀𐬌𐬦𐬵𐬇𐬎𐬱·𐬛𐬀𐬌𐬦𐬵𐬎𐬞𐬀𐬙𐬇𐬈𐬾>
  text <𐬫𐬈𐬰𐬌·𐬬𐬁𐬛𐬌𐬨·𐬀𐬌𐬡𐬌𐬛𐬭𐬎𐬲𐬀𐬌𐬙𐬌·𐬥𐬨𐬁𐬥𐬀𐬵𐬈·𐬬𐬁·𐬥𐬨𐬁𐬥𐬋𐬞𐬀𐬌𐬙𐬌𐬱·𐬬𐬍𐬯𐬋·𐬬𐬁>
  text <𐬬𐬍𐬯𐬞𐬀𐬌𐬙𐬌𐬱·𐬰𐬀𐬧𐬙𐬇𐬎𐬱·𐬬𐬁·𐬰𐬀𐬧𐬙𐬎𐬞𐬀𐬌𐬙𐬌𐬱·𐬛𐬀𐬌𐬦𐬵𐬇𐬎𐬱·𐬬𐬁·𐬛𐬀𐬌𐬦𐬵𐬎𐬞𐬀𐬌𐬙𐬌𐬱>
  text <𐬟𐬭𐬀𐬴𐬀·𐬎𐬞𐬀𐬯𐬗𐬀𐬧𐬛𐬀𐬌𐬌𐬈𐬌𐬙𐬌>
  text <𐬨𐬌𐬚𐬭𐬋·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬎𐬙𐬀·𐬥𐬨𐬁𐬥𐬆𐬨·𐬎𐬙𐬀·𐬬𐬍𐬯𐬆𐬨>
  text <𐬎𐬙𐬀·𐬰𐬀𐬧𐬙𐬏𐬨·𐬎𐬙𐬀·𐬛𐬀𐬟𐬌𐬌𐬏𐬨>
  text <𐬎𐬙𐬀·𐬥𐬨𐬁𐬥𐬀𐬥𐬅𐬨·𐬥𐬨𐬁𐬥𐬋𐬞𐬀𐬌𐬙𐬌𐬱·𐬎𐬙𐬀·𐬬𐬍𐬯𐬅𐬨·𐬬𐬍𐬯𐬞𐬀𐬌𐬙𐬌𐬱·𐬎𐬙𐬀·𐬰𐬀𐬧𐬙𐬎𐬥𐬅𐬨>
  text <𐬰𐬀𐬧𐬙𐬎𐬞𐬀𐬌𐬙𐬌𐬱·𐬎𐬙𐬀·𐬛𐬀𐬟𐬌𐬌𐬎𐬥𐬅𐬨·𐬛𐬀𐬌𐬦𐬵𐬎𐬞𐬀𐬌𐬙𐬌𐬱·𐬎𐬙𐬀·𐬛𐬀𐬟𐬌𐬌𐬎𐬥𐬅𐬨·𐬟𐬭𐬀𐬙𐬆𐬨𐬀𐬜𐬁𐬙𐬋𐬾>
  text <𐬀𐬵𐬨𐬁𐬌·𐬥𐬀𐬉𐬨𐬁𐬌·𐬎𐬰𐬘𐬀𐬯𐬁𐬌𐬙𐬌>
  text <𐬨𐬌𐬚𐬭𐬋·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬫𐬀𐬵𐬨𐬁𐬌·𐬥𐬀𐬉𐬨𐬀𐬥𐬅𐬨·𐬨𐬌𐬚𐬭𐬋𐬛𐬭𐬎𐬑𐬱>
  text <𐬥𐬀𐬉𐬜𐬀·𐬨𐬀𐬌𐬥𐬌𐬌𐬎·𐬞𐬀𐬌𐬙𐬌𐬞𐬁𐬌𐬙𐬈𐬾>
  text <𐬀𐬯𐬞𐬀𐬗𐬌𐬝·𐬫𐬋𐬌·𐬨𐬌𐬚𐬭𐬋𐬛𐬭𐬎𐬘𐬅𐬨>
  text <𐬬𐬀𐬰𐬌𐬌𐬅𐬯𐬙𐬭𐬀·𐬠𐬀𐬎𐬎𐬀𐬌𐬧𐬙𐬌>
  text <𐬙𐬀𐬗𐬌𐬧𐬙𐬋·𐬥𐬋𐬌𐬝·𐬀𐬞𐬀𐬌𐬌𐬈𐬌𐬧𐬙𐬌>
  text <𐬠𐬀𐬭𐬆𐬧𐬙𐬋·𐬥𐬋𐬌𐬝·𐬟𐬭𐬀𐬯𐬙𐬀𐬥𐬎𐬎𐬀𐬧𐬙𐬌>
  text <𐬬𐬀𐬰𐬆𐬧𐬙𐬋·𐬥𐬋𐬌𐬝·𐬟𐬭𐬀𐬨𐬀𐬥𐬌𐬌𐬈𐬧𐬙𐬌𐬼>
  text <𐬀𐬞𐬀𐬴𐬌·𐬬𐬀𐬰𐬀𐬌𐬙𐬈·𐬀𐬭𐬱𐬙𐬌𐬱>
  text <𐬫𐬅𐬨·𐬀𐬢𐬵𐬀𐬌𐬌𐬈𐬌𐬙𐬌·𐬀𐬎𐬎𐬌𐬨𐬌𐬚𐬭𐬌𐬱>
  text <𐬟𐬭𐬇𐬥𐬀·𐬀𐬖𐬀𐬥𐬅𐬨·𐬨𐬅𐬚𐬭𐬀𐬥𐬅𐬨>
  text <𐬫𐬃·𐬬𐬆𐬭𐬆𐬰𐬌𐬌𐬈𐬌𐬙𐬌·𐬀𐬎𐬎𐬌𐬨𐬌𐬚𐬭𐬌𐬱𐬾>
  text <𐬫𐬀𐬝𐬗𐬌𐬝·𐬵𐬎𐬎𐬀𐬯𐬙𐬆𐬨·𐬀𐬢𐬵𐬀𐬌𐬌𐬈𐬌𐬙𐬌>
  text <𐬫𐬀𐬝𐬗𐬌𐬝·𐬙𐬀𐬥𐬏𐬨·𐬀𐬞𐬀𐬌𐬌𐬈𐬌𐬙𐬌>
  text <𐬀𐬝𐬗𐬌𐬝·𐬛𐬌𐬨·𐬥𐬋𐬌𐬝·𐬭𐬁𐬴𐬀𐬌𐬌𐬈𐬧𐬙𐬈>
  text <𐬟𐬭𐬇𐬥𐬀·𐬀𐬖𐬀𐬥𐬅𐬨·𐬨𐬅𐬚𐬭𐬀𐬥𐬅𐬨>
  text <𐬫𐬃·𐬬𐬆𐬭𐬆𐬰𐬌𐬌𐬈𐬌𐬙𐬌·𐬀𐬎𐬎𐬌𐬨𐬌𐬚𐬭𐬌𐬱𐬼>
  text <𐬬𐬁𐬙𐬋·𐬙𐬅𐬨·𐬀𐬭𐬱𐬙𐬍𐬨·𐬠𐬀𐬭𐬀𐬌𐬙𐬌>
  text <𐬫𐬅𐬨·𐬀𐬢𐬵𐬀𐬌𐬌𐬈𐬌𐬙𐬌·𐬀𐬎𐬎𐬌𐬨𐬌𐬚𐬭𐬌𐬱>
  text <𐬟𐬭𐬇𐬥𐬀·𐬀𐬖𐬀𐬥𐬅𐬨·𐬨𐬅𐬚𐬭𐬀𐬥𐬅𐬨>
  text <𐬫𐬃·𐬬𐬆𐬭𐬆𐬰𐬌𐬌𐬈𐬌𐬙𐬌·𐬀𐬎𐬎𐬌𐬨𐬌𐬚𐬭𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬥𐬀𐬭𐬆𐬨·𐬀𐬥𐬀𐬌𐬡𐬌𐬛𐬭𐬎𐬑𐬙𐬋>
  text <𐬀𐬞𐬀·𐬅𐬰𐬀𐬢𐬵𐬀𐬝·𐬠𐬀𐬭𐬀𐬌𐬙𐬌>
  text <𐬀𐬞𐬀·𐬌𐬚𐬌𐬌𐬀𐬘𐬀𐬢𐬵𐬀𐬝·𐬠𐬀𐬭𐬀𐬌𐬙𐬌𐬾>
  text <𐬀𐬞𐬀𐬥𐬋·𐬵𐬀𐬗𐬀·𐬅𐬰𐬀𐬢𐬵𐬀𐬝>
  text <𐬀𐬞𐬀·𐬵𐬀𐬗𐬀·𐬅𐬰𐬀𐬢𐬵𐬌𐬠𐬌𐬌𐬋>
  text <𐬨𐬌𐬚𐬭𐬀·𐬠𐬀𐬭𐬋𐬌𐬱·𐬀𐬥𐬁𐬛𐬭𐬎𐬑𐬙𐬋𐬼>
  text <𐬙𐬏𐬨·𐬀𐬥𐬀·𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨·𐬀𐬎𐬎𐬌·𐬓𐬀𐬉𐬞𐬀𐬌𐬚𐬌𐬌𐬃𐬯𐬆·𐬙𐬀𐬥𐬎𐬎𐬋·𐬚𐬡𐬌𐬌𐬅𐬨>
  text <𐬀𐬎𐬎𐬀𐬠𐬀𐬭𐬀𐬵𐬌𐬼>
  text <𐬀𐬞𐬀·𐬀𐬉𐬴𐬅𐬨·𐬠𐬁𐬰𐬎𐬎𐬃·𐬀𐬊𐬘𐬋·𐬙𐬏𐬨·𐬔𐬭𐬀𐬧𐬙𐬋·𐬑𐬴𐬀𐬌𐬌𐬀𐬨𐬥𐬋·𐬠𐬀𐬭𐬀𐬵𐬌·𐬀𐬞𐬀·𐬞𐬁𐬜𐬀𐬌𐬌𐬃>
  text <𐬰𐬁𐬎𐬎𐬀𐬭𐬆>
  text <𐬀𐬞𐬀·𐬗𐬀𐬴𐬨𐬀𐬥𐬃·𐬯𐬏𐬐𐬆𐬨·𐬀𐬞𐬀·𐬔𐬀𐬊𐬴𐬀𐬌𐬌𐬃·𐬯𐬭𐬀𐬊𐬨𐬀𐬾>
  text <𐬥𐬋𐬌𐬝·𐬛𐬌𐬨·𐬀𐬭𐬱𐬙𐬋𐬌𐬱·𐬵𐬎𐬑𐬴𐬥𐬎𐬙𐬀𐬌𐬌𐬃>
  text <𐬥𐬋𐬌𐬝·𐬌𐬴𐬀𐬊𐬱·𐬞𐬀𐬭𐬀𐬞𐬀𐬚𐬡𐬀𐬙𐬋>
  text <𐬀𐬎𐬎𐬀𐬀𐬴𐬥𐬀𐬊𐬌𐬙𐬌·𐬴𐬀𐬥𐬨𐬀𐬊𐬌𐬌𐬋>
  text <𐬫𐬀𐬵𐬨𐬁𐬌·𐬟𐬭𐬀𐬑𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬨𐬌𐬚𐬭𐬋·𐬘𐬀𐬯𐬀𐬌𐬙𐬌·𐬀𐬎𐬎𐬀𐬌𐬦𐬵𐬈>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬀𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬀𐬵𐬎𐬭𐬆𐬨·𐬔𐬎𐬟𐬭𐬆𐬨·𐬀𐬨𐬀𐬎𐬎𐬀𐬧𐬙𐬆𐬨>
  text <𐬛𐬁𐬙𐬋𐬯𐬀𐬊𐬐𐬆𐬨·𐬬𐬌𐬌𐬁𐬑𐬀𐬥𐬆𐬨>
  text <𐬬𐬀𐬵𐬨𐬋𐬯𐬆𐬧𐬛𐬀𐬢𐬵𐬆𐬨·𐬠𐬆𐬭𐬆𐬰𐬀𐬧𐬙𐬆𐬨>
  text <𐬀𐬴𐬀𐬵𐬎𐬥𐬀𐬭𐬆𐬨·𐬙𐬀𐬥𐬎𐬨𐬅𐬚𐬭𐬆𐬨>
  text <𐬠𐬁𐬰𐬎𐬱𐬀𐬊𐬘𐬀𐬢𐬵𐬆𐬨·𐬭𐬀𐬚𐬀𐬉𐬱𐬙𐬅𐬨>
  text <𐬐𐬀𐬨𐬆𐬭𐬆𐬜𐬋𐬘𐬀𐬥𐬆𐬨·𐬛𐬀𐬉𐬎𐬎𐬀𐬥𐬅𐬨>
  text <𐬀𐬐𐬀𐬙𐬀𐬭𐬆𐬨·𐬯𐬭𐬀𐬊𐬴𐬌𐬌𐬀𐬥𐬅𐬨>
  text <𐬀𐬗𐬀𐬉𐬙𐬁𐬭𐬆𐬨·𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬵𐬀𐬨𐬀𐬉𐬯𐬙𐬁𐬭𐬆𐬨·𐬞𐬀𐬌𐬭𐬌𐬐𐬀𐬥𐬅𐬨>
  text <𐬫𐬋·𐬛𐬀𐬌𐬦𐬵𐬀𐬊𐬨·𐬀𐬥𐬁𐬛𐬭𐬎𐬑𐬙𐬋>
  text <𐬎𐬞𐬀𐬭𐬁𐬌·𐬀𐬨𐬁𐬌·𐬛𐬀𐬜𐬁𐬌𐬙𐬌>
  text <𐬫𐬋·𐬛𐬀𐬌𐬦𐬵𐬀𐬊𐬨·𐬀𐬥𐬁𐬛𐬭𐬎𐬑𐬙𐬋>
  text <𐬎𐬞𐬀𐬭𐬁𐬌·𐬬𐬆𐬭𐬆𐬚𐬭𐬁𐬌·𐬛𐬀𐬜𐬁𐬌𐬙𐬌𐬼>
  text <𐬫𐬋·𐬛𐬀𐬌𐬦𐬵𐬇𐬎𐬱·𐬭𐬅𐬑𐬴𐬌𐬌𐬅𐬌𐬚𐬌𐬌𐬃>
  text <𐬞𐬀𐬭𐬀·𐬭𐬀𐬰𐬌𐬱𐬙𐬃·𐬠𐬀𐬭𐬀𐬌𐬙𐬌>
  text <𐬞𐬀𐬌𐬙𐬌·𐬓𐬀𐬭𐬆𐬥𐬃·𐬬𐬁𐬭𐬀𐬌𐬌𐬈𐬌𐬙𐬌>
  text <𐬀𐬞𐬀·𐬬𐬆𐬭𐬆𐬚𐬭𐬀𐬖𐬥𐬆𐬨·𐬠𐬀𐬭𐬀𐬌𐬙𐬌>
  text <𐬀𐬎𐬎𐬀𐬭𐬆𐬚𐬃·𐬵𐬍𐬱·𐬀𐬞𐬌𐬎𐬎𐬀𐬌𐬙𐬌>
  text <𐬠𐬀𐬉𐬎𐬎𐬀𐬭𐬆·𐬖𐬆𐬥𐬅𐬥𐬃·𐬥𐬌𐬯𐬌𐬭𐬌𐬥𐬀𐬊𐬌𐬙𐬌>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬀𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬯𐬙𐬎𐬥𐬃·𐬬𐬍𐬜𐬁𐬭𐬀𐬌𐬌𐬈𐬌𐬙𐬌>
  text <𐬠𐬆𐬭𐬆𐬰𐬌𐬨𐬌𐬙𐬀𐬵𐬈·𐬥𐬨𐬁𐬥𐬀𐬵𐬈>
  text <𐬯𐬙𐬀𐬡𐬭𐬃·𐬅𐬌𐬚𐬌𐬌𐬃·𐬐𐬆𐬭𐬆𐬥𐬀𐬊𐬌𐬙𐬌𐬼>
  text <𐬁𐬀𐬝·𐬀𐬵𐬨𐬁𐬌·𐬥𐬨𐬁𐬥𐬁𐬌·𐬛𐬀𐬜𐬁𐬌𐬙𐬌>
  text <𐬔𐬇𐬎𐬱𐬗𐬀·𐬬𐬅𐬚𐬡𐬀·𐬬𐬍𐬭𐬀𐬥𐬅𐬨𐬗𐬀>
  text <𐬫𐬀𐬵𐬎𐬎𐬀·𐬑𐬴𐬥𐬏𐬙𐬋·𐬠𐬀𐬎𐬎𐬀𐬌𐬙𐬌𐬼>
  text <𐬎𐬞𐬀·𐬀𐬥𐬌𐬌𐬃·𐬯𐬗𐬌𐬧𐬛𐬀𐬌𐬌𐬈𐬌𐬙𐬌>
  text <𐬫𐬁𐬵𐬎𐬎𐬀·𐬝𐬠𐬌𐬱𐬙𐬋·𐬠𐬀𐬎𐬎𐬀𐬌𐬙𐬌𐬾>
  text <𐬙𐬏𐬨·𐬀𐬐𐬋·𐬬𐬀𐬵𐬌𐬱𐬙𐬀𐬯𐬗𐬀>
  text <𐬨𐬌𐬚𐬭𐬀·𐬀𐬵𐬌·𐬛𐬀𐬌𐬦𐬵𐬎𐬠𐬌𐬌𐬋>
  text <𐬙𐬏𐬨·𐬀𐬐𐬋·𐬬𐬀𐬵𐬌𐬱𐬙𐬀𐬯𐬗𐬀>
  text <𐬨𐬌𐬚𐬭𐬀·𐬀𐬵𐬌·𐬨𐬀𐬳𐬌𐬌𐬁𐬐𐬀𐬉𐬌𐬠𐬌𐬌𐬋𐬼>
  text <𐬙𐬏𐬨·𐬁𐬑𐬱𐬙𐬋𐬌𐬱·𐬀𐬥𐬁𐬑𐬱𐬙𐬋𐬌𐬱𐬗𐬀>
  text <𐬨𐬌𐬚𐬭𐬀·𐬑𐬴𐬀𐬌𐬌𐬈𐬵𐬈·𐬛𐬀𐬟𐬌𐬌𐬎𐬥𐬅𐬨𐬾>
  text <𐬙𐬏𐬨·𐬯𐬭𐬀𐬊𐬔𐬆𐬥𐬃·𐬯𐬭𐬀𐬊𐬭𐬀𐬚𐬃>
  text <𐬥𐬌𐬱𐬙𐬀𐬭𐬆𐬙𐬋𐬯𐬞𐬀𐬌𐬌𐬃·𐬥𐬌𐬜𐬁𐬙𐬋𐬠𐬀𐬭𐬆𐬰𐬌𐬱𐬙𐬃>
  text <𐬥𐬨𐬁𐬥𐬃·𐬨𐬀𐬯𐬌𐬙𐬃·𐬛𐬀𐬜𐬁𐬵𐬌>
  text <𐬙𐬏𐬨·𐬯𐬭𐬀𐬊𐬔𐬆𐬥𐬆𐬨·𐬯𐬭𐬀𐬊𐬭𐬀𐬚𐬆𐬨>
  text <𐬥𐬌𐬱𐬙𐬀𐬭𐬆𐬙𐬋𐬀𐬯𐬞𐬀𐬉𐬨·𐬥𐬌𐬜𐬁𐬙𐬋𐬠𐬀𐬭𐬆𐬰𐬌𐬱𐬙𐬆𐬨>
  text <𐬥𐬨𐬁𐬥𐬆𐬨·𐬛𐬀𐬜𐬁𐬵𐬌·𐬠𐬆𐬭𐬆𐬰𐬌𐬨𐬌𐬙𐬆𐬨>
  text <𐬫𐬀𐬯𐬆𐬚𐬡𐬁·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬫𐬀𐬰𐬀𐬌𐬙𐬈>
  text <𐬠𐬀𐬭𐬋𐬰𐬀𐬊𐬚𐬭𐬋·𐬀𐬴𐬀𐬎𐬎𐬀𐬾>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬚𐬡𐬁·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬯𐬏𐬭𐬀>
  text <𐬨𐬌𐬚𐬭𐬀·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬚𐬡𐬁·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬯𐬆𐬎𐬎𐬌𐬱𐬙𐬀>
  text <𐬨𐬌𐬚𐬭𐬀·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬚𐬡𐬁·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬀𐬜𐬀𐬊𐬌𐬌𐬀𐬨𐬥𐬀>
  text <𐬨𐬌𐬚𐬭𐬀·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬯𐬎𐬭𐬎𐬥𐬎𐬌𐬌𐬃·𐬥𐬋·𐬨𐬌𐬚𐬭𐬀·𐬫𐬀𐬯𐬥𐬀𐬵𐬈>
  text <𐬑𐬴𐬥𐬎𐬌𐬌𐬃·𐬥𐬋·𐬨𐬌𐬚𐬭𐬀·𐬫𐬀𐬯𐬥𐬀𐬵𐬈>
  text <𐬎𐬞𐬀𐬥𐬋·𐬫𐬀𐬯𐬥𐬆𐬨·𐬁𐬵𐬌𐬴𐬀>
  text <𐬞𐬀𐬌𐬙𐬌𐬥𐬋·𐬰𐬀𐬊𐬚𐬭𐬃·𐬬𐬍𐬯𐬀𐬢𐬎𐬵𐬀>
  text <𐬵𐬅𐬨·𐬵𐬍𐬱·𐬗𐬌𐬨𐬁𐬥𐬈·𐬠𐬀𐬭𐬀𐬢𐬎𐬵𐬀>
  text <𐬥𐬍𐬵𐬍𐬱·𐬛𐬀𐬯𐬎𐬎𐬀·𐬔𐬀𐬭𐬋𐬥𐬨𐬁𐬥𐬈𐬾>
  text <𐬛𐬀𐬰𐬛𐬌·𐬀𐬵𐬨𐬁𐬐𐬆𐬨·𐬙𐬀𐬝·𐬁𐬌𐬌𐬀𐬞𐬙𐬆𐬨>
  text <𐬫𐬀𐬯𐬆𐬚𐬡𐬁·𐬫𐬁𐬯𐬁𐬨𐬀𐬵𐬌·𐬯𐬏𐬭𐬀>
  text <𐬎𐬭𐬎𐬎𐬀𐬌𐬙𐬌·𐬛𐬁𐬙𐬀𐬥𐬅𐬨·𐬯𐬭𐬀𐬎𐬎𐬀𐬢𐬵𐬅𐬨>
  text <𐬍𐬱𐬙𐬍𐬨·𐬀𐬨𐬆𐬨·𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀>
  text <𐬵𐬀𐬎𐬎𐬀𐬢𐬵𐬎𐬨·𐬀𐬴𐬀𐬎𐬎𐬀𐬯𐬙𐬆𐬨𐬗𐬀>
  text <𐬵𐬀𐬊𐬯𐬭𐬀𐬎𐬎𐬀𐬢𐬵𐬆𐬨·𐬵𐬎𐬭𐬎𐬥𐬍𐬨𐬗𐬀>
  text <𐬨𐬀𐬯𐬙𐬍𐬨·𐬯𐬞𐬁𐬥𐬋·𐬬𐬀𐬉𐬌𐬜𐬍𐬨𐬗𐬀>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨>
  text <𐬫𐬅𐬨·𐬀𐬴𐬀𐬵𐬈·𐬬𐬀𐬵𐬌𐬱𐬙𐬀𐬵𐬈>
  text <𐬞𐬀𐬌𐬙𐬌𐬞𐬀𐬭𐬱𐬙𐬍𐬨𐬗𐬀·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈𐬼>
  text <𐬫𐬀𐬚𐬀·𐬬𐬀𐬉𐬨·𐬵𐬎𐬨𐬀𐬥𐬀𐬢𐬵𐬋>
  text <𐬟𐬭𐬀𐬨𐬀𐬥𐬀𐬢𐬵𐬀𐬯𐬗𐬀·𐬎𐬭𐬎𐬎𐬁𐬰𐬆𐬨𐬥𐬀·𐬵𐬀𐬊𐬨𐬀𐬥𐬀𐬢𐬵𐬌𐬨𐬥𐬀>
  text <𐬬𐬀𐬥𐬁𐬨𐬀·𐬬𐬍𐬯𐬞𐬇·𐬵𐬀𐬭𐬆𐬚𐬇𐬼>
  text <𐬫𐬀𐬚𐬀·𐬬𐬀𐬉𐬨·𐬵𐬎𐬨𐬀𐬥𐬀𐬢𐬵𐬋>
  text <𐬟𐬭𐬀𐬨𐬀𐬥𐬀𐬢𐬵𐬀𐬯𐬗𐬀·𐬎𐬭𐬎𐬎𐬁𐬰𐬆𐬨𐬥𐬀·𐬵𐬀𐬊𐬨𐬀𐬥𐬀𐬢𐬵𐬌𐬨𐬥𐬀>
  text <𐬬𐬀𐬥𐬁𐬨𐬀·𐬬𐬍𐬯𐬞𐬇·𐬛𐬎𐬱𐬨𐬀𐬌𐬥𐬌𐬌𐬎𐬱𐬼>
  text <𐬫𐬀𐬚𐬀·𐬬𐬀𐬉𐬨·𐬵𐬎𐬨𐬀𐬥𐬀𐬢𐬵𐬋>
  text <𐬟𐬭𐬀𐬨𐬀𐬥𐬀𐬢𐬵𐬀𐬯𐬗𐬀·𐬎𐬭𐬎𐬎𐬁𐬰𐬆𐬨𐬥𐬀>
  text <𐬵𐬀𐬊𐬨𐬀𐬥𐬀𐬢𐬵𐬌𐬨𐬥𐬀·𐬬𐬀𐬥𐬁𐬨𐬀>
  text <𐬬𐬍𐬯𐬞𐬃·𐬝𐬠𐬀𐬉𐬴𐬃·𐬙𐬀𐬎𐬭𐬎𐬎𐬀𐬌𐬌𐬀𐬨𐬀>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬀𐬭𐬆𐬥𐬀𐬝𐬗𐬀𐬉𐬴𐬆𐬨·𐬬𐬌𐬧𐬛𐬀𐬝𐬯𐬞𐬁𐬜𐬆𐬨>
  text <𐬵𐬀𐬰𐬀𐬢𐬭𐬀𐬫𐬀𐬊𐬑𐬱𐬙𐬍𐬨·𐬑𐬴𐬀𐬌𐬌𐬀𐬧𐬙𐬆𐬨>
  text <𐬑𐬴𐬀𐬌𐬌𐬀𐬨𐬥𐬆𐬨·𐬬𐬍𐬯𐬞𐬋𐬬𐬍𐬜𐬎𐬎𐬃𐬢𐬵𐬆𐬨𐬼>
  text <𐬫𐬋·𐬀𐬭𐬆𐬰𐬆𐬨·𐬟𐬭𐬀𐬴𐬁𐬎𐬎𐬀𐬌𐬌𐬈𐬌𐬙𐬌>
  text <𐬫𐬋·𐬀𐬭𐬆𐬰𐬈·𐬞𐬀𐬌𐬙𐬌·𐬵𐬌𐬱𐬙𐬀𐬌𐬙𐬌>
  text <𐬫𐬋·𐬀𐬭𐬆𐬰𐬈·𐬞𐬀𐬌𐬙𐬌·𐬵𐬌𐬱𐬙𐬆𐬨𐬥𐬋>
  text <𐬟𐬭𐬁·𐬭𐬀𐬯𐬨𐬀𐬥𐬋·𐬯𐬗𐬀𐬧𐬛𐬀𐬌𐬌𐬈𐬌𐬙𐬌𐬼>
  text <𐬫𐬀𐬊𐬰𐬆𐬧𐬙𐬌·𐬬𐬍𐬯𐬞𐬈·𐬐𐬀𐬭𐬀𐬥𐬋>
  text <𐬭𐬀𐬯𐬨𐬀𐬥𐬋·𐬀𐬭𐬆𐬰𐬋𐬴𐬏𐬙𐬀𐬵𐬈>
  text <𐬟𐬭𐬁·𐬨𐬀𐬌𐬜𐬌𐬌𐬅𐬥𐬆𐬨·𐬑𐬭𐬃𐬢𐬵𐬀𐬌𐬌𐬈𐬙𐬈>
  text <𐬯𐬞𐬁𐬜𐬀𐬵𐬈·𐬑𐬭𐬎𐬎𐬍𐬴𐬌𐬌𐬀𐬧𐬙𐬀𐬵𐬈𐬾>
  text <𐬀𐬎𐬎𐬌·𐬛𐬍𐬱·𐬀𐬉𐬨·𐬑𐬴𐬀𐬌𐬌𐬀𐬨𐬥𐬋>
  text <𐬁𐬌𐬚𐬍𐬨·𐬠𐬀𐬭𐬁𐬌𐬙𐬌·𐬚𐬡𐬌𐬌𐬅𐬨𐬗𐬀𐬼>
  text <𐬞𐬀𐬭𐬀·𐬐𐬀𐬨𐬆𐬭𐬆𐬜𐬃·𐬯𐬞𐬀𐬌𐬌𐬈𐬌𐬙𐬌>
  text <𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬞𐬀𐬭𐬀·𐬐𐬀𐬨𐬆𐬭𐬆𐬜𐬃·𐬬𐬀𐬰𐬀𐬌𐬙𐬈>
  text <𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨𐬾>
  text <𐬑𐬭𐬏𐬨𐬃·𐬴𐬀𐬌𐬙𐬀𐬌𐬌𐬋·𐬟𐬭𐬀𐬰𐬌𐬧𐬙𐬈>
  text <𐬀𐬥𐬀𐬴𐬌𐬙𐬃·𐬨𐬀𐬉𐬚𐬀𐬥𐬌𐬌𐬃>
  text <𐬫𐬁𐬵𐬎𐬎𐬀·𐬨𐬌𐬚𐬭𐬋𐬛𐬭𐬎𐬘𐬋·𐬳𐬌𐬌𐬈𐬙𐬈>
  text <𐬵𐬀𐬌𐬚𐬍𐬨𐬀𐬴𐬀𐬎𐬎𐬀𐬘𐬀𐬥𐬀𐬯𐬗𐬀·𐬛𐬭𐬎𐬎𐬀𐬧𐬙𐬋𐬼>
  text <𐬑𐬭𐬏𐬨𐬍𐬨·𐬔𐬁𐬎𐬱·𐬫𐬁·𐬗𐬀𐬢𐬭𐬀𐬢𐬵𐬁𐬑𐬱>
  text <𐬬𐬀𐬭𐬀𐬌𐬚𐬍𐬨·𐬞𐬀𐬧𐬙𐬅𐬨·𐬀𐬰𐬀𐬌𐬙𐬈>
  text <𐬫𐬁·𐬛𐬀𐬭𐬆𐬥𐬁𐬵𐬎·𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬟𐬭𐬀𐬰𐬀𐬭𐬱𐬙𐬀·𐬀𐬉𐬴𐬅𐬨·𐬭𐬀𐬌𐬚𐬌𐬌𐬀>
  text <𐬀𐬯𐬭𐬏·𐬀𐬰𐬁𐬥𐬋·𐬵𐬌𐬱𐬙𐬆𐬧𐬙𐬈>
  text <𐬀𐬥𐬎𐬰𐬀𐬟𐬀𐬥𐬋·𐬙𐬀𐬐𐬀𐬵𐬈𐬾>
  text <𐬌𐬴𐬀𐬎𐬎𐬀𐬯𐬗𐬌𐬝·𐬀𐬉𐬴𐬅𐬨·𐬆𐬭𐬆𐬰𐬌𐬟𐬌𐬌𐬋𐬞𐬀𐬭𐬆𐬥𐬀>
  text <𐬵𐬎𐬚𐬀𐬑𐬙𐬀𐬝·𐬵𐬀𐬗𐬀·𐬚𐬀𐬥𐬎𐬎𐬀𐬥𐬁𐬝>
  text <𐬘𐬌𐬌𐬀𐬘𐬀𐬙𐬃𐬢𐬵𐬋·𐬬𐬀𐬰𐬆𐬨𐬥𐬀>
  text <𐬀𐬴𐬆𐬨𐬥𐬋𐬬𐬍𐬜𐬋·𐬠𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬼>
  text <𐬀𐬭𐬱𐬙𐬀𐬌𐬌𐬀𐬯𐬗𐬌𐬝·𐬀𐬉𐬴𐬅𐬨·𐬵𐬎𐬑𐬴𐬥𐬎𐬙𐬀·𐬙𐬌𐬖𐬭𐬀·𐬛𐬀𐬭𐬆𐬖𐬀𐬀𐬭𐬱𐬙𐬀𐬌𐬌𐬀>
  text <𐬬𐬀𐬰𐬆𐬨𐬥𐬀·𐬵𐬀𐬗𐬀·𐬠𐬁𐬰𐬎𐬠𐬌𐬌𐬋>
  text <𐬀𐬴𐬆𐬨𐬥𐬋𐬬𐬍𐬜𐬋·𐬠𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬼>
  text <𐬰𐬀𐬭𐬱𐬙𐬎𐬎𐬀𐬗𐬌𐬝·𐬀𐬉𐬴𐬅𐬨·𐬟𐬭𐬀𐬛𐬀𐬑𐬴𐬀𐬥𐬌𐬌𐬀>
  text <𐬬𐬀𐬰𐬆𐬨𐬥𐬀·𐬵𐬀𐬗𐬀·𐬠𐬁𐬰𐬎𐬠𐬌𐬌𐬋>
  text <𐬀𐬴𐬆𐬨𐬥𐬋𐬬𐬍𐬜𐬋·𐬠𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬐𐬀𐬭𐬆𐬙𐬀𐬗𐬌𐬝·𐬀𐬉𐬴𐬅𐬨>
  text <𐬵𐬎𐬟𐬭𐬁𐬌𐬌𐬎𐬑𐬙𐬀·𐬫𐬋𐬌·𐬥𐬌𐬖𐬭𐬁𐬌𐬭𐬈>
  text <𐬯𐬀𐬭𐬀𐬵𐬎·𐬨𐬀𐬳𐬌𐬌𐬁𐬐𐬀𐬥𐬅𐬨>
  text <𐬀𐬴𐬆𐬨𐬥𐬋𐬘𐬀𐬥𐬋·𐬠𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬼>
  text <𐬬𐬀𐬰𐬭𐬀𐬗𐬌𐬝·𐬀𐬉𐬴𐬅𐬨>
  text <𐬵𐬎𐬥𐬌𐬎𐬎𐬌𐬑𐬙𐬀·𐬫𐬋𐬌·𐬥𐬌𐬖𐬭𐬁𐬌𐬭𐬈>
  text <𐬯𐬀𐬭𐬀𐬵𐬎·𐬨𐬀𐬳𐬌𐬌𐬁𐬐𐬀𐬥𐬅𐬨>
  text <𐬀𐬴𐬆𐬨𐬥𐬋𐬘𐬀𐬥𐬋·𐬠𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬨𐬌𐬚𐬭𐬋·𐬀𐬎𐬎𐬌𐬚𐬭𐬃𐬢𐬵𐬀𐬌𐬌𐬈𐬙𐬈>
  text <𐬭𐬀𐬴𐬥𐬎𐬱·𐬞𐬀𐬌𐬙𐬌𐬚𐬭𐬃𐬢𐬵𐬀𐬌𐬌𐬈𐬙𐬈>
  text <𐬯𐬭𐬀𐬊𐬴𐬋·𐬀𐬴𐬌𐬌𐬋·𐬬𐬍𐬯𐬞𐬀𐬉𐬌𐬠𐬌𐬌𐬋>
  text <𐬥𐬀𐬉𐬨𐬀𐬉𐬌𐬠𐬌𐬌𐬋·𐬵𐬅𐬨𐬬𐬁𐬌𐬙𐬌>
  text <𐬞𐬀𐬌𐬙𐬌·𐬚𐬭𐬁𐬙𐬁𐬭𐬀·𐬫𐬀𐬰𐬀𐬙𐬀𐬼>
  text <𐬙𐬉·𐬭𐬀𐬯𐬨𐬀𐬥𐬋·𐬭𐬀𐬉𐬗𐬀𐬌𐬌𐬈𐬌𐬧𐬙𐬌>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬀𐬞𐬀𐬌𐬙𐬌𐬰𐬀𐬧𐬙𐬋·𐬨𐬌𐬚𐬥𐬁𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬎𐬌𐬙𐬌𐬌𐬀𐬊𐬘𐬀𐬥𐬃·𐬨𐬌𐬚𐬭𐬁𐬌·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬇𐬈𐬼>
  text <𐬁𐬌·𐬨𐬌𐬚𐬭𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬈>
  text <𐬌𐬨𐬈·𐬥𐬋·𐬀𐬎𐬭𐬎𐬎𐬀𐬧𐬙𐬋·𐬀𐬯𐬞𐬀>
  text <𐬞𐬀𐬭𐬀·𐬨𐬌𐬚𐬭𐬁𐬜𐬀·𐬥𐬀𐬌𐬌𐬈𐬧𐬙𐬈>
  text <𐬌𐬨𐬈·𐬥𐬋·𐬎𐬖𐬭𐬀𐬠𐬁𐬰𐬀𐬎𐬎𐬀>
  text <𐬐𐬀𐬭𐬆𐬙𐬀·𐬨𐬌𐬚𐬭𐬀·𐬯𐬗𐬌𐬧𐬛𐬀𐬌𐬌𐬈𐬌𐬧𐬙𐬌𐬾>
  text <𐬞𐬀𐬯𐬗𐬀𐬉𐬙𐬀·𐬛𐬍𐬱·𐬟𐬭𐬀𐬯𐬞𐬀𐬌𐬌𐬈𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀>
  text <𐬫𐬀𐬚𐬀·𐬔𐬭𐬀𐬧𐬙𐬋·𐬎𐬞𐬀𐬝𐬠𐬌𐬱𐬙𐬋>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬈𐬦𐬵𐬈·𐬰𐬆𐬨𐬟𐬭𐬀𐬚𐬋·𐬨𐬀𐬉𐬚𐬀𐬥𐬆𐬨>
  text <𐬬𐬍𐬜𐬁𐬙𐬆𐬨·𐬀𐬯𐬙𐬎𐬎𐬀𐬧𐬙𐬌·𐬀𐬢𐬵𐬎𐬎𐬋>
  text <𐬨𐬀𐬰𐬀𐬝·𐬀𐬥𐬅𐬰𐬋·𐬠𐬁𐬨𐬍𐬨>
  text <𐬞𐬆𐬭𐬆𐬚𐬎·𐬀𐬌𐬞𐬌·𐬬𐬊𐬎𐬭𐬎𐬀𐬱𐬙𐬆𐬨𐬼>
  text <𐬫𐬈𐬦𐬵𐬈·𐬀𐬱𐬙𐬀·𐬭𐬁𐬙𐬀𐬌𐬌𐬋>
  text <𐬬𐬍𐬯𐬞𐬁𐬵𐬎·𐬞𐬀𐬌𐬙𐬌·𐬠𐬀𐬭𐬆𐬰𐬁𐬵𐬎>
  text <𐬬𐬍𐬯𐬞𐬁𐬵𐬎·𐬬𐬀𐬉𐬜𐬀𐬌𐬌𐬀𐬥𐬁𐬵𐬎>
  text <𐬯𐬞𐬀𐬯𐬋·𐬃𐬢𐬵𐬁𐬌𐬭𐬈·𐬨𐬌𐬚𐬭𐬀𐬵𐬈>
  text <𐬨𐬌𐬚𐬭𐬋𐬛𐬭𐬎𐬘𐬆𐬨·𐬵𐬌𐬯𐬞𐬋𐬯𐬆𐬨𐬥𐬀>
  text <𐬀𐬎𐬎𐬈·𐬀𐬌𐬞𐬌·𐬛𐬀𐬌𐬜𐬌𐬌𐬀𐬧𐬙𐬋>
  text <𐬀𐬎𐬎𐬈·𐬀𐬌𐬞𐬌·𐬵𐬌𐬱𐬨𐬀𐬭𐬆𐬧𐬙𐬋>
  text <𐬫𐬋𐬌·𐬞𐬀𐬎𐬭𐬎𐬎𐬀·𐬨𐬌𐬚𐬭𐬆𐬨·𐬛𐬭𐬎𐬲𐬌𐬧𐬙𐬌>
  text <𐬀𐬎𐬎𐬀𐬉𐬴𐬅𐬨𐬗𐬀·𐬞𐬀𐬚𐬋·𐬞𐬃𐬧𐬙𐬋>
  text <𐬫𐬌𐬨·𐬌𐬯𐬆𐬧𐬙𐬌·𐬨𐬌𐬚𐬭𐬋𐬛𐬭𐬎𐬘𐬋>
  text <𐬵𐬀𐬌𐬚𐬍𐬨𐬀𐬴𐬀𐬎𐬎𐬀𐬘𐬀𐬥𐬀𐬯𐬗𐬀·𐬛𐬭𐬎𐬎𐬀𐬧𐬙𐬋>
  text <𐬀𐬎𐬎𐬃·𐬞𐬀𐬎𐬎𐬃·𐬞𐬀𐬯𐬗𐬀·𐬞𐬀𐬎𐬎𐬃>
  text <𐬞𐬀𐬭𐬋·𐬞𐬀𐬎𐬎𐬃·𐬯𐬞𐬀𐬱·𐬬𐬍𐬜𐬀𐬉𐬙𐬀>
  text <𐬀𐬜𐬀𐬊𐬌𐬌𐬀𐬨𐬥𐬋·𐬟𐬭𐬁·𐬀𐬢𐬵𐬈·𐬬𐬍𐬯𐬀𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬫𐬀𐬵𐬨𐬁𐬌·𐬟𐬭𐬀𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬨𐬌𐬚𐬭𐬋·𐬘𐬀𐬯𐬀𐬌𐬙𐬌·𐬀𐬎𐬎𐬀𐬌𐬦𐬵𐬈>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬀𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬌𐬨·𐬟𐬭𐬀𐬯𐬭𐬏𐬙𐬆𐬨·𐬰𐬀𐬭𐬀𐬥𐬌𐬨𐬥𐬆𐬨>
  text <𐬞𐬆𐬭𐬆𐬚𐬎𐬯𐬀𐬟𐬃𐬢𐬵𐬋·𐬬𐬀𐬰𐬆𐬧𐬙𐬌>
  text <𐬀𐬎𐬎𐬌·𐬵𐬀𐬉𐬥𐬀𐬌𐬌𐬃·𐬑𐬭𐬎𐬎𐬌𐬴𐬌𐬌𐬈𐬌𐬙𐬌𐬱>
  text <𐬀𐬎𐬎𐬌·𐬵𐬅𐬨𐬫𐬀𐬧𐬙𐬀·𐬭𐬀𐬯𐬨𐬀𐬊𐬌𐬌𐬋>
  text <𐬀𐬧𐬙𐬀𐬭𐬆·𐬛𐬀𐬌𐬦𐬵𐬎·𐬞𐬁𐬞𐬆𐬭𐬆𐬙𐬁𐬥𐬈𐬾>
  text <𐬁𐬀𐬝·𐬫𐬀𐬝·𐬨𐬌𐬚𐬭𐬋·𐬟𐬭𐬀𐬎𐬎𐬀𐬰𐬀𐬌𐬙𐬈>
  text <𐬀𐬎𐬎𐬌·𐬵𐬀𐬉𐬥𐬀𐬌𐬌𐬃·𐬑𐬭𐬎𐬎𐬌𐬴𐬌𐬌𐬈𐬌𐬙𐬌𐬱>
  text <𐬀𐬎𐬎𐬌·𐬵𐬅𐬨𐬫𐬀𐬧𐬙𐬀·𐬭𐬀𐬯𐬨𐬀𐬊𐬌𐬌𐬋>
  text <𐬀𐬧𐬙𐬀𐬭𐬆·𐬛𐬀𐬌𐬦𐬵𐬎·𐬞𐬁𐬞𐬆𐬭𐬆𐬙𐬁𐬥𐬈>
  text <𐬀𐬚𐬭𐬀·𐬥𐬀𐬭𐬅𐬨·𐬨𐬌𐬚𐬭𐬋𐬛𐬭𐬎𐬘𐬅𐬨>
  text <𐬀𐬞𐬅𐬱·𐬔𐬀𐬎𐬎𐬋·𐬛𐬀𐬭𐬆𐬰𐬀𐬌𐬌𐬈𐬌𐬙𐬌>
  text <𐬞𐬀𐬭𐬀·𐬛𐬀𐬉𐬨𐬀·𐬬𐬁𐬭𐬀𐬌𐬌𐬈𐬌𐬙𐬌>
  text <𐬀𐬞𐬀·𐬔𐬀𐬊𐬴𐬀·𐬙𐬀𐬊𐬴𐬀𐬌𐬌𐬈𐬌𐬙𐬌>
  text <𐬥𐬋𐬌𐬝·𐬞𐬁𐬜𐬀·𐬬𐬍𐬜𐬁𐬭𐬀𐬌𐬌𐬈𐬌𐬙𐬌>
  text <𐬥𐬋𐬌𐬝·𐬞𐬀𐬌𐬙𐬌𐬙𐬀𐬎𐬎𐬃·𐬠𐬀𐬎𐬎𐬀𐬌𐬙𐬌>
  text <𐬙𐬁·𐬛𐬀𐬌𐬦𐬵𐬁𐬎𐬎𐬋·𐬙𐬉·𐬵𐬀𐬨𐬆𐬭𐬆𐬚𐬇>
  text <𐬫𐬀𐬚𐬀·𐬛𐬎𐬲𐬠𐬆𐬭𐬆𐬧𐬙𐬋·𐬠𐬀𐬭𐬀𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬀𐬵𐬨𐬁𐬌·𐬨𐬀𐬉𐬚𐬀𐬥𐬆𐬨·𐬟𐬭𐬁𐬚𐬡𐬆𐬭𐬆𐬯𐬀𐬝>
  text <𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬎𐬞𐬀𐬌𐬭𐬌·𐬵𐬀𐬭𐬅𐬨·𐬠𐬆𐬭𐬆𐬰𐬀𐬌𐬙𐬍𐬨>
  text <𐬞𐬊𐬎𐬭𐬎𐬟𐬭𐬀𐬊𐬭𐬎𐬎𐬀𐬉𐬯𐬌𐬌𐬅𐬨·𐬠𐬁𐬨𐬌𐬌𐬅𐬨>
  text <𐬫𐬀𐬚𐬭𐬀·𐬥𐬋𐬌𐬝·𐬑𐬴𐬀𐬞𐬀·𐬥𐬋𐬌𐬝·𐬙𐬆𐬨𐬃>
  text <𐬥𐬋𐬌𐬝·𐬀𐬊𐬙𐬋·𐬬𐬁𐬙𐬋·𐬥𐬋𐬌𐬝·𐬔𐬀𐬭𐬆𐬨𐬋>
  text <𐬥𐬋𐬌𐬝·𐬀𐬑𐬙𐬌𐬱·𐬞𐬊𐬎𐬭𐬎𐬨𐬀𐬵𐬭𐬐𐬋>
  text <𐬥𐬋𐬌𐬝·𐬁𐬵𐬌𐬙𐬌𐬱·𐬛𐬀𐬉𐬎𐬎𐬋𐬛𐬁𐬙𐬀>
  text <𐬥𐬀𐬉𐬜𐬀·𐬛𐬎𐬥𐬨𐬅𐬥·𐬎𐬰𐬘𐬀𐬯𐬀𐬌𐬙𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃>
  text <𐬫𐬀𐬝·𐬐𐬆𐬭𐬆𐬥𐬁𐬎𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀·𐬬𐬍𐬯𐬞𐬈·𐬵𐬎𐬎𐬀𐬭𐬆𐬵𐬀𐬰𐬀𐬊𐬴𐬀>
  text <𐬟𐬭𐬀𐬊𐬭𐬆𐬝·𐬟𐬭𐬀𐬑𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬰𐬭𐬀𐬰𐬛𐬁𐬙𐬋𐬌𐬝·𐬀𐬢𐬎𐬵𐬌𐬌𐬀𐬝·𐬵𐬀𐬗𐬀>
  text <𐬫𐬋·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨·𐬁𐬛𐬌𐬜𐬁𐬌𐬙𐬌>
  text <𐬵𐬀𐬭𐬀𐬌𐬚𐬌𐬌𐬁𐬝·𐬞𐬀𐬌𐬙𐬌·𐬠𐬀𐬭𐬆𐬰𐬀𐬢𐬵𐬀𐬝𐬾>
  text <𐬁𐬀𐬝·𐬫𐬀𐬝·𐬛𐬎𐬲𐬛𐬃·𐬟𐬭𐬀𐬛𐬎𐬎𐬀𐬭𐬀𐬌𐬙𐬌>
  text <𐬫𐬋·𐬀𐬖𐬁𐬎𐬎𐬀𐬭𐬆𐬱·𐬚𐬡𐬁𐬴𐬀·𐬔𐬁𐬨𐬀>
  text <𐬚𐬡𐬁𐬴𐬆𐬨·𐬫𐬎𐬘𐬌𐬌𐬈𐬌𐬙𐬌·𐬬𐬁𐬴𐬆𐬨>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬯𐬭𐬀𐬊𐬴𐬀𐬯𐬗𐬀·𐬀𐬴𐬌𐬌𐬋·𐬯𐬏𐬭𐬋>
  text <𐬥𐬀𐬌𐬭𐬌𐬌𐬋𐬯𐬀𐬢𐬵𐬀𐬯𐬗𐬀·𐬫𐬋·𐬨𐬁𐬌𐬌𐬎𐬱𐬼>
  text <𐬭𐬀𐬯𐬨𐬋𐬘𐬀𐬙𐬆𐬨·𐬬𐬁𐬛𐬌𐬨·𐬘𐬀𐬌𐬧𐬙𐬌·𐬀𐬨𐬋𐬘𐬀𐬙𐬆𐬨·𐬬𐬁𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋>
  text <𐬔𐬆𐬭𐬆𐬰𐬀𐬌𐬙𐬈·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌>
  text <𐬎𐬌𐬙𐬌·𐬀𐬊𐬘𐬀𐬥𐬋𐬼>
  text <𐬀𐬰𐬆𐬨·𐬬𐬍𐬯𐬞𐬀𐬥𐬅𐬨·𐬛𐬁𐬨𐬀𐬥𐬅𐬨>
  text <𐬥𐬌𐬞𐬁𐬙𐬀·𐬀𐬵𐬨𐬌·𐬵𐬎𐬎𐬀𐬞𐬋>
  text <𐬀𐬰𐬆𐬨·𐬬𐬍𐬯𐬞𐬀𐬥𐬅𐬨·𐬛𐬁𐬨𐬀𐬥𐬅𐬨>
  text <𐬥𐬌𐬱𐬵𐬀𐬭𐬆𐬙𐬀·𐬀𐬵𐬨𐬌·𐬵𐬎𐬎𐬀𐬞𐬋𐬼>
  text <𐬁𐬀𐬝·𐬨𐬁·𐬥𐬋𐬌𐬝·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬈·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬌>
  text <𐬫𐬈𐬌𐬜𐬌𐬰𐬍𐬨𐬁·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬀𐬌𐬌𐬀𐬧𐬙𐬀·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬌>
  text <𐬟𐬭𐬁·𐬥𐬎𐬭𐬎𐬌𐬌𐬋·𐬀𐬴𐬀𐬎𐬎𐬀𐬊𐬌𐬌𐬋>
  text <𐬚𐬡𐬀𐬭𐬱𐬙𐬀𐬵𐬈·𐬰𐬭𐬏·𐬁𐬌𐬌𐬎·𐬴𐬏𐬴𐬎𐬌𐬌𐬅𐬨>
  text <𐬓𐬀𐬵𐬈·𐬔𐬀𐬌𐬌𐬈𐬵𐬈·𐬓𐬀𐬥𐬎𐬎𐬀𐬙𐬋·𐬀𐬨𐬆𐬴𐬀𐬵𐬈>
  text <𐬎𐬞𐬀·𐬚𐬡𐬀𐬭𐬱𐬙𐬀𐬵𐬈·𐬘𐬀𐬖𐬨𐬌𐬌𐬅𐬨𐬾>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬚𐬡𐬁·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬫𐬀𐬰𐬀𐬌𐬙𐬈>
  text <𐬠𐬀𐬭𐬋𐬰𐬀𐬊𐬚𐬭𐬋·𐬀𐬴𐬀𐬎𐬎𐬀𐬼>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬚𐬡𐬁·𐬫𐬀𐬯𐬥𐬀>
  text <𐬭𐬀𐬚𐬡𐬌𐬌𐬀·𐬬𐬀𐬗𐬀·𐬯𐬏𐬭𐬀>
  text <𐬨𐬌𐬚𐬭𐬀·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬰𐬁𐬌·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬯𐬎𐬭𐬎𐬥𐬎𐬌𐬌𐬃·𐬥𐬋·𐬨𐬌𐬚𐬭𐬀·𐬫𐬀𐬯𐬥𐬀𐬵𐬈·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬈𐬦𐬵𐬈·𐬬𐬊𐬵𐬎·𐬵𐬀𐬊𐬯𐬭𐬀𐬎𐬎𐬀𐬢𐬵𐬆𐬨>
  text <𐬬𐬀𐬢𐬎𐬵𐬌·𐬐𐬆𐬭𐬆𐬟𐬱·𐬬𐬀𐬢𐬎𐬵𐬌·𐬟𐬭𐬀𐬯𐬀𐬯𐬙𐬌𐬼>
  text <𐬬𐬀𐬯𐬋𐬫𐬁𐬥𐬆𐬨·𐬬𐬀𐬯𐬋𐬔𐬀𐬊𐬌𐬌𐬀𐬊𐬌𐬙𐬍𐬨·𐬀𐬙𐬀𐬎𐬭𐬎𐬎𐬀𐬌𐬌𐬋·𐬌𐬜𐬀·𐬟𐬴𐬎𐬌𐬌𐬀𐬧𐬙𐬆𐬨·𐬬𐬁𐬯𐬙𐬭𐬍𐬨>
  text <𐬬𐬀𐬯𐬋𐬫𐬀𐬊𐬥𐬁𐬌·𐬌𐬧𐬙𐬅𐬨·𐬵𐬎𐬜𐬃𐬢𐬵𐬆𐬨·𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬁𐬥𐬋·𐬯𐬏𐬭𐬋·𐬬𐬍𐬯𐬞𐬋𐬬𐬍𐬜𐬎𐬎𐬃>
  text <𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬆𐬭𐬆𐬜𐬡𐬋𐬰𐬆𐬧𐬔𐬆𐬨·𐬰𐬀𐬉𐬥𐬀𐬢𐬵𐬎𐬧𐬙𐬆𐬨>
  text <𐬯𐬞𐬀𐬯𐬆𐬨·𐬙𐬀𐬑𐬨𐬆𐬨·𐬬𐬌𐬌𐬁𐬑𐬀𐬥𐬆𐬨>
  text <𐬟𐬭𐬀𐬝𐬁𐬞𐬆𐬨·𐬰𐬀𐬎𐬎𐬀𐬥𐬋𐬯𐬭𐬏𐬙𐬆𐬨>
  text <𐬙𐬀𐬝𐬁𐬞𐬆𐬨·𐬎𐬑𐬴𐬌𐬌𐬀𐬝𐬎𐬭𐬎𐬎𐬀𐬭𐬆𐬨>
  text <𐬐𐬀𐬭𐬴𐬋𐬭𐬁𐬰𐬀𐬢𐬵𐬆𐬨·𐬬𐬌𐬌𐬁𐬑𐬀𐬥𐬆𐬨>
  text <𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬀𐬜𐬀𐬊𐬌𐬌𐬀𐬨𐬥𐬆𐬨>
  text <𐬞𐬊𐬎𐬭𐬎𐬫𐬀𐬊𐬑𐬱𐬙𐬍𐬨·𐬛𐬁𐬨𐬌𐬜𐬁𐬙𐬆𐬨𐬼>
  text <𐬫𐬋·𐬥𐬋𐬌𐬝·𐬐𐬀𐬵𐬨𐬁𐬌·𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬀𐬊𐬘𐬋·𐬛𐬀𐬜𐬁𐬌𐬙𐬌·𐬥𐬋𐬌𐬝·𐬰𐬁𐬎𐬎𐬀𐬭𐬆𐬼>
  text <𐬫𐬋·𐬥𐬋𐬌𐬝·𐬐𐬀𐬵𐬨𐬁𐬌·𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬓𐬀𐬭𐬆𐬥𐬋·𐬛𐬀𐬜𐬁𐬌𐬙𐬌·𐬥𐬋𐬌𐬝·𐬨𐬌𐬲𐬛𐬆𐬨𐬾>
  text <𐬀𐬞𐬀·𐬀𐬉𐬴𐬅𐬨·𐬠𐬁𐬰𐬎𐬎𐬃·𐬀𐬊𐬘𐬋·𐬙𐬏𐬨·𐬔𐬭𐬀𐬧𐬙𐬋·𐬑𐬴𐬀𐬌𐬌𐬀𐬨𐬥𐬋·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬀𐬵𐬨𐬌·𐬬𐬌𐬌𐬁𐬥𐬈·𐬛𐬀𐬉𐬥𐬀𐬌𐬌𐬁𐬌>
  text <𐬯𐬭𐬍𐬭𐬀𐬌𐬌𐬁𐬌·𐬞𐬆𐬭𐬆𐬚𐬎𐬟𐬭𐬁𐬐𐬀𐬌𐬌𐬁𐬌>
  text <𐬨𐬀𐬰𐬀·𐬀𐬨𐬀𐬎𐬎𐬀·𐬥𐬌𐬜𐬁𐬙𐬆𐬨>
  text <𐬫𐬀𐬵𐬌·𐬞𐬀𐬌𐬙𐬌·𐬗𐬌𐬚𐬭𐬆𐬨·𐬬𐬍𐬜𐬁𐬙𐬆𐬨·𐬬𐬍𐬯𐬞𐬁𐬌𐬱·𐬀𐬎𐬎𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬫𐬋·𐬁𐬯𐬎𐬥𐬅𐬨·𐬁𐬯𐬎𐬱·𐬫𐬋·𐬀𐬭𐬆𐬛𐬭𐬀𐬥𐬅𐬨·𐬀𐬭𐬆𐬛𐬭𐬋·𐬫𐬋·𐬙𐬀𐬑𐬨𐬀𐬥𐬅𐬨·𐬙𐬀𐬑𐬨𐬋·𐬫𐬋>
  text <𐬬𐬌𐬌𐬁𐬑𐬀𐬥𐬀𐬥𐬅𐬨·𐬬𐬌𐬌𐬁𐬑𐬀𐬥𐬋·𐬫𐬋·𐬟𐬭𐬀𐬑𐬱𐬙𐬌𐬛𐬃·𐬫𐬋·𐬁𐬰𐬎𐬌𐬙𐬌𐬛𐬃·𐬫𐬋·𐬬𐬅𐬚𐬡𐬋𐬛𐬃·𐬫𐬋>
  text <𐬑𐬴𐬀𐬚𐬭𐬋𐬛𐬃·𐬫𐬋·𐬞𐬎𐬚𐬭𐬋𐬛𐬃·𐬫𐬋·𐬔𐬀𐬌𐬌𐬋𐬛𐬃·𐬫𐬋·𐬵𐬀𐬎𐬎𐬀𐬢𐬵𐬋𐬛𐬃·𐬫𐬋>
  text <𐬀𐬴𐬀𐬎𐬎𐬀𐬯𐬙𐬋𐬛𐬃𐬾>
  text <𐬫𐬌𐬨·𐬵𐬀𐬗𐬀𐬌𐬙𐬈·𐬀𐬴𐬌𐬱·𐬬𐬀𐬢𐬎𐬵𐬌>
  text <𐬞𐬁𐬭𐬆𐬧𐬛𐬌𐬗𐬀·𐬭𐬀𐬊𐬭𐬀𐬚𐬀>
  text <𐬎𐬖𐬭𐬀𐬗𐬀·𐬥𐬀𐬌𐬭𐬈·𐬵𐬅𐬨𐬬𐬀𐬭𐬆𐬌𐬙𐬌𐬱>
  text <𐬎𐬖𐬭𐬆𐬨𐬗𐬀·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬎𐬖𐬭𐬆𐬨𐬗𐬀·𐬚𐬡𐬁𐬴𐬆𐬨·𐬓𐬀𐬜𐬁𐬙𐬆𐬨>
  text <𐬎𐬖𐬭𐬆𐬨𐬗𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋·𐬎𐬖𐬭𐬃𐬯𐬗𐬀·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬫𐬀𐬯𐬗𐬀·𐬞𐬊𐬎𐬭𐬎𐬥𐬅𐬨·𐬵𐬀𐬚𐬭𐬁𐬐𐬋>
  text <𐬀𐬴𐬀𐬊𐬥𐬅𐬨·𐬨𐬀𐬰𐬛𐬀𐬌𐬌𐬀𐬯𐬥𐬀𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬬𐬁𐬴𐬀·𐬨𐬀𐬌𐬥𐬌𐬌𐬎𐬵𐬅𐬨𐬙𐬁𐬱𐬙𐬀>
  text <𐬠𐬆𐬭𐬆𐬰𐬌𐬗𐬀𐬑𐬭𐬀·𐬟𐬭𐬀𐬎𐬎𐬀𐬰𐬀𐬌𐬙𐬈>
  text <𐬵𐬀𐬗𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬀𐬭𐬆𐬰𐬀𐬵𐬌>
  text <𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬓𐬀𐬥𐬌𐬭𐬀𐬚𐬆𐬨·𐬠𐬁𐬨𐬍𐬨>
  text <𐬭𐬀𐬚𐬡𐬌𐬌𐬀·𐬗𐬌𐬚𐬭𐬀·𐬵𐬀𐬗𐬌𐬨𐬥𐬋>
  text <𐬓𐬀𐬭𐬆𐬥𐬀𐬢𐬵𐬀𐬗𐬀·𐬨𐬀𐬰𐬛𐬀𐬜𐬁𐬙𐬀>
  text <𐬬𐬆𐬭𐬆𐬚𐬭𐬀𐬖𐬥𐬀𐬗𐬀·𐬀𐬵𐬎𐬭𐬀𐬜𐬁𐬙𐬀𐬾>
  text <𐬫𐬈𐬦𐬵𐬈·𐬬𐬁𐬴𐬆𐬨·𐬵𐬀𐬥𐬔𐬭𐬆𐬡𐬥𐬁𐬌𐬙𐬌>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬈𐬦𐬵𐬈·𐬛𐬀𐬉𐬥𐬀·𐬨𐬁𐬰𐬛𐬀𐬌𐬌𐬀𐬯𐬥𐬌𐬱>
  text <𐬓𐬍𐬙𐬈·𐬞𐬀𐬚𐬋·𐬭𐬁𐬜𐬀𐬌𐬙𐬌𐬼>
  text <𐬫𐬌𐬨·𐬀𐬎𐬭𐬎𐬎𐬀𐬧𐬙𐬋·𐬨𐬀𐬌𐬥𐬌𐬌𐬀𐬎𐬎𐬃𐬢𐬵𐬋>
  text <𐬀𐬎𐬭𐬎𐬴𐬀·𐬭𐬀𐬊𐬑𐬴𐬥𐬀·𐬟𐬭𐬁𐬛𐬆𐬭𐬆𐬯𐬭𐬀>
  text <𐬯𐬞𐬆𐬧𐬙𐬀·𐬬𐬍𐬜𐬎𐬎𐬃𐬢𐬵𐬋·𐬀𐬯𐬀𐬌𐬌𐬀>
  text <𐬨𐬀𐬥𐬌𐬎𐬎𐬀𐬯𐬀𐬢𐬵𐬋·𐬬𐬀𐬰𐬆𐬧𐬙𐬌>
  text <𐬫𐬀𐬝·𐬛𐬌𐬨·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋>
  text <𐬵𐬎𐬌𐬭𐬌𐬑𐬙𐬆𐬨·𐬠𐬁𐬜𐬀·𐬌𐬭𐬌𐬥𐬀𐬑𐬙𐬌𐬼>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬆𐬧𐬙𐬌>
  text <𐬬𐬍𐬯𐬞𐬈·𐬨𐬀𐬌𐬥𐬌𐬌𐬀𐬎𐬎𐬀·𐬛𐬀𐬉𐬎𐬎𐬀>
  text <𐬫𐬀𐬉𐬗𐬀·𐬬𐬀𐬭𐬆𐬥𐬌𐬌𐬀·𐬛𐬭𐬎𐬎𐬀𐬧𐬙𐬋𐬾>
  text <𐬨𐬋𐬌𐬙𐬏·𐬌𐬚𐬭𐬀·𐬀𐬵𐬎𐬭𐬀𐬵𐬈>
  text <𐬔𐬭𐬀𐬧𐬙𐬀𐬵𐬈·𐬬𐬀𐬉𐬖𐬁𐬌·𐬘𐬀𐬯𐬀𐬉𐬨𐬀>
  text <𐬫𐬈𐬦𐬵𐬈·𐬵𐬀𐬰𐬀𐬢𐬭𐬆𐬨·𐬬𐬀𐬉𐬖𐬀𐬥𐬅𐬨>
  text <𐬞𐬀𐬌𐬙𐬌·𐬵𐬀𐬨𐬆𐬭𐬆𐬚𐬁𐬌·𐬘𐬀𐬯𐬀𐬌𐬙𐬌>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬁𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬈𐬦𐬵𐬈·𐬞𐬀𐬎𐬭𐬎𐬎𐬀𐬥𐬀𐬉𐬨𐬁𐬝·𐬬𐬀𐬰𐬀𐬌𐬙𐬈>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬵𐬏·𐬐𐬆𐬵𐬭𐬞𐬀·𐬬𐬀𐬭𐬁𐬰𐬀𐬵𐬈>
  text <𐬞𐬀𐬌𐬙𐬌𐬆𐬭𐬆𐬥𐬋·𐬙𐬌𐬲𐬌𐬛𐬅𐬯𐬙𐬭𐬀𐬵𐬈>
  text <𐬀𐬭𐬴𐬥𐬋·𐬙𐬌𐬲𐬌𐬀𐬯𐬏𐬭𐬀𐬵𐬈>
  text <𐬵𐬀𐬐𐬆𐬭𐬆𐬝𐬘𐬀𐬥𐬋·𐬬𐬀𐬭𐬁𐬰𐬀𐬵𐬈>
  text <𐬀𐬥𐬎𐬞𐬋𐬌𐬚𐬡𐬀𐬵𐬈·𐬔𐬭𐬀𐬧𐬙𐬀𐬵𐬈>
  text <𐬞𐬀𐬭𐬴𐬎𐬎𐬀𐬥𐬌𐬐𐬀𐬵𐬈·𐬙𐬀𐬑𐬨𐬀𐬵𐬈>
  text <𐬀𐬌𐬌𐬀𐬢𐬵𐬋𐬞𐬁𐬜𐬀𐬵𐬈·𐬀𐬌𐬌𐬀𐬢𐬵𐬋𐬰𐬀𐬯𐬙𐬀𐬵𐬈·𐬀𐬌𐬌𐬀𐬢𐬵𐬋𐬘𐬌𐬌𐬈𐬵𐬈·𐬀𐬌𐬌𐬀𐬢𐬵𐬋𐬛𐬎𐬨𐬀𐬵𐬈>
  text <𐬀𐬌𐬌𐬀𐬢𐬵𐬋𐬞𐬀𐬌𐬙𐬌𐬱𐬓𐬀𐬭𐬆𐬥𐬀𐬵𐬈>
  text <𐬫𐬋·𐬟𐬭𐬅𐬱𐬙𐬀𐬗𐬋·𐬵𐬀𐬨𐬆𐬭𐬆𐬚𐬁𐬜𐬀>
  text <𐬎𐬞𐬀𐬵𐬀𐬑𐬙𐬋·𐬁𐬨𐬀𐬥𐬀𐬢𐬵𐬀>
  text <𐬵𐬀𐬚𐬭𐬀·𐬥𐬀𐬌𐬭𐬌𐬌𐬀·𐬵𐬅𐬨𐬬𐬀𐬭𐬆𐬙𐬀>
  text <𐬯𐬙𐬌𐬘𐬀·𐬥𐬌𐬘𐬀𐬌𐬧𐬙𐬌·𐬵𐬀𐬨𐬆𐬭𐬆𐬚𐬇>
  text <𐬥𐬀𐬉𐬜𐬀·𐬨𐬀𐬥𐬌𐬌𐬈𐬙𐬈·𐬘𐬀𐬖𐬥𐬎𐬎𐬃>
  text <𐬥𐬀𐬉𐬜𐬀·𐬗𐬌𐬨·𐬖𐬆𐬥𐬅𐬨·𐬯𐬀𐬛𐬀𐬌𐬌𐬈𐬌𐬙𐬌>
  text <𐬫𐬀𐬎𐬎𐬀𐬙𐬀·𐬀𐬉𐬨·𐬥𐬌𐬘𐬀𐬌𐬧𐬙𐬌>
  text <𐬨𐬆𐬭𐬆𐬰𐬎𐬗𐬀·𐬯𐬙𐬏𐬥𐬋·𐬔𐬀𐬌𐬌𐬈𐬵𐬈>
  text <𐬨𐬆𐬭𐬆𐬰𐬎𐬗𐬀·𐬑𐬃·𐬎𐬱𐬙𐬁𐬥𐬀𐬵𐬈𐬾>
  text <𐬵𐬀𐬐𐬀𐬝·𐬬𐬍𐬯𐬞𐬃·𐬀𐬌𐬞𐬌𐬐𐬆𐬭𐬆𐬧𐬙𐬀𐬌𐬙𐬌·𐬫𐬋·𐬵𐬀𐬐𐬀𐬝·𐬀𐬯𐬙𐬇𐬯𐬗𐬀·𐬬𐬀𐬭𐬆𐬯𐬇𐬯𐬗𐬀>
  text <𐬨𐬀𐬯𐬙𐬀𐬭𐬆𐬖𐬥𐬀𐬯𐬗𐬀·𐬬𐬊𐬵𐬎𐬥𐬌𐬱𐬗𐬀·𐬰𐬆𐬨𐬁𐬜𐬀·𐬵𐬅𐬨𐬭𐬀𐬉𐬚𐬡𐬀𐬌𐬌𐬈𐬌𐬙𐬌·𐬨𐬌𐬚𐬭𐬋𐬛𐬭𐬎𐬘𐬅𐬨>
  text <𐬨𐬀𐬳𐬌𐬌𐬁𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋>
  text <𐬎𐬭𐬎𐬎𐬁𐬰𐬆𐬨𐬥𐬋·𐬀𐬎𐬎𐬀𐬭𐬋𐬌𐬝·𐬬𐬁𐬗𐬌𐬨>
  text <𐬎𐬌𐬙𐬌𐬌𐬀𐬊𐬘𐬀𐬥𐬋𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋>
  text <𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨>
  text <𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬫𐬈𐬜𐬌𐬰𐬍𐬨𐬁·𐬨𐬀𐬳𐬌𐬌𐬁𐬐𐬀·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬀𐬌𐬌𐬀𐬧𐬙𐬀·𐬫𐬀𐬚𐬀·𐬀𐬥𐬌𐬌𐬈>
  text <𐬫𐬀𐬰𐬀𐬙𐬃𐬢𐬵𐬋·𐬀𐬊𐬑𐬙𐬋𐬥𐬁𐬨𐬀𐬥𐬀·𐬫𐬀𐬯𐬥𐬀·𐬫𐬀𐬰𐬆𐬧𐬙𐬌>
  text <𐬟𐬭𐬁·𐬥𐬎𐬭𐬎𐬌𐬌𐬋·𐬀𐬴𐬀𐬎𐬎𐬀𐬊𐬌𐬌𐬋>
  text <𐬚𐬡𐬀𐬭𐬱𐬙𐬀𐬵𐬈·𐬰𐬭𐬏·𐬁𐬌𐬌𐬏·𐬴𐬏𐬴𐬎𐬌𐬌𐬅𐬨>
  text <𐬓𐬀𐬵𐬈·𐬔𐬀𐬌𐬌𐬈𐬵𐬈·𐬓𐬀𐬥𐬎𐬎𐬀𐬙𐬋·𐬀𐬨𐬆𐬴𐬀𐬵𐬈>
  text <𐬎𐬞𐬀·𐬚𐬡𐬀𐬭𐬱𐬙𐬀𐬵𐬈·𐬘𐬀𐬖𐬨𐬌𐬌𐬅𐬨𐬾>
  text <𐬠𐬎𐬌𐬌𐬀𐬨𐬀·𐬙𐬉·𐬴𐬋𐬌𐬚𐬭𐬋𐬞𐬁𐬥𐬋>
  text <𐬨𐬁·𐬠𐬎𐬌𐬌𐬀𐬨𐬀·𐬴𐬋𐬌𐬚𐬭𐬋𐬌𐬭𐬌𐬗𐬋>
  text <𐬨𐬁·𐬥𐬨𐬁𐬥𐬋𐬌𐬭𐬌𐬗𐬋·𐬨𐬁·𐬬𐬍𐬯𐬋𐬌𐬭𐬌𐬗𐬋·𐬨𐬁·𐬰𐬀𐬧𐬙𐬎𐬌𐬭𐬌𐬗𐬋·𐬨𐬁·𐬛𐬀𐬌𐬦𐬵𐬎𐬌𐬭𐬌𐬗𐬋>
  text <𐬨𐬁𐬜𐬀·𐬫𐬀𐬝·𐬥𐬋·𐬎𐬖𐬭𐬀𐬠𐬁𐬰𐬁𐬎𐬱>
  text <𐬥𐬌𐬎𐬎𐬁𐬥𐬁𐬝·𐬞𐬀𐬭𐬋·𐬝𐬠𐬌𐬴𐬌𐬌𐬀𐬧𐬠𐬌𐬌𐬋𐬾>
  text <𐬙𐬏𐬨·𐬀𐬉𐬴𐬅𐬨·𐬝𐬠𐬌𐬴𐬌𐬌𐬀𐬙𐬅𐬨·𐬙𐬏𐬨·𐬀𐬉𐬴𐬅𐬨·𐬝𐬠𐬀𐬉𐬴𐬀𐬢𐬎𐬵𐬀𐬙𐬅𐬨·𐬝𐬠𐬀𐬉𐬴𐬃>
  text <𐬯𐬗𐬌𐬧𐬛𐬀𐬌𐬌𐬈𐬵𐬌𐬼>
  text <𐬯𐬗𐬌𐬧𐬛𐬀𐬌𐬌𐬀·𐬀𐬴𐬀𐬎𐬎𐬀𐬘𐬀𐬥𐬋>
  text <𐬵𐬎𐬎𐬀𐬯𐬞𐬋·𐬀𐬵𐬌·𐬵𐬎𐬭𐬁𐬚𐬌𐬌𐬋>
  text <𐬰𐬀𐬎𐬎𐬀𐬥𐬋𐬯𐬎𐬎𐬀·𐬀𐬵𐬌·𐬯𐬏𐬭𐬋𐬾>
  text <𐬁𐬗𐬀𐬚𐬡𐬁·𐬰𐬠𐬀𐬌𐬌𐬁𐬌·𐬀𐬎𐬎𐬀𐬌𐬦𐬵𐬈𐬼>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬌𐬦𐬵𐬈>
  text <𐬀𐬱𐬟𐬭𐬁𐬌𐬌𐬀𐬱𐬙𐬌𐬗𐬀·𐬰𐬀𐬊𐬚𐬭𐬀𐬥𐬅𐬨>
  text <𐬵𐬎𐬟𐬭𐬁𐬌𐬌𐬀𐬱𐬙𐬌𐬗𐬀·𐬀𐬱𐬟𐬭𐬀𐬠𐬆𐬭𐬆𐬌𐬙𐬌𐬗𐬀·𐬰𐬀𐬊𐬚𐬭𐬀𐬥𐬅𐬨·𐬵𐬎𐬟𐬭𐬀𐬠𐬆𐬭𐬆𐬌𐬙𐬌𐬗𐬀>
  text <𐬫𐬀𐬚𐬀·𐬚𐬡𐬁·𐬀𐬌𐬡𐬌𐬴𐬀𐬌𐬌𐬀𐬨𐬥𐬀·𐬛𐬀𐬭𐬆𐬖𐬀·𐬀𐬌𐬡𐬌𐬴𐬀𐬌𐬌𐬀𐬥𐬀>
  text <𐬵𐬎𐬴𐬌𐬙𐬆𐬨·𐬠𐬆𐬭𐬆𐬖𐬨𐬌𐬌𐬀𐬴𐬀𐬉𐬙𐬆𐬨𐬾>
  text <𐬙𐬏𐬨·𐬙𐬁·𐬛𐬀𐬌𐬦𐬵𐬁𐬎𐬎𐬋·𐬥𐬌𐬞𐬁𐬵𐬌>
  text <𐬫𐬁·𐬵𐬎𐬠𐬆𐬭𐬆𐬌𐬙𐬍𐬨·𐬫𐬁𐬙𐬀𐬌𐬌𐬈𐬌𐬙𐬌>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬼>
  text <𐬙𐬏𐬨·𐬙𐬁·𐬟𐬭𐬀𐬯𐬗𐬌𐬧𐬛𐬀𐬌𐬌𐬈𐬵𐬌>
  text <𐬫𐬁·𐬭𐬅𐬑𐬴𐬌𐬌𐬈𐬌𐬙𐬍𐬱·𐬛𐬀𐬌𐬦𐬵𐬁𐬎𐬎𐬋𐬼>
  text <𐬁𐬗𐬀𐬚𐬡𐬁·𐬰𐬠𐬀𐬌𐬌𐬁𐬌·𐬀𐬎𐬎𐬀𐬌𐬦𐬵𐬈𐬼>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬟𐬌𐬌𐬁𐬌>
  text <𐬎𐬖𐬭𐬋·𐬀𐬌𐬡𐬌𐬚𐬏𐬭𐬋·𐬫𐬈𐬯𐬥𐬌𐬌𐬋·𐬬𐬀𐬵𐬨𐬌𐬌𐬋>
  text <𐬨𐬌𐬚𐬭𐬋·𐬭𐬀𐬉𐬎𐬎𐬃·𐬛𐬀𐬌𐬦𐬵𐬎𐬞𐬀𐬌𐬙𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬭𐬀𐬴𐬥𐬎𐬱·𐬛𐬀𐬌𐬜𐬈·𐬨𐬀𐬉𐬚𐬀𐬥𐬆𐬨>
  text <𐬫𐬀𐬵𐬨𐬁𐬌·𐬭𐬀𐬴𐬥𐬎𐬱·𐬛𐬀𐬭𐬆𐬖𐬁𐬌·𐬵𐬀𐬑𐬆𐬜𐬭𐬁𐬌>
  text <𐬟𐬭𐬀𐬠𐬀𐬎𐬎𐬀𐬭𐬀·𐬨𐬀𐬥𐬀𐬎𐬎𐬀𐬌𐬧𐬙𐬍𐬨𐬾>
  text <𐬙𐬏𐬨·𐬨𐬀𐬉𐬚𐬀𐬥𐬀𐬵𐬈·𐬞𐬁𐬙𐬀>
  text <𐬥𐬌𐬞𐬁𐬙𐬀·𐬀𐬵𐬌·𐬀𐬛𐬭𐬎𐬲𐬅𐬨𐬼>
  text <𐬙𐬏𐬨·𐬬𐬀𐬭𐬆𐬰𐬁𐬥𐬀𐬵𐬈·𐬞𐬀𐬌𐬙𐬌>
  text <𐬥𐬌𐬱𐬵𐬀𐬭𐬆𐬙𐬀·𐬀𐬵𐬌·𐬀𐬛𐬭𐬎𐬲𐬅𐬨𐬼>
  text <𐬚𐬡𐬁·𐬞𐬀𐬌𐬙𐬌·𐬰𐬍·𐬵𐬀𐬑𐬆𐬜𐬭𐬆𐬨·𐬛𐬀𐬌𐬜𐬈·𐬬𐬀𐬵𐬌𐬱𐬙𐬆𐬨>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨>
  text <𐬫𐬀𐬵𐬨𐬌·𐬯𐬋𐬌𐬭𐬈·𐬨𐬌𐬚𐬭𐬋𐬛𐬭𐬎𐬘𐬋>
  text <𐬀𐬌𐬞𐬌·𐬬𐬍𐬚𐬌𐬱𐬌·𐬘𐬀𐬙𐬀>
  text <𐬞𐬀𐬎𐬭𐬎𐬎𐬀·𐬨𐬀𐬳𐬌𐬌𐬁𐬐𐬃𐬢𐬵𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬭𐬀𐬴𐬥𐬎𐬱·𐬛𐬀𐬌𐬜𐬈·𐬨𐬀𐬉𐬚𐬀𐬥𐬆𐬨>
  text <𐬫𐬀𐬵𐬨𐬁𐬌·𐬭𐬀𐬴𐬥𐬎𐬱·𐬛𐬀𐬭𐬆𐬖𐬁𐬌·𐬵𐬀𐬑𐬆𐬜𐬭𐬁𐬌>
  text <𐬠𐬀𐬎𐬎𐬀𐬭𐬀·𐬨𐬀𐬥𐬀𐬎𐬎𐬀𐬌𐬧𐬙𐬍𐬨𐬾>
  text <𐬫𐬈𐬦𐬵𐬈·𐬵𐬀𐬰𐬀𐬢𐬭𐬆𐬨·𐬫𐬀𐬊𐬑𐬱𐬙𐬌𐬥𐬅𐬨>
  text <𐬟𐬭𐬀𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬠𐬀𐬉𐬎𐬎𐬀𐬭𐬆·𐬛𐬋𐬌𐬚𐬭𐬀𐬥𐬅𐬨·𐬬𐬍𐬛𐬋𐬌𐬚𐬭𐬈𐬼>
  text <𐬁𐬀𐬝·𐬁𐬠𐬌𐬌𐬋·𐬛𐬋𐬌𐬚𐬭𐬁𐬠𐬌𐬌𐬋·𐬀𐬌𐬡𐬌𐬌𐬀𐬯𐬗𐬀·𐬫𐬀𐬊𐬑𐬱𐬙𐬌𐬠𐬌𐬌𐬋·𐬯𐬞𐬀𐬯𐬌𐬌𐬈𐬌𐬙𐬌·𐬨𐬌𐬚𐬭𐬋𐬰𐬌𐬌𐬅𐬨>
  text <𐬨𐬌𐬚𐬭𐬋𐬛𐬭𐬎𐬘𐬆𐬨𐬗𐬀𐬼>
  text <𐬁𐬀𐬝·𐬁𐬠𐬌𐬌𐬋·𐬛𐬋𐬌𐬚𐬭𐬁𐬠𐬌𐬌𐬋·𐬀𐬌𐬡𐬌𐬌𐬀𐬯𐬗𐬀·𐬫𐬀𐬊𐬑𐬱𐬙𐬌𐬠𐬌𐬌𐬋·𐬀𐬜𐬀𐬊𐬌𐬌𐬋·𐬀𐬯𐬙𐬌·𐬨𐬌𐬚𐬭𐬋·𐬫𐬋>
  text <𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬀𐬥𐬋·𐬯𐬏𐬭𐬋·𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬌𐬨·𐬛𐬀𐬌𐬦𐬵𐬇𐬎𐬱·𐬛𐬀𐬌𐬦𐬵𐬎𐬞𐬀𐬌𐬙𐬌𐬱·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬫𐬌𐬨·𐬰𐬀𐬧𐬙𐬇𐬎𐬱·𐬰𐬀𐬧𐬙𐬎𐬞𐬀𐬌𐬙𐬌𐬱·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬾>
  text <𐬫𐬌𐬨·𐬬𐬍𐬯𐬋·𐬬𐬍𐬯𐬞𐬀𐬌𐬙𐬌𐬱·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬫𐬌𐬨·𐬥𐬨𐬁𐬥𐬀𐬵𐬈·𐬥𐬨𐬁𐬥𐬋𐬞𐬀𐬌𐬙𐬌𐬱·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬫𐬌𐬨·𐬛𐬎𐬎𐬁𐬗𐬌𐬥𐬀·𐬞𐬌𐬚𐬈·𐬵𐬀𐬗𐬌𐬨𐬥𐬀·𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬫𐬌𐬨·𐬛𐬭𐬌𐬖𐬎𐬱𐬗𐬌𐬝·𐬀𐬴𐬋𐬝𐬐𐬀𐬉𐬴𐬋>
  text <𐬀𐬞𐬀𐬌𐬌𐬀𐬙𐬋·𐬵𐬀𐬎𐬎𐬁𐬌𐬱·𐬛𐬁𐬙𐬁𐬌𐬱>
  text <𐬠𐬁𐬜𐬀·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬫𐬈𐬦𐬵𐬈·𐬬𐬁𐬑𐬱·𐬔𐬆𐬭𐬆𐬰𐬁𐬥𐬀𐬵𐬈>
  text <𐬎𐬯·𐬀𐬎𐬎𐬀·𐬭𐬀𐬊𐬗𐬃·𐬀𐬴𐬥𐬀𐬊𐬌𐬙𐬌>
  text <𐬀𐬎𐬎𐬀·𐬞𐬀𐬌𐬭𐬌·𐬌𐬨𐬅𐬨·𐬰𐬅𐬨·𐬘𐬀𐬯𐬀𐬌𐬙𐬌>
  text <𐬬𐬍·𐬵𐬀𐬞𐬙𐬀·𐬐𐬀𐬭𐬴𐬎𐬎𐬅𐬥·𐬘𐬀𐬯𐬀𐬌𐬙𐬌>
  text <𐬫𐬀𐬝𐬗𐬌𐬝·𐬥𐬆𐬨𐬀𐬢𐬵𐬀·𐬬𐬁𐬗𐬌𐬨·𐬠𐬀𐬭𐬀𐬌𐬙𐬌·𐬫𐬀𐬝·𐬔𐬀𐬊𐬱𐬗𐬌𐬝𐬾>
  text <𐬫𐬁·𐬬𐬀𐬭𐬆𐬙𐬀·𐬀𐬰𐬌𐬨𐬥𐬀>
  text <𐬠𐬀𐬜𐬁·𐬎𐬯𐬙𐬁𐬥𐬀𐬰𐬀𐬯𐬙𐬋·𐬰𐬠𐬀𐬌𐬌𐬈𐬌𐬙𐬌·𐬀𐬎𐬎𐬀𐬌𐬦𐬵𐬈>
  text <𐬔𐬀𐬎𐬎𐬀𐬌𐬚𐬍𐬨·𐬞𐬀𐬌𐬙𐬌𐬱𐬨𐬀𐬭𐬆𐬨𐬥𐬀𐬼>
  text <𐬐𐬀𐬜𐬀𐬥𐬋·𐬀𐬭𐬴𐬀·𐬔𐬀𐬎𐬎𐬀𐬌𐬚𐬍𐬨>
  text <𐬀𐬞𐬀𐬌𐬌𐬁𐬝·𐬞𐬀𐬯𐬐𐬁𐬝·𐬬𐬀𐬰𐬆𐬨𐬥𐬋>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬐𐬀𐬜𐬀𐬥𐬋·𐬟𐬭𐬀𐬊𐬎𐬭𐬎𐬎𐬀𐬉𐬯𐬀𐬌𐬌𐬁𐬌𐬙𐬌>
  text <𐬀𐬴𐬀𐬵𐬈·𐬞𐬀𐬌𐬙𐬌·𐬞𐬀𐬧𐬙𐬅𐬨>
  text <𐬛𐬭𐬎𐬘𐬋·𐬬𐬀𐬉𐬯𐬨𐬆𐬥𐬛𐬀·𐬀𐬰𐬆𐬨𐬥𐬅𐬨𐬾>
  text <𐬁𐬀𐬝·𐬫𐬀𐬵𐬨𐬁𐬌·𐬑𐬴𐬥𐬏𐬙𐬋·𐬠𐬀𐬎𐬎𐬀𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬀𐬵𐬨𐬁𐬌·𐬘𐬀𐬯𐬀𐬌𐬙𐬌·𐬀𐬎𐬎𐬀𐬌𐬦𐬵𐬈𐬼>
  text <𐬁𐬀𐬝·𐬫𐬀𐬵𐬨𐬁𐬌·𐬝𐬠𐬌𐬱𐬙𐬋·𐬠𐬀𐬎𐬎𐬀𐬌𐬙𐬌>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬀𐬵𐬨𐬁𐬌·𐬟𐬭𐬀𐬯𐬗𐬌𐬧𐬛𐬀𐬌𐬌𐬈𐬌𐬙𐬌·𐬥𐬨𐬁𐬥𐬆𐬨𐬗𐬀·𐬬𐬍𐬯𐬆𐬨𐬗𐬀·𐬰𐬀𐬧𐬙𐬏𐬨𐬗𐬀·𐬛𐬀𐬟𐬌𐬌𐬏𐬨𐬗𐬀>
  text <𐬛𐬀𐬌𐬦𐬵𐬎𐬯𐬀𐬯𐬙𐬍𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬌𐬨·𐬫𐬀𐬰𐬀𐬙𐬀>
  text <𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬠𐬀𐬉𐬴𐬀𐬰𐬌𐬌𐬋>
  text <𐬯𐬭𐬍𐬭𐬋·𐬑𐬴𐬀𐬚𐬭𐬌𐬌𐬋·𐬰𐬀𐬌𐬭𐬌𐬛𐬋𐬌𐬚𐬭𐬋>
  text <𐬠𐬀𐬭𐬆𐬰𐬌𐬱𐬙𐬈·𐬞𐬀𐬌𐬙𐬌·𐬠𐬀𐬭𐬆𐬰𐬀𐬵𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃>
  text <𐬫𐬀𐬝·𐬬𐬀𐬊𐬗𐬉·𐬵𐬏𐬐𐬀𐬌𐬭𐬍𐬨·𐬥𐬅𐬨𐬀>
  text <𐬀𐬥𐬁𐬵𐬌𐬙𐬆𐬨·𐬀𐬥𐬁𐬵𐬌𐬙𐬋>
  text <𐬀𐬥𐬁𐬵𐬌𐬙𐬁𐬝·𐬞𐬀𐬭𐬋·𐬠𐬀𐬭𐬆𐬯𐬨𐬆𐬥>
  text <𐬀𐬥𐬁𐬵𐬌𐬙𐬀𐬌𐬌𐬁𐬝·𐬞𐬀𐬭𐬋·𐬰𐬀𐬊𐬚𐬭𐬀𐬌𐬌𐬁𐬝·𐬀𐬥𐬁𐬵𐬌𐬙𐬀𐬉𐬌𐬠𐬌𐬌𐬋·𐬞𐬀𐬭𐬋·𐬬𐬀𐬖𐬲𐬌𐬠𐬌𐬌𐬋𐬾>
  text <𐬫𐬌𐬨·𐬰𐬀𐬊𐬙𐬁𐬭𐬆𐬨·𐬯𐬙𐬀𐬌𐬌𐬀𐬙𐬀>
  text <𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀>
  text <𐬁𐬯𐬎𐬫𐬀𐬯𐬥𐬆𐬨·𐬠𐬆𐬭𐬆𐬰𐬌𐬔𐬁𐬚𐬭𐬆𐬨𐬼>
  text <𐬫𐬀𐬰𐬀𐬙𐬀·𐬰𐬀𐬊𐬙𐬀·𐬁𐬯𐬎𐬫𐬀𐬯𐬥𐬋·𐬠𐬆𐬭𐬆𐬰𐬌𐬔𐬁𐬚𐬭𐬋·𐬠𐬆𐬭𐬆𐬰𐬀𐬙𐬀·𐬬𐬀𐬗𐬀·𐬰𐬀𐬊𐬙𐬀·𐬀𐬵𐬎𐬭𐬁𐬌>
  text <𐬨𐬀𐬰𐬛𐬁𐬌·𐬰𐬀𐬊𐬙𐬀·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬼>
  text <𐬵𐬋·𐬬𐬁𐬑𐬱·𐬎𐬯·𐬀𐬎𐬎𐬀·𐬭𐬀𐬊𐬗𐬃·𐬀𐬴𐬥𐬀𐬊𐬝·𐬀𐬎𐬎𐬀·𐬞𐬀𐬌𐬭𐬌·𐬌𐬨𐬅𐬨·𐬰𐬅𐬨·𐬘𐬀𐬯𐬀𐬝·𐬬𐬍𐬘𐬀𐬯𐬁𐬝>
  text <𐬬𐬍𐬯𐬞𐬁𐬌𐬱·𐬀𐬎𐬎𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬵𐬁𐬎𐬎𐬀𐬥𐬀·𐬵𐬀𐬊𐬨𐬅·𐬎𐬰𐬛𐬀𐬯𐬙𐬀>
  text <𐬯𐬙𐬆𐬵𐬭𐬞𐬀𐬉𐬯𐬀𐬢𐬵𐬀·𐬨𐬀𐬌𐬥𐬌𐬌𐬎𐬙𐬁𐬱𐬙𐬀>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃𐬼>
  text <𐬠𐬆𐬭𐬆𐬘𐬀𐬌𐬌𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬠𐬆𐬭𐬆𐬘𐬀𐬌𐬌𐬆𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬫𐬈𐬦𐬵𐬃·𐬐𐬆𐬵𐬭𐬞𐬋·𐬵𐬎𐬭𐬀𐬊𐬜𐬀𐬌𐬌𐬃>
  text <𐬫𐬀𐬵𐬨𐬁𐬌·𐬵𐬎𐬎𐬀𐬭𐬆·𐬀𐬎𐬭𐬎𐬎𐬀𐬝𐬀𐬯𐬞𐬆𐬨>
  text <𐬛𐬏𐬭𐬁𐬝·𐬥𐬆𐬨𐬋·𐬠𐬀𐬊𐬜𐬀𐬌𐬌𐬈𐬌𐬙𐬌𐬼>
  text <𐬥𐬆𐬨𐬋·𐬨𐬌𐬚𐬭𐬁𐬌·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬇𐬈·𐬵𐬀𐬰𐬀𐬢𐬭𐬋𐬔𐬀𐬊𐬴𐬁𐬌>
  text <𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬌𐬥𐬈𐬼>
  text <𐬫𐬈𐬯𐬥𐬌𐬌𐬋·𐬀𐬵𐬌·𐬬𐬀𐬵𐬨𐬌𐬌𐬋>
  text <𐬫𐬈𐬯𐬥𐬌𐬌𐬋·𐬠𐬎𐬌𐬌𐬃·𐬬𐬀𐬵𐬨𐬌𐬌𐬋>
  text <𐬥𐬨𐬁𐬥𐬁𐬵𐬎·𐬨𐬀𐬳𐬌𐬌𐬁𐬐𐬀𐬥𐬅𐬨𐬼>
  text <𐬎𐬱𐬙𐬀·𐬠𐬎𐬌𐬌𐬁𐬝·𐬀𐬵𐬨𐬁𐬌·𐬥𐬀𐬌𐬭𐬈>
  text <𐬫𐬀𐬯𐬆𐬚𐬡𐬁·𐬠𐬁𐬜𐬀·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬀𐬉𐬯𐬨𐬋𐬰𐬀𐬯𐬙𐬋·𐬠𐬀𐬭𐬆𐬯𐬨𐬋𐬰𐬀𐬯𐬙𐬋>
  text <𐬔𐬀𐬊𐬰𐬀𐬯𐬙𐬋·𐬵𐬁𐬎𐬎𐬀𐬥𐬋𐬰𐬀𐬯𐬙𐬋>
  text <𐬟𐬭𐬀𐬯𐬥𐬁𐬙𐬀𐬉𐬌𐬠𐬌𐬌𐬀·𐬰𐬀𐬯𐬙𐬀𐬉𐬌𐬠𐬌𐬌𐬀·𐬟𐬭𐬀𐬯𐬥𐬁𐬙𐬀𐬉𐬌𐬠𐬌𐬌𐬀·𐬵𐬁𐬎𐬎𐬀𐬥𐬀𐬉𐬌𐬠𐬌𐬌𐬀·𐬟𐬭𐬀𐬯𐬙𐬆𐬭𐬆𐬙𐬁𐬝>
  text <𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬎𐬰𐬛𐬁𐬙𐬁𐬝·𐬞𐬀𐬌𐬙𐬌·𐬵𐬀𐬊𐬨𐬁𐬝·𐬯𐬭𐬁𐬎𐬎𐬀𐬌𐬌𐬀𐬨𐬥𐬁𐬝·𐬞𐬀𐬌𐬙𐬌·𐬀𐬵𐬎𐬥𐬁𐬝>
  text <𐬬𐬀𐬌𐬭𐬌𐬌𐬁𐬝𐬾>
  text <𐬀𐬌𐬌𐬀·𐬛𐬀𐬉𐬥𐬀𐬌𐬌𐬀·𐬟𐬭𐬀𐬊𐬭𐬆𐬧𐬙𐬀>
  text <𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀>
  text <𐬟𐬭𐬁·𐬬𐬊𐬵𐬎·𐬨𐬀𐬥𐬋·𐬟𐬭𐬁·𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬟𐬭𐬁·𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨·𐬟𐬭𐬁·𐬯𐬞𐬆𐬧𐬙𐬀>
  text <𐬁𐬭𐬨𐬀𐬌𐬙𐬌·𐬟𐬭𐬁·𐬵𐬀𐬎𐬭𐬎𐬎𐬀𐬙𐬀·𐬀𐬨𐬆𐬭𐬆𐬙𐬁𐬙𐬀𐬼>
  text <𐬟𐬭𐬁𐬵𐬉·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬠𐬆𐬭𐬆𐬘𐬀·𐬬𐬆𐬭𐬆𐬧𐬙𐬀·𐬛𐬀𐬉𐬥𐬀𐬌𐬌𐬁𐬌𐬼>
  text <𐬟𐬭𐬁𐬵𐬉·𐬨𐬀𐬰𐬛𐬃·𐬵𐬎𐬎𐬁𐬞𐬃>
  text <𐬭𐬀𐬙𐬎𐬚𐬡𐬆𐬨·𐬠𐬀𐬭𐬁𐬝·𐬔𐬀𐬉𐬚𐬀𐬥𐬅𐬨>
  text <𐬫𐬋𐬌𐬚𐬡𐬁·𐬬𐬀𐬉𐬥𐬆𐬥·𐬛𐬁𐬨𐬋𐬵𐬎>
  text <𐬀𐬵𐬏𐬨·𐬭𐬀𐬙𐬏𐬨𐬗𐬀·𐬔𐬀𐬉𐬚𐬀𐬥𐬅𐬨>
  text <𐬫𐬀𐬊𐬲𐬛𐬁𐬙𐬁𐬭𐬆𐬨·𐬃𐬢𐬵𐬅𐬨·𐬛𐬁𐬨𐬀𐬥𐬅𐬨·𐬬𐬀𐬵𐬌𐬱𐬙𐬅𐬨𐬾>
  text <𐬀𐬜𐬀·𐬎𐬎𐬀𐬉𐬌𐬠𐬌𐬌𐬀·𐬀𐬵𐬎𐬠𐬌𐬌𐬀>
  text <𐬎𐬎𐬀𐬉𐬌𐬠𐬌𐬌𐬀·𐬥𐬋·𐬀𐬵𐬎𐬠𐬌𐬌𐬀·𐬥𐬌𐬞𐬀𐬌𐬌𐬃>
  text <𐬁𐬌·𐬨𐬌𐬚𐬭𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬈>
  text <𐬀𐬵𐬈𐬗𐬀·𐬀𐬢𐬵𐬇𐬎𐬱·𐬫𐬋·𐬀𐬯𐬙𐬎𐬎𐬀𐬙𐬋>
  text <𐬫𐬀𐬯𐬗𐬀·𐬀𐬯𐬙𐬌·𐬨𐬀𐬥𐬀𐬵𐬌𐬌𐬋>
  text <𐬞𐬀𐬌𐬭𐬌·𐬛𐬭𐬎𐬎𐬀𐬙𐬀𐬝·𐬨𐬀𐬵𐬭𐬐𐬁𐬝·𐬞𐬀𐬌𐬭𐬌·𐬛𐬭𐬎𐬎𐬀𐬙𐬀𐬝·𐬀𐬉𐬴𐬨𐬁𐬝>
  text <𐬞𐬀𐬌𐬭𐬌·𐬛𐬭𐬎𐬎𐬀𐬙𐬀𐬉𐬌𐬠𐬌𐬌𐬋·𐬵𐬀𐬉𐬥𐬇𐬠𐬌𐬌𐬋>
  text <𐬫𐬃·𐬎𐬯·𐬑𐬭𐬏𐬭𐬆𐬨·𐬛𐬭𐬀𐬟𐬴𐬆𐬨·𐬔𐬆𐬭𐬆𐬡𐬥𐬅𐬥>
  text <𐬀𐬉𐬴𐬨𐬀𐬵𐬈·𐬞𐬀𐬭𐬋·𐬛𐬭𐬀𐬊𐬨𐬇𐬠𐬌𐬌𐬋>
  text <𐬫𐬃·𐬀𐬉𐬴𐬨𐬋·𐬛𐬎𐬲𐬛𐬃·𐬛𐬭𐬁𐬎𐬎𐬀𐬌𐬌𐬁𐬝>
  text <𐬨𐬀𐬝·𐬬𐬍𐬜𐬁𐬙𐬀𐬊𐬝·𐬛𐬀𐬉𐬎𐬎𐬋𐬛𐬁𐬙𐬁𐬝𐬾>
  text <𐬀𐬜𐬀𐬥𐬋𐬙𐬏𐬨·𐬨𐬌𐬚𐬭𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬈>
  text <𐬰𐬁𐬎𐬎𐬀𐬭𐬆·𐬛𐬀𐬌𐬌𐬃·𐬵𐬌𐬙𐬀𐬉𐬌𐬠𐬌𐬌𐬋>
  text <𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬠𐬌𐬌𐬋>
  text <𐬞𐬊𐬎𐬭𐬎𐬯𐬞𐬀𐬑𐬱𐬙𐬍𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬞𐬀𐬌𐬙𐬌𐬘𐬀𐬌𐬙𐬍𐬨·𐬛𐬎𐬱𐬨𐬀𐬌𐬥𐬌𐬌𐬎𐬥𐬅𐬨>
  text <𐬵𐬀𐬚𐬭𐬁𐬥𐬌𐬎𐬎𐬁𐬌𐬙𐬍𐬨·𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬰𐬆𐬨𐬟𐬭𐬀𐬚𐬃·𐬀𐬌𐬡𐬌𐬌𐬁𐬌𐬙𐬌>
  text <𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨>
  text <𐬨𐬀𐬭𐬆𐬰𐬀𐬌𐬙𐬌·𐬎𐬎𐬀·𐬐𐬀𐬭𐬀𐬥𐬀>
  text <𐬀𐬌𐬦𐬵𐬃·𐬰𐬆𐬨𐬋·𐬫𐬀𐬝·𐬞𐬀𐬚𐬀𐬥𐬀𐬌𐬌𐬃>
  text <𐬯𐬐𐬀𐬭𐬆𐬥𐬀𐬌𐬌𐬃·𐬛𐬏𐬭𐬀𐬉𐬞𐬁𐬭𐬀𐬌𐬌𐬃𐬼>
  text <𐬬𐬍𐬯𐬞𐬆𐬨·𐬌𐬨𐬀𐬝·𐬁𐬛𐬌𐬜𐬁𐬌𐬙𐬌>
  text <𐬫𐬀𐬝·𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀𐬼>
  text <𐬬𐬀𐬰𐬭𐬆𐬨·𐬰𐬀𐬯𐬙𐬀𐬌𐬌𐬀·𐬛𐬭𐬀𐬲𐬆𐬨𐬥𐬋>
  text <𐬯𐬀𐬙𐬀𐬟𐬱𐬙𐬁𐬥𐬆𐬨·𐬯𐬀𐬙𐬋𐬛𐬁𐬭𐬆𐬨>
  text <𐬟𐬭𐬀𐬎𐬎𐬀𐬉𐬖𐬆𐬨·𐬬𐬍𐬭𐬋𐬥𐬌𐬌𐬃𐬧𐬗𐬌𐬨>
  text <𐬰𐬀𐬭𐬋𐬌𐬱·𐬀𐬌𐬌𐬀𐬢𐬵𐬋·𐬟𐬭𐬀𐬵𐬌𐬑𐬙𐬆𐬨>
  text <𐬀𐬨𐬀𐬎𐬎𐬀𐬙𐬋·𐬰𐬀𐬭𐬀𐬥𐬌𐬌𐬈𐬵𐬈>
  text <𐬀𐬨𐬀𐬎𐬎𐬀𐬯𐬙𐬆𐬨𐬆𐬨·𐬰𐬀𐬉𐬥𐬅𐬨>
  text <𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬆𐬨·𐬰𐬀𐬉𐬥𐬅𐬨𐬾>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬞𐬊𐬎𐬭𐬎𐬨𐬀𐬵𐬭𐬐𐬋>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬀𐬉𐬴𐬨𐬋·𐬛𐬎𐬲𐬛𐬃·𐬞𐬆𐬴𐬋𐬙𐬀𐬥𐬎𐬱>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬠𐬏𐬴𐬌𐬌𐬅𐬯𐬙𐬀·𐬛𐬀𐬭𐬆𐬖𐬋𐬔𐬀𐬎𐬎𐬀>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬆𐬧𐬙𐬌>
  text <𐬬𐬍𐬯𐬞𐬈·𐬨𐬀𐬌𐬥𐬌𐬌𐬀𐬎𐬎𐬀·𐬛𐬀𐬉𐬎𐬎𐬀>
  text <𐬫𐬀𐬉𐬗𐬀·𐬬𐬀𐬭𐬆𐬥𐬌𐬌𐬀·𐬛𐬭𐬎𐬎𐬀𐬧𐬙𐬋𐬾>
  text <𐬨𐬁·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬔𐬭𐬀𐬧𐬙𐬀𐬵𐬈·𐬬𐬀𐬉𐬖𐬁𐬌·𐬘𐬀𐬯𐬀𐬉𐬨𐬀𐬼>
  text <𐬨𐬁𐬥𐬋·𐬔𐬭𐬀𐬧𐬙𐬋·𐬀𐬌𐬞𐬌𐬘𐬀𐬥𐬌𐬌𐬃>
  text <𐬨𐬌𐬚𐬭𐬀·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬫𐬋·𐬀𐬊𐬘𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬙𐬀𐬧𐬗𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬚𐬡𐬀𐬑𐬴𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬁𐬯𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬀𐬯·𐬬𐬆𐬭𐬆𐬚𐬭𐬀𐬘𐬅𐬯𐬙𐬆𐬨𐬋·𐬫𐬀𐬰𐬀𐬙𐬀𐬥𐬅𐬨>
  text <𐬟𐬭𐬀𐬑𐬱𐬙𐬀𐬌𐬙𐬈·𐬞𐬀𐬌𐬙𐬌·𐬁𐬌𐬌𐬀·𐬰𐬆𐬨𐬁>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬀𐬙𐬆𐬭𐬆𐬯𐬆𐬧𐬙𐬀>
  text <𐬬𐬍𐬯𐬞𐬈·𐬨𐬀𐬌𐬥𐬌𐬌𐬀𐬎𐬎𐬀·𐬛𐬀𐬉𐬎𐬎𐬀>
  text <𐬫𐬀𐬉𐬗𐬀·𐬬𐬀𐬭𐬆𐬥𐬌𐬌𐬀·𐬛𐬭𐬎𐬎𐬀𐬧𐬙𐬋𐬼>
  text <𐬟𐬭𐬀𐬎𐬎𐬀𐬰𐬀𐬌𐬙𐬈·𐬛𐬀𐬌𐬦𐬵𐬎𐬞𐬀𐬌𐬙𐬌𐬱>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬛𐬀𐬴𐬌𐬥𐬆𐬨·𐬎𐬞𐬀·𐬐𐬀𐬭𐬀𐬥𐬆𐬨>
  text <𐬀𐬌𐬦𐬵𐬃·𐬰𐬆𐬨𐬋·𐬫𐬀𐬝·𐬞𐬀𐬚𐬀𐬥𐬀𐬌𐬌𐬃>
  text <𐬯𐬐𐬀𐬭𐬆𐬥𐬀𐬌𐬌𐬃·𐬛𐬏𐬭𐬀𐬉𐬞𐬁𐬭𐬀𐬌𐬌𐬃𐬾>
  text <𐬛𐬀𐬴𐬌𐬥𐬆𐬨·𐬵𐬉·𐬎𐬞𐬀·𐬀𐬭𐬆𐬜𐬆𐬨·𐬬𐬀𐬰𐬀𐬌𐬙𐬈·𐬫𐬋·𐬬𐬀𐬢𐬵𐬎𐬱·𐬯𐬭𐬀𐬊𐬴𐬋·𐬀𐬴𐬌𐬌𐬋𐬼>
  text <𐬬𐬀𐬌𐬭𐬌𐬌𐬀𐬯𐬙𐬁𐬭𐬆𐬨·𐬵𐬉·𐬎𐬞𐬀·𐬀𐬭𐬆𐬜𐬆𐬨·𐬬𐬀𐬰𐬀𐬌𐬙𐬈·𐬭𐬀𐬴𐬥𐬎𐬱·𐬠𐬆𐬭𐬆𐬰𐬋·𐬫𐬋·𐬀𐬨𐬀𐬎𐬎𐬃𐬼>
  text <𐬬𐬍𐬯𐬞𐬇·𐬵𐬉·𐬎𐬞𐬀·𐬀𐬭𐬆𐬜𐬆𐬨·𐬬𐬀𐬰𐬆𐬧𐬙𐬌·𐬫𐬃·𐬁𐬞𐬋·𐬫𐬃𐬯𐬗𐬀·𐬎𐬭𐬎𐬎𐬀𐬭𐬃·𐬫𐬃𐬯𐬗𐬀·𐬀𐬴𐬀𐬊𐬥𐬅𐬨>
  text <𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬀𐬎𐬎𐬌𐬛𐬍𐬱·𐬀𐬉𐬨·𐬑𐬴𐬀𐬌𐬌𐬀𐬨𐬥𐬋·𐬵𐬀𐬨𐬀𐬚𐬀·𐬠𐬀𐬭𐬀𐬌𐬙𐬌·𐬌𐬴𐬀𐬎𐬎𐬋·𐬆𐬭𐬆𐬰𐬌𐬟𐬌𐬌𐬋𐬞𐬀𐬭𐬆𐬥𐬀𐬼>
  text <𐬁𐬀𐬝·𐬫𐬀𐬝·𐬀𐬚𐬭𐬀·𐬞𐬀𐬭𐬀𐬘𐬀𐬯𐬀𐬌𐬙𐬌·𐬬𐬀𐬰𐬆𐬨𐬥𐬋·𐬫𐬀𐬚𐬭𐬀·𐬛𐬀𐬌𐬦𐬵𐬁𐬎𐬎𐬋·𐬀𐬎𐬎𐬌𐬨𐬌𐬚𐬭𐬀𐬥𐬌𐬌𐬃>
  text <𐬵𐬋·𐬞𐬀𐬊𐬌𐬭𐬌𐬌𐬋·𐬔𐬀𐬜𐬅𐬨·𐬥𐬌𐬘𐬀𐬌𐬧𐬙𐬌>
  text <𐬀𐬯𐬞𐬀𐬉𐬗𐬀·𐬞𐬀𐬌𐬙𐬌·𐬬𐬍𐬭𐬀𐬉𐬗𐬀𐬼>
  text <𐬵𐬀𐬚𐬭𐬀·𐬙𐬀𐬭𐬱𐬙𐬀·𐬚𐬭𐬃𐬢𐬵𐬀𐬌𐬌𐬈𐬙𐬈>
  text <𐬎𐬎𐬀𐬌𐬌𐬀·𐬀𐬯𐬞𐬀𐬬𐬍𐬭𐬀𐬘𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬀𐬎𐬭𐬎𐬴𐬁𐬯𐬞𐬆𐬨·𐬙𐬌𐬲𐬌𐬀𐬭𐬱𐬙𐬍𐬨·𐬛𐬀𐬭𐬆𐬖𐬀𐬀𐬭𐬆𐬱𐬙𐬀𐬉𐬨>
  text <𐬑𐬴𐬎𐬎𐬌𐬡𐬌𐬌𐬴𐬏𐬨·𐬞𐬀𐬭𐬋𐬐𐬆𐬎𐬎𐬍𐬜𐬆𐬨>
  text <𐬵𐬎𐬥𐬀𐬌𐬭𐬌𐬌𐬃𐬧𐬗𐬌𐬨·𐬭𐬀𐬚𐬀𐬉𐬱𐬙𐬅𐬨𐬾>
  text <𐬫𐬌𐬨·𐬵𐬀𐬭𐬆𐬙𐬁𐬭𐬆𐬨𐬗𐬀·𐬀𐬌𐬡𐬌𐬌𐬁𐬑𐬱𐬙𐬁𐬭𐬆𐬨𐬗𐬀>
  text <𐬟𐬭𐬀𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬬𐬍𐬯𐬞𐬀𐬌𐬌𐬃·𐬟𐬭𐬀𐬎𐬎𐬋𐬌𐬱·𐬔𐬀𐬉𐬚𐬀𐬌𐬌𐬃𐬼>
  text <𐬫𐬋·𐬵𐬀𐬭𐬆𐬙𐬀𐬗𐬀·𐬀𐬌𐬡𐬌𐬌𐬁𐬑𐬱𐬙𐬀𐬗𐬀>
  text <𐬬𐬍𐬯𐬞𐬀𐬌𐬌𐬃·𐬟𐬭𐬀𐬎𐬎𐬋𐬌𐬱·𐬔𐬀𐬉𐬚𐬀𐬌𐬌𐬃𐬼>
  text <𐬫𐬋·𐬀𐬥𐬀𐬎𐬎𐬀𐬢𐬎𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬞𐬁𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬫𐬋·𐬀𐬥𐬀𐬎𐬎𐬀𐬢𐬎𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬱𐬵𐬀𐬎𐬭𐬎𐬎𐬀𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬈𐬦𐬵𐬈·𐬛𐬀𐬭𐬆𐬖𐬁𐬗𐬌𐬝·𐬠𐬁𐬰𐬀𐬎𐬎𐬀>
  text <𐬟𐬭𐬀𐬔𐬭𐬆𐬡𐬆𐬧𐬙𐬌·𐬨𐬌𐬚𐬭𐬋𐬀𐬊𐬘𐬀𐬢𐬵𐬋>
  text <𐬫𐬀𐬝𐬗𐬌𐬝·𐬎𐬴𐬀𐬯𐬙𐬀𐬌𐬭𐬈·𐬵𐬌𐬧𐬛𐬎𐬎𐬋·𐬁𐬔𐬆𐬎𐬭𐬎𐬎𐬀𐬌𐬌𐬈𐬌𐬙𐬈>
  text <𐬫𐬀𐬝𐬗𐬌𐬝·𐬛𐬀𐬊𐬴𐬀𐬙𐬀𐬌𐬭𐬈·𐬥𐬌𐬖𐬥𐬈>
  text <𐬫𐬀𐬝𐬗𐬌𐬝·𐬯𐬀𐬥𐬀𐬐𐬈·𐬭𐬀𐬢𐬵𐬀𐬌𐬌𐬃>
  text <𐬫𐬀𐬝𐬗𐬌𐬝·𐬬𐬍𐬨𐬀𐬌𐬜𐬍𐬨·𐬀𐬌𐬦𐬵𐬃·𐬰𐬆𐬨𐬋𐬾>
  text <𐬙𐬆𐬨𐬗𐬌𐬝·𐬨𐬌𐬚𐬭𐬋·𐬵𐬀𐬧𐬔𐬭𐬆𐬟𐬴𐬆𐬨𐬥𐬋>
  text <𐬞𐬀𐬌𐬭𐬌·𐬀𐬞𐬀𐬌𐬌𐬀·𐬠𐬁𐬰𐬎𐬡𐬈𐬼>
  text <𐬛𐬎𐬱𐬓𐬀𐬭𐬆𐬥𐬃·𐬥𐬀𐬱𐬙𐬋·𐬭𐬀𐬰𐬌𐬱𐬙𐬀>
  text <𐬀𐬴𐬁𐬙𐬋·𐬀𐬯𐬙𐬌·𐬀𐬢𐬎𐬵𐬀𐬌𐬌𐬀𐬼>
  text <𐬌𐬚𐬀·𐬨𐬀𐬌𐬥𐬌𐬌𐬈𐬙𐬈·𐬛𐬎𐬱𐬓𐬀𐬭𐬆𐬥𐬃𐬼>
  text <𐬥𐬋𐬌𐬝·𐬌𐬨𐬀𐬝·𐬬𐬍𐬯𐬞𐬆𐬨·𐬛𐬎𐬲𐬎𐬎𐬀𐬭𐬱𐬙𐬆𐬨>
  text <𐬥𐬋𐬌𐬝·𐬬𐬍𐬯𐬞𐬆𐬨·𐬀𐬌𐬡𐬌𐬛𐬭𐬎𐬑𐬙𐬇𐬈>
  text <𐬨𐬌𐬚𐬭𐬋·𐬬𐬀𐬉𐬥𐬀𐬌𐬙𐬌·𐬀𐬞𐬌𐬴𐬨𐬀𐬾>
  text <𐬁𐬀𐬝·𐬀𐬰𐬆𐬨·𐬨𐬀𐬥𐬌𐬌𐬀·𐬨𐬀𐬥𐬀𐬢𐬵𐬋𐬼>
  text <𐬥𐬋𐬌𐬝·𐬨𐬀𐬳𐬌𐬌𐬋·𐬔𐬀𐬉𐬚𐬌𐬌𐬋·𐬯𐬙𐬉>
  text <𐬀𐬊𐬘𐬋·𐬨𐬀𐬥𐬌𐬌𐬈𐬙𐬈·𐬛𐬎𐬱𐬨𐬀𐬙𐬆𐬨>
  text <𐬫𐬀𐬚𐬀·𐬨𐬌𐬚𐬭𐬀𐬯𐬗𐬌𐬝·𐬨𐬀𐬌𐬥𐬌𐬌𐬀𐬎𐬎𐬋>
  text <𐬀𐬊𐬘𐬋·𐬨𐬀𐬥𐬌𐬌𐬈𐬙𐬈·𐬵𐬎𐬨𐬀𐬙𐬆𐬨𐬼>
  text <𐬥𐬋𐬌𐬝·𐬨𐬀𐬳𐬌𐬌𐬋·𐬔𐬀𐬉𐬚𐬌𐬌𐬋·𐬯𐬙𐬉>
  text <𐬀𐬊𐬘𐬋·𐬨𐬭𐬀𐬊𐬌𐬙𐬌·𐬛𐬎𐬲𐬎𐬑𐬙𐬆𐬨>
  text <𐬫𐬀𐬚𐬀·𐬨𐬌𐬚𐬭𐬀𐬯𐬗𐬌𐬝·𐬨𐬀𐬌𐬥𐬌𐬌𐬀𐬎𐬎𐬋>
  text <𐬀𐬊𐬘𐬋·𐬨𐬭𐬀𐬊𐬌𐬙𐬌·𐬵𐬏𐬑𐬙𐬆𐬨𐬼>
  text <𐬥𐬋𐬌𐬝·𐬨𐬀𐬳𐬌𐬌𐬋·𐬔𐬀𐬉𐬚𐬌𐬌𐬋·𐬯𐬙𐬉>
  text <𐬀𐬊𐬘𐬋·𐬬𐬆𐬭𐬆𐬰𐬌𐬌𐬈𐬌𐬙𐬌·𐬛𐬎𐬲𐬎𐬎𐬀𐬭𐬱𐬙𐬆𐬨>
  text <𐬫𐬀𐬚𐬀·𐬨𐬌𐬚𐬭𐬀𐬯𐬗𐬌𐬝·𐬨𐬀𐬌𐬥𐬌𐬌𐬀𐬎𐬎𐬋>
  text <𐬀𐬊𐬘𐬋·𐬬𐬆𐬭𐬆𐬰𐬌𐬌𐬈𐬌𐬙𐬌·𐬵𐬎𐬎𐬀𐬭𐬱𐬙𐬆𐬨𐬾>
  text <𐬥𐬋𐬌𐬝·𐬨𐬀𐬴𐬍𐬨·𐬔𐬀𐬉𐬚𐬍𐬨·𐬯𐬙𐬉>
  text <𐬨𐬀𐬯𐬌𐬌𐬃·𐬵𐬀𐬗𐬀𐬌𐬙𐬈·𐬁𐬯𐬥𐬋·𐬑𐬭𐬀𐬙𐬎𐬱>
  text <𐬫𐬀𐬚𐬀·𐬨𐬌𐬚𐬭𐬆𐬨𐬗𐬌𐬝·𐬨𐬀𐬌𐬥𐬌𐬌𐬀𐬊𐬨>
  text <𐬵𐬀𐬗𐬀𐬌𐬙𐬈·𐬁𐬯𐬥𐬀𐬯𐬗𐬌𐬝·𐬑𐬭𐬀𐬙𐬎𐬱𐬼>
  text <𐬥𐬋𐬌𐬝·𐬨𐬀𐬳𐬌𐬌𐬋·𐬔𐬀𐬉𐬚𐬌𐬌𐬋·𐬯𐬙𐬉>
  text <𐬀𐬊𐬘𐬋·𐬯𐬎𐬭𐬎𐬥𐬀𐬊𐬌𐬙𐬌·𐬔𐬀𐬊𐬴𐬀𐬌𐬡𐬈>
  text <𐬫𐬀𐬚𐬀·𐬨𐬌𐬚𐬭𐬀𐬯𐬗𐬌𐬝·𐬨𐬀𐬌𐬥𐬌𐬌𐬀𐬎𐬎𐬋>
  text <𐬯𐬭𐬎𐬝𐬔𐬀𐬊𐬴𐬋·𐬵𐬀𐬰𐬀𐬢𐬭𐬀𐬫𐬀𐬊𐬑𐬱𐬙𐬌𐬱>
  text <𐬬𐬍𐬯𐬞𐬆𐬨·𐬬𐬀𐬉𐬥𐬀𐬌𐬙𐬌·𐬛𐬭𐬎𐬲𐬌𐬧𐬙𐬆𐬨𐬼>
  text <𐬀𐬨𐬀𐬎𐬎𐬀·𐬨𐬌𐬚𐬭𐬋·𐬟𐬭𐬀𐬑𐬱𐬙𐬁𐬌𐬙𐬈>
  text <𐬎𐬖𐬭𐬀·𐬬𐬀𐬰𐬀𐬌𐬙𐬈·𐬑𐬴𐬀𐬚𐬭𐬀𐬵𐬈>
  text <𐬯𐬭𐬍𐬭𐬀·𐬛𐬀𐬜𐬁𐬌𐬙𐬌·𐬛𐬀𐬉𐬨𐬁𐬥𐬀>
  text <𐬛𐬏𐬭𐬁𐬝𐬯𐬏𐬐𐬀·𐬛𐬋𐬌𐬚𐬭𐬁𐬠𐬌𐬌𐬀𐬼>
  text <𐬐𐬋·𐬨𐬅𐬨·𐬫𐬀𐬰𐬁𐬌𐬙𐬈·𐬐𐬋·𐬛𐬭𐬎𐬲𐬁𐬝>
  text <𐬐𐬋·𐬵𐬎𐬌𐬌𐬈𐬱𐬙𐬌·𐬐𐬋·𐬛𐬎𐬲𐬌𐬌𐬈𐬱𐬙𐬌>
  text <𐬨𐬅𐬨·𐬰𐬍·𐬨𐬀𐬌𐬥𐬌𐬌𐬈𐬙𐬈·𐬫𐬀𐬰𐬀𐬙𐬆𐬨𐬼>
  text <𐬐𐬀𐬵𐬨𐬁𐬌·𐬭𐬀𐬉𐬱𐬗𐬀·𐬓𐬀𐬭𐬆𐬥𐬀𐬯𐬗𐬀>
  text <𐬐𐬀𐬵𐬨𐬁𐬌·𐬙𐬀𐬥𐬎𐬎𐬋·𐬛𐬭𐬎𐬎𐬀𐬙𐬁𐬙𐬆𐬨>
  text <𐬀𐬰𐬆𐬨·𐬠𐬀𐬑𐬴𐬁𐬥𐬌·𐬑𐬴𐬀𐬌𐬌𐬀𐬨𐬥𐬋𐬼>
  text <𐬐𐬀𐬵𐬨𐬁𐬌·𐬍𐬱𐬙𐬍𐬨·𐬞𐬊𐬎𐬭𐬎𐬱𐬓𐬁𐬚𐬭𐬅𐬨>
  text <𐬀𐬰𐬆𐬨·𐬠𐬀𐬑𐬴𐬁𐬥𐬌·𐬑𐬴𐬀𐬌𐬌𐬀𐬨𐬥𐬋>
  text <𐬐𐬀𐬵𐬨𐬁𐬌·𐬁𐬯𐬥𐬅𐬨𐬗𐬌𐬝·𐬟𐬭𐬀𐬰𐬀𐬌𐬧𐬙𐬍𐬨>
  text <𐬎𐬯·𐬀𐬞𐬀𐬭𐬀·𐬠𐬀𐬭𐬆𐬰𐬀𐬌𐬌𐬈𐬥𐬌𐬼>
  text <𐬐𐬀𐬵𐬨𐬁𐬌·𐬀𐬰𐬆𐬨·𐬎𐬖𐬭𐬆𐬨·𐬑𐬴𐬀𐬚𐬭𐬆𐬨>
  text <𐬓𐬀𐬌𐬥𐬌𐬯𐬀𐬑𐬙𐬆𐬨·𐬞𐬊𐬎𐬭𐬎𐬯𐬞𐬁𐬜𐬆𐬨>
  text <𐬀𐬨𐬀𐬌𐬥𐬌𐬨𐬥𐬀𐬵𐬈·𐬨𐬀𐬥𐬀𐬢𐬵𐬋>
  text <𐬞𐬀𐬌𐬙𐬌𐬛𐬀𐬚𐬁𐬥𐬌·𐬬𐬀𐬵𐬌𐬱𐬙𐬆𐬨>
  text <𐬯𐬁𐬚𐬭𐬀𐬯𐬗𐬌𐬝·𐬵𐬀𐬨𐬋𐬑𐬴𐬀𐬚𐬭𐬀𐬵𐬈>
  text <𐬐𐬀𐬨𐬆𐬭𐬆𐬜𐬋𐬘𐬀𐬥𐬋·𐬀𐬎𐬭𐬎𐬎𐬀𐬵𐬈>
  text <𐬬𐬀𐬥𐬀𐬙𐬋·𐬀𐬎𐬎𐬀𐬥𐬆𐬨𐬥𐬀𐬵𐬈>
  text <𐬫𐬋·𐬥𐬌𐬱𐬙𐬀𐬌𐬌𐬈𐬌𐬙𐬌·𐬐𐬆𐬭𐬆𐬙𐬇𐬈·𐬯𐬭𐬀𐬊𐬴𐬌𐬌𐬅𐬨𐬼>
  text <𐬌𐬴𐬀𐬭𐬆·𐬵𐬁·𐬥𐬌𐬱𐬙𐬁𐬙𐬀·𐬐𐬌𐬭𐬌𐬌𐬈𐬌𐬙𐬌>
  text <𐬫𐬈𐬰𐬌·𐬔𐬭𐬀𐬧𐬙𐬋·𐬥𐬌𐬱𐬙𐬀𐬌𐬌𐬈𐬌𐬙𐬌>
  text <𐬝𐬠𐬌𐬱𐬙𐬀𐬵𐬈𐬗𐬌𐬝·𐬀𐬑𐬴𐬥𐬎𐬱𐬙𐬀𐬵𐬈>
  text <𐬨𐬌𐬚𐬭𐬀·𐬨𐬀𐬥𐬋·𐬭𐬁𐬨𐬀𐬌𐬌𐬈𐬌𐬙𐬌>
  text <𐬵𐬎𐬑𐬴𐬥𐬏𐬌𐬙𐬍𐬨·𐬞𐬀𐬌𐬙𐬌·𐬨𐬌𐬚𐬭𐬀𐬵𐬈𐬾>
  text <𐬐𐬀𐬵𐬨𐬁𐬌·𐬫𐬀𐬯𐬐𐬆𐬨𐬗𐬀·𐬨𐬀𐬵𐬭𐬐𐬆𐬨𐬗𐬀>
  text <𐬐𐬀𐬵𐬨𐬁𐬌·𐬀𐬌𐬥𐬌𐬱𐬙𐬍𐬨·𐬛𐬎𐬗𐬌𐬚𐬭𐬆𐬨>
  text <𐬀𐬰𐬆𐬨·𐬠𐬀𐬑𐬴𐬁𐬥𐬌·𐬑𐬴𐬀𐬌𐬌𐬀𐬨𐬥𐬋𐬼>
  text <𐬐𐬀𐬵𐬨𐬁𐬌·𐬁𐬯𐬥𐬅𐬨𐬗𐬌𐬝·𐬟𐬭𐬀𐬰𐬀𐬌𐬧𐬙𐬍𐬨>
  text <𐬵𐬀𐬚𐬭𐬀𐬘𐬀𐬙𐬀·𐬥𐬌𐬘𐬀𐬥𐬁𐬥𐬌𐬼>
  text <𐬐𐬀𐬵𐬨𐬁𐬌·𐬀𐬰𐬆𐬨·𐬎𐬖𐬭𐬆𐬨·𐬑𐬴𐬀𐬚𐬭𐬆𐬨>
  text <𐬓𐬀𐬌𐬥𐬌𐬯𐬀𐬑𐬙𐬆𐬨·𐬞𐬊𐬎𐬭𐬎𐬯𐬞𐬁𐬜𐬆𐬨>
  text <𐬀𐬨𐬀𐬌𐬥𐬌𐬨𐬥𐬀𐬵𐬈·𐬨𐬀𐬥𐬀𐬢𐬵𐬋>
  text <𐬀𐬞𐬀𐬠𐬀𐬭𐬁𐬥𐬌·𐬬𐬀𐬵𐬌𐬱𐬙𐬆𐬨>
  text <𐬯𐬁𐬚𐬭𐬀𐬯𐬗𐬌𐬝·𐬵𐬀𐬨𐬋𐬑𐬴𐬀𐬚𐬭𐬀𐬵𐬈>
  text <𐬐𐬀𐬨𐬆𐬭𐬆𐬜𐬋𐬘𐬀𐬥𐬋·𐬀𐬎𐬭𐬎𐬎𐬀𐬵𐬈>
  text <𐬬𐬀𐬥𐬀𐬙𐬋·𐬀𐬎𐬎𐬀𐬥𐬆𐬨𐬥𐬀𐬵𐬈>
  text <𐬫𐬋·𐬥𐬌𐬱𐬙𐬀𐬌𐬌𐬈𐬌𐬙𐬌·𐬐𐬆𐬭𐬆𐬙𐬇𐬈·𐬯𐬭𐬀𐬊𐬴𐬌𐬌𐬅𐬨𐬼>
  text <𐬌𐬴𐬀𐬭𐬆·𐬵𐬁·𐬥𐬌𐬱𐬙𐬁𐬙𐬀·𐬐𐬌𐬭𐬌𐬌𐬈𐬙𐬌>
  text <𐬫𐬈𐬰𐬌·𐬔𐬭𐬀𐬧𐬙𐬋·𐬥𐬌𐬱𐬙𐬀𐬌𐬌𐬈𐬌𐬙𐬌>
  text <𐬑𐬴𐬥𐬏𐬙𐬀𐬵𐬈𐬗𐬌𐬝·𐬀𐬝𐬠𐬌𐬱𐬙𐬀𐬵𐬈>
  text <𐬨𐬌𐬚𐬭𐬀·𐬨𐬀𐬥𐬋·𐬫𐬀𐬊𐬰𐬀𐬌𐬌𐬈𐬌𐬙𐬌>
  text <𐬀𐬑𐬴𐬥𐬏𐬌𐬙𐬍𐬨·𐬞𐬀𐬌𐬙𐬌·𐬨𐬌𐬚𐬭𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬆𐬭𐬆𐬰𐬀𐬙𐬋𐬟𐬭𐬀𐬴𐬥𐬆𐬨·𐬰𐬀𐬭𐬀𐬥𐬌𐬌𐬋𐬬𐬁𐬭𐬆𐬚𐬨𐬀𐬥𐬆𐬨>
  text <𐬀𐬱𐬙𐬭𐬀𐬢𐬵𐬁𐬜𐬆𐬨·𐬀𐬨𐬀𐬎𐬎𐬀𐬧𐬙𐬆𐬨>
  text <𐬙𐬀𐬑𐬨𐬆𐬨·𐬬𐬍𐬯𐬞𐬀𐬌𐬙𐬍𐬨·𐬭𐬀𐬚𐬀𐬉𐬱𐬙𐬅𐬨𐬼>
  text <𐬗𐬌𐬚𐬭𐬃·𐬨𐬌𐬚𐬭𐬀𐬵𐬈·𐬟𐬭𐬀𐬌𐬌𐬀𐬥𐬃>
  text <𐬫𐬀𐬯𐬆𐬙𐬅𐬨·𐬛𐬀𐬟𐬌𐬌𐬏𐬨·𐬁𐬗𐬀𐬭𐬀𐬌𐬙𐬌>
  text <𐬫𐬀𐬚𐬀·𐬵𐬎𐬠𐬆𐬭𐬆𐬙𐬋·𐬠𐬀𐬭𐬀𐬌𐬙𐬌>
  text <𐬞𐬀𐬚𐬀𐬥𐬃·𐬘𐬀𐬟𐬭𐬃·𐬔𐬀𐬊𐬌𐬌𐬀𐬊𐬙𐬇𐬈>
  text <𐬁𐬀𐬝·𐬵𐬎𐬎𐬀·𐬞𐬀𐬯𐬎·𐬬𐬍𐬭𐬀·𐬬𐬀𐬯𐬋𐬑𐬴𐬀𐬚𐬭𐬋·𐬟𐬭𐬀𐬗𐬀𐬭𐬀𐬌𐬙𐬈𐬾>
  text <𐬙𐬀𐬜𐬀·𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬌𐬦𐬵𐬈>
  text <𐬨𐬌𐬚𐬭𐬀·𐬀𐬵𐬎𐬭𐬀·𐬠𐬆𐬭𐬆𐬰𐬀𐬧𐬙𐬀>
  text <𐬫𐬀𐬝·𐬠𐬆𐬭𐬆𐬰𐬆𐬨·𐬠𐬀𐬭𐬁𐬝·𐬀𐬱𐬙𐬭𐬀·𐬬𐬁𐬗𐬌𐬨>
  text <𐬀𐬯𐬞𐬀𐬥𐬅𐬨𐬗𐬀·𐬯𐬭𐬌𐬟𐬀·𐬑𐬴𐬎𐬟𐬯𐬅𐬥>
  text <𐬀𐬱𐬙𐬭𐬃·𐬐𐬀𐬵𐬎𐬎𐬅𐬥·𐬘𐬌𐬌𐬃·𐬥𐬀𐬎𐬎𐬌𐬚𐬌𐬌𐬅𐬥>
  text <𐬙𐬌𐬖𐬭𐬃𐬢𐬵𐬋·𐬀𐬱𐬙𐬀𐬌𐬌𐬋·𐬙𐬀𐬜𐬀>
  text <𐬵𐬎𐬥𐬀𐬎𐬎𐬋·𐬔𐬊𐬎𐬭𐬎𐬰𐬀𐬊𐬚𐬭𐬀𐬥𐬅𐬨>
  text <𐬘𐬀𐬙𐬀·𐬞𐬀𐬌𐬚𐬌𐬌𐬃𐬧𐬙𐬈·𐬟𐬭𐬁𐬬𐬆𐬭𐬆𐬯𐬀𐬾>
  text <𐬀𐬜𐬀𐬥𐬋𐬙𐬏𐬨·𐬨𐬌𐬚𐬭𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬈>
  text <𐬰𐬁𐬎𐬎𐬀𐬭𐬆·𐬛𐬀𐬌𐬌𐬃·𐬵𐬌𐬙𐬀𐬉𐬌𐬠𐬌𐬌𐬋>
  text <𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬠𐬌𐬌𐬋>
  text <𐬞𐬊𐬎𐬭𐬎𐬯𐬞𐬀𐬑𐬱𐬙𐬍𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬞𐬀𐬌𐬙𐬌𐬘𐬀𐬌𐬙𐬍𐬨·𐬛𐬎𐬱𐬨𐬀𐬌𐬥𐬌𐬌𐬎𐬥𐬅𐬨>
  text <𐬵𐬀𐬚𐬭𐬁𐬥𐬌𐬎𐬎𐬁𐬌𐬙𐬍𐬨·𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬁𐬌·𐬨𐬌𐬚𐬭𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬈·𐬥𐬨𐬁𐬥𐬌𐬌𐬀·𐬭𐬀𐬙𐬎𐬎𐬋·𐬬𐬍𐬯𐬌𐬌𐬀·𐬰𐬀𐬧𐬙𐬎𐬨𐬀·𐬛𐬀𐬟𐬌𐬌𐬎𐬨𐬀>
  text <𐬰𐬀𐬭𐬀𐬚𐬎𐬱𐬙𐬭𐬋𐬙𐬆𐬨𐬀𐬾>
  text <𐬬𐬍𐬯𐬀𐬌𐬙𐬌𐬎𐬎𐬃·𐬀𐬯𐬙𐬌·𐬨𐬌𐬚𐬭𐬋·𐬀𐬧𐬙𐬀𐬭𐬆·𐬵𐬀𐬴𐬀·𐬯𐬎𐬞𐬙𐬌𐬜𐬀𐬭𐬆𐬧𐬔𐬀>
  text <𐬚𐬭𐬌𐬯𐬀𐬚𐬡𐬃·𐬀𐬧𐬙𐬀𐬭𐬆·𐬬𐬀𐬭𐬆𐬰𐬁𐬥𐬀>
  text <𐬗𐬀𐬚𐬡𐬀𐬭𐬆𐬯𐬀𐬚𐬡𐬃·𐬀𐬧𐬙𐬀𐬭𐬆·𐬵𐬀𐬜𐬋𐬔𐬀𐬉𐬚𐬀>
  text <𐬞𐬀𐬧𐬗𐬀𐬯𐬀𐬚𐬡𐬃·𐬀𐬧𐬙𐬀𐬭𐬆·𐬵𐬎𐬌𐬌𐬁𐬖𐬥𐬀>
  text <𐬑𐬴𐬎𐬎𐬀𐬱𐬙𐬌𐬎𐬎𐬃·𐬀𐬧𐬙𐬀𐬭𐬆·𐬵𐬁𐬎𐬎𐬌𐬱𐬙𐬀·𐬵𐬀𐬞𐬙𐬀𐬌𐬚𐬌𐬎𐬎𐬃·𐬀𐬧𐬙𐬀𐬭𐬆·𐬀𐬉𐬚𐬭𐬌𐬌𐬀·𐬀𐬉𐬚𐬭𐬀𐬞𐬀𐬌𐬙𐬌>
  text <𐬀𐬱𐬙𐬀𐬌𐬚𐬌𐬎𐬎𐬃·𐬀𐬧𐬙𐬀𐬭𐬆·𐬰𐬁𐬨𐬁𐬙𐬀𐬭𐬀·𐬓𐬀𐬯𐬎𐬭𐬀·𐬥𐬀𐬎𐬎𐬀𐬌𐬙𐬌𐬎𐬎𐬃·𐬀𐬧𐬙𐬀𐬭𐬆·𐬠𐬭𐬁𐬚𐬭𐬀𐬼>
  text <𐬯𐬀𐬙𐬁𐬌𐬌𐬎𐬱·𐬀𐬧𐬙𐬀𐬭𐬆·𐬞𐬌𐬙𐬀𐬭𐬆·𐬞𐬎𐬚𐬭𐬆𐬨𐬗𐬀·𐬵𐬀𐬰𐬀𐬢𐬭𐬁𐬌𐬱·𐬀𐬧𐬙𐬀𐬭𐬆·𐬛𐬀𐬟𐬌𐬌𐬎>
  text <𐬠𐬀𐬉𐬎𐬎𐬀𐬭𐬋𐬌𐬱·𐬀𐬯𐬙𐬌·𐬨𐬌𐬚𐬭𐬋>
  text <𐬫𐬋·𐬛𐬀𐬉𐬥𐬀𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱>
  text <𐬀𐬎𐬎𐬀·𐬵𐬀𐬗𐬀𐬌𐬙𐬈·𐬀𐬨𐬀𐬵𐬈·𐬀𐬌𐬌𐬅𐬥·𐬀𐬚𐬀·𐬀𐬢𐬵𐬁𐬌𐬙𐬌·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬾>
  text <𐬥𐬆𐬨𐬀𐬢𐬵𐬀·𐬀𐬜𐬀𐬭𐬀·𐬛𐬁𐬙𐬀·𐬁𐬘𐬀𐬯𐬁𐬥𐬌·𐬎𐬞𐬀𐬭𐬀·𐬛𐬁𐬙𐬀𐬼>
  text <𐬫𐬀𐬚𐬀·𐬀𐬎𐬎𐬀𐬝·𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬙𐬀𐬭𐬀𐬯𐬗𐬀·𐬵𐬀𐬭𐬅𐬨·𐬠𐬆𐬭𐬆𐬰𐬀𐬌𐬙𐬍𐬨·𐬟𐬭𐬀𐬗𐬀·𐬁𐬌𐬙𐬌·𐬀𐬌𐬡𐬌𐬗𐬀>
  text <𐬬𐬀𐬰𐬀𐬌𐬙𐬈·𐬀𐬎𐬎𐬀𐬚𐬀·𐬀𐬰𐬆𐬨𐬗𐬌𐬝·𐬯𐬞𐬌𐬙𐬀𐬨𐬀·𐬥𐬆𐬨𐬀𐬢𐬵𐬀·𐬀𐬜𐬀𐬭𐬀·𐬛𐬁𐬙𐬀·𐬁𐬘𐬀𐬯𐬁𐬥𐬌·𐬎𐬞𐬀𐬭𐬀>
  text <𐬛𐬁𐬙𐬀·𐬙𐬀𐬭𐬀𐬯𐬗𐬀·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬛𐬭𐬎𐬎𐬀𐬙𐬋·𐬰𐬀𐬊𐬴𐬅𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬨𐬌𐬚𐬭𐬆𐬨·𐬫𐬀𐬰𐬀𐬉𐬴𐬀·𐬯𐬞𐬌𐬙𐬀𐬨𐬀>
  text <𐬟𐬭𐬀𐬨𐬭𐬎𐬎𐬌𐬴𐬀·𐬀𐬉𐬚𐬭𐬌𐬌𐬀𐬥𐬅𐬨𐬼>
  text <𐬫𐬀𐬰𐬀𐬌𐬌𐬀𐬧𐬙𐬀·𐬚𐬡𐬅𐬨·𐬨𐬀𐬰𐬛𐬀𐬌𐬌𐬀𐬯𐬥𐬀>
  text <𐬞𐬀𐬯𐬎𐬠𐬌𐬌𐬀·𐬯𐬙𐬀𐬊𐬭𐬀𐬉𐬌𐬠𐬌𐬌𐬀>
  text <𐬬𐬀𐬌𐬌𐬀𐬉𐬌𐬠𐬌𐬌𐬀·𐬞𐬀𐬙𐬀𐬭𐬆𐬙𐬀𐬉𐬌𐬠𐬌𐬌𐬀>
  text <𐬫𐬋·𐬞𐬀𐬭𐬆𐬥𐬍𐬥𐬋·𐬟𐬭𐬀𐬎𐬎𐬀𐬰𐬃𐬧𐬙𐬈𐬾>
  text <𐬨𐬌𐬚𐬭𐬋·𐬬𐬍𐬯𐬞𐬇·𐬨𐬀𐬰𐬛𐬀𐬌𐬌𐬀𐬯𐬥𐬀𐬥𐬅𐬨·𐬫𐬅𐬨·𐬀𐬴𐬀𐬊𐬥𐬅𐬨·𐬆𐬭𐬆𐬜𐬡𐬁𐬗𐬀·𐬐𐬆𐬭𐬆𐬚𐬡𐬁𐬗𐬀>
  text <𐬵𐬀𐬊𐬨𐬋·𐬁𐬎𐬎𐬌𐬯𐬙𐬋·𐬀𐬌𐬡𐬌𐬬𐬌𐬯𐬙𐬋·𐬫𐬃·𐬰𐬀𐬊𐬙𐬀·𐬀𐬌𐬡𐬌𐬗𐬀·𐬬𐬀𐬉𐬜𐬀𐬌𐬌𐬃𐬧𐬙𐬈·𐬟𐬭𐬀𐬗𐬀·𐬫𐬀𐬰𐬃𐬧𐬙𐬈>
  text <𐬥𐬁·𐬀𐬴𐬀𐬎𐬎𐬀·𐬫𐬀𐬊𐬲𐬛𐬁𐬙𐬅𐬨·𐬰𐬀𐬊𐬚𐬭𐬅𐬨·𐬟𐬭𐬀𐬢𐬎𐬵𐬀𐬭𐬁𐬝·𐬫𐬋·𐬐𐬆𐬭𐬆𐬥𐬀𐬎𐬎𐬁𐬝·𐬫𐬌𐬨·𐬫𐬀𐬰𐬀𐬌𐬙𐬈>
  text <𐬨𐬌𐬚𐬭𐬆𐬨·𐬫𐬌𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬑𐬴𐬥𐬏𐬙𐬋·𐬀𐬝𐬠𐬌𐬱𐬙𐬋·𐬵𐬌𐬌𐬁𐬝𐬾>
  text <𐬞𐬀𐬌𐬙𐬌𐬛𐬌𐬨·𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬐𐬎𐬚𐬀·𐬀𐬵𐬎𐬭𐬀·𐬨𐬀𐬰𐬛𐬀·𐬥𐬁·𐬀𐬴𐬀𐬎𐬎𐬀·𐬫𐬀𐬊𐬲𐬛𐬁𐬙𐬅𐬨·𐬰𐬀𐬊𐬚𐬭𐬅𐬨·𐬟𐬭𐬀𐬢𐬎𐬵𐬀𐬭𐬁𐬝·𐬫𐬋>
  text <𐬐𐬆𐬭𐬆𐬥𐬀𐬎𐬎𐬁𐬝·𐬫𐬌𐬨·𐬫𐬀𐬰𐬀𐬌𐬙𐬈·𐬨𐬌𐬚𐬭𐬆𐬨·𐬫𐬌𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬑𐬴𐬥𐬏𐬙𐬋·𐬀𐬝𐬠𐬌𐬱𐬙𐬋>
  text <𐬵𐬌𐬌𐬁𐬝𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬚𐬭𐬌𐬀𐬌𐬌𐬀𐬭𐬆𐬨·𐬚𐬭𐬌𐬑𐬴𐬀𐬞𐬀𐬭𐬆𐬨·𐬙𐬀𐬥𐬏𐬨·𐬟𐬭𐬀𐬯𐬥𐬀𐬌𐬌𐬀𐬌𐬌𐬀𐬧𐬙𐬀·𐬚𐬭𐬌𐬯𐬀𐬙𐬆𐬨·𐬎𐬞𐬁𐬰𐬀𐬥𐬀𐬥𐬅𐬨>
  text <𐬞𐬀𐬌𐬭𐬌𐬁𐬐𐬀𐬌𐬌𐬀𐬌𐬌𐬀𐬧𐬙𐬀·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀𐬼>
  text <𐬠𐬌𐬀𐬌𐬌𐬀𐬭𐬆𐬨·𐬠𐬌𐬑𐬴𐬀𐬞𐬀𐬭𐬆𐬨·𐬙𐬀𐬥𐬏𐬨·𐬟𐬭𐬀𐬯𐬥𐬀𐬌𐬌𐬀𐬌𐬌𐬀𐬧𐬙𐬀·𐬬𐬍𐬯𐬀𐬌𐬙𐬌·𐬎𐬞𐬁𐬰𐬀𐬥𐬀𐬥𐬅𐬨>
  text <𐬞𐬀𐬌𐬭𐬌𐬁𐬐𐬀𐬌𐬌𐬀𐬌𐬌𐬀𐬧𐬙𐬀·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀𐬼>
  text <𐬨𐬁𐬗𐬌𐬱·𐬨𐬉·𐬃𐬢𐬵𐬅𐬨·𐬰𐬀𐬊𐬚𐬭𐬀𐬥𐬅𐬨·𐬟𐬭𐬀𐬢𐬎𐬵𐬀𐬭𐬁𐬝·𐬫𐬁·𐬥𐬋𐬌𐬝·𐬯𐬙𐬀𐬊𐬙𐬀𐬥𐬅𐬨·𐬫𐬈𐬯𐬥𐬌𐬌𐬀𐬥𐬅𐬨>
  text <𐬁𐬨𐬁𐬙𐬋·𐬬𐬍𐬯𐬞𐬈·𐬭𐬀𐬙𐬀𐬎𐬎𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬌𐬨·𐬫𐬀𐬰𐬀𐬙𐬀·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬭𐬀𐬊𐬑𐬴𐬥𐬁𐬝·𐬞𐬀𐬌𐬙𐬌·𐬔𐬀𐬭𐬋𐬥𐬨𐬁𐬥𐬁𐬝𐬾>
  text <𐬎𐬰𐬠𐬁𐬰𐬁𐬎𐬱·𐬞𐬀𐬌𐬙𐬌·𐬀𐬨𐬆𐬭𐬆𐬑𐬙𐬍𐬨>
  text <𐬟𐬭𐬀𐬎𐬎𐬀𐬰𐬀𐬌𐬙𐬈·𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬵𐬀𐬗𐬀·𐬭𐬀𐬊𐬑𐬴𐬥𐬁𐬝·𐬔𐬀𐬭𐬋𐬥𐬨𐬁𐬥𐬁𐬝>
  text <𐬬𐬁𐬴𐬆𐬨·𐬯𐬭𐬍𐬭𐬆𐬨·𐬬𐬀𐬎𐬎𐬀𐬰𐬁𐬥𐬆𐬨·𐬵𐬁𐬨𐬋𐬙𐬀𐬑𐬨𐬆𐬨>
  text <𐬬𐬍𐬯𐬞𐬋𐬞𐬀𐬉𐬯𐬆𐬨·𐬰𐬀𐬭𐬀𐬥𐬀𐬉𐬥𐬆𐬨𐬾>
  text <𐬀𐬵𐬨𐬌𐬌𐬀·𐬬𐬁𐬴𐬈·𐬬𐬀𐬰𐬃𐬧𐬙𐬈>
  text <𐬗𐬀𐬚𐬡𐬁𐬭𐬋·𐬀𐬎𐬭𐬎𐬎𐬀𐬧𐬙𐬋>
  text <𐬯𐬞𐬀𐬉𐬙𐬌𐬙𐬀·𐬵𐬀𐬨𐬀𐬔𐬀𐬊𐬥𐬃𐬢𐬵𐬋>
  text <𐬨𐬀𐬌𐬥𐬌𐬌𐬎𐬱𐬓𐬀𐬭𐬆𐬚𐬀·𐬀𐬥𐬀𐬊𐬴𐬃𐬢𐬵𐬋𐬼>
  text <𐬙𐬉·𐬞𐬀𐬭𐬀𐬯𐬀𐬟𐬃𐬢𐬵𐬋·𐬰𐬀𐬭𐬀𐬥𐬀𐬉𐬥𐬀·𐬞𐬀𐬌𐬙𐬌𐬱𐬨𐬎𐬑𐬙𐬀·𐬁𐬀𐬝·𐬵𐬉·𐬀𐬞𐬀𐬭𐬀·𐬆𐬭𐬆𐬰𐬀𐬙𐬀𐬉𐬥𐬀𐬼>
  text <𐬁𐬀𐬝·𐬙𐬉·𐬬𐬍𐬯𐬞𐬀·𐬟𐬭𐬁𐬫𐬎𐬑𐬙𐬀·𐬵𐬅𐬨·𐬌𐬎𐬎𐬅𐬨𐬗𐬀·𐬯𐬌𐬨𐬅𐬨𐬗𐬀·𐬯𐬌𐬨𐬋𐬌𐬚𐬭𐬅𐬨𐬗𐬀·𐬛𐬆𐬭𐬆𐬙𐬀>
  text <𐬵𐬎𐬐𐬆𐬭𐬆𐬙𐬀·𐬎𐬞𐬀𐬌𐬭𐬌𐬯𐬞𐬁𐬙𐬁·𐬀𐬐𐬀·𐬠𐬀𐬯𐬙𐬅𐬨·𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨𐬾>
  text <𐬛𐬀𐬴𐬌𐬥𐬆𐬨·𐬵𐬉·𐬀𐬭𐬆𐬜𐬈·𐬬𐬀𐬰𐬀𐬌𐬙𐬈·𐬭𐬀𐬴𐬥𐬎𐬎𐬋·𐬭𐬀𐬰𐬌𐬱𐬙𐬋·𐬯𐬞𐬇𐬥𐬌𐬱𐬙𐬋>
  text <𐬎𐬞𐬀𐬭𐬀𐬊𐬜𐬌𐬱𐬙𐬋𐬼>
  text <𐬁𐬀𐬝·𐬵𐬉·𐬵𐬁𐬎𐬎𐬋𐬌𐬌𐬀·𐬀𐬭𐬆𐬜𐬈·𐬬𐬀𐬰𐬀𐬌𐬙𐬈·𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬠𐬀𐬭𐬀𐬝𐬰𐬀𐬊𐬚𐬭𐬅𐬨·𐬀𐬴𐬀𐬊𐬥𐬍𐬨>
  text <𐬯𐬞𐬀𐬉𐬙𐬀·𐬬𐬀𐬯𐬙𐬭𐬃·𐬬𐬀𐬢𐬵𐬀𐬌𐬙𐬌·𐬯𐬞𐬀𐬉𐬙𐬀·𐬛𐬀𐬉𐬥𐬀𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱·𐬎𐬞𐬀𐬨𐬀𐬥𐬆𐬨𐬾>
  text <𐬎𐬞𐬀𐬎𐬎𐬀𐬰𐬀𐬙𐬀·𐬙𐬀𐬑𐬨𐬋·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋>
  text <𐬵𐬏·𐬐𐬆𐬵𐬭𐬞𐬀·𐬬𐬀𐬭𐬁𐬰𐬀𐬵𐬈>
  text <𐬞𐬀𐬌𐬙𐬌𐬆𐬭𐬆𐬥𐬋·𐬙𐬌𐬲𐬌𐬛𐬅𐬯𐬙𐬭𐬀𐬵𐬈>
  text <𐬀𐬭𐬴𐬥𐬋·𐬙𐬌𐬲𐬌𐬀𐬯𐬏𐬭𐬀𐬵𐬈>
  text <𐬵𐬀𐬐𐬆𐬭𐬆𐬝𐬘𐬀𐬥𐬋·𐬬𐬀𐬭𐬁𐬰𐬀𐬵𐬈>
  text <𐬀𐬥𐬎𐬞𐬋𐬌𐬚𐬡𐬀𐬵𐬈·𐬔𐬭𐬀𐬧𐬙𐬀𐬵𐬈>
  text <𐬞𐬀𐬭𐬴𐬎𐬎𐬀𐬥𐬌𐬐𐬀𐬵𐬈·𐬙𐬀𐬑𐬨𐬀𐬵𐬈>
  text <𐬫𐬏𐬑𐬜𐬀𐬵𐬈·𐬞𐬁𐬌𐬭𐬌𐬎𐬎𐬁𐬰𐬀𐬵𐬈𐬼>
  text <𐬥𐬌𐬑𐬴𐬀𐬙𐬀·𐬀𐬵𐬨𐬁𐬝·𐬬𐬀𐬰𐬀𐬙𐬀·𐬁𐬙𐬀𐬭𐬱·𐬫𐬋·𐬎𐬞𐬀𐬯𐬎𐬑𐬙𐬋·𐬎𐬖𐬭𐬆𐬨·𐬫𐬋·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋𐬾>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬚𐬀𐬥𐬎𐬎𐬀𐬭𐬆𐬌𐬙𐬌𐬥𐬅𐬨>
  text <𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬌𐬴𐬎𐬥𐬅𐬨·𐬐𐬀𐬵𐬭𐬐𐬁𐬯𐬋𐬞𐬀𐬭𐬥𐬀𐬥𐬅𐬨·𐬰𐬀𐬭𐬀𐬥𐬌𐬌𐬋𐬰𐬀𐬟𐬭𐬅𐬨·𐬯𐬭𐬎𐬎𐬍𐬯𐬙𐬀𐬌𐬌𐬅𐬨>
  text <𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬀𐬭𐬱𐬙𐬌𐬥𐬅𐬨·𐬠𐬭𐬋𐬌𐬚𐬭𐬋𐬙𐬀𐬉𐬲𐬀𐬥𐬅𐬨·𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬼>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬗𐬀𐬐𐬎𐬴𐬀𐬥𐬅𐬨·𐬵𐬀𐬊𐬯𐬀𐬟𐬥𐬀𐬉𐬥𐬅𐬨·𐬠𐬌𐬙𐬀𐬉𐬖𐬀𐬥𐬅𐬨·𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬐𐬀𐬭𐬆𐬙𐬀𐬥𐬅𐬨·𐬎𐬎𐬀𐬌𐬌𐬋𐬛𐬁𐬭𐬀𐬥𐬅𐬨·𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬼>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬵𐬀𐬰𐬀𐬢𐬭𐬆𐬨·𐬔𐬀𐬜𐬀𐬥𐬅𐬨·𐬀𐬌𐬌𐬀𐬢𐬵𐬀𐬉𐬥𐬀𐬥𐬅𐬨·𐬵𐬎𐬐𐬆𐬭𐬆𐬙𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬵𐬌𐬱𐬙𐬀𐬌𐬙𐬈·𐬀𐬊𐬨·𐬬𐬁𐬴𐬀𐬵𐬈>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬬𐬀𐬰𐬭𐬆𐬨·𐬯𐬭𐬍𐬭𐬆𐬨·𐬵𐬎𐬥𐬌𐬎𐬎𐬌𐬑𐬙𐬆𐬨>
  text <𐬯𐬀𐬙𐬀𐬟𐬱𐬙𐬁𐬥𐬆𐬨·𐬯𐬀𐬙𐬋𐬛𐬁𐬭𐬆𐬨>
  text <𐬟𐬭𐬀𐬎𐬎𐬀𐬉𐬖𐬆𐬨·𐬬𐬍𐬭𐬋𐬥𐬌𐬌𐬃𐬧𐬗𐬌𐬨>
  text <𐬰𐬀𐬭𐬋𐬌𐬱·𐬀𐬌𐬌𐬀𐬢𐬵𐬋·𐬟𐬭𐬀𐬵𐬌𐬑𐬙𐬆𐬨>
  text <𐬀𐬨𐬀𐬎𐬎𐬀𐬙𐬋·𐬰𐬀𐬭𐬀𐬥𐬌𐬌𐬈𐬵𐬈>
  text <𐬀𐬨𐬀𐬎𐬎𐬀𐬯𐬙𐬆𐬨𐬆𐬨·𐬰𐬀𐬌𐬌𐬀𐬥𐬅𐬨>
  text <𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬆𐬨·𐬰𐬀𐬌𐬌𐬀𐬥𐬅𐬨𐬼>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬬𐬀𐬰𐬆𐬧𐬙𐬌>
  text <𐬨𐬀𐬌𐬥𐬌𐬌𐬀𐬎𐬎𐬀𐬯𐬃·𐬞𐬀𐬙𐬆𐬧𐬙𐬌>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬞𐬀𐬯𐬗𐬀·𐬘𐬀𐬌𐬧𐬙𐬌·𐬛𐬀𐬉𐬎𐬎𐬀𐬥𐬅𐬨>
  text <𐬞𐬀𐬯𐬗𐬀·𐬥𐬌𐬖𐬥𐬌𐬧𐬙𐬌·𐬨𐬌𐬚𐬭𐬋𐬛𐬭𐬎𐬘𐬅𐬨>
  text <𐬨𐬀𐬳𐬌𐬌𐬁𐬥𐬅𐬨·𐬟𐬭𐬀𐬎𐬎𐬀𐬰𐬀𐬌𐬙𐬈>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬙𐬀𐬭𐬋·𐬀𐬭𐬆𐬰𐬀𐬵𐬌·𐬯𐬀𐬎𐬎𐬀𐬵𐬌>
  text <𐬙𐬀𐬭𐬋·𐬟𐬭𐬀𐬛𐬀𐬜𐬀𐬟𐬴𐬎·𐬬𐬍𐬛𐬀𐬜𐬀𐬟𐬴𐬎·𐬙𐬀𐬭𐬋·𐬬𐬊𐬎𐬭𐬎𐬠𐬀𐬭𐬆𐬱𐬙𐬌·𐬬𐬊𐬎𐬭𐬎𐬘𐬀𐬭𐬆𐬱𐬙𐬌·𐬙𐬀𐬭𐬋>
  text <𐬌𐬨𐬀𐬝·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬓𐬀𐬥𐬌𐬭𐬀𐬚𐬆𐬨·𐬠𐬁𐬨𐬍𐬨𐬾>
  text <𐬀𐬎𐬎𐬌·𐬠𐬁𐬜𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬞𐬊𐬎𐬭𐬎𐬨𐬀𐬵𐬭𐬐𐬋𐬼>
  text <𐬀𐬎𐬎𐬌·𐬠𐬁𐬜𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬀𐬉𐬴𐬨𐬋·𐬛𐬎𐬲𐬛𐬃·𐬞𐬆𐬴𐬋𐬙𐬀𐬥𐬎𐬱𐬼>
  text <𐬀𐬎𐬎𐬌·𐬠𐬁𐬜𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬠𐬏𐬴𐬌𐬌𐬅𐬯𐬙𐬀·𐬛𐬀𐬭𐬆𐬖𐬋𐬔𐬀𐬎𐬎𐬀𐬼>
  text <𐬀𐬎𐬎𐬌·𐬠𐬁𐬜𐬀·𐬟𐬭𐬀𐬙𐬆𐬭𐬆𐬯𐬀𐬌𐬙𐬌>
  text <𐬬𐬍𐬯𐬞𐬈·𐬨𐬀𐬌𐬥𐬌𐬌𐬀𐬎𐬎𐬀·𐬛𐬀𐬉𐬎𐬎𐬀>
  text <𐬫𐬀𐬉𐬗𐬀·𐬬𐬀𐬭𐬆𐬥𐬌𐬌𐬀·𐬛𐬭𐬎𐬎𐬀𐬧𐬙𐬋𐬾>
  text <𐬨𐬁·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱>
  text <𐬔𐬭𐬀𐬧𐬙𐬀𐬵𐬈·𐬬𐬀𐬉𐬖𐬁𐬌·𐬘𐬀𐬯𐬀𐬉𐬨𐬀𐬼>
  text <𐬨𐬁𐬥𐬋·𐬔𐬭𐬀𐬧𐬙𐬋·𐬀𐬌𐬞𐬌𐬘𐬀𐬥𐬌𐬌𐬃>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬫𐬋·𐬀𐬊𐬘𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬙𐬀𐬧𐬗𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬚𐬡𐬀𐬑𐬴𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬁𐬯𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬀𐬯·𐬬𐬆𐬭𐬆𐬚𐬭𐬀𐬘𐬅𐬯𐬙𐬆𐬨𐬋·𐬫𐬀𐬰𐬀𐬙𐬀𐬥𐬅𐬨>
  text <𐬟𐬭𐬀𐬑𐬱𐬙𐬀𐬌𐬙𐬈·𐬞𐬀𐬌𐬙𐬌·𐬁𐬌𐬌𐬀·𐬰𐬆𐬨𐬁>
  text <𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬀𐬵𐬨𐬁𐬌·𐬀𐬎𐬭𐬎𐬴𐬀·𐬀𐬎𐬭𐬎𐬎𐬀𐬧𐬙𐬀>
  text <𐬫𐬏𐬑𐬙𐬀·𐬬𐬁𐬴𐬀·𐬚𐬀𐬧𐬘𐬀𐬯𐬃𐬧𐬙𐬈>
  text <𐬀𐬉𐬎𐬎𐬀·𐬗𐬀𐬑𐬭𐬀·𐬰𐬀𐬭𐬀𐬥𐬀𐬉𐬥𐬀>
  text <𐬀𐬯𐬁𐬥𐬀𐬯𐬗𐬀·𐬬𐬍𐬯𐬞𐬋𐬠𐬁𐬨𐬀>
  text <𐬫𐬈𐬰𐬌𐬴𐬉·𐬰𐬀𐬊𐬚𐬭𐬃·𐬠𐬀𐬭𐬀𐬌𐬙𐬌>
  text <𐬀𐬎𐬎𐬌𐬴𐬉·𐬨𐬀𐬉𐬚𐬀𐬥𐬆𐬨𐬾>
  text <𐬎𐬱𐬙𐬀·𐬀𐬵𐬨𐬁𐬌·𐬥𐬀𐬌𐬭𐬈·𐬨𐬀𐬌𐬥𐬌𐬌𐬁𐬌>
  text <𐬎𐬌𐬙𐬌·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬁𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬫𐬀𐬵𐬨𐬁𐬌·𐬰𐬀𐬊𐬙𐬀·𐬀𐬴𐬀𐬎𐬎𐬀>
  text <𐬀𐬢𐬵𐬇𐬎𐬱·𐬛𐬀𐬵𐬨𐬋·𐬙𐬀𐬥𐬎𐬨𐬅𐬚𐬭𐬋>
  text <𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥>
  text <𐬨𐬌𐬚𐬭𐬀𐬵𐬈·𐬬𐬀𐬗𐬀·𐬫𐬀𐬰𐬁𐬌𐬙𐬈>
  text <𐬭𐬁𐬱𐬙𐬆𐬨·𐬀𐬵𐬨𐬁𐬌·𐬥𐬀𐬌𐬭𐬈·𐬨𐬀𐬌𐬥𐬌𐬌𐬁𐬌>
  text <𐬨𐬌𐬚𐬭𐬋·𐬨𐬀𐬉𐬚𐬀𐬥𐬆𐬨·𐬁𐬗𐬀𐬭𐬀𐬌𐬙𐬌𐬾>
  text <𐬫𐬈𐬰𐬌𐬴𐬉·𐬫𐬁𐬥𐬁𐬜𐬀·𐬠𐬀𐬎𐬎𐬀𐬌𐬙𐬌·𐬯𐬀𐬢𐬵𐬆𐬨𐬗𐬌𐬝·𐬀𐬥𐬎·𐬯𐬀𐬯𐬙𐬭𐬁𐬌·𐬯𐬀𐬢𐬵𐬆𐬨𐬗𐬌𐬝·𐬀𐬥𐬎>
  text <𐬨𐬀𐬌𐬥𐬌𐬌𐬁𐬌𐬼>
  text <𐬯𐬁𐬛𐬭𐬆𐬨·𐬀𐬵𐬨𐬁𐬌·𐬥𐬀𐬌𐬭𐬈·𐬨𐬀𐬌𐬥𐬌𐬌𐬁𐬌>
  text <𐬎𐬌𐬙𐬌·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬁𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬫𐬀𐬵𐬨𐬁𐬌·𐬰𐬀𐬊𐬙𐬀·𐬀𐬥𐬀𐬴𐬀𐬎𐬎𐬀>
  text <𐬀𐬛𐬀𐬵𐬨𐬋·𐬀𐬙𐬀𐬥𐬎𐬨𐬅𐬚𐬭𐬋>
  text <𐬞𐬀𐬯𐬗𐬀·𐬠𐬀𐬭𐬆𐬯𐬨𐬀·𐬟𐬭𐬀𐬵𐬌𐬱𐬙𐬀>
  text <𐬞𐬆𐬭𐬆𐬥𐬆𐬨𐬗𐬀·𐬠𐬀𐬭𐬆𐬯𐬨𐬀·𐬯𐬙𐬀𐬭𐬁𐬥𐬋>
  text <𐬛𐬀𐬭𐬆𐬖𐬆𐬨𐬗𐬀·𐬫𐬀𐬯𐬥𐬆𐬨·𐬫𐬀𐬰𐬁𐬥𐬋𐬾>
  text <𐬥𐬋𐬌𐬝·𐬑𐬴𐬥𐬁𐬎𐬎𐬀𐬌𐬌𐬈𐬌𐬙𐬌·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬥𐬋𐬌𐬝·𐬀𐬥𐬌𐬌𐬈·𐬀𐬨𐬆𐬴𐬃·𐬯𐬞𐬆𐬧𐬙𐬀·𐬥𐬋𐬌𐬝>
  text <𐬨𐬌𐬚𐬭𐬆𐬨·𐬫𐬌𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨>
  text <𐬫𐬋·𐬨𐬀𐬰𐬛𐬅𐬨·𐬙𐬀𐬭𐬋·𐬨𐬀𐬥𐬌𐬌𐬈𐬙𐬈·𐬙𐬀𐬭𐬋·𐬀𐬥𐬌𐬌𐬈·𐬀𐬨𐬆𐬴𐬃·𐬯𐬞𐬆𐬧𐬙𐬀·𐬙𐬀𐬭𐬋·𐬨𐬌𐬚𐬭𐬆𐬨·𐬫𐬌𐬨>
  text <𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬙𐬀𐬭𐬋·𐬛𐬁𐬙𐬆𐬨𐬗𐬀·𐬭𐬀𐬴𐬥𐬏𐬨𐬗𐬀·𐬀𐬭𐬱𐬙𐬁𐬙𐬆𐬨𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬅𐬨>
  text <𐬬𐬀𐬭𐬆𐬛𐬀𐬝𐬔𐬀𐬉𐬚𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬫𐬀𐬰𐬁𐬌·𐬨𐬌𐬚𐬭𐬆𐬨·𐬯𐬞𐬌𐬙𐬀𐬨𐬀>
  text <𐬬𐬀𐬢𐬵𐬎𐬱·𐬙𐬀𐬑𐬨𐬆𐬨·𐬨𐬀𐬌𐬥𐬌𐬌𐬀𐬊𐬨>
  text <𐬀𐬖𐬭𐬍𐬨·𐬵𐬎𐬎𐬁𐬨𐬀𐬭𐬲𐬛𐬌𐬐𐬆𐬨>
  text <𐬀𐬨𐬌𐬚𐬡𐬆𐬨·𐬎𐬞𐬀𐬭𐬋𐬥𐬨𐬁𐬥𐬆𐬨>
  text <𐬀𐬊𐬘𐬀𐬢𐬵𐬆𐬨·𐬙𐬀𐬑𐬨𐬆𐬨·𐬭𐬀𐬚𐬀𐬉𐬱𐬙𐬅𐬨𐬾>
  text <𐬬𐬆𐬭𐬆𐬚𐬭𐬀𐬎𐬎𐬃·𐬰𐬀𐬉𐬥𐬀·𐬵𐬀𐬗𐬌𐬨𐬥𐬋·𐬵𐬎𐬙𐬁𐬱𐬙𐬀·𐬙𐬆𐬨𐬀𐬢𐬵𐬁𐬜𐬀·𐬘𐬌𐬖𐬁𐬎𐬭𐬎𐬨>
  text <𐬀𐬜𐬀𐬊𐬌𐬌𐬀𐬨𐬥𐬆𐬨𐬼>
  text <𐬀𐬊𐬘𐬌𐬱𐬙𐬀𐬥𐬅𐬨·𐬀𐬯𐬙𐬌·𐬀𐬊𐬘𐬌𐬱𐬙𐬆𐬨·𐬙𐬀𐬧𐬗𐬌𐬱𐬙𐬀𐬥𐬅𐬨·𐬀𐬯𐬙𐬌·𐬙𐬀𐬧𐬗𐬌𐬱𐬙𐬆𐬨·𐬠𐬀𐬖𐬀𐬥𐬅𐬨·𐬀𐬯𐬙𐬌>
  text <𐬀𐬱𐬑𐬭𐬀𐬚𐬡𐬀𐬯𐬙𐬆𐬨𐬋·𐬬𐬆𐬭𐬆𐬚𐬭𐬀𐬎𐬎𐬃·𐬓𐬀𐬭𐬆𐬥𐬀·𐬵𐬀𐬗𐬌𐬨𐬥𐬋·𐬵𐬀𐬰𐬀𐬢𐬭𐬁𐬔𐬀𐬊𐬴𐬋>
  text <𐬠𐬀𐬉𐬎𐬎𐬀𐬭𐬆𐬗𐬀𐬴𐬨𐬀𐬥𐬋>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬁𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨>
  text <𐬫𐬋·𐬞𐬀𐬊𐬌𐬭𐬌𐬱·𐬬𐬀𐬉𐬌𐬜𐬌𐬱·𐬯𐬏𐬭𐬆𐬨·𐬟𐬭𐬁𐬜𐬁𐬌𐬙𐬌·𐬯𐬞𐬆𐬧𐬙𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬛𐬁𐬨𐬅𐬥·𐬵𐬎𐬜𐬁𐬙𐬋>
  text <𐬨𐬀𐬰𐬌𐬱𐬙𐬋·𐬫𐬀𐬰𐬀𐬙𐬋>
  text <𐬫𐬀𐬚𐬀·𐬙𐬀𐬥𐬏𐬨·𐬭𐬀𐬊𐬗𐬀𐬌𐬌𐬈𐬌𐬙𐬌>
  text <𐬫𐬀𐬚𐬀·𐬨𐬃𐬢𐬵𐬋·𐬵𐬎𐬎𐬁𐬭𐬀𐬊𐬑𐬴𐬥𐬋𐬼>
  text <𐬫𐬈𐬦𐬵𐬃·𐬀𐬌𐬥𐬌𐬐𐬋·𐬠𐬭𐬁𐬰𐬀𐬌𐬙𐬌>
  text <𐬫𐬀𐬚𐬀·𐬙𐬌𐬱𐬙𐬭𐬌𐬌𐬋𐬯𐬙𐬁𐬭𐬀𐬵𐬈>
  text <𐬫𐬈𐬦𐬵𐬈·𐬬𐬁𐬴𐬆𐬨·𐬵𐬀𐬧𐬔𐬭𐬆𐬡𐬥𐬁𐬌𐬙𐬌>
  text <𐬀𐬜𐬀𐬎𐬎𐬌𐬱·𐬞𐬀𐬊𐬌𐬭𐬍𐬱·𐬯𐬞𐬌𐬙𐬀𐬨𐬀>
  text <𐬫𐬀𐬚𐬀·𐬛𐬁𐬨𐬅𐬥·𐬯𐬭𐬀𐬉𐬱𐬙𐬁𐬌𐬱·𐬵𐬏𐬠𐬁𐬨𐬌𐬌𐬀·𐬑𐬴𐬀𐬉𐬙𐬁𐬌>
  text <𐬫𐬀𐬰𐬁𐬌·𐬵𐬅𐬨𐬙𐬀𐬱𐬙𐬆𐬨·𐬫𐬋·𐬛𐬀𐬜𐬎𐬎𐬃·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱>
  text <𐬯𐬙𐬆𐬵𐬭𐬞𐬀𐬉𐬯𐬀𐬢𐬵𐬆𐬨·𐬨𐬀𐬌𐬥𐬌𐬌𐬎𐬙𐬁𐬱𐬙𐬆𐬨>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬁𐬥𐬋·𐬯𐬏𐬭𐬋>
  text <𐬬𐬍𐬯𐬞𐬋𐬬𐬍𐬜𐬎𐬎𐬃·𐬀𐬜𐬀𐬊𐬌𐬌𐬀𐬨𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬆𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨·𐬘𐬀𐬖𐬀𐬎𐬭𐬎𐬎𐬃𐬢𐬵𐬆𐬨𐬼>
  text <𐬨𐬌𐬚𐬭𐬆𐬨·𐬀𐬌𐬡𐬌𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬀𐬧𐬙𐬀𐬭𐬆𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬁𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬎𐬞𐬀𐬌𐬭𐬌𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬀𐬜𐬀𐬌𐬭𐬌𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬞𐬀𐬌𐬭𐬌𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬌𐬚𐬭𐬆𐬨·𐬀𐬌𐬞𐬌𐬛𐬀𐬟𐬌𐬌𐬏𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬨𐬌𐬚𐬭𐬀·𐬀𐬵𐬎𐬭𐬀·𐬠𐬆𐬭𐬆𐬰𐬀𐬧𐬙𐬀>
  text <𐬀𐬌𐬚𐬌𐬌𐬈𐬘𐬀𐬢𐬵𐬀·𐬀𐬴𐬀𐬎𐬎𐬀𐬥𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬙𐬭𐬇𐬎𐬱𐬗𐬀·𐬨𐬃𐬢𐬵𐬆𐬨𐬗𐬀·𐬵𐬎𐬎𐬀𐬭𐬆𐬗𐬀>
  text <𐬎𐬭𐬎𐬎𐬀𐬭𐬃·𐬞𐬀𐬌𐬙𐬌·𐬠𐬀𐬭𐬆𐬯𐬨𐬀𐬥𐬌𐬌𐬃>
  text <𐬨𐬌𐬚𐬭𐬆𐬨·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬛𐬀𐬌𐬦𐬵𐬎𐬞𐬀𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬭𐬁𐬨𐬀𐬥𐬋·𐬓𐬁𐬯𐬙𐬭𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏𐬾>
text <Srosh Yasht Hadhokht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈·𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬆𐬨𐬋·𐬬𐬊𐬵𐬎·𐬥𐬆𐬨𐬋·𐬬𐬀𐬵𐬌𐬱𐬙𐬆𐬨·𐬰𐬀𐬭𐬀𐬚𐬎𐬱𐬙𐬭𐬀·𐬔𐬀𐬉𐬚𐬁𐬠𐬌𐬌𐬋𐬾>
  text <𐬙𐬀𐬝·𐬛𐬭𐬎𐬎𐬀𐬙𐬋·𐬛𐬭𐬎𐬎𐬀𐬙𐬅𐬨·𐬀𐬎𐬭𐬎𐬎𐬀𐬚𐬋·𐬞𐬀𐬌𐬙𐬌𐬛𐬁𐬭𐬆𐬱𐬙𐬀>
  text <𐬙𐬀𐬝·𐬛𐬭𐬎𐬎𐬀𐬙𐬋·𐬛𐬭𐬎𐬎𐬀𐬙𐬌𐬌𐬃𐬯𐬗𐬀·𐬀𐬴𐬌·𐬎𐬴𐬌·𐬐𐬀𐬭𐬆𐬥𐬀·𐬔𐬀𐬎𐬎𐬀·𐬛𐬎𐬎𐬀𐬭𐬆𐬚𐬭𐬀·𐬰𐬀𐬟𐬀𐬭𐬆>
  text <𐬛𐬆𐬭𐬆𐬰𐬎𐬎𐬅𐬥·𐬞𐬀𐬌𐬭𐬌𐬎𐬭𐬎𐬎𐬀𐬉𐬱𐬙𐬆𐬨>
  text <𐬫𐬀𐬝·𐬥𐬆𐬨𐬋·𐬬𐬊𐬵𐬎·𐬀𐬜𐬀𐬎𐬎𐬍𐬨·𐬀𐬝𐬠𐬀𐬉𐬴𐬆𐬨·𐬥𐬀𐬌𐬭𐬈·𐬵𐬅𐬨𐬬𐬀𐬭𐬆𐬌𐬙𐬌𐬱·𐬛𐬭𐬎𐬘𐬋·𐬬𐬁𐬭𐬆𐬚𐬨𐬀>
  text <𐬛𐬁𐬭𐬆𐬱𐬙𐬀𐬾>
  text <𐬯𐬭𐬀𐬊𐬴𐬋·𐬀𐬴𐬌𐬌𐬋·𐬛𐬭𐬌𐬖𐬏𐬨·𐬚𐬭𐬁𐬙𐬋𐬙𐬆𐬨𐬋·𐬵𐬋·𐬬𐬆𐬭𐬆𐬚𐬭𐬀𐬘𐬀·𐬛𐬭𐬎𐬘𐬆𐬨·𐬘𐬀𐬖𐬥𐬌𐬱𐬙𐬋𐬼>
  text <𐬥𐬁·𐬀𐬴𐬀𐬎𐬎𐬀·𐬁𐬟𐬭𐬌𐬬𐬀𐬗𐬀𐬯𐬙𐬆𐬨𐬋·𐬵𐬋·𐬬𐬆𐬭𐬆𐬚𐬭𐬀·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬋𐬼>
  text <𐬨𐬅𐬚𐬭𐬋·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬆𐬎𐬎𐬍𐬨·𐬛𐬭𐬎𐬘𐬆𐬨·𐬥𐬌𐬲𐬠𐬀𐬌𐬭𐬌𐬱𐬙𐬋>
  text <𐬀𐬵𐬎𐬭𐬋·𐬬𐬀𐬌𐬭𐬌𐬌𐬋·𐬬𐬀𐬗𐬅𐬨·𐬬𐬆𐬭𐬆𐬚𐬭𐬀𐬘𐬅𐬯𐬙𐬆𐬨𐬋·𐬀𐬭𐬱𐬎𐬑𐬜𐬋·𐬬𐬁𐬑𐬱·𐬫𐬁𐬵𐬌>
  text <𐬬𐬆𐬭𐬆𐬚𐬭𐬀𐬘𐬅𐬯𐬙𐬆𐬨𐬋·𐬛𐬀𐬉𐬥𐬀·𐬨𐬁𐬰𐬛𐬀𐬌𐬌𐬀𐬯𐬥𐬌𐬱·𐬬𐬍𐬯𐬞𐬀𐬉𐬴𐬎·𐬬𐬀𐬢𐬵𐬎𐬴𐬎·𐬬𐬍𐬯𐬞𐬀𐬉𐬴𐬎𐬗𐬀>
  text <𐬀𐬴𐬋𐬗𐬌𐬚𐬭𐬀𐬉𐬴𐬎·𐬵𐬀𐬌𐬚𐬌𐬌𐬀𐬛𐬁𐬙𐬆𐬨𐬀·𐬀𐬚𐬀·𐬛𐬁𐬙𐬆𐬨·𐬰𐬀𐬭𐬀𐬚𐬎𐬱𐬙𐬭𐬌𐬾>
  text <𐬫𐬀𐬯𐬗𐬀·𐬰𐬀𐬭𐬀𐬚𐬎𐬱𐬙𐬭𐬀·𐬌𐬨𐬀𐬝·𐬎𐬑𐬜𐬆𐬨·𐬬𐬀𐬗𐬋·𐬟𐬭𐬀𐬎𐬎𐬀𐬊𐬗𐬁𐬝·𐬥𐬁𐬬𐬁·𐬥𐬁𐬌𐬭𐬌𐬬𐬁>
  text <𐬀𐬴𐬀𐬯𐬀𐬭𐬀·𐬨𐬀𐬥𐬀𐬢𐬵𐬀·𐬀𐬴𐬀𐬯𐬀𐬭𐬀·𐬬𐬀𐬗𐬀𐬢𐬵𐬀·𐬀𐬴𐬀𐬯𐬀𐬭𐬀·𐬳𐬌𐬌𐬀𐬊𐬚𐬥𐬀·𐬨𐬀𐬯𐬋·𐬬𐬁·𐬁𐬞𐬋>
  text <𐬨𐬀𐬯𐬋·𐬬𐬁·𐬚𐬡𐬀𐬉𐬴𐬋·𐬑𐬴𐬀𐬞𐬋·𐬬𐬁·𐬙𐬅𐬚𐬭𐬌𐬌𐬀𐬌𐬌𐬃·𐬀𐬌𐬞𐬌𐬛𐬎𐬎𐬅𐬥𐬀𐬭𐬀𐬌𐬌𐬃>
  text <𐬀𐬞𐬅𐬨·𐬬𐬁·𐬥𐬁𐬎𐬎𐬀𐬌𐬌𐬀𐬥𐬅𐬨·𐬞𐬀𐬌𐬙𐬌·𐬞𐬆𐬭𐬆𐬙𐬏𐬱·𐬞𐬀𐬚𐬅𐬨·𐬬𐬁·𐬞𐬀𐬌𐬙𐬌·𐬬𐬍𐬗𐬀𐬭𐬆𐬥𐬃·𐬥𐬀𐬭𐬅𐬨·𐬬𐬁>
  text <𐬀𐬴𐬀𐬊𐬥𐬅𐬨·𐬵𐬀𐬧𐬘𐬀𐬨𐬀𐬥𐬁𐬌𐬱·𐬛𐬭𐬎𐬎𐬀𐬙𐬅𐬨·𐬬𐬁·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬥𐬅𐬨·𐬵𐬀𐬧𐬛𐬎𐬎𐬀𐬭𐬀𐬥𐬁𐬌𐬱𐬾>
  text <𐬐𐬀𐬵𐬨𐬌·𐬐𐬀𐬵𐬨𐬌𐬗𐬌𐬝·𐬬𐬁·𐬀𐬌𐬞𐬌𐬌𐬀𐬥𐬅𐬨·𐬐𐬀𐬵𐬨𐬌·𐬐𐬀𐬵𐬨𐬌𐬗𐬌𐬝·𐬬𐬁·𐬀𐬭𐬀𐬚𐬌𐬌𐬀𐬥𐬅𐬨>
  text <𐬚𐬡𐬀𐬉𐬴𐬋·𐬠𐬌𐬡𐬌𐬎𐬎𐬃>
  text <𐬥𐬋𐬌𐬝·𐬛𐬌𐬨·𐬫𐬀𐬎𐬎𐬀·𐬀𐬌𐬦𐬵𐬈·𐬀𐬌𐬌𐬅𐬥·𐬥𐬋𐬌𐬝·𐬀𐬌𐬦𐬵𐬃·𐬑𐬴𐬀𐬞𐬋·𐬛𐬭𐬎𐬎𐬃·𐬰𐬀𐬭𐬆𐬙𐬋>
  text <𐬰𐬀𐬭𐬀𐬥𐬎𐬨𐬀𐬥𐬋>
  text <𐬰𐬀𐬰𐬀𐬭𐬁𐬥𐬋·𐬀𐬴𐬌𐬠𐬌𐬌𐬀·𐬀𐬎𐬎𐬀𐬯𐬞𐬀𐬱𐬙𐬌𐬗𐬌𐬥𐬀·𐬀𐬊𐬌·𐬀𐬎𐬎𐬀𐬯𐬞𐬀𐬴𐬥𐬀𐬊𐬝·𐬥𐬋𐬌𐬝·𐬔𐬀𐬜𐬀𐬵𐬈>
  text <𐬬𐬀𐬰𐬋𐬬𐬅𐬚𐬡𐬌𐬌𐬈𐬵𐬈·𐬝𐬠𐬀𐬉𐬴𐬋·𐬟𐬭𐬅𐬱𐬙𐬌𐬗𐬌𐬥𐬀·𐬟𐬭𐬁𐬴𐬥𐬎𐬌𐬌𐬁𐬝𐬾>
  text <𐬌𐬨𐬀𐬝𐬗𐬀·𐬰𐬀𐬭𐬀𐬚𐬎𐬱𐬙𐬭𐬀·𐬌𐬨𐬀𐬝·𐬎𐬑𐬜𐬆𐬨·𐬬𐬀𐬗𐬋·𐬟𐬭𐬀𐬨𐬭𐬎𐬌𐬌𐬃·𐬫𐬀𐬝·𐬁𐬘𐬀𐬯𐬁𐬝>
  text <𐬐𐬆𐬭𐬆𐬙𐬀𐬯𐬗𐬀·𐬔𐬀𐬜𐬋𐬙𐬎𐬱𐬗𐬀·𐬛𐬀𐬉𐬎𐬎𐬍𐬱𐬗𐬀·𐬵𐬀𐬧𐬛𐬭𐬀𐬨𐬀𐬥𐬀𐬼>
  text <𐬁𐬀𐬝·𐬛𐬭𐬎𐬎𐬀𐬙𐬅𐬨·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬥𐬅𐬨·𐬫𐬁𐬙𐬎𐬱𐬗𐬀·𐬫𐬁𐬙𐬎𐬨𐬀𐬙𐬅𐬨·𐬞𐬀𐬌𐬭𐬌𐬐𐬃𐬯𐬗𐬀>
  text <𐬞𐬀𐬌𐬭𐬌𐬐𐬀𐬎𐬎𐬀𐬙𐬅𐬨·𐬝𐬠𐬀𐬉𐬴𐬋·𐬟𐬭𐬀𐬙𐬆𐬭𐬆𐬯𐬅𐬥·𐬟𐬭𐬀𐬛𐬎𐬎𐬀𐬭𐬅𐬥𐬼>
  text <𐬥𐬌𐬌𐬃𐬧𐬗𐬋·𐬛𐬀𐬉𐬎𐬎𐬋·𐬥𐬌𐬌𐬃𐬧𐬗𐬋·𐬛𐬀𐬉𐬎𐬎𐬀𐬌𐬌𐬁𐬰𐬋·𐬰𐬀𐬟𐬀𐬭𐬆·𐬀𐬎𐬎𐬀𐬔𐬆𐬎𐬭𐬎𐬎𐬀𐬌𐬌𐬅𐬥·𐬌𐬚𐬀>
  text <𐬭𐬁𐬭𐬆𐬳𐬌𐬌𐬀𐬧𐬙𐬋𐬾>
  text <𐬫𐬀𐬚𐬀𐬗𐬀·𐬞𐬀𐬯𐬎𐬱𐬵𐬀𐬎𐬭𐬎𐬎𐬃𐬢𐬵𐬋·𐬀𐬉𐬙𐬀𐬝·𐬯𐬭𐬀𐬊𐬴𐬆𐬨·𐬀𐬴𐬍𐬨·𐬞𐬀𐬌𐬭𐬌𐬠𐬀𐬭𐬁𐬨𐬀𐬌𐬛𐬈>
  text <𐬫𐬌𐬨·𐬀𐬴𐬀𐬎𐬎𐬀𐬥𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬀𐬉𐬙𐬀𐬝·𐬯𐬭𐬀𐬊𐬴𐬆𐬨·𐬀𐬴𐬍𐬨·𐬟𐬭𐬁𐬫𐬀𐬰𐬀𐬨𐬀𐬌𐬛𐬈·𐬫𐬌𐬨>
  text <𐬀𐬴𐬀𐬎𐬎𐬀𐬥𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬵𐬎𐬨𐬀𐬙𐬁𐬌𐬱𐬗𐬀·𐬵𐬏𐬑𐬙𐬁𐬌𐬱𐬗𐬀·𐬵𐬎𐬎𐬀𐬭𐬱𐬙𐬁𐬌𐬱𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬀𐬌𐬦𐬵𐬈·𐬀𐬨𐬀·𐬬𐬆𐬭𐬆𐬚𐬭𐬀𐬖𐬥𐬀𐬗𐬀>
  text <𐬀𐬵𐬈·𐬫𐬀𐬯𐬥𐬀·𐬫𐬀𐬰𐬀𐬙𐬀𐬥𐬅𐬨>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬰𐬀𐬊𐬚𐬭𐬁𐬠𐬌𐬌𐬋>
  text <𐬀𐬴𐬍𐬨𐬗𐬀·𐬬𐬀𐬢𐬎𐬵𐬍𐬨·𐬠𐬆𐬭𐬆𐬰𐬀𐬌𐬙𐬍𐬨>
  text <𐬥𐬀𐬌𐬭𐬍𐬨𐬗𐬀·𐬯𐬀𐬢𐬵𐬆𐬨·𐬵𐬎𐬭𐬀𐬊𐬜𐬆𐬨𐬼>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬢𐬵𐬈>
  text <𐬬𐬆𐬭𐬆𐬚𐬭𐬀𐬘𐬃·𐬯𐬭𐬀𐬊𐬴𐬋·𐬀𐬴𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋>
  text <𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬬𐬀𐬥𐬀𐬥𐬋·𐬐𐬀𐬌𐬌𐬀𐬜𐬀𐬵𐬈>
  text <𐬫𐬋·𐬬𐬀𐬥𐬀𐬥𐬋·𐬐𐬁𐬌𐬜𐬌𐬌𐬈𐬵𐬈>
  text <𐬫𐬋·𐬘𐬀𐬧𐬙𐬀·𐬛𐬀𐬉𐬎𐬎𐬀𐬌𐬌𐬃·𐬛𐬭𐬎𐬘𐬋>
  text <𐬀𐬱𐬀𐬊𐬘𐬀𐬢𐬵𐬋·𐬀𐬵𐬏𐬨𐬨𐬆𐬭𐬆𐬧𐬗𐬋>
  text <𐬫𐬋·𐬵𐬀𐬭𐬆𐬙𐬀·𐬀𐬌𐬡𐬌𐬌𐬁𐬑𐬱𐬙𐬀𐬗𐬀>
  text <𐬬𐬍𐬯𐬞𐬀𐬌𐬌𐬃·𐬟𐬭𐬀𐬎𐬎𐬋𐬌𐬱·𐬔𐬀𐬉𐬚𐬀𐬌𐬌𐬃𐬾>
  text <𐬫𐬋·𐬀𐬥𐬀𐬎𐬎𐬀𐬢𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬞𐬁𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬫𐬋·𐬀𐬥𐬀𐬎𐬎𐬀𐬢𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬱𐬵𐬀𐬎𐬭𐬎𐬎𐬀𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬫𐬋·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨>
  text <𐬆𐬭𐬆𐬜𐬡𐬀·𐬯𐬥𐬀𐬌𐬚𐬌𐬴𐬀·𐬥𐬌𐬞𐬁𐬌𐬙𐬌>
  text <𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨𐬾>
  text <𐬫𐬋·𐬥𐬋𐬌𐬝·𐬞𐬀𐬯𐬗𐬀𐬉𐬙𐬀·𐬵𐬎𐬱𐬓𐬀𐬟𐬀>
  text <𐬫𐬀𐬝·𐬨𐬀𐬌𐬥𐬌𐬌𐬏·𐬛𐬁𐬨𐬅𐬥·𐬛𐬀𐬌𐬜𐬍𐬙𐬆𐬨>
  text <𐬫𐬀𐬯𐬗𐬀·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬀𐬢𐬭𐬋>
  text <𐬵𐬌𐬴𐬁𐬭𐬋·𐬀𐬴𐬀𐬵𐬈·𐬔𐬀𐬉𐬚𐬃>
  text <𐬫𐬋·𐬬𐬍𐬯𐬞𐬁𐬌𐬱·𐬀𐬌𐬌𐬅𐬥𐬗𐬀·𐬑𐬴𐬀𐬟𐬥𐬀𐬯𐬗𐬀·𐬫𐬏𐬌𐬜𐬌𐬌𐬈𐬌𐬙𐬌·𐬨𐬁𐬰𐬀𐬥𐬌𐬌𐬀𐬉𐬌𐬠𐬌𐬌𐬋·𐬵𐬀𐬜𐬀>
  text <𐬛𐬀𐬉𐬎𐬎𐬀𐬉𐬌𐬠𐬌𐬌𐬋𐬾>
  text <𐬵𐬋·𐬥𐬋𐬌𐬝·𐬙𐬀𐬭𐬱𐬙𐬋·𐬟𐬭𐬁𐬥𐬁𐬨𐬁𐬌𐬙𐬈>
  text <𐬚𐬡𐬀𐬉𐬴𐬁𐬝·𐬞𐬀𐬭𐬋·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬟𐬭𐬁·𐬀𐬵𐬨𐬁𐬝·𐬞𐬀𐬭𐬋·𐬬𐬍𐬯𐬞𐬈·𐬛𐬀𐬉𐬎𐬎𐬀>
  text <𐬀𐬥𐬎𐬯𐬋·𐬙𐬀𐬭𐬱𐬙𐬀·𐬥𐬆𐬨𐬀𐬧𐬙𐬈>
  text <𐬙𐬀𐬭𐬱𐬙𐬀·𐬙𐬆𐬨𐬀𐬢𐬵𐬋·𐬛𐬎𐬎𐬀𐬭𐬆𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬁𐬑𐬱𐬙𐬌𐬱𐬗𐬀·𐬎𐬭𐬎𐬎𐬀𐬌𐬙𐬌𐬱𐬗𐬀>
  text <𐬛𐬭𐬎𐬘𐬋·𐬯𐬞𐬀𐬯𐬌𐬌𐬋·𐬯𐬞𐬇𐬥𐬌𐬱𐬙𐬀𐬵𐬈𐬼>
  text <𐬀𐬎𐬎𐬁𐬌𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬀𐬊𐬌·𐬵𐬀𐬞𐬙𐬋𐬐𐬀𐬭𐬴𐬎𐬎𐬀𐬌𐬭𐬍𐬨·𐬰𐬅𐬨>
  text <𐬫𐬋·𐬛𐬀𐬉𐬥𐬋𐬛𐬌𐬯𐬋·𐬛𐬀𐬉𐬥𐬀𐬌𐬌𐬁𐬌𐬼>
  text <𐬀𐬵𐬨𐬁𐬌·𐬛𐬀𐬉𐬥𐬅𐬨·𐬛𐬀𐬉𐬯𐬀𐬌𐬌𐬀𐬝>
  text <𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀·𐬀𐬉𐬴𐬨𐬀𐬵𐬈·𐬑𐬭𐬎𐬎𐬍𐬛𐬭𐬀𐬊𐬱·𐬵𐬀𐬨𐬀𐬉𐬯𐬙𐬁𐬭𐬆𐬨𐬼>
  text <𐬁𐬑𐬱𐬙𐬍𐬨·𐬵𐬅𐬨𐬬𐬀𐬌𐬧𐬙𐬍𐬨·𐬫𐬀𐬰𐬀𐬨𐬀𐬌𐬛𐬈·𐬞𐬀𐬭𐬆𐬙𐬀𐬯𐬗𐬀·𐬨𐬭𐬎𐬎𐬀𐬌𐬌𐬃𐬯𐬗𐬀·𐬵𐬀𐬨𐬀𐬉𐬯𐬙𐬁𐬭𐬀𐬾>
  text <𐬵𐬀𐬑𐬀𐬌𐬌𐬀·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬵𐬀𐬑𐬀𐬌𐬌𐬀·𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈·𐬵𐬀𐬑𐬀𐬌𐬌𐬀>
  text <𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬵𐬀𐬑𐬀𐬌𐬌𐬀·𐬬𐬁𐬙𐬀𐬵𐬈·𐬀𐬴𐬀𐬊𐬥𐬋·𐬵𐬀𐬑𐬀𐬌𐬌𐬀·𐬛𐬀𐬉𐬥𐬀𐬌𐬌𐬃>
  text <𐬬𐬀𐬢𐬵𐬎𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱·𐬵𐬀𐬑𐬀𐬌𐬌𐬀·𐬀𐬭𐬱𐬙𐬁𐬙𐬋·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃>
  text <𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃·𐬯𐬀𐬎𐬎𐬋𐬔𐬀𐬉𐬚𐬀𐬌𐬌𐬃·𐬵𐬀𐬑𐬀𐬌𐬌𐬀·𐬀𐬴𐬋𐬌𐬱·𐬬𐬀𐬢𐬵𐬎𐬌𐬌𐬃·𐬵𐬀𐬑𐬀𐬌𐬌𐬀>
  text <𐬗𐬌𐬯𐬙𐬋𐬌𐬱·𐬬𐬀𐬢𐬵𐬎𐬌𐬌𐬃·𐬵𐬀𐬑𐬀𐬌𐬌𐬀·𐬭𐬀𐬰𐬌𐬱𐬙𐬀𐬌𐬌𐬃·𐬗𐬌𐬯𐬙𐬀𐬌𐬌𐬃𐬼>
  text <𐬵𐬀𐬑𐬀𐬌𐬌𐬀·𐬬𐬍𐬯𐬞𐬀𐬉𐬴𐬅𐬨·𐬫𐬀𐬰𐬀𐬙𐬀𐬥𐬅𐬨·𐬵𐬀𐬑𐬀𐬌𐬌𐬀·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬵𐬀𐬑𐬀𐬌𐬌𐬀>
  text <𐬛𐬁𐬙𐬀𐬵𐬈·𐬬𐬍𐬛𐬀𐬉𐬎𐬎𐬀𐬵𐬈·𐬵𐬀𐬑𐬀𐬌𐬌𐬀·𐬛𐬀𐬭𐬆𐬖𐬀𐬌𐬌𐬃·𐬎𐬞𐬀𐬌𐬌𐬀𐬥𐬀𐬌𐬌𐬃·𐬵𐬀𐬑𐬀𐬌𐬌𐬀·𐬀𐬨𐬆𐬴𐬀𐬥𐬅𐬨>
  text <𐬯𐬞𐬆𐬧𐬙𐬀𐬥𐬅𐬨·𐬵𐬀𐬑𐬀𐬌𐬌𐬀·𐬀𐬵𐬨𐬁𐬐𐬆𐬨·𐬯𐬀𐬊𐬳𐬌𐬌𐬀𐬧𐬙𐬅𐬨·𐬫𐬀𐬝·𐬠𐬌𐬞𐬀𐬌𐬙𐬌𐬱𐬙𐬀𐬥𐬅𐬨·𐬀𐬴𐬀𐬊𐬥𐬅𐬨>
  text <𐬵𐬀𐬑𐬀𐬌𐬌𐬀·𐬬𐬍𐬯𐬞𐬀𐬌𐬌𐬃·𐬀𐬴𐬀𐬊𐬥𐬋·𐬯𐬙𐬋𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨>
  text <𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬞𐬀𐬊𐬌𐬭𐬍𐬨𐬗𐬀·𐬎𐬞𐬆𐬨𐬆𐬨𐬗𐬀·𐬨𐬀𐬜𐬆𐬨𐬆𐬨𐬗𐬀·𐬟𐬭𐬀𐬙𐬆𐬨𐬆𐬨𐬗𐬀·𐬞𐬀𐬊𐬌𐬭𐬌𐬌𐬁𐬗𐬀·𐬫𐬀𐬯𐬥𐬀>
  text <𐬎𐬞𐬀𐬨𐬀𐬗𐬀·𐬨𐬀𐬜𐬆𐬨𐬀𐬗𐬀·𐬟𐬭𐬀𐬙𐬆𐬨𐬀𐬗𐬀𐬾>
  text <𐬬𐬍𐬯𐬞𐬃·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈>
  text <𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈>
  text <𐬙𐬀𐬑𐬨𐬀𐬵𐬈·𐬵𐬅𐬨𐬬𐬀𐬭𐬆𐬌𐬙𐬌𐬎𐬎𐬀𐬙𐬋>
  text <𐬠𐬁𐬰𐬎𐬱𐬀𐬊𐬘𐬀𐬢𐬵𐬋·𐬭𐬀𐬚𐬀𐬉𐬱𐬙𐬃>
  text <𐬐𐬀𐬨𐬆𐬭𐬆𐬜𐬋𐬘𐬀𐬥𐬋·𐬛𐬀𐬉𐬎𐬎𐬀𐬥𐬅𐬨>
  text <𐬬𐬀𐬥𐬀𐬙𐬋·𐬬𐬀𐬥𐬀𐬌𐬙𐬍𐬱·𐬬𐬀𐬥𐬀𐬌𐬙𐬌𐬎𐬎𐬀𐬙𐬋·𐬀𐬴𐬀𐬊𐬥𐬋·𐬬𐬀𐬥𐬀𐬙𐬋·𐬬𐬀𐬥𐬀𐬌𐬙𐬍𐬱>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬅𐬨𐬗𐬀·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈>
  text <𐬫𐬅𐬨𐬗𐬀·𐬀𐬭𐬱𐬙𐬋𐬌𐬱·𐬫𐬀𐬰𐬀𐬙𐬀𐬵𐬈𐬾>
  text <𐬬𐬍𐬯𐬞𐬀·𐬥𐬨𐬁𐬥𐬀·𐬯𐬭𐬀𐬊𐬴𐬋𐬞𐬁𐬙𐬀·𐬫𐬀𐬰𐬀𐬨𐬀𐬌𐬛𐬈·𐬫𐬈𐬦𐬵𐬁𐬜𐬀·𐬯𐬭𐬀𐬊𐬴𐬋·𐬀𐬴𐬌𐬌𐬋·𐬟𐬭𐬌𐬌𐬋>
  text <𐬟𐬭𐬌𐬚𐬋·𐬞𐬀𐬌𐬙𐬌𐬰𐬀𐬧𐬙𐬋·𐬥𐬁𐬗𐬀·𐬀𐬴𐬀𐬎𐬎𐬀·𐬟𐬭𐬁𐬌𐬌𐬋𐬵𐬎𐬨𐬀𐬙𐬋·𐬟𐬭𐬁𐬌𐬌𐬋𐬵𐬏𐬑𐬙𐬋>
  text <𐬟𐬭𐬁𐬌𐬌𐬋𐬵𐬎𐬎𐬀𐬭𐬱𐬙𐬋𐬾>
  text <𐬐𐬆𐬵𐬭𐬞𐬆𐬨·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬬𐬁𐬙𐬀𐬵𐬈·𐬀𐬴𐬀𐬊𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬛𐬀𐬉𐬥𐬀𐬌𐬌𐬃·𐬬𐬀𐬢𐬵𐬎𐬌𐬌𐬃·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬀𐬭𐬱𐬙𐬁𐬙𐬋·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃·𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃·𐬯𐬀𐬎𐬎𐬋𐬔𐬀𐬉𐬚𐬀𐬌𐬌𐬃>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬀𐬴𐬋𐬌𐬱·𐬬𐬀𐬢𐬵𐬎𐬌𐬌𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬗𐬌𐬯𐬙𐬋𐬌𐬱·𐬬𐬀𐬢𐬵𐬎𐬌𐬌𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬭𐬀𐬰𐬌𐬱𐬙𐬀𐬌𐬌𐬃·𐬗𐬌𐬯𐬙𐬀𐬌𐬌𐬃·𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬆𐬵𐬭𐬞𐬆𐬨·𐬬𐬍𐬯𐬞𐬀𐬉𐬴𐬅𐬨·𐬫𐬀𐬰𐬀𐬙𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬛𐬁𐬙𐬀𐬵𐬈·𐬬𐬍𐬛𐬀𐬉𐬎𐬎𐬀𐬵𐬈·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬛𐬀𐬭𐬆𐬖𐬀𐬌𐬌𐬃·𐬎𐬞𐬀𐬌𐬌𐬀𐬥𐬀𐬌𐬌𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬵𐬭𐬞𐬆𐬨·𐬀𐬵𐬨𐬁𐬐𐬆𐬨·𐬯𐬀𐬊𐬳𐬌𐬌𐬀𐬧𐬙𐬅𐬨·𐬫𐬀𐬝·𐬠𐬌𐬞𐬀𐬌𐬙𐬌𐬱𐬙𐬀𐬥𐬅𐬨·𐬀𐬴𐬀𐬊𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬆𐬵𐬭𐬞𐬆𐬨·𐬬𐬍𐬯𐬞𐬀𐬌𐬌𐬃·𐬀𐬴𐬀𐬊𐬥𐬋·𐬯𐬙𐬋𐬌𐬱·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈·𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏𐬾>
text <aSrosh Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈·𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥>
  text <𐬫𐬀𐬰𐬀𐬙𐬀·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨>
  text <𐬫𐬀𐬰𐬀𐬙𐬀·𐬀𐬨𐬆𐬴𐬇·𐬯𐬞𐬆𐬧𐬙𐬇>
  text <𐬫𐬀𐬰𐬀𐬙𐬀·𐬞𐬁𐬌𐬌𐬏·𐬚𐬡𐬋𐬭𐬆𐬱𐬙𐬁𐬭𐬀>
  text <𐬫𐬁·𐬬𐬍𐬯𐬞𐬀·𐬚𐬡𐬆𐬭𐬆𐬯𐬀𐬙𐬋·𐬛𐬁𐬨𐬅𐬥𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬀𐬌𐬦𐬵𐬈·𐬀𐬨𐬀·𐬬𐬆𐬭𐬆𐬚𐬭𐬀𐬖𐬥𐬀𐬗𐬀>
  text <𐬀𐬵𐬈·𐬫𐬀𐬯𐬥𐬀·𐬫𐬀𐬰𐬀𐬙𐬀𐬥𐬅𐬨>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬰𐬀𐬊𐬚𐬭𐬁𐬠𐬌𐬌𐬋>
  text <𐬀𐬴𐬍𐬨𐬗𐬀·𐬬𐬀𐬢𐬎𐬵𐬍𐬨·𐬠𐬆𐬭𐬆𐬰𐬀𐬌𐬙𐬍𐬨>
  text <𐬥𐬀𐬌𐬭𐬍𐬨𐬗𐬀·𐬯𐬀𐬢𐬵𐬆𐬨·𐬵𐬎𐬭𐬀𐬊𐬜𐬆𐬨𐬼>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬢𐬵𐬈>
  text <𐬬𐬆𐬭𐬆𐬚𐬭𐬀𐬘𐬃·𐬯𐬭𐬀𐬊𐬴𐬋·𐬀𐬴𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋>
  text <𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼>
  text <𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬠𐬀𐬭𐬆𐬯𐬨𐬀·𐬟𐬭𐬀𐬯𐬙𐬆𐬭𐬆𐬥𐬀𐬙𐬀·𐬚𐬭𐬌𐬌𐬀𐬑𐬱𐬙𐬍𐬱𐬗𐬀·𐬞𐬀𐬧𐬗𐬀𐬫𐬀𐬑𐬱𐬙𐬍𐬱𐬗𐬀>
  text <𐬵𐬀𐬞𐬙𐬀𐬫𐬀𐬑𐬱𐬙𐬍𐬱𐬗𐬀·𐬥𐬀𐬎𐬎𐬀𐬫𐬀𐬑𐬱𐬙𐬍𐬱𐬗𐬀·𐬁𐬑𐬴𐬥𐬏𐬱𐬗𐬀·𐬨𐬀𐬌𐬜𐬌𐬌𐬋𐬌𐬞𐬀𐬌𐬙𐬌𐬱𐬙𐬁𐬥𐬅𐬯𐬗𐬀>
  text <𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬔𐬁𐬚𐬃·𐬟𐬭𐬀𐬯𐬭𐬁𐬎𐬎𐬀𐬌𐬌𐬀𐬝·𐬫𐬃·𐬞𐬀𐬧𐬗𐬀·𐬯𐬞𐬌𐬙𐬁𐬨𐬀𐬵𐬈·𐬀𐬴𐬀𐬊𐬥𐬋>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬀𐬟𐬯𐬨𐬀𐬥𐬌𐬎𐬎𐬅𐬥·𐬬𐬀𐬗𐬀𐬯𐬙𐬀𐬱𐬙𐬌𐬎𐬎𐬀𐬝·𐬨𐬀𐬝𐬁𐬰𐬀𐬌𐬧𐬙𐬍𐬱>
  text <𐬨𐬀𐬝𐬞𐬀𐬌𐬙𐬌𐬟𐬭𐬀𐬯𐬃·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀>
  text <𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨>
  text <𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬛𐬭𐬌𐬖𐬀𐬊𐬱𐬗𐬀·𐬛𐬭𐬍𐬎𐬎𐬌𐬌𐬃𐬯𐬗𐬀>
  text <𐬀𐬨𐬀𐬎𐬎𐬀𐬝·𐬥𐬨𐬁𐬥𐬆𐬨·𐬵𐬅𐬨𐬙𐬁𐬱𐬙𐬌>
  text <𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨>
  text <𐬫𐬋·𐬀𐬉𐬴𐬨𐬆𐬨·𐬯𐬙𐬆𐬭𐬆𐬚𐬡𐬀𐬙𐬀·𐬯𐬥𐬀𐬌𐬚𐬌𐬴𐬀>
  text <𐬬𐬍𐬑𐬭𐬏𐬨𐬀𐬧𐬙𐬆𐬨·𐬓𐬀𐬭𐬆𐬨·𐬘𐬀𐬌𐬧𐬙𐬌>
  text <𐬀𐬝𐬗𐬀·𐬵𐬉·𐬠𐬁𐬜𐬀·𐬐𐬀𐬨𐬆𐬭𐬆𐬜𐬆𐬨>
  text <𐬘𐬀𐬖𐬥𐬎𐬎𐬃·𐬞𐬀𐬌𐬙𐬌·𐬓𐬀𐬢𐬵𐬀𐬌𐬌𐬈𐬌𐬙𐬌>
  text <𐬫𐬀𐬚𐬀·𐬀𐬊𐬘𐬃·𐬥𐬁𐬌𐬛𐬌𐬌𐬃𐬢𐬵𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬙𐬀𐬑𐬨𐬆𐬨·𐬁𐬯𐬏𐬨·𐬀𐬊𐬘𐬀𐬢𐬵𐬎𐬎𐬀𐬧𐬙𐬆𐬨>
  text <𐬛𐬀𐬭𐬴𐬌𐬙𐬆𐬨·𐬯𐬏𐬭𐬆𐬨·𐬠𐬆𐬭𐬆𐬰𐬀𐬌𐬜𐬍𐬨>
  text <𐬫𐬋·𐬬𐬍𐬯𐬞𐬀𐬉𐬌𐬠𐬌𐬌𐬋·𐬵𐬀𐬗𐬀·𐬀𐬭𐬆𐬰𐬀𐬉𐬌𐬠𐬌𐬌𐬋>
  text <𐬬𐬀𐬎𐬎𐬀𐬥𐬎𐬎𐬃·𐬞𐬀𐬌𐬙𐬌𐬘𐬀𐬯𐬀𐬌𐬙𐬌>
  text <𐬬𐬌𐬌𐬀𐬑𐬨𐬀·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬏𐬥𐬅𐬨·𐬀𐬊𐬘𐬌𐬱𐬙𐬆𐬨·𐬫𐬏𐬥𐬅𐬨·𐬙𐬀𐬧𐬗𐬌𐬱𐬙𐬆𐬨·𐬫𐬏𐬥𐬅𐬨·𐬚𐬡𐬀𐬑𐬴𐬌𐬱𐬙𐬆𐬨·𐬫𐬏𐬥𐬅𐬨·𐬁𐬯𐬌𐬱𐬙𐬆𐬨>
  text <𐬫𐬏𐬥𐬅𐬨·𐬞𐬀𐬭𐬋𐬐𐬀𐬙𐬀𐬭𐬱𐬙𐬆𐬨𐬆𐬨𐬼>
  text <𐬞𐬀𐬌𐬙𐬌𐬴𐬀𐬙𐬀·𐬨𐬀𐬰𐬛𐬀𐬌𐬌𐬀𐬯𐬥𐬀>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬫𐬀𐬯𐬥𐬆𐬨𐬾>
  text <𐬛𐬏𐬭𐬁𐬝·𐬵𐬀𐬗𐬀·𐬀𐬵𐬨𐬁𐬝·𐬥𐬨𐬁𐬥𐬁𐬝>
  text <𐬛𐬏𐬭𐬁𐬝·𐬵𐬀𐬗𐬀·𐬀𐬌𐬦𐬵𐬁𐬝·𐬬𐬍𐬯𐬀𐬝>
  text <𐬛𐬏𐬭𐬁𐬝·𐬵𐬀𐬗𐬀·𐬀𐬵𐬨𐬁𐬝·𐬰𐬀𐬧𐬙𐬀𐬊𐬝>
  text <𐬛𐬏𐬭𐬁𐬝·𐬵𐬀𐬗𐬀·𐬀𐬌𐬦𐬵𐬁𐬝·𐬛𐬀𐬌𐬦𐬵𐬀𐬊𐬝>
  text <𐬀𐬖𐬃·𐬌𐬚𐬌𐬌𐬈𐬘𐬃·𐬬𐬋𐬌𐬖𐬥𐬃·𐬫𐬈𐬌𐬧𐬙𐬌>
  text <𐬫𐬈𐬦𐬵𐬈·𐬥𐬨𐬁𐬥𐬀𐬌𐬌𐬀·𐬯𐬭𐬀𐬊𐬴𐬋·𐬀𐬴𐬌𐬌𐬋·𐬬𐬆𐬭𐬆𐬚𐬭𐬀𐬘𐬃>
  text <𐬚𐬭𐬅𐬟𐬆𐬜𐬋·𐬀𐬯𐬙𐬌·𐬞𐬀𐬌𐬙𐬌𐬰𐬀𐬧𐬙𐬋>
  text <𐬥𐬁𐬗𐬀·𐬀𐬴𐬀𐬎𐬎𐬀·𐬟𐬭𐬁𐬌𐬌𐬋𐬵𐬎𐬨𐬀𐬙𐬋·𐬟𐬭𐬁𐬌𐬌𐬋𐬵𐬏𐬑𐬙𐬋·𐬟𐬭𐬁𐬌𐬌𐬋𐬵𐬎𐬎𐬀𐬭𐬱𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬬𐬀𐬥𐬀𐬥𐬋·𐬐𐬀𐬌𐬌𐬀𐬜𐬀𐬵𐬈>
  text <𐬫𐬋·𐬬𐬀𐬥𐬀𐬥𐬋·𐬐𐬁𐬌𐬜𐬌𐬌𐬈𐬵𐬈>
  text <𐬫𐬋·𐬘𐬀𐬧𐬙𐬀·𐬛𐬀𐬉𐬎𐬎𐬀𐬌𐬌𐬃·𐬛𐬭𐬎𐬘𐬋>
  text <𐬀𐬱𐬀𐬊𐬘𐬀𐬢𐬵𐬋·𐬀𐬵𐬏𐬨𐬨𐬆𐬭𐬆𐬧𐬗𐬋>
  text <𐬫𐬋·𐬵𐬀𐬭𐬆𐬙𐬀·𐬀𐬌𐬡𐬌𐬌𐬁𐬑𐬱𐬙𐬀𐬗𐬀>
  text <𐬬𐬍𐬯𐬞𐬀𐬌𐬌𐬃·𐬟𐬭𐬀𐬎𐬎𐬋𐬌𐬱·𐬔𐬀𐬉𐬚𐬀𐬌𐬌𐬃𐬾>
  text <𐬫𐬋·𐬀𐬥𐬀𐬎𐬎𐬀𐬢𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬞𐬁𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬫𐬋·𐬀𐬥𐬀𐬎𐬎𐬀𐬢𐬵𐬀𐬠𐬛𐬆𐬨𐬥𐬋·𐬰𐬀𐬉𐬥𐬀𐬢𐬵𐬀>
  text <𐬥𐬌𐬱𐬵𐬀𐬎𐬭𐬎𐬎𐬀𐬌𐬙𐬌·𐬨𐬀𐬰𐬛𐬃·𐬛𐬁𐬨𐬅𐬥>
  text <𐬫𐬋·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨>
  text <𐬆𐬭𐬆𐬜𐬡𐬀·𐬯𐬥𐬀𐬌𐬚𐬌𐬴𐬀·𐬥𐬌𐬞𐬁𐬌𐬙𐬌>
  text <𐬞𐬀𐬯𐬗𐬀·𐬵𐬏·𐬟𐬭𐬁𐬴𐬨𐬋𐬛𐬁𐬌𐬙𐬍𐬨𐬾>
  text <𐬫𐬋·𐬥𐬋𐬌𐬝·𐬞𐬀𐬯𐬗𐬀𐬉𐬙𐬀·𐬵𐬎𐬱𐬓𐬀𐬟𐬀>
  text <𐬫𐬀𐬝·𐬨𐬀𐬌𐬥𐬌𐬌𐬏·𐬛𐬁𐬨𐬅𐬥·𐬛𐬀𐬌𐬜𐬍𐬙𐬆𐬨>
  text <𐬫𐬀𐬯𐬗𐬀·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬀𐬢𐬭𐬋>
  text <𐬵𐬌𐬴𐬁𐬭𐬋·𐬀𐬴𐬀𐬵𐬈·𐬔𐬀𐬉𐬚𐬃>
  text <𐬫𐬋·𐬬𐬍𐬯𐬞𐬁𐬌𐬱·𐬀𐬌𐬌𐬅𐬥𐬗𐬀·𐬑𐬴𐬀𐬟𐬥𐬀𐬯𐬗𐬀·𐬫𐬏𐬌𐬜𐬌𐬌𐬈𐬌𐬙𐬌·𐬨𐬁𐬰𐬀𐬥𐬌𐬌𐬀𐬉𐬌𐬠𐬌𐬌𐬋·𐬵𐬀𐬜𐬀>
  text <𐬛𐬀𐬉𐬎𐬎𐬀𐬉𐬌𐬠𐬌𐬌𐬋𐬾>
  text <𐬵𐬋·𐬥𐬋𐬌𐬝·𐬙𐬀𐬭𐬱𐬙𐬋·𐬟𐬭𐬁𐬥𐬁𐬨𐬁𐬌𐬙𐬈>
  text <𐬚𐬡𐬀𐬉𐬴𐬁𐬝·𐬞𐬀𐬭𐬋·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬟𐬭𐬁·𐬀𐬵𐬨𐬁𐬝·𐬞𐬀𐬭𐬋·𐬬𐬍𐬯𐬞𐬈·𐬛𐬀𐬉𐬎𐬎𐬀>
  text <𐬀𐬥𐬎𐬯𐬋·𐬙𐬀𐬭𐬱𐬙𐬀·𐬥𐬆𐬨𐬀𐬧𐬙𐬈>
  text <𐬙𐬀𐬭𐬱𐬙𐬀·𐬙𐬆𐬨𐬀𐬢𐬵𐬋·𐬛𐬎𐬎𐬀𐬭𐬆𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬫𐬀𐬰𐬀𐬙𐬀>
  text <𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬠𐬀𐬉𐬴𐬀𐬰𐬌𐬌𐬋>
  text <𐬯𐬭𐬍𐬭𐬋·𐬑𐬴𐬀𐬚𐬭𐬌𐬌𐬋·𐬰𐬀𐬌𐬭𐬌𐬛𐬋𐬌𐬚𐬭𐬋>
  text <𐬠𐬀𐬭𐬆𐬰𐬌𐬱𐬙𐬈·𐬞𐬀𐬌𐬙𐬌·𐬠𐬀𐬭𐬆𐬰𐬀𐬵𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃>
  text <𐬵𐬎𐬎𐬀𐬗𐬃·𐬞𐬁𐬞𐬋𐬬𐬀𐬗𐬃·𐬞𐬀𐬌𐬭𐬌𐬔𐬃·𐬬𐬀𐬗𐬃>
  text <𐬞𐬀𐬌𐬚𐬌𐬨𐬥𐬋·𐬬𐬍𐬯𐬞𐬋𐬞𐬀𐬉𐬯𐬍𐬨>
  text <𐬨𐬀𐬯𐬙𐬍𐬨·𐬫𐬅𐬨·𐬞𐬊𐬎𐬭𐬎𐬁𐬰𐬀𐬌𐬧𐬙𐬍𐬨>
  text <𐬨𐬅𐬚𐬭𐬀𐬵𐬈𐬗𐬀·𐬞𐬀𐬎𐬭𐬎𐬎𐬀𐬙𐬁𐬙𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬈𐬦𐬵𐬈·𐬥𐬨𐬁𐬥𐬆𐬨·𐬬𐬁𐬭𐬆𐬚𐬭𐬀𐬖𐬥𐬌>
  text <𐬵𐬀𐬰𐬀𐬢𐬭𐬋𐬯𐬙𐬏𐬥𐬆𐬨·𐬬𐬍𐬜𐬁𐬙𐬆𐬨>
  text <𐬠𐬀𐬭𐬆𐬰𐬌𐬱𐬙𐬈·𐬞𐬀𐬌𐬙𐬌·𐬠𐬀𐬭𐬆𐬰𐬀𐬵𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃>
  text <𐬓𐬁𐬭𐬀𐬊𐬑𐬴𐬥𐬆𐬨·𐬀𐬧𐬙𐬀𐬭𐬀𐬥𐬀𐬉𐬨𐬁𐬝>
  text <𐬯𐬙𐬆𐬵𐬭𐬞𐬀𐬉𐬯𐬆𐬨·𐬥𐬌𐬱𐬙𐬀𐬭𐬀𐬥𐬀𐬉𐬨𐬁𐬝𐬾>
  text <𐬫𐬈𐬦𐬵𐬈·𐬀𐬵𐬎𐬭𐬋·𐬬𐬀𐬌𐬭𐬌𐬌𐬋>
  text <𐬯𐬥𐬀𐬌𐬚𐬌𐬱·𐬬𐬍𐬯𐬀𐬙𐬀·𐬬𐬆𐬭𐬆𐬚𐬭𐬀𐬘𐬃>
  text <𐬫𐬀𐬯𐬥𐬀𐬯𐬗𐬀·𐬵𐬀𐬞𐬙𐬀𐬢𐬵𐬁𐬌𐬙𐬌𐬱·𐬟𐬴𐬏𐬴𐬀𐬯𐬗𐬀·𐬨𐬅𐬚𐬭𐬋·𐬫𐬋·𐬬𐬁𐬭𐬆𐬚𐬭𐬀𐬖𐬥𐬌𐬱·𐬬𐬍𐬯𐬞𐬃𐬯𐬗𐬀>
  text <𐬫𐬀𐬯𐬥𐬋𐬐𐬆𐬭𐬆𐬙𐬀𐬌𐬌𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬈𐬦𐬵𐬈·𐬀𐬨𐬀𐬗𐬀·𐬬𐬆𐬭𐬆𐬚𐬭𐬀𐬖𐬥𐬀𐬗𐬀>
  text <𐬵𐬀𐬊𐬰𐬅𐬚𐬡𐬀𐬗𐬀·𐬬𐬀𐬉𐬜𐬌𐬌𐬁𐬗𐬀>
  text <𐬀𐬎𐬎𐬁𐬌𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬀𐬊𐬌·𐬵𐬀𐬞𐬙𐬋𐬐𐬀𐬭𐬴𐬎𐬎𐬀𐬌𐬭𐬍𐬨·𐬰𐬅𐬨>
  text <𐬫𐬋·𐬛𐬀𐬉𐬥𐬋𐬛𐬌𐬯𐬋·𐬛𐬀𐬉𐬥𐬀𐬌𐬌𐬁𐬌𐬾>
  text <𐬬𐬀𐬯𐬋𐬑𐬴𐬀𐬚𐬭𐬋·𐬟𐬭𐬀𐬗𐬀𐬭𐬁𐬌𐬙𐬌>
  text <𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨𐬼>
  text <𐬀𐬌𐬌𐬀·𐬛𐬀𐬉𐬥𐬀𐬌𐬌𐬀·𐬟𐬭𐬀𐬊𐬭𐬆𐬧𐬙𐬀>
  text <𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀>
  text <𐬟𐬭𐬁·𐬬𐬊𐬵𐬎·𐬨𐬀𐬥𐬋·𐬟𐬭𐬁·𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬟𐬭𐬁·𐬑𐬴𐬀𐬚𐬭𐬆𐬨·𐬬𐬀𐬌𐬭𐬍𐬨·𐬟𐬭𐬁·𐬯𐬞𐬆𐬧𐬙𐬀>
  text <𐬁𐬭𐬨𐬀𐬌𐬙𐬌𐬱·𐬟𐬭𐬁·𐬵𐬀𐬎𐬭𐬎𐬎𐬀𐬙𐬁𐬯·𐬟𐬭𐬁·𐬀𐬨𐬆𐬭𐬆𐬙𐬀𐬙𐬁𐬯·𐬟𐬭𐬁·𐬁𐬵𐬏𐬌𐬭𐬌𐬱·𐬟𐬭𐬀𐬴𐬥𐬋·𐬟𐬭𐬁>
  text <𐬁𐬵𐬏𐬌𐬭𐬌𐬱·𐬝𐬐𐬀𐬉𐬴𐬋𐬾>
  text <𐬟𐬭𐬁·𐬀𐬜𐬀·𐬎𐬎𐬀𐬉𐬌𐬠𐬌𐬌𐬀·𐬀𐬵𐬎𐬠𐬌𐬌𐬀>
  text <𐬎𐬎𐬀𐬉𐬌𐬠𐬌𐬌𐬀·𐬥𐬋·𐬀𐬵𐬎𐬠𐬌𐬌𐬀·𐬥𐬌𐬞𐬀𐬌𐬌𐬃>
  text <𐬁𐬌·𐬯𐬭𐬀𐬊𐬴𐬀·𐬀𐬴𐬌𐬌𐬀·𐬵𐬎𐬭𐬀𐬊𐬜𐬀>
  text <𐬀𐬵𐬈𐬗𐬀·𐬀𐬢𐬵𐬇𐬎𐬱·𐬫𐬋·𐬀𐬯𐬙𐬎𐬎𐬀𐬙𐬋>
  text <𐬫𐬀𐬯𐬗𐬀·𐬀𐬯𐬙𐬌·𐬨𐬀𐬥𐬀𐬵𐬌𐬌𐬋>
  text <𐬞𐬀𐬌𐬭𐬌·𐬛𐬭𐬎𐬎𐬀𐬙𐬀𐬝·𐬨𐬀𐬵𐬭𐬐𐬁𐬝>
  text <𐬞𐬀𐬌𐬭𐬌·𐬛𐬭𐬎𐬎𐬀𐬙𐬀𐬝·𐬀𐬉𐬴𐬨𐬁𐬝>
  text <𐬞𐬀𐬌𐬭𐬌·𐬛𐬭𐬎𐬎𐬀𐬝𐬠𐬌𐬌𐬋·𐬵𐬀𐬉𐬥𐬀𐬉𐬌𐬠𐬌𐬌𐬋>
  text <𐬫𐬃·𐬎𐬯·𐬑𐬭𐬏𐬭𐬆𐬨·𐬛𐬭𐬀𐬟𐬴𐬆𐬨·𐬔𐬆𐬭𐬆𐬡𐬥𐬅𐬥>
  text <𐬀𐬉𐬴𐬨𐬀𐬵𐬈·𐬞𐬀𐬭𐬋·𐬛𐬭𐬀𐬊𐬨𐬇𐬠𐬌𐬌𐬋>
  text <𐬫𐬃·𐬀𐬉𐬴𐬨𐬋·𐬛𐬎𐬲𐬛𐬃·𐬛𐬭𐬁𐬎𐬎𐬀𐬌𐬌𐬁𐬝>
  text <𐬨𐬀𐬝·𐬬𐬍𐬜𐬁𐬙𐬀𐬊𐬝·𐬛𐬀𐬉𐬎𐬎𐬋𐬛𐬁𐬙𐬁𐬝𐬾>
  text <𐬀𐬜𐬀𐬥𐬋𐬙𐬏𐬨·𐬯𐬭𐬀𐬊𐬴𐬀·𐬀𐬴𐬌𐬌𐬀·𐬵𐬎𐬭𐬀𐬊𐬜𐬀>
  text <𐬰𐬁𐬎𐬎𐬀𐬭𐬆·𐬛𐬀𐬌𐬌𐬃·𐬵𐬌𐬙𐬀𐬉𐬌𐬠𐬌𐬌𐬋>
  text <𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬠𐬌𐬌𐬋>
  text <𐬞𐬊𐬎𐬭𐬎𐬯𐬞𐬀𐬑𐬱𐬙𐬍𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬞𐬀𐬌𐬙𐬌𐬘𐬀𐬌𐬙𐬍𐬨·𐬛𐬎𐬱𐬨𐬀𐬌𐬥𐬌𐬌𐬎𐬥𐬅𐬨>
  text <𐬵𐬀𐬚𐬭𐬁𐬥𐬌𐬎𐬎𐬁𐬌𐬙𐬍𐬨·𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬌𐬨·𐬗𐬀𐬚𐬡𐬁𐬭𐬋·𐬀𐬎𐬭𐬎𐬎𐬀𐬧𐬙𐬋>
  text <𐬀𐬎𐬭𐬎𐬴𐬀·𐬭𐬀𐬊𐬑𐬴𐬥𐬀·𐬟𐬭𐬁𐬛𐬆𐬭𐬆𐬯𐬭𐬀>
  text <𐬯𐬞𐬆𐬧𐬙𐬀·𐬬𐬍𐬜𐬎𐬎𐬃𐬢𐬵𐬋·𐬀𐬯𐬀𐬌𐬌𐬀>
  text <𐬨𐬀𐬌𐬥𐬌𐬎𐬎𐬀𐬯𐬀𐬢𐬵𐬋·𐬬𐬀𐬰𐬆𐬧𐬙𐬌𐬼>
  text <𐬯𐬭𐬎𐬎𐬀𐬉𐬥𐬀·𐬀𐬉𐬴𐬅𐬨·𐬯𐬀𐬟𐬃𐬢𐬵𐬋>
  text <𐬰𐬀𐬭𐬀𐬥𐬌𐬌𐬀·𐬞𐬀𐬌𐬙𐬌𐬚𐬡𐬀𐬭𐬱𐬙𐬃𐬢𐬵𐬋𐬼>
  text <𐬁𐬯𐬌𐬌𐬀𐬢𐬵𐬀·𐬀𐬯𐬞𐬀𐬉𐬌𐬠𐬌𐬌𐬀·𐬁𐬯𐬌𐬌𐬀𐬢𐬵𐬀·𐬬𐬁𐬙𐬀𐬉𐬌𐬠𐬌𐬌𐬀·𐬁𐬯𐬌𐬌𐬀𐬢𐬵𐬀·𐬬𐬁𐬭𐬀𐬉𐬌𐬠𐬌𐬌𐬀>
  text <𐬁𐬯𐬌𐬌𐬀𐬢𐬵𐬀·𐬨𐬀𐬉𐬖𐬀𐬉𐬌𐬠𐬌𐬌𐬀·𐬁𐬯𐬌𐬌𐬀𐬢𐬵𐬀·𐬬𐬀𐬌𐬌𐬀𐬉𐬌𐬠𐬌𐬌𐬀·𐬞𐬀𐬙𐬀𐬭𐬆𐬙𐬀𐬉𐬌𐬠𐬌𐬌𐬀·𐬁𐬯𐬌𐬌𐬀𐬢𐬵𐬀>
  text <𐬵𐬎𐬎𐬀𐬯𐬙𐬀𐬌𐬌𐬃·𐬀𐬌𐬦𐬵𐬌𐬨𐬀𐬥𐬀𐬌𐬌𐬃𐬼>
  text <𐬫𐬋𐬌·𐬬𐬍𐬯𐬞𐬇·𐬙𐬉·𐬀𐬞𐬀𐬌𐬌𐬈𐬌𐬧𐬙𐬌>
  text <𐬫𐬅·𐬀𐬎𐬎𐬈·𐬞𐬀𐬯𐬐𐬁𐬝·𐬬𐬌𐬌𐬈𐬌𐬧𐬙𐬌>
  text <𐬥𐬋𐬌𐬝·𐬀𐬎𐬎𐬈·𐬞𐬀𐬯𐬐𐬁𐬝·𐬁𐬟𐬆𐬧𐬙𐬈𐬼>
  text <𐬫𐬋𐬌·𐬎𐬎𐬀𐬉𐬌𐬠𐬌𐬌𐬀·𐬯𐬥𐬀𐬌𐬚𐬍𐬲𐬠𐬌𐬌𐬀>
  text <𐬟𐬭𐬁𐬌𐬌𐬀𐬙𐬀𐬌𐬌𐬈𐬌𐬧𐬙𐬌·𐬬𐬀𐬰𐬆𐬨𐬥𐬀>
  text <𐬫𐬌𐬨·𐬬𐬊𐬵𐬏𐬨·𐬯𐬭𐬀𐬊𐬴𐬆𐬨·𐬀𐬴𐬍𐬨>
  text <𐬫𐬀𐬝𐬗𐬌𐬝·𐬎𐬴𐬀𐬯𐬙𐬀𐬌𐬭𐬈·𐬵𐬌𐬧𐬛𐬎𐬎𐬋·𐬁𐬔𐬆𐬎𐬭𐬎𐬎𐬀𐬌𐬌𐬈𐬌𐬙𐬈>
  text <𐬫𐬀𐬝𐬗𐬌𐬝·𐬛𐬀𐬊𐬴𐬀𐬙𐬀𐬌𐬭𐬈·𐬥𐬌𐬖𐬥𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬠𐬆𐬭𐬆𐬰𐬋·𐬠𐬆𐬭𐬆𐬰𐬌𐬌𐬁𐬯𐬙𐬋>
  text <𐬨𐬀𐬰𐬛𐬃·𐬛𐬁𐬨𐬅𐬥·𐬥𐬌𐬱𐬀𐬢𐬵𐬀𐬯𐬙𐬌>
  text <𐬫𐬋·𐬁𐬚𐬭𐬌𐬙𐬍𐬨·𐬵𐬀𐬨𐬀𐬵𐬈>
  text <𐬀𐬌𐬌𐬅𐬥·𐬵𐬀𐬨𐬀𐬌𐬌𐬃·𐬬𐬁·𐬑𐬴𐬀𐬞𐬋>
  text <𐬌𐬨𐬀𐬝·𐬐𐬀𐬭𐬴𐬎𐬎𐬀𐬭𐬆·𐬀𐬎𐬎𐬀𐬰𐬁𐬌𐬙𐬈>
  text <𐬫𐬀𐬝·𐬓𐬀𐬥𐬌𐬭𐬀𐬚𐬆𐬨·𐬠𐬁𐬨𐬍𐬨>
  text <𐬯𐬥𐬀𐬌𐬚𐬌𐬱·𐬰𐬀𐬯𐬙𐬀𐬌𐬌𐬀·𐬛𐬭𐬀𐬲𐬌𐬨𐬥𐬋>
  text <𐬠𐬭𐬋𐬌𐬚𐬭𐬋𐬙𐬀𐬉𐬲𐬆𐬨·𐬵𐬎𐬎𐬁𐬬𐬀𐬉𐬖𐬆𐬨>
  text <𐬐𐬀𐬨𐬆𐬭𐬆𐬜𐬈·𐬞𐬀𐬌𐬙𐬌·𐬛𐬀𐬉𐬎𐬎𐬀𐬥𐬅𐬨>
  text <𐬯𐬥𐬀𐬚𐬁𐬌·𐬀𐬢𐬭𐬀𐬵𐬈·𐬨𐬀𐬥𐬌𐬌𐬇𐬎𐬱·𐬛𐬭𐬎𐬎𐬀𐬙𐬋·𐬯𐬥𐬀𐬚𐬁𐬌·𐬀𐬉𐬴𐬨𐬀𐬵𐬈·𐬑𐬭𐬎𐬎𐬍𐬨𐬛𐬭𐬀𐬊𐬱>
  text <𐬯𐬥𐬀𐬚𐬁𐬌·𐬨𐬁𐬰𐬀𐬌𐬥𐬌𐬌𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨·𐬯𐬥𐬀𐬚𐬁𐬌·𐬬𐬍𐬯𐬞𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬵𐬎𐬭𐬀𐬊𐬜𐬆𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈>
  text <𐬌𐬜𐬀𐬝𐬗𐬀·𐬀𐬌𐬥𐬌𐬜𐬀𐬝𐬗𐬀·𐬌𐬜𐬀𐬝𐬗𐬀>
  text <𐬬𐬍𐬯𐬞𐬅𐬨𐬗𐬀·𐬀𐬌𐬞𐬌·𐬌𐬨𐬅𐬨·𐬰𐬅𐬨>
  text <𐬬𐬍𐬯𐬞𐬃·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈>
  text <𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈>
  text <𐬙𐬀𐬑𐬨𐬀𐬵𐬈·𐬵𐬅𐬨𐬬𐬀𐬭𐬆𐬌𐬙𐬌𐬎𐬎𐬀𐬙𐬋>
  text <𐬠𐬁𐬰𐬎𐬱𐬀𐬊𐬘𐬀𐬢𐬵𐬋·𐬭𐬀𐬚𐬀𐬉𐬱𐬙𐬃>
  text <𐬐𐬀𐬨𐬆𐬭𐬆𐬜𐬋𐬘𐬀𐬥𐬋·𐬛𐬀𐬉𐬎𐬎𐬀𐬥𐬅𐬨>
  text <𐬬𐬀𐬥𐬀𐬙𐬋·𐬬𐬀𐬥𐬀𐬌𐬙𐬍𐬱·𐬬𐬀𐬥𐬀𐬌𐬙𐬌𐬎𐬎𐬀𐬙𐬋·𐬀𐬴𐬀𐬊𐬥𐬋·𐬬𐬀𐬥𐬀𐬙𐬋·𐬬𐬀𐬥𐬀𐬌𐬙𐬍𐬱·𐬬𐬀𐬥𐬀𐬌𐬧𐬙𐬍𐬨𐬗𐬀>
  text <𐬎𐬞𐬀𐬭𐬀𐬙𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬫𐬅𐬨𐬗𐬀·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈>
  text <𐬫𐬅𐬨𐬗𐬀·𐬀𐬭𐬱𐬙𐬋𐬌𐬱·𐬫𐬀𐬰𐬀𐬙𐬀𐬵𐬈𐬾>
  text <𐬬𐬍𐬯𐬞𐬀·𐬥𐬨𐬁𐬥𐬀·𐬯𐬭𐬀𐬊𐬴𐬋𐬞𐬁𐬙𐬀·𐬫𐬀𐬰𐬀𐬨𐬀𐬌𐬛𐬈·𐬫𐬈𐬦𐬵𐬁𐬜𐬀·𐬯𐬭𐬀𐬊𐬴𐬋·𐬀𐬴𐬌𐬌𐬋·𐬟𐬭𐬌𐬌𐬋>
  text <𐬟𐬭𐬌𐬚𐬋·𐬞𐬀𐬌𐬙𐬌𐬰𐬀𐬧𐬙𐬋·𐬥𐬁𐬗𐬀·𐬀𐬴𐬀𐬎𐬎𐬀·𐬟𐬭𐬁𐬌𐬌𐬋𐬵𐬎𐬨𐬀𐬙𐬋·𐬟𐬭𐬁𐬌𐬌𐬋𐬵𐬏𐬑𐬙𐬋>
  text <𐬟𐬭𐬁𐬌𐬌𐬋𐬵𐬎𐬎𐬀𐬭𐬱𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬀𐬌𐬦𐬵𐬈·𐬀𐬨𐬀·𐬬𐬆𐬭𐬆𐬚𐬭𐬀𐬖𐬥𐬀𐬗𐬀>
  text <𐬀𐬵𐬈·𐬫𐬀𐬯𐬥𐬀·𐬫𐬀𐬰𐬀𐬙𐬀𐬥𐬅𐬨>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬰𐬀𐬊𐬚𐬭𐬁𐬠𐬌𐬌𐬋>
  text <𐬀𐬴𐬍𐬨𐬗𐬀·𐬬𐬀𐬢𐬎𐬵𐬍𐬨·𐬠𐬆𐬭𐬆𐬰𐬀𐬌𐬙𐬍𐬨>
  text <𐬥𐬀𐬌𐬭𐬍𐬨𐬗𐬀·𐬯𐬀𐬢𐬵𐬆𐬨·𐬵𐬎𐬭𐬀𐬊𐬜𐬆𐬨𐬼>
  text <𐬁𐬗𐬀𐬥𐬋·𐬘𐬀𐬨𐬌𐬌𐬁𐬝·𐬀𐬎𐬎𐬀𐬢𐬵𐬈>
  text <𐬬𐬆𐬭𐬆𐬚𐬭𐬀𐬘𐬃·𐬯𐬭𐬀𐬊𐬴𐬋·𐬀𐬴𐬌𐬌𐬋𐬾>
  text <𐬯𐬭𐬀𐬊𐬴𐬆𐬨·𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬙𐬏𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨·𐬫𐬋·𐬀𐬴𐬀𐬵𐬈·𐬀𐬞𐬀𐬥𐬋𐬙𐬆𐬨𐬋>
  text <𐬫𐬋·𐬀𐬴𐬀𐬵𐬈·𐬘𐬀𐬖𐬨𐬏𐬱𐬙𐬆𐬨𐬋𐬼𐬬𐬍𐬯𐬞𐬀·𐬯𐬭𐬀𐬎𐬎𐬃·𐬰𐬀𐬭𐬀𐬚𐬎𐬱𐬙𐬭𐬌·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬗𐬀·𐬵𐬎𐬎𐬀𐬭𐬱𐬙𐬀·𐬳𐬌𐬌𐬀𐬊𐬚𐬥𐬀·𐬫𐬀𐬰𐬀𐬨𐬀𐬌𐬛𐬈·𐬬𐬀𐬭𐬱𐬙𐬀𐬗𐬀·𐬬𐬀𐬭𐬆𐬳𐬌𐬌𐬀𐬨𐬥𐬀𐬗𐬀𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈·𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈·𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈·𐬀𐬭𐬱𐬙𐬁𐬙𐬀𐬯𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃>
  text <𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃·𐬀𐬭𐬱𐬎𐬑𐬜𐬀𐬵𐬈·𐬬𐬀𐬗𐬀𐬢𐬵𐬋·𐬫𐬀𐬝·𐬟𐬭𐬁𐬛𐬀𐬝𐬔𐬀𐬉𐬚𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬞𐬀𐬌𐬙𐬌·𐬛𐬌𐬨·𐬞𐬆𐬭𐬆𐬯𐬀𐬝·𐬀𐬴𐬀𐬎𐬎𐬀𐬼>
  text <𐬀𐬴𐬁𐬎𐬨·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬌𐬯𐬈·𐬚𐬡𐬅𐬨·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬞𐬆𐬭𐬆𐬯𐬈·𐬚𐬡𐬅𐬨·𐬭𐬀𐬴𐬥𐬌𐬌𐬀·𐬎𐬑𐬜𐬀𐬵𐬈>
  text <𐬞𐬀𐬌𐬙𐬌·𐬨𐬉·𐬬𐬍𐬜𐬎𐬎𐬃·𐬨𐬭𐬏𐬌𐬜𐬌𐬼>
  text <𐬀𐬜𐬀𐬊𐬌𐬌𐬋·𐬀𐬵𐬌·𐬀𐬜𐬀𐬊𐬌𐬌𐬋𐬑𐬭𐬀𐬙𐬎𐬱·𐬀𐬜𐬀𐬊𐬌𐬌𐬋·𐬬𐬍𐬯𐬞𐬋𐬬𐬍𐬜𐬎𐬎𐬃𐬼>
  text <𐬐𐬀𐬝·𐬀𐬯𐬙𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬀𐬭𐬱𐬛𐬁𐬙𐬆𐬨·𐬐𐬀𐬝·𐬟𐬭𐬀𐬲𐬛𐬁𐬙𐬆𐬨·𐬐𐬀𐬝·𐬬𐬍𐬗𐬌𐬚𐬆𐬨·𐬐𐬀𐬝>
  text <𐬚𐬀𐬨𐬥𐬀𐬢𐬵𐬎𐬧𐬙𐬆𐬨·𐬐𐬀𐬝·𐬬𐬀𐬭𐬆𐬗𐬀𐬢𐬵𐬎𐬧𐬙𐬆𐬨·𐬐𐬀𐬝·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨>
  text <𐬙𐬀𐬭𐬀𐬜𐬁𐬙𐬆𐬨·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬀𐬰𐬆𐬨·𐬠𐬁𐬙𐬉·𐬙𐬀𐬝·𐬟𐬭𐬀𐬨𐬭𐬀𐬎𐬎𐬁𐬥𐬌>
  text <𐬆𐬭𐬆𐬰𐬎𐬎𐬋·𐬀𐬴𐬁𐬎𐬨·𐬯𐬞𐬌𐬙𐬀𐬨𐬀𐬼>
  text <𐬨𐬅𐬚𐬭𐬋·𐬯𐬞𐬆𐬧𐬙𐬋·𐬫𐬋·𐬀𐬱𐬓𐬀𐬭𐬆𐬥𐬃>
  text <𐬙𐬀𐬝·𐬀𐬯𐬙𐬌·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈·𐬀𐬭𐬱𐬛𐬁𐬙𐬆𐬨·𐬙𐬀𐬝·𐬟𐬭𐬀𐬲𐬛𐬁𐬙𐬆𐬨·𐬙𐬀𐬝>
  text <𐬬𐬍𐬗𐬌𐬚𐬆𐬨·𐬙𐬀𐬝>
  text <𐬚𐬀𐬨𐬥𐬀𐬢𐬵𐬎𐬧𐬙𐬆𐬨·𐬙𐬀𐬝·𐬬𐬀𐬭𐬆𐬗𐬀𐬢𐬵𐬎𐬧𐬙𐬆𐬨·𐬙𐬀𐬝·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨>
  text <𐬙𐬀𐬭𐬀𐬜𐬁𐬙𐬆𐬨·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬚𐬭𐬌𐬴𐬎𐬨·𐬠𐬀𐬭𐬆𐬯𐬨𐬀·𐬟𐬭𐬀𐬯𐬙𐬆𐬭𐬆𐬥𐬎𐬌𐬌𐬃>
  text <𐬞𐬀𐬌𐬙𐬌𐬴𐬀·𐬵𐬏·𐬀𐬜𐬡𐬀𐬥𐬆𐬨𐬼>
  text <𐬰𐬠𐬀𐬌𐬌𐬀𐬨𐬀𐬵𐬌·𐬟𐬭𐬍𐬥𐬁𐬨𐬀𐬵𐬌·𐬨𐬅𐬨·𐬫𐬌𐬨·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬼>
  text <𐬎𐬭𐬎𐬎𐬀𐬚𐬅𐬨𐬗𐬌𐬝·𐬰𐬠𐬀𐬌𐬌𐬈𐬨𐬌>
  text <𐬀𐬎𐬎𐬌·𐬌𐬨𐬀𐬝·𐬬𐬀𐬭𐬋·𐬎𐬰𐬛𐬁𐬙𐬆𐬨>
  text <𐬀𐬎𐬎𐬌·𐬁𐬙𐬭𐬆𐬨𐬗𐬀·𐬠𐬀𐬭𐬆𐬯𐬨𐬁𐬗𐬀>
  text <𐬀𐬎𐬎𐬌·𐬞𐬆𐬭𐬆𐬥𐬅𐬨·𐬬𐬍𐬖𐬲𐬁𐬭𐬀𐬌𐬌𐬈𐬌𐬧𐬙𐬍𐬨>
  text <𐬀𐬎𐬎𐬌·𐬭𐬀𐬊𐬖𐬥𐬌𐬌𐬅𐬨·𐬬𐬀𐬭𐬀𐬢𐬵𐬆𐬨>
  text <𐬁𐬰𐬎𐬌𐬙𐬍𐬨𐬗𐬀·𐬎𐬭𐬎𐬎𐬀𐬭𐬀𐬥𐬅𐬨𐬾>
  text <𐬀𐬉𐬙𐬀𐬝·𐬙𐬉·𐬘𐬀𐬯𐬁𐬥𐬌·𐬀𐬎𐬎𐬀𐬢𐬵𐬈>
  text <𐬀𐬰𐬆𐬨·𐬫𐬋·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬀𐬎𐬎𐬌·𐬀𐬎𐬎𐬀𐬝·𐬬𐬀𐬭𐬋·𐬎𐬰𐬛𐬁𐬙𐬆𐬨>
  text <𐬀𐬎𐬎𐬌·𐬁𐬙𐬭𐬆𐬨𐬗𐬀·𐬠𐬀𐬭𐬆𐬯𐬨𐬁𐬗𐬀>
  text <𐬀𐬎𐬎𐬌·𐬞𐬆𐬭𐬆𐬥𐬅𐬨·𐬬𐬍𐬖𐬲𐬁𐬭𐬀𐬌𐬌𐬈𐬌𐬧𐬙𐬍𐬨>
  text <𐬀𐬎𐬎𐬌·𐬭𐬀𐬊𐬖𐬥𐬌𐬌𐬅𐬨·𐬬𐬀𐬭𐬀𐬢𐬵𐬆𐬨>
  text <𐬁𐬰𐬎𐬌𐬙𐬍𐬨𐬗𐬀·𐬎𐬭𐬎𐬎𐬀𐬭𐬀𐬥𐬅𐬨>
  text <𐬵𐬀𐬚𐬭𐬀·𐬬𐬁𐬙𐬀·𐬬𐬆𐬭𐬆𐬚𐬭𐬁𐬘𐬀𐬥𐬋>
  text <𐬵𐬀𐬚𐬭𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋>
  text <𐬵𐬀𐬚𐬭𐬀·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬵𐬀𐬚𐬭𐬀·𐬯𐬀𐬊𐬐𐬈·𐬨𐬀𐬰𐬛𐬀𐬜𐬁𐬌𐬙𐬈𐬾>
  text <𐬰𐬠𐬀𐬌𐬌𐬀𐬨𐬀𐬵𐬌·𐬟𐬭𐬍𐬥𐬁𐬨𐬀𐬵𐬌·𐬭𐬀𐬴𐬥𐬏𐬨·𐬫𐬌𐬨·𐬀𐬨𐬀𐬎𐬎𐬀𐬧𐬙𐬆𐬨𐬼>
  text <𐬎𐬭𐬎𐬎𐬀𐬚𐬅𐬨𐬗𐬌𐬝·𐬰𐬠𐬀𐬌𐬌𐬈𐬨𐬌·𐬀𐬎𐬎𐬌·𐬌𐬨𐬀𐬝·𐬬𐬀𐬭𐬋·𐬎𐬰𐬛𐬁𐬙𐬆𐬨·𐬀𐬎𐬎𐬌·𐬁𐬙𐬭𐬆𐬨𐬗𐬀·𐬠𐬀𐬭𐬆𐬯𐬨𐬁𐬗𐬀>
  text <𐬀𐬎𐬎𐬌·𐬞𐬆𐬭𐬆𐬥𐬅𐬨·𐬬𐬍𐬖𐬲𐬁𐬭𐬀𐬌𐬌𐬈𐬌𐬧𐬙𐬍𐬨·𐬀𐬎𐬎𐬌·𐬭𐬀𐬊𐬖𐬥𐬌𐬌𐬅𐬨·𐬬𐬀𐬭𐬀𐬢𐬵𐬆𐬨·𐬁𐬰𐬎𐬌𐬙𐬍𐬨𐬗𐬀>
  text <𐬎𐬭𐬎𐬎𐬀𐬭𐬀𐬥𐬅𐬨𐬾>
  text <𐬀𐬉𐬙𐬀𐬝·𐬙𐬉·𐬘𐬀𐬯𐬁𐬌𐬙𐬌·𐬀𐬎𐬎𐬀𐬢𐬵𐬈·𐬭𐬀𐬴𐬥𐬎𐬱·𐬠𐬆𐬭𐬆𐬰𐬋·𐬫𐬋·𐬀𐬨𐬀𐬎𐬎𐬃·𐬀𐬎𐬎𐬌·𐬌𐬨𐬀𐬝>
  text <𐬬𐬀𐬭𐬋>
  text <𐬎𐬰𐬛𐬁𐬙𐬆𐬨·𐬀𐬎𐬎𐬌·𐬁𐬙𐬭𐬆𐬨𐬗𐬀·𐬠𐬀𐬭𐬆𐬯𐬨𐬁𐬗𐬀·𐬀𐬎𐬎𐬌·𐬞𐬆𐬭𐬆𐬥𐬅𐬨·𐬬𐬍𐬖𐬲𐬁𐬭𐬀𐬌𐬌𐬈𐬌𐬧𐬙𐬍𐬨·𐬀𐬎𐬎𐬌>
  text <𐬭𐬀𐬊𐬖𐬥𐬌𐬌𐬅𐬨·𐬬𐬀𐬭𐬀𐬢𐬵𐬆𐬨·𐬁𐬰𐬎𐬌𐬙𐬍𐬨𐬗𐬀·𐬎𐬭𐬎𐬎𐬀𐬭𐬀𐬥𐬅𐬨>
  text <𐬵𐬀𐬚𐬭𐬀·𐬬𐬁𐬙𐬀·𐬬𐬆𐬭𐬆𐬚𐬭𐬁𐬘𐬀𐬥𐬋·𐬵𐬀𐬚𐬭𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋·𐬵𐬀𐬚𐬭𐬀·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬵𐬀𐬚𐬭𐬀·𐬯𐬀𐬊𐬐𐬈·𐬨𐬀𐬰𐬛𐬀𐬜𐬁𐬌𐬙𐬈𐬾>
  text <𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬭𐬀𐬴𐬥𐬎𐬎𐬋·𐬭𐬀𐬰𐬌𐬱𐬙𐬀·𐬭𐬀𐬴𐬥𐬎𐬎𐬋·𐬯𐬞𐬇𐬥𐬌𐬱𐬙𐬀·𐬭𐬀𐬴𐬥𐬎𐬎𐬋·𐬬𐬀𐬉𐬜𐬌𐬱𐬙𐬀>
  text <𐬭𐬀𐬴𐬥𐬎𐬎𐬋·𐬬𐬌𐬜𐬗𐬋𐬌𐬱𐬙𐬀·𐬭𐬀𐬴𐬥𐬎𐬎𐬋·𐬞𐬀𐬭𐬀𐬐𐬀𐬎𐬎𐬌𐬯𐬙𐬆𐬨𐬀·𐬭𐬀𐬴𐬥𐬎𐬎𐬋·𐬛𐬏𐬭𐬀𐬉𐬛𐬀𐬭𐬆𐬱𐬙𐬆𐬨𐬀>
  text <𐬭𐬀𐬴𐬥𐬎𐬎𐬋·𐬀𐬭𐬆𐬚𐬀𐬨𐬀𐬝·𐬠𐬀𐬌𐬭𐬌𐬱𐬙𐬀>
  text <𐬭𐬀𐬴𐬥𐬎𐬎𐬋·𐬙𐬁𐬌𐬌𐬏𐬨·𐬥𐬌𐬘𐬀𐬖𐬥𐬌𐬱𐬙𐬀𐬾>
  text <𐬀𐬝𐬠𐬌𐬱𐬙𐬀·𐬵𐬁𐬌𐬜𐬌𐬱𐬙𐬀·𐬘𐬀𐬖𐬥𐬌𐬱𐬙𐬀·𐬥𐬀𐬯𐬌𐬱𐬙𐬀·𐬙𐬁𐬌𐬌𐬏𐬨𐬗𐬀·𐬵𐬀𐬰𐬀𐬢𐬎𐬵𐬀𐬥𐬆𐬨𐬗𐬀·𐬀𐬵𐬨𐬌>
  text <𐬀𐬭𐬆𐬚𐬈·𐬫𐬀𐬵𐬨𐬌·𐬔𐬀𐬉𐬚𐬈·𐬐𐬆𐬴𐬀·𐬬𐬀𐬱𐬙𐬀·𐬵𐬀𐬜𐬀·𐬥𐬀𐬭𐬀·𐬙𐬀𐬜𐬀·𐬨𐬀𐬭𐬀·𐬵𐬀𐬜𐬀·𐬥𐬁𐬙𐬀𐬥𐬀𐬯𐬎𐬱𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬀𐬭𐬆𐬰𐬀𐬵𐬌>
  text <𐬰𐬠𐬀𐬌𐬌𐬀𐬨𐬀𐬵𐬌·𐬭𐬀𐬴𐬥𐬏𐬨·𐬫𐬌𐬨·𐬀𐬨𐬀𐬎𐬎𐬀𐬧𐬙𐬆𐬨·𐬥𐬁𐬙𐬀𐬥𐬀𐬯𐬎𐬱𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬯𐬀𐬎𐬎𐬀𐬵𐬌>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬟𐬭𐬀𐬛𐬀𐬜𐬀𐬟𐬴𐬎>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬬𐬍𐬛𐬀𐬜𐬀𐬟𐬴𐬎>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬬𐬊𐬎𐬭𐬎𐬠𐬀𐬭𐬆𐬱𐬙𐬌>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬬𐬊𐬎𐬭𐬎𐬘𐬀𐬭𐬆𐬱𐬙𐬌>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬌𐬨𐬀𐬝·𐬐𐬀𐬭𐬴𐬎𐬎𐬀𐬭𐬆·𐬫𐬀𐬝·𐬓𐬀𐬥𐬌𐬭𐬀𐬚𐬆𐬨·𐬠𐬁𐬨𐬍𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬅𐬨·𐬬𐬀𐬥𐬅𐬨·𐬫𐬅𐬨·𐬯𐬀𐬉𐬥𐬀𐬵𐬈·𐬫𐬁>
  text <𐬵𐬌𐬱𐬙𐬀𐬌𐬙𐬈·𐬨𐬀𐬌𐬜𐬍𐬨·𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈·𐬫𐬁·𐬵𐬎𐬠𐬌𐬱·𐬆𐬭𐬆𐬜𐬡𐬋𐬠𐬌𐬱·𐬫𐬁·𐬬𐬀𐬊𐬗𐬈>
  text <𐬬𐬍𐬯𐬞𐬋𐬠𐬌𐬱·𐬥𐬅𐬨𐬀>
  text <𐬫𐬅𐬨·𐬎𐬞𐬀𐬌𐬭𐬌·𐬎𐬭𐬎𐬎𐬀𐬭𐬀𐬥𐬅𐬨>
  text <𐬬𐬍𐬯𐬞𐬀𐬥𐬅𐬨·𐬙𐬀𐬊𐬑𐬨𐬀·𐬥𐬌𐬜𐬀𐬌𐬌𐬀𐬝>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬊𐬜𐬀𐬉𐬴𐬎·𐬭𐬀𐬢𐬵𐬀𐬌𐬌𐬃>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬯𐬀𐬥𐬀𐬐𐬈·𐬭𐬀𐬢𐬵𐬀𐬌𐬌𐬃>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬀𐬭𐬀𐬥𐬆𐬨·𐬀𐬌𐬦𐬵𐬃·𐬰𐬆𐬨𐬋>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬬𐬍𐬨𐬀𐬌𐬜𐬍𐬨·𐬀𐬌𐬦𐬵𐬃·𐬰𐬆𐬨𐬋>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬐𐬎𐬎𐬀𐬗𐬌𐬝·𐬀𐬌𐬦𐬵𐬃·𐬰𐬆𐬨𐬋>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬵𐬀𐬭𐬅𐬨·𐬠𐬆𐬭𐬆𐬰𐬀𐬌𐬙𐬍𐬨>
  text <𐬞𐬀𐬊𐬎𐬭𐬎𐬟𐬭𐬀𐬊𐬎𐬭𐬎𐬎𐬀𐬉𐬯𐬅𐬨·𐬠𐬁𐬨𐬌𐬌𐬅𐬨>
  text <𐬫𐬀𐬚𐬭𐬀·𐬥𐬋𐬌𐬝·𐬑𐬴𐬀𐬞𐬀·𐬥𐬋𐬌𐬝·𐬙𐬆𐬨𐬃>
  text <𐬥𐬋𐬌𐬝·𐬀𐬊𐬙𐬋·𐬬𐬁𐬙𐬋·𐬥𐬋𐬌𐬝·𐬔𐬀𐬭𐬆𐬨𐬋>
  text <𐬥𐬋𐬌𐬝·𐬀𐬑𐬙𐬌𐬱·𐬞𐬀𐬊𐬎𐬭𐬎𐬨𐬀𐬵𐬭𐬐𐬋>
  text <𐬥𐬋𐬌𐬝·𐬁𐬵𐬌𐬙𐬌𐬱·𐬛𐬀𐬉𐬎𐬎𐬋𐬛𐬁𐬙𐬀>
  text <𐬥𐬀𐬉𐬜𐬀·𐬛𐬎𐬥𐬨𐬅𐬥·𐬎𐬰𐬘𐬀𐬯𐬀𐬌𐬙𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨>
  text <𐬎𐬞𐬀·𐬵𐬎𐬐𐬀𐬌𐬭𐬍𐬨·𐬠𐬀𐬭𐬆𐬰𐬋>
  text <𐬬𐬍𐬯𐬞𐬋𐬎𐬎𐬀𐬨𐬆𐬨·𐬰𐬀𐬭𐬀𐬥𐬀𐬉𐬥𐬆𐬨>
  text <𐬫𐬀𐬵𐬨𐬀𐬝·𐬨𐬉·𐬵𐬀𐬗𐬀·𐬟𐬭𐬀𐬰𐬔𐬀𐬜𐬀𐬌𐬙𐬈>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀>
  text <𐬵𐬀𐬰𐬀𐬢𐬭𐬁𐬌·𐬠𐬀𐬭𐬆𐬴𐬥𐬀·𐬬𐬍𐬭𐬀𐬥𐬅𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨>
  text <𐬎𐬞𐬀·𐬙𐬀𐬉𐬭𐬆𐬨·𐬵𐬀𐬭𐬀𐬌𐬚𐬌𐬌𐬃·𐬠𐬀𐬭𐬆𐬰𐬋>
  text <𐬫𐬀𐬝·𐬨𐬉·𐬀𐬌𐬡𐬌𐬙𐬋·𐬎𐬭𐬎𐬎𐬌𐬯𐬆𐬧𐬙𐬌>
  text <𐬯𐬙𐬀𐬭𐬀𐬯𐬗𐬀·𐬨𐬃𐬯𐬗𐬀·𐬵𐬎𐬎𐬀𐬭𐬆𐬗𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬬𐬀𐬥𐬀𐬧𐬙𐬆𐬨·𐬯𐬙𐬁𐬭𐬆𐬨·𐬨𐬀𐬰𐬛𐬀𐬜𐬁𐬙𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨>
  text <𐬓𐬀𐬭𐬆𐬥𐬀𐬢𐬎𐬵𐬀𐬧𐬙𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬈·𐬯𐬙𐬁𐬭𐬋·𐬫𐬋𐬌·𐬵𐬀𐬞𐬙𐬋𐬌𐬭𐬌𐬧𐬔𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬈·𐬯𐬙𐬁𐬭𐬋·𐬫𐬋𐬌·𐬀𐬟𐬱𐬗𐬌𐬚𐬭𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬈·𐬯𐬙𐬁𐬭𐬋·𐬫𐬋𐬌·𐬰𐬆𐬨𐬀𐬯𐬗𐬌𐬚𐬭𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬈·𐬯𐬙𐬁𐬭𐬋·𐬫𐬋𐬌·𐬎𐬭𐬎𐬎𐬀𐬭𐬋𐬗𐬌𐬚𐬭𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬎𐬎𐬈·𐬯𐬙𐬁𐬭𐬋·𐬫𐬋𐬌·𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬎𐬎𐬀>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬊𐬨·𐬨𐬃𐬢𐬵𐬆𐬨·𐬔𐬀𐬊𐬗𐬌𐬚𐬭𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬀𐬥𐬀𐬖𐬭𐬀·𐬭𐬀𐬊𐬗𐬃·𐬓𐬀𐬜𐬁𐬙𐬃>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬬𐬀𐬵𐬌𐬱𐬙𐬆𐬨·𐬀𐬵𐬏𐬨·𐬀𐬴𐬀𐬊𐬥𐬅𐬨·𐬭𐬀𐬊𐬗𐬀𐬢𐬵𐬆𐬨>
  text <𐬬𐬍𐬯𐬞𐬋𐬓𐬁𐬚𐬭𐬆𐬨>
  text <𐬰𐬠𐬀𐬌𐬌𐬀𐬨𐬀𐬵𐬌𐬾>
  text <𐬫𐬀𐬝𐬗𐬌𐬝·𐬀𐬵𐬌·𐬭𐬀𐬴𐬥𐬎𐬎𐬋·𐬀𐬴𐬁𐬎𐬨·𐬎𐬞𐬀·𐬭𐬀𐬊𐬑𐬴𐬥𐬀𐬵𐬈·𐬔𐬀𐬭𐬋𐬥𐬨𐬁𐬥𐬀𐬵𐬈>
  text <𐬰𐬠𐬀𐬌𐬌𐬀𐬨𐬀𐬵𐬌·𐬵𐬀𐬜𐬀·𐬥𐬁𐬙𐬀𐬥𐬀𐬯𐬎𐬱𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈·𐬀𐬭𐬱𐬙𐬁𐬙𐬀𐬯𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬀𐬌𐬌𐬃>
  text <𐬬𐬀𐬭𐬆𐬛𐬀𐬝𐬔𐬀𐬉𐬚𐬀𐬌𐬌𐬃·𐬀𐬭𐬱𐬎𐬑𐬜𐬀𐬵𐬈·𐬬𐬀𐬗𐬀𐬢𐬵𐬋·𐬫𐬀𐬝·𐬟𐬭𐬁𐬛𐬀𐬝𐬔𐬀𐬉𐬚𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬎𐬖𐬭𐬀𐬥𐬅𐬨·𐬀𐬌𐬡𐬌𐬚𐬏𐬭𐬀𐬥𐬅𐬨·𐬞𐬀𐬊𐬌𐬭𐬌𐬌𐬋𐬝𐬐𐬀𐬉𐬴𐬀𐬥𐬅𐬨>
  text <𐬟𐬭𐬀𐬎𐬎𐬀𐬴𐬌𐬥𐬅𐬨·𐬥𐬀𐬠𐬁𐬥𐬀𐬰𐬛𐬌𐬱𐬙𐬀𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬀𐬉𐬎𐬎𐬀𐬙𐬉·𐬰𐬁𐬎𐬎𐬀𐬭𐬆·𐬀𐬊𐬘𐬀𐬯𐬗𐬀>
  text <𐬓𐬀𐬭𐬆𐬥𐬋·𐬀𐬎𐬎𐬀𐬯𐬗𐬀·𐬭𐬀𐬟𐬥𐬀𐬯𐬗𐬀>
  text <𐬟𐬭𐬀𐬨𐬭𐬀𐬎𐬎𐬀·𐬆𐬭𐬆𐬰𐬎𐬎𐬋·𐬯𐬞𐬌𐬙𐬀𐬨𐬀>
  text <𐬫𐬀𐬝·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨>
  text <𐬎𐬖𐬭𐬀𐬥𐬅𐬨·𐬀𐬌𐬡𐬌𐬚𐬏𐬭𐬀𐬥𐬅𐬨>
  text <𐬫𐬀𐬚𐬀𐬨𐬉·𐬘𐬀𐬯𐬆𐬥·𐬀𐬎𐬎𐬀𐬢𐬵𐬈>
  text <𐬫𐬀𐬚𐬀𐬨𐬉·𐬠𐬀𐬭𐬆𐬥·𐬎𐬞𐬀𐬯𐬙𐬅𐬨>
  text <𐬎𐬖𐬭𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬬𐬍𐬜𐬁𐬭𐬀𐬉𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬊𐬨·𐬀𐬯𐬨𐬀𐬥𐬆𐬨·𐬫𐬋·𐬎𐬯𐬗𐬀>
  text <𐬭𐬀𐬊𐬑𐬴𐬥𐬋·𐬟𐬭𐬁𐬛𐬆𐬭𐬆𐬯𐬭𐬋·𐬫𐬋·𐬌𐬨𐬅𐬨>
  text <𐬰𐬅𐬨·𐬁𐬗𐬀·𐬞𐬀𐬌𐬭𐬌𐬗𐬀·𐬠𐬎𐬎𐬁𐬎𐬎𐬀>
  text <𐬨𐬅𐬥𐬀𐬌𐬌𐬆𐬥·𐬀𐬵𐬈·𐬫𐬀𐬚𐬀·𐬬𐬍𐬱>
  text <𐬀𐬉𐬨·𐬫𐬋·𐬵𐬌𐬱𐬙𐬀𐬌𐬙𐬈·𐬨𐬀𐬥𐬌𐬌𐬎𐬯𐬙𐬁𐬙𐬋>
  text <𐬵𐬀𐬥𐬛𐬭𐬀𐬑𐬙𐬋·𐬛𐬏𐬭𐬀𐬉𐬐𐬀𐬭𐬀𐬥𐬋>
  text <𐬀𐬌𐬌𐬀𐬢𐬵𐬋·𐬐𐬆𐬵𐬭𐬞𐬀·𐬓𐬀𐬉𐬥𐬀𐬵𐬈>
  text <𐬭𐬀𐬊𐬗𐬀𐬵𐬌𐬥𐬋·𐬀𐬊𐬌·𐬚𐬭𐬌𐬴𐬎𐬎𐬀𐬼>
  text <𐬫𐬌𐬨·𐬨𐬀𐬰𐬛𐬃·𐬬𐬀𐬯𐬙𐬈·𐬬𐬀𐬢𐬵𐬀𐬥𐬆𐬨>
  text <𐬯𐬙𐬆𐬵𐬭𐬞𐬀𐬉𐬯𐬀𐬢𐬵𐬆𐬨·𐬨𐬀𐬌𐬥𐬌𐬌𐬎𐬙𐬁𐬱𐬙𐬆𐬨>
  text <𐬵𐬀𐬗𐬌𐬨𐬥𐬋·𐬨𐬌𐬚𐬭𐬋·𐬭𐬀𐬴𐬥𐬎𐬗𐬀>
  text <𐬁𐬭𐬨𐬀𐬌𐬙𐬌𐬗𐬀·𐬯𐬞𐬆𐬧𐬙𐬀𐬌𐬌𐬀>
  text <𐬫𐬀𐬵𐬨𐬁𐬌·𐬥𐬋𐬌𐬝·𐬗𐬀𐬵𐬨𐬁𐬌·𐬥𐬀𐬉𐬨𐬀𐬥𐬅𐬨>
  text <𐬐𐬀𐬭𐬀𐬥𐬀·𐬞𐬀𐬌𐬭𐬌𐬬𐬀𐬉𐬥𐬋𐬌𐬚𐬈𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬬𐬍𐬜𐬁𐬭𐬀𐬉𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬭𐬆𐬛𐬎𐬎𐬍𐬨·𐬯𐬏𐬭𐬅𐬨·𐬀𐬥𐬁𐬵𐬌𐬙𐬅𐬨>
  text <𐬞𐬆𐬭𐬆𐬚𐬏𐬟𐬭𐬁𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨>
  text <𐬬𐬍𐬛𐬀𐬉𐬎𐬎𐬅𐬨·𐬀𐬵𐬎𐬭𐬋𐬝𐬐𐬀𐬉𐬴𐬅𐬨>
  text <𐬫𐬈𐬯𐬥𐬌𐬌𐬅𐬨·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬬𐬀𐬵𐬨𐬌𐬌𐬅𐬨·𐬀𐬢𐬎𐬵𐬈·𐬀𐬯𐬙𐬎𐬎𐬀𐬌𐬙𐬈>
  text <𐬁𐬜𐬏𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬬𐬅𐬚𐬡𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬔𐬀𐬉𐬚𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬴𐬀𐬉𐬙𐬋𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨>
  text <𐬛𐬀𐬌𐬦𐬵𐬎𐬟𐬭𐬁𐬜𐬀𐬥𐬅𐬨·𐬀𐬴𐬀𐬊𐬥𐬍𐬨𐬼>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬀𐬭𐬴𐬥𐬅𐬨·𐬑𐬴𐬎𐬛𐬭𐬃·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬵𐬁𐬌𐬭𐬌𐬴𐬌𐬥𐬅𐬨>
  text <𐬰𐬅𐬚𐬁𐬌·𐬔𐬀𐬭𐬆𐬡𐬅·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬃·𐬵𐬁𐬌𐬭𐬌𐬴𐬍𐬱·𐬵𐬎𐬰𐬁𐬨𐬌𐬙𐬋·𐬛𐬀𐬜𐬁𐬌𐬙𐬌>
  text <𐬫𐬁·𐬬𐬍𐬯𐬞𐬀𐬥𐬅𐬨·𐬵𐬁𐬌𐬭𐬌𐬴𐬌𐬥𐬅𐬨>
  text <𐬛𐬁𐬌𐬙𐬍𐬨·𐬭𐬀𐬚𐬡𐬍𐬨·𐬞𐬀𐬉𐬨𐬀·𐬀𐬎𐬎𐬀𐬠𐬀𐬭𐬀𐬌𐬙𐬌𐬼>
  text <𐬨𐬀𐬯𐬌𐬙𐬅𐬨·𐬛𐬏𐬭𐬁𐬝·𐬟𐬭𐬀𐬯𐬭𐬏𐬙𐬅𐬨>
  text <𐬫𐬁·𐬀𐬯𐬙𐬌·𐬀𐬎𐬎𐬀𐬎𐬎𐬀𐬌𐬙𐬌·𐬨𐬀𐬯𐬋>
  text <𐬫𐬀𐬚𐬀·𐬬𐬍𐬯𐬞𐬃·𐬌𐬨𐬃·𐬁𐬞𐬋>
  text <𐬫𐬃·𐬰𐬆𐬨𐬁·𐬞𐬀𐬌𐬙𐬌·𐬟𐬭𐬀𐬙𐬀𐬗𐬌𐬧𐬙𐬌>
  text <𐬫𐬁·𐬀𐬨𐬀𐬎𐬎𐬀𐬌𐬙𐬌·𐬟𐬭𐬀𐬙𐬀𐬗𐬀𐬌𐬙𐬌>
  text <𐬵𐬎𐬐𐬀𐬌𐬭𐬌𐬌𐬁𐬝·𐬵𐬀𐬗𐬀·𐬠𐬀𐬭𐬆𐬰𐬀𐬢𐬵𐬀𐬝>
  text <𐬀𐬊𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨𐬾>
  text <𐬫𐬀𐬊𐬰𐬆𐬧𐬙𐬌·𐬬𐬍𐬯𐬞𐬈·𐬐𐬀𐬭𐬀𐬥𐬋>
  text <𐬰𐬭𐬀𐬌𐬌𐬁·𐬬𐬊𐬎𐬭𐬎𐬐𐬀𐬴𐬀𐬌𐬌𐬀>
  text <𐬁·𐬬𐬍𐬯𐬞𐬋·𐬨𐬀𐬌𐬜𐬌𐬌𐬋·𐬫𐬀𐬊𐬰𐬀𐬌𐬙𐬌>
  text <𐬫𐬀𐬝·𐬵𐬍𐬱·𐬀𐬊𐬌·𐬟𐬭𐬀𐬙𐬀𐬗𐬀𐬌𐬙𐬌>
  text <𐬫𐬀𐬝·𐬵𐬍𐬱·𐬀𐬊𐬌·𐬟𐬭𐬀𐬲𐬔𐬀𐬭𐬀𐬌𐬙𐬌>
  text <𐬀𐬭𐬆𐬛𐬎𐬎𐬍·𐬯𐬏𐬭𐬀·𐬀𐬥𐬁𐬵𐬌𐬙𐬀𐬼>
  text <𐬫𐬈𐬦𐬵𐬈·𐬵𐬀𐬰𐬀𐬢𐬭𐬆𐬨·𐬬𐬀𐬌𐬭𐬌𐬌𐬀𐬥𐬅𐬨>
  text <𐬵𐬀𐬰𐬀𐬢𐬭𐬆𐬨·𐬀𐬞𐬀𐬖𐬲𐬁𐬭𐬀𐬥𐬅𐬨𐬼>
  text <𐬐𐬀𐬯𐬗𐬌𐬝𐬗𐬀·𐬀𐬉𐬴𐬅𐬨·𐬬𐬀𐬌𐬭𐬌𐬌𐬀𐬥𐬅𐬨>
  text <𐬐𐬀𐬯𐬗𐬌𐬝𐬗𐬀·𐬀𐬉𐬴𐬅𐬨·𐬀𐬞𐬀𐬖𐬲𐬁𐬭𐬀𐬥𐬅𐬨>
  text <𐬗𐬀𐬚𐬡𐬀𐬭𐬆𐬯𐬀𐬙𐬆𐬨·𐬀𐬌𐬌𐬀𐬭𐬆𐬠𐬀𐬭𐬀𐬥𐬅𐬨>
  text <𐬵𐬎𐬎𐬀𐬯𐬞𐬁𐬌·𐬥𐬀𐬌𐬭𐬈·𐬠𐬀𐬭𐬆𐬨𐬥𐬁𐬌𐬾>
  text <𐬀𐬌𐬦𐬵𐬃𐬯𐬗𐬀·𐬨𐬉·𐬀𐬉𐬎𐬎𐬀𐬢𐬵𐬃·𐬁𐬞𐬋>
  text <𐬀𐬞𐬀𐬖𐬲𐬁𐬭𐬋·𐬬𐬍𐬘𐬀𐬯𐬁𐬌𐬙𐬌>
  text <𐬬𐬍𐬯𐬞𐬁𐬌𐬱·𐬀𐬊𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬼>
  text <𐬀𐬌𐬦𐬵𐬃𐬯𐬗𐬀·𐬨𐬉·𐬀𐬉𐬎𐬎𐬀𐬢𐬵𐬃·𐬁𐬞𐬋>
  text <𐬵𐬀𐬨𐬀𐬚𐬀·𐬀𐬎𐬎𐬀𐬠𐬀𐬭𐬀𐬌𐬙𐬌>
  text <𐬵𐬅𐬨𐬌𐬥𐬆𐬨𐬗𐬀·𐬰𐬀𐬌𐬌𐬀𐬥𐬆𐬨𐬗𐬀𐬼>
  text <𐬵𐬁𐬨𐬉·𐬁𐬞𐬋·𐬫𐬀𐬊𐬲𐬛𐬀𐬜𐬁𐬌𐬙𐬌>
  text <𐬵𐬁·𐬀𐬭𐬴𐬥𐬅𐬨·𐬑𐬴𐬎𐬛𐬭𐬃·𐬵𐬁·𐬑𐬴𐬀𐬚𐬭𐬌𐬥𐬅𐬨·𐬔𐬀𐬭𐬆𐬡𐬅·𐬵𐬁·𐬑𐬴𐬀𐬚𐬭𐬌𐬥𐬅𐬨·𐬞𐬀𐬉𐬨𐬀𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬬𐬍𐬜𐬁𐬭𐬀𐬉𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬰𐬅𐬨·𐬞𐬆𐬭𐬆𐬚𐬡𐬍𐬨·𐬀𐬵𐬎𐬭𐬀𐬜𐬁𐬙𐬅𐬨>
  text <𐬫𐬅𐬨·𐬨𐬀𐬯𐬍𐬨𐬗𐬀·𐬞𐬀𐬚𐬀𐬥𐬅𐬨𐬗𐬀>
  text <𐬫𐬁·𐬠𐬀𐬭𐬆𐬚𐬭𐬌·𐬞𐬀𐬭𐬀𐬊𐬱·𐬯𐬭𐬍𐬭𐬀𐬵𐬈>
  text <𐬫𐬁·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨>
  text <𐬠𐬀𐬭𐬀𐬌𐬙𐬌·𐬘𐬎𐬨𐬗𐬀·𐬌𐬭𐬌𐬯𐬙𐬆𐬨𐬗𐬀>
  text <𐬔𐬀𐬭𐬀𐬌𐬌𐬀𐬯𐬗𐬀·𐬫𐬋𐬌·𐬠𐬆𐬭𐬆𐬰𐬀𐬧𐬙𐬋>
  text <𐬞𐬊𐬎𐬭𐬎𐬬𐬁𐬯𐬙𐬭𐬃𐬢𐬵𐬋·𐬁𐬟𐬆𐬧𐬙𐬋𐬼>
  text <𐬫𐬈𐬦𐬵𐬃·𐬞𐬀𐬌𐬙𐬌·𐬚𐬭𐬀𐬊𐬙𐬋𐬯𐬙𐬁𐬗𐬋>
  text <𐬁𐬞𐬋·𐬙𐬀𐬗𐬌𐬧𐬙𐬌·𐬥𐬁𐬎𐬎𐬀𐬌𐬌𐬃𐬼>
  text <𐬫𐬈𐬦𐬵𐬃·𐬞𐬀𐬌𐬙𐬌·𐬞𐬊𐬎𐬭𐬎𐬯𐬀𐬭𐬆𐬜𐬃>
  text <𐬰𐬆𐬨𐬁𐬜𐬀·𐬎𐬰𐬎𐬑𐬴𐬌𐬌𐬈𐬌𐬧𐬙𐬌·𐬎𐬭𐬎𐬎𐬀𐬭𐬃>
  text <𐬚𐬭𐬁𐬚𐬭𐬁𐬌·𐬞𐬀𐬯𐬎𐬎𐬃·𐬬𐬍𐬭𐬀𐬌𐬌𐬃>
  text <𐬚𐬭𐬁𐬚𐬭𐬁𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬚𐬭𐬁𐬚𐬭𐬁𐬌·𐬔𐬇𐬎𐬱·𐬞𐬀𐬧𐬗𐬋𐬵𐬌𐬌𐬀𐬌𐬌𐬃>
  text <𐬀𐬎𐬎𐬀𐬌𐬦𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬬𐬍𐬜𐬁𐬭𐬀𐬉𐬨·𐬰𐬀𐬭𐬀𐬚𐬎𐬱𐬙𐬭𐬀·𐬀𐬰𐬆𐬨·𐬠𐬀𐬭𐬆𐬚𐬭𐬌𐬴𐬎𐬎𐬀>
  text <𐬞𐬎𐬚𐬭𐬇·𐬞𐬀𐬌𐬙𐬌𐬬𐬆𐬭𐬆𐬙𐬇·𐬀𐬞𐬀𐬭𐬀𐬌𐬭𐬌𐬚𐬌𐬧𐬙𐬋·𐬁𐬛𐬁𐬙𐬁𐬝·𐬬𐬍𐬜𐬁𐬙𐬀𐬊𐬝·𐬬𐬌𐬌𐬁𐬵𐬎𐬎𐬀>
  text <𐬎𐬭𐬎𐬎𐬀𐬝𐬗𐬀𐬉𐬨·𐬀𐬯𐬙𐬌𐬗𐬀·𐬔𐬀𐬊𐬥𐬀𐬗𐬀·𐬛𐬭𐬆𐬡𐬛𐬀𐬗𐬀·𐬎𐬭𐬎𐬚𐬡𐬅𐬯𐬗𐬀·𐬞𐬀𐬌𐬜𐬌𐬌𐬃𐬯𐬗𐬀>
  text <𐬟𐬭𐬀𐬎𐬎𐬁𐬑𐬴𐬀𐬯𐬗𐬀𐬾>
  text <𐬫𐬈𐬌𐬜𐬌𐬰𐬍𐬨𐬉·𐬥𐬋𐬌𐬝·𐬛𐬀𐬌𐬜𐬍𐬝·𐬎𐬞𐬀𐬯𐬙𐬅𐬨·𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬥𐬋𐬌𐬝>
  text <𐬨𐬉·𐬌𐬜𐬀>
  text <𐬃𐬢𐬵𐬁𐬙𐬆𐬨·𐬞𐬀𐬯𐬎𐬎𐬍𐬭𐬀>
  text <𐬫𐬁𐬯𐬙𐬋·𐬯𐬀𐬭𐬆𐬜𐬀𐬥𐬅𐬨·𐬬𐬀𐬵𐬌𐬱𐬙𐬀𐬼>
  text <𐬛𐬭𐬎𐬘𐬋·𐬀𐬊𐬔𐬀𐬭𐬆·𐬛𐬭𐬎𐬘𐬋·𐬑𐬴𐬀𐬚𐬭𐬆𐬨>
  text <𐬛𐬭𐬎𐬘𐬋·𐬀𐬯𐬙𐬎𐬎𐬃·𐬀𐬢𐬵𐬎𐬱·𐬃𐬢𐬵𐬁𐬝𐬾>
  text <𐬥𐬍·𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀>
  text <𐬛𐬭𐬎𐬘𐬃·𐬨𐬀𐬥𐬌𐬎𐬎𐬃·𐬵𐬀𐬰𐬛𐬌𐬌𐬁𐬝>
  text <𐬥𐬍·𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀>
  text <𐬛𐬭𐬎𐬘𐬃·𐬨𐬀𐬥𐬌𐬎𐬎𐬃·𐬬𐬀𐬊𐬥𐬌𐬌𐬁𐬝𐬼>
  text <𐬥𐬋𐬌𐬝·𐬞𐬀𐬯𐬗𐬀𐬉𐬙𐬀·𐬬𐬀𐬥𐬋·𐬬𐬀𐬧𐬙𐬁𐬌>
  text <𐬎𐬞𐬀𐬛𐬀𐬌𐬌𐬁𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬯𐬞𐬆𐬧𐬙𐬁𐬌·𐬨𐬀𐬌𐬥𐬌𐬌𐬀𐬎𐬎𐬈𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬁𐬞𐬋·𐬙𐬀𐬗𐬌𐬧𐬙𐬌·𐬟𐬭𐬁𐬙𐬀𐬝𐬗𐬀𐬭𐬆𐬙𐬋>
  text <𐬑𐬃·𐬞𐬀𐬌𐬙𐬌·𐬀𐬟𐬭𐬀𐬘𐬌𐬌𐬀𐬨𐬥𐬃𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬰𐬆𐬨𐬁𐬜𐬀·𐬎𐬰𐬎𐬑𐬴𐬌𐬌𐬈𐬌𐬧𐬙𐬌·𐬎𐬭𐬎𐬎𐬀𐬭𐬃>
  text <𐬑𐬃·𐬞𐬀𐬌𐬙𐬌·𐬀𐬟𐬭𐬀𐬘𐬌𐬌𐬀𐬨𐬥𐬃𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬬𐬁𐬙𐬋·𐬬𐬃𐬧𐬙𐬌·𐬛𐬎𐬥𐬨𐬋𐬟𐬭𐬎𐬙𐬋>
  text <𐬑𐬃·𐬞𐬀𐬌𐬙𐬌·𐬀𐬟𐬭𐬀𐬘𐬌𐬌𐬀𐬨𐬥𐬃𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬵𐬁𐬌𐬭𐬌𐬴𐬍𐬱·𐬞𐬎𐬚𐬭𐬇·𐬬𐬆𐬭𐬆𐬥𐬎𐬎𐬀𐬌𐬧𐬙𐬌𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬵𐬎𐬰𐬁𐬨𐬌𐬙𐬋·𐬰𐬍𐬰𐬀𐬥𐬆𐬧𐬙𐬌𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬫𐬀𐬝·𐬠𐬀𐬎𐬎𐬀𐬌𐬧𐬙𐬌·𐬵𐬀𐬗𐬀𐬝𐬞𐬎𐬚𐬭𐬃𐬾>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬎𐬯𐬥𐬁·𐬰𐬀𐬌𐬌𐬈𐬌𐬙𐬌·𐬬𐬌𐬌𐬁𐬑𐬀𐬥𐬋>
  text <𐬬𐬌𐬌𐬁𐬑𐬨𐬋𐬵𐬎·𐬔𐬏𐬴𐬀𐬌𐬌𐬀𐬝𐬎𐬑𐬜𐬋>
  text <𐬫𐬋·𐬠𐬀𐬎𐬎𐬀𐬌𐬙𐬌·𐬑𐬭𐬀𐬙𐬎𐬐𐬁𐬙𐬋>
  text <𐬫𐬋·𐬥𐬁𐬌𐬛𐬌𐬌𐬃𐬢𐬵𐬋·𐬔𐬀𐬊𐬙𐬆𐬨𐬀𐬵𐬈>
  text <𐬞𐬀𐬭𐬋𐬫𐬃·𐬞𐬀𐬭𐬱𐬙𐬋𐬌𐬝·𐬀𐬎𐬎𐬁𐬌𐬙𐬌𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬵𐬎𐬎𐬀𐬭𐬆·𐬀𐬎𐬎𐬀·𐬞𐬀𐬚𐬀·𐬀𐬉𐬌𐬙𐬌𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬨𐬃·𐬀𐬎𐬎𐬀·𐬞𐬀𐬚𐬀·𐬀𐬉𐬌𐬙𐬌𐬼>
  text <𐬃𐬢𐬵𐬅𐬨·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬯𐬙𐬁𐬭𐬋·𐬀𐬎𐬎𐬀·𐬞𐬀𐬚𐬀·𐬫𐬈𐬌𐬧𐬙𐬌𐬾>
  text <𐬙𐬃·𐬎𐬖𐬭𐬁𐬵𐬎·𐬞𐬆𐬴𐬀𐬥𐬁𐬵𐬎>
  text <𐬎𐬞𐬀𐬯𐬙𐬅𐬨·𐬵𐬆𐬧𐬙𐬌·𐬛𐬁𐬵𐬌𐬱𐬙𐬃>
  text <𐬫𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬀𐬴𐬀𐬊𐬥𐬅𐬨𐬼>
  text <𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬀𐬴𐬀𐬊𐬥𐬅𐬨>
  text <𐬀𐬊𐬘𐬌𐬱𐬙𐬃·𐬵𐬆𐬧𐬙𐬌·𐬯𐬞𐬌𐬙𐬀𐬨𐬀>
  text <𐬫𐬃·𐬞𐬀𐬊𐬌𐬭𐬌𐬌𐬀𐬥𐬅𐬨·𐬝𐬐𐬀𐬉𐬴𐬀𐬥𐬅𐬨>
  text <𐬫𐬃·𐬬𐬁·𐬥𐬀𐬭𐬅𐬨·𐬀𐬰𐬁𐬙𐬀𐬥𐬅𐬨>
  text <𐬟𐬭𐬀𐬴𐬋𐬗𐬀𐬭𐬆𐬚𐬭𐬅𐬨·𐬯𐬀𐬊𐬳𐬌𐬌𐬀𐬧𐬙𐬅𐬨𐬼>
  text <𐬁𐬀𐬝·𐬀𐬥𐬌𐬌𐬀𐬉𐬴𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬘𐬎𐬎𐬀𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨>
  text <𐬀𐬊𐬘𐬌𐬌𐬈𐬵𐬍𐬱·𐬰𐬀𐬭𐬀𐬚𐬎𐬱𐬙𐬭𐬀>
  text <𐬫𐬀𐬚𐬀·𐬌𐬭𐬌𐬯𐬙𐬀𐬥𐬅𐬨·𐬯𐬞𐬌𐬙𐬀𐬨𐬀𐬾>
  text <𐬁𐬀𐬝·𐬫𐬋𐬥𐬁𐬵𐬍𐬱·𐬵𐬎𐬠𐬆𐬭𐬆𐬙𐬃·𐬠𐬀𐬭𐬁𐬝>
  text <𐬘𐬎𐬎𐬀·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬯𐬁𐬯𐬙𐬀·𐬛𐬀𐬌𐬦𐬵𐬇𐬎𐬱·𐬵𐬀𐬨𐬋𐬑𐬴𐬀𐬚𐬭𐬋>
  text <𐬵𐬋·𐬀𐬢𐬵𐬁𐬌𐬙𐬌·𐬰𐬀𐬰𐬎𐬱𐬙𐬆𐬨𐬋>
  text <𐬑𐬴𐬀𐬌𐬌𐬋·𐬐𐬀𐬯𐬗𐬌𐬝·𐬨𐬀𐬳𐬌𐬌𐬁𐬥𐬅𐬨>
  text <𐬫𐬋·𐬬𐬊𐬵𐬎𐬠𐬆𐬭𐬆𐬙𐬅𐬨·𐬠𐬀𐬭𐬀𐬌𐬙𐬈>
  text <𐬨𐬌𐬚𐬭𐬆𐬨·𐬫𐬌𐬨·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬍𐬨>
  text <𐬀𐬭𐬱𐬙𐬁𐬙𐬆𐬨𐬗𐬀·𐬟𐬭𐬁𐬛𐬀𐬝𐬔𐬀𐬉𐬚𐬅𐬨·𐬬𐬀𐬭𐬆𐬛𐬀𐬝𐬔𐬀𐬉𐬚𐬅𐬨𐬾>
  text <𐬌𐬚𐬀𐬙𐬉·𐬰𐬁𐬎𐬎𐬀𐬭𐬆·𐬀𐬊𐬘𐬀𐬯𐬗𐬀>
  text <𐬓𐬀𐬭𐬆𐬥𐬋·𐬀𐬎𐬎𐬀𐬯𐬗𐬀·𐬭𐬀𐬟𐬥𐬀𐬯𐬗𐬀>
  text <𐬟𐬭𐬀𐬨𐬭𐬀𐬊𐬨𐬌·𐬆𐬭𐬆𐬰𐬎𐬎𐬋·𐬯𐬞𐬌𐬙𐬀𐬨𐬀>
  text <𐬫𐬀𐬝·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨>
  text <𐬎𐬖𐬭𐬀𐬥𐬅𐬨·𐬀𐬌𐬡𐬌𐬚𐬏𐬭𐬀𐬥𐬅𐬨>
  text <𐬫𐬀𐬚𐬀𐬨𐬉·𐬘𐬀𐬯𐬆𐬥·𐬀𐬎𐬎𐬀𐬌𐬦𐬵𐬈>
  text <𐬫𐬀𐬚𐬀𐬨𐬉·𐬠𐬀𐬭𐬆𐬥·𐬎𐬞𐬀𐬯𐬙𐬅𐬨>
  text <𐬎𐬖𐬭𐬃·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬁𐬀𐬝·𐬫𐬀𐬯𐬆𐬚𐬡𐬁·𐬀𐬉𐬙𐬀𐬵𐬨𐬌·𐬀𐬢𐬵𐬎𐬎𐬋·𐬫𐬀𐬝·𐬀𐬯𐬙𐬎𐬎𐬀𐬌𐬧𐬙𐬌·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬞𐬀𐬚𐬅𐬨·𐬘𐬀𐬯𐬁𐬌𐬙𐬌·𐬬𐬅𐬚𐬡𐬀𐬉𐬯𐬋>
  text <𐬠𐬋𐬌𐬡𐬭𐬀𐬥𐬅𐬨·𐬛𐬎𐬲𐬌𐬙𐬀𐬥𐬅𐬨𐬗𐬀>
  text <𐬚𐬡𐬀𐬌𐬌𐬀𐬢𐬎𐬵𐬀𐬙𐬅𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬫𐬈𐬰𐬌𐬗𐬀·𐬚𐬡𐬀𐬉𐬴𐬃·𐬙𐬀𐬥𐬎𐬎𐬋>
  text <𐬀𐬚𐬀·𐬌𐬨𐬅𐬨·𐬬𐬀𐬗𐬋·𐬛𐬭𐬆𐬧𐬘𐬀𐬌𐬌𐬋𐬌𐬱·𐬀𐬚𐬀·𐬌𐬨𐬅𐬨·𐬬𐬀𐬗𐬋·𐬟𐬭𐬀𐬨𐬭𐬎𐬌𐬌𐬃·𐬬𐬁𐬭𐬆𐬚𐬭𐬀𐬖𐬥𐬍𐬱>
  text <𐬰𐬀𐬭𐬀𐬚𐬎𐬱𐬙𐬭𐬀𐬼>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬯𐬙𐬀𐬊𐬨𐬌·𐬰𐬠𐬀𐬌𐬌𐬈𐬨𐬌·𐬎𐬟𐬌𐬌𐬈𐬨𐬌>
  text <𐬫𐬀𐬰𐬀𐬨𐬀𐬌𐬛𐬈·𐬥𐬨𐬁𐬥𐬌𐬌𐬃·𐬬𐬍𐬯𐬌𐬌𐬃·𐬰𐬀𐬧𐬙𐬎𐬨𐬃·𐬛𐬁𐬟𐬌𐬌𐬎𐬨𐬃·𐬰𐬀𐬭𐬀𐬚𐬎𐬱𐬙𐬭𐬋𐬙𐬆𐬨𐬃>
  text <𐬵𐬁𐬌𐬙𐬌𐬱·𐬵𐬁𐬙𐬅𐬨·𐬵𐬁𐬌𐬙𐬌𐬱·𐬃𐬢𐬵𐬎𐬴𐬅𐬨·𐬵𐬁𐬌𐬙𐬌𐬱·𐬠𐬏𐬳𐬌𐬌𐬀𐬧𐬙𐬅𐬨·𐬀𐬴𐬀𐬊𐬥𐬅𐬨·𐬬𐬍𐬯𐬞𐬃>
  text <𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬰𐬆𐬎𐬎𐬌𐬱𐬙𐬌𐬌𐬃·𐬰𐬆𐬎𐬎𐬌𐬱𐬙𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨𐬾>
  text <𐬫𐬃·𐬀𐬯𐬨𐬀𐬥𐬆𐬨·𐬬𐬍𐬜𐬁𐬭𐬀𐬌𐬌𐬆𐬥·𐬫𐬃·𐬁𐬞𐬆𐬨·𐬬𐬍𐬜𐬁𐬭𐬀𐬌𐬌𐬆𐬥·𐬫𐬃·𐬰𐬅𐬨·𐬬𐬍𐬜𐬁𐬭𐬀𐬌𐬌𐬆𐬥>
  text <𐬫𐬃·𐬔𐬅𐬨·𐬬𐬍𐬜𐬁𐬭𐬀𐬌𐬌𐬆𐬥·𐬫𐬃·𐬠𐬀𐬭𐬆𐬚𐬭𐬌𐬴𐬎𐬎𐬀·𐬞𐬎𐬚𐬭𐬇·𐬬𐬍𐬜𐬁𐬭𐬀𐬌𐬌𐬆𐬥·𐬞𐬀𐬌𐬙𐬌𐬬𐬆𐬭𐬆𐬙𐬇>
  text <𐬀𐬞𐬀𐬭𐬀𐬌𐬭𐬌𐬚𐬆𐬧𐬙𐬋·𐬁𐬛𐬁𐬙𐬁𐬝·𐬬𐬍𐬜𐬁𐬙𐬀𐬊𐬝·𐬬𐬌𐬌𐬁𐬵𐬎𐬎𐬀·𐬎𐬭𐬎𐬎𐬀𐬝𐬗𐬀𐬌𐬌𐬆𐬥·𐬀𐬯𐬙𐬌𐬗𐬀·𐬔𐬀𐬊𐬥𐬀𐬗𐬀>
  text <𐬛𐬭𐬆𐬡𐬛𐬀𐬗𐬀·𐬎𐬭𐬎𐬚𐬡𐬅𐬯𐬗𐬀·𐬞𐬀𐬌𐬜𐬌𐬌𐬃𐬯𐬗𐬀·𐬟𐬭𐬀𐬎𐬎𐬁𐬑𐬴𐬀𐬯𐬗𐬀𐬾>
  text <𐬫𐬃·𐬀𐬱𐬠𐬆𐬭𐬆𐬙𐬋·𐬫𐬃·𐬎𐬖𐬭𐬁𐬭𐬆𐬙𐬋>
  text <𐬫𐬃·𐬵𐬎𐬎𐬁𐬭𐬆𐬙𐬋·𐬫𐬃·𐬬𐬀𐬰𐬁𐬭𐬆𐬙𐬋>
  text <𐬫𐬃·𐬙𐬀𐬑𐬨𐬁𐬭𐬆𐬙𐬋·𐬫𐬃·𐬰𐬀𐬊𐬌𐬌𐬁𐬭𐬆𐬙𐬋>
  text <𐬫𐬃·𐬰𐬀𐬊𐬌𐬌𐬃·𐬬𐬀𐬢𐬵𐬎𐬚𐬡𐬀𐬉𐬴𐬎>
  text <𐬫𐬃·𐬰𐬀𐬊𐬌𐬌𐬃·𐬬𐬆𐬭𐬆𐬚𐬭𐬀𐬖𐬥𐬌𐬌𐬀𐬉𐬴𐬎>
  text <𐬫𐬃·𐬰𐬀𐬊𐬌𐬌𐬃·𐬞𐬆𐬴𐬀𐬥𐬁𐬵𐬎𐬾>
  text <𐬫𐬃·𐬛𐬁𐬚𐬭𐬍𐬱·𐬬𐬆𐬭𐬆𐬚𐬭𐬆𐬨·𐬰𐬠𐬀𐬌𐬌𐬈𐬧𐬙𐬈>
  text <𐬛𐬁𐬚𐬭𐬍𐬱·𐬁𐬌𐬌𐬀𐬞𐬙𐬆𐬨·𐬗𐬀𐬐𐬎𐬴𐬈>
  text <𐬛𐬁𐬚𐬭𐬍𐬱·𐬠𐬀𐬧𐬙𐬁𐬌·𐬛𐬭𐬎𐬎𐬀𐬙𐬁𐬙𐬆𐬨>
  text <𐬛𐬁𐬚𐬭𐬍𐬱·𐬀𐬵𐬨𐬁𐬌·𐬬𐬊𐬵𐬎·𐬓𐬀𐬭𐬆𐬥𐬋>
  text <𐬫𐬋·𐬵𐬍𐬱·𐬫𐬀𐬰𐬁𐬥𐬋·𐬐𐬎𐬑𐬴𐬥𐬎𐬎𐬅𐬥𐬋>
  text <𐬰𐬠𐬀𐬌𐬌𐬈𐬌𐬙𐬌·𐬠𐬀𐬭𐬋𐬰𐬀𐬊𐬚𐬭𐬋·𐬀𐬴𐬀𐬎𐬎𐬀𐬾>
  text <𐬫𐬃·𐬀𐬎𐬎𐬀𐬜𐬀·𐬞𐬀𐬭𐬀·𐬟𐬭𐬀𐬊𐬌𐬭𐬌𐬯𐬌𐬱𐬙𐬃>
  text <𐬫𐬀𐬚𐬭𐬀·𐬥𐬀𐬭𐬋·𐬀𐬴𐬀𐬎𐬎𐬀𐬥𐬋>
  text <𐬀𐬴𐬆𐬨·𐬵𐬆𐬧𐬙𐬌·𐬰𐬭𐬀𐬰𐬛𐬁𐬙𐬆𐬨𐬀>
  text <𐬫𐬀𐬚𐬭𐬀𐬗𐬀·𐬨𐬀𐬰𐬌𐬱𐬙𐬃·𐬟𐬭𐬇𐬭𐬆𐬙𐬃>
  text <𐬫𐬀𐬚𐬭𐬀𐬗𐬀·𐬀𐬝𐬠𐬌𐬱𐬙𐬋·𐬀𐬴𐬀𐬎𐬎𐬀𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬊𐬘𐬌𐬱𐬙𐬃·𐬬𐬀𐬰𐬆𐬧𐬙𐬅𐬨>
  text <𐬭𐬆𐬧𐬘𐬌𐬱𐬙𐬃·𐬟𐬭𐬀𐬎𐬎𐬀𐬰𐬆𐬨𐬥𐬀𐬥𐬅𐬨>
  text <𐬀𐬟𐬭𐬀𐬐𐬀𐬎𐬎𐬀𐬯𐬙𐬆𐬨𐬃·𐬀𐬞𐬀𐬯𐬭𐬀𐬌𐬌𐬀𐬨𐬥𐬀𐬥𐬅𐬨·𐬀𐬥𐬎𐬎𐬀𐬭𐬱𐬙𐬀𐬎𐬎𐬀𐬯𐬙𐬆𐬨𐬃·𐬟𐬭𐬀𐬯𐬗𐬌𐬧𐬠𐬀𐬥𐬀𐬥𐬅𐬨>
  text <𐬀𐬞𐬀𐬌𐬭𐬌𐬬𐬀𐬎𐬎𐬀𐬯𐬙𐬆𐬨𐬃>
  text <𐬯𐬥𐬀𐬌𐬚𐬌𐬴𐬅𐬨𐬗𐬀·𐬬𐬀𐬭𐬆𐬚𐬀𐬥𐬅𐬨𐬗𐬀>
  text <𐬫𐬃·𐬀𐬟𐬭𐬀𐬊𐬎𐬭𐬎𐬎𐬌𐬯𐬎𐬎𐬀𐬝·𐬐𐬆𐬭𐬆𐬥𐬀𐬎𐬎𐬀𐬌𐬧𐬙𐬌>
  text <𐬍𐬭𐬆𐬨·𐬫𐬀𐬵𐬨𐬌𐬌𐬀·𐬘𐬀𐬯𐬆𐬧𐬙𐬌𐬾>
  text <𐬙𐬃·𐬬𐬀𐬢𐬎𐬵𐬍𐬱·𐬙𐬃·𐬬𐬀𐬵𐬌𐬱𐬙𐬃·𐬫𐬀𐬰𐬀𐬨𐬀𐬌𐬛𐬈·𐬫𐬃·𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃>
  text <𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬙𐬃·𐬰𐬍·𐬯𐬙𐬀𐬭𐬆𐬙𐬀𐬉𐬴𐬎·𐬠𐬀𐬭𐬆𐬯𐬨𐬋𐬵𐬎>
  text <𐬰𐬀𐬊𐬌𐬌𐬃·𐬙𐬃·𐬬𐬆𐬭𐬆𐬚𐬭𐬀𐬖𐬥𐬌𐬌𐬀𐬉𐬴𐬎·𐬙𐬃·𐬞𐬆𐬴𐬀𐬥𐬁𐬵𐬎>
  text <𐬙𐬃·𐬌𐬜𐬀·𐬫𐬀𐬝·𐬥𐬀𐬭𐬋·𐬙𐬀𐬑𐬨𐬀>
  text <𐬞𐬆𐬭𐬆𐬙𐬆𐬧𐬙𐬈·𐬬𐬆𐬭𐬆𐬚𐬭𐬀𐬖𐬥𐬌𐬌𐬀𐬉𐬴𐬎𐬾>
  text <𐬙𐬃·𐬨𐬀𐬰𐬛𐬃·𐬰𐬠𐬀𐬌𐬌𐬀𐬝·𐬀𐬎𐬎𐬀𐬢𐬵𐬈>
  text <𐬀𐬎𐬎𐬀𐬢𐬵𐬈𐬗𐬀·𐬀𐬴𐬥𐬋·𐬬𐬍𐬛𐬌𐬜𐬁𐬭𐬀·𐬀𐬞𐬀𐬯𐬗𐬀·𐬰𐬆𐬨𐬀𐬯𐬗𐬀·𐬎𐬭𐬎𐬎𐬀𐬭𐬀𐬌𐬌𐬃𐬯𐬗𐬀·𐬫𐬀𐬝·𐬯𐬞𐬆𐬧𐬙𐬋>
  text <𐬨𐬀𐬌𐬥𐬌𐬌𐬎𐬱·𐬬𐬍𐬜𐬁𐬭𐬀𐬌𐬌𐬀𐬝·𐬀𐬯𐬨𐬀𐬥𐬆𐬨·𐬫𐬀𐬝·𐬁𐬞𐬆𐬨·𐬫𐬀𐬝·𐬰𐬅𐬨·𐬫𐬀𐬝·𐬔𐬅𐬨·𐬫𐬀𐬝·𐬎𐬭𐬎𐬎𐬀𐬭𐬅𐬨>
  text <𐬫𐬀𐬝·𐬠𐬀𐬭𐬆𐬚𐬭𐬌𐬴𐬎𐬎𐬀·𐬞𐬎𐬚𐬭𐬇·𐬬𐬍𐬜𐬁𐬭𐬀𐬌𐬌𐬀𐬝·𐬞𐬀𐬌𐬙𐬌𐬬𐬆𐬭𐬆𐬙𐬇·𐬀𐬞𐬀𐬭𐬀𐬌𐬭𐬌𐬚𐬆𐬧𐬙𐬋·𐬁𐬛𐬁𐬙𐬁𐬝>
  text <𐬬𐬍𐬜𐬁𐬙𐬀𐬊𐬝·𐬬𐬌𐬌𐬁𐬵𐬎𐬎𐬀·𐬎𐬭𐬎𐬎𐬀𐬝𐬗𐬀𐬌𐬌𐬀𐬝·𐬀𐬯𐬙𐬌𐬗𐬀·𐬔𐬀𐬊𐬥𐬀𐬗𐬀·𐬛𐬭𐬆𐬡𐬛𐬀𐬗𐬀·𐬎𐬭𐬎𐬚𐬡𐬅𐬯𐬗𐬀>
  text <𐬞𐬀𐬌𐬜𐬌𐬌𐬃𐬯𐬗𐬀·𐬟𐬭𐬀𐬎𐬎𐬁𐬑𐬴𐬀𐬯𐬗𐬀𐬾>
  text <𐬬𐬍𐬜𐬁𐬭𐬀𐬌𐬌𐬀𐬝·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱>
  text <𐬫𐬃·𐬀𐬨𐬀𐬎𐬎𐬀𐬌𐬙𐬍𐬱·𐬙𐬎𐬴𐬥𐬌𐬴𐬁𐬜𐬋>
  text <𐬵𐬎𐬛𐬋𐬌𐬚𐬭𐬍𐬱·𐬬𐬆𐬭𐬆𐬰𐬌𐬗𐬀𐬴𐬨𐬀𐬥𐬋>
  text <𐬯𐬭𐬀𐬊𐬌𐬚𐬭𐬍𐬱·𐬛𐬀𐬭𐬆𐬖𐬋𐬭𐬅𐬭𐬋𐬨𐬀𐬥𐬋>
  text <𐬫𐬃·𐬠𐬆𐬭𐬆𐬰𐬀𐬌𐬙𐬍𐬱·𐬠𐬆𐬭𐬆𐬰𐬌𐬌𐬁𐬯𐬙𐬃>
  text <𐬫𐬃·𐬵𐬎𐬌𐬌𐬀𐬊𐬥𐬃·𐬞𐬆𐬭𐬆𐬚𐬎𐬫𐬀𐬊𐬥𐬃>
  text <𐬭𐬀𐬎𐬎𐬋𐬟𐬭𐬀𐬊𐬚𐬨𐬀𐬥𐬋·𐬛𐬀𐬯𐬀𐬚𐬀𐬎𐬎𐬀𐬌𐬙𐬍𐬱·𐬟𐬭𐬀𐬯𐬭𐬏𐬙𐬃>
  text <𐬎𐬞𐬀𐬛𐬁𐬭𐬀𐬌𐬌𐬆𐬥·𐬀𐬯𐬨𐬀𐬥𐬆𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬵𐬎𐬱𐬵𐬀𐬑𐬨𐬀𐬥𐬋·𐬵𐬎𐬎𐬀𐬭𐬆𐬰𐬁𐬥𐬃>
  text <𐬛𐬀𐬭𐬆𐬖𐬀𐬉𐬌𐬠𐬌𐬌𐬋·𐬵𐬀𐬑𐬆𐬜𐬭𐬀𐬉𐬌𐬠𐬌𐬌𐬋>
  text <𐬎𐬞𐬀𐬴𐬌𐬙𐬇𐬈·𐬬𐬀𐬵𐬌𐬱𐬙𐬃>
  text <𐬀𐬥𐬁𐬰𐬀𐬭𐬆𐬙𐬃·𐬀𐬉𐬌𐬠𐬌𐬌𐬋·𐬥𐬆𐬭𐬆𐬠𐬌𐬌𐬋>
  text <𐬬𐬀𐬢𐬎𐬵𐬍𐬱·𐬫𐬋𐬌·𐬬𐬋·𐬬𐬀𐬢𐬎𐬵𐬍𐬱·𐬔𐬎𐬟𐬭𐬃>
  text <𐬛𐬏𐬭𐬀𐬉𐬯𐬏𐬐𐬃·𐬠𐬀𐬉𐬴𐬀𐬰𐬌𐬌𐬃>
  text <𐬟𐬭𐬀𐬯𐬭𐬏𐬙𐬃·𐬬𐬀𐬥𐬀𐬝𐬞𐬆𐬴𐬀𐬥𐬃>
  text <𐬥𐬋𐬌𐬝·𐬞𐬀𐬎𐬭𐬎𐬎𐬃·𐬁𐬰𐬁𐬭𐬀𐬌𐬌𐬈𐬧𐬙𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬎𐬖𐬭𐬀𐬰𐬀𐬊𐬴𐬃·𐬝𐬠𐬌𐬴𐬌𐬌𐬀𐬧𐬠𐬌𐬌𐬋>
  text <𐬎𐬞𐬀𐬌𐬭𐬌𐬐𐬀𐬌𐬭𐬌𐬌𐬃·𐬯𐬆𐬎𐬎𐬌𐬱𐬙𐬃>
  text <𐬫𐬃·𐬎𐬞𐬀𐬌𐬭𐬌·𐬵𐬀𐬨𐬀𐬭𐬆𐬥𐬁𐬜𐬀>
  text <𐬀𐬎𐬭𐬎𐬎𐬀𐬚𐬀𐬥𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬎𐬖𐬭𐬃·𐬠𐬁𐬰𐬏𐬱·𐬯𐬗𐬀𐬧𐬛𐬀𐬌𐬌𐬈𐬌𐬧𐬙𐬌𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬀𐬭𐬆𐬛𐬭𐬃·𐬙𐬀𐬑𐬨𐬃·𐬀𐬊𐬘𐬀𐬢𐬎𐬵𐬀𐬌𐬙𐬍𐬱>
  text <𐬀𐬥𐬁𐬨𐬅𐬚𐬡𐬃·𐬓𐬁𐬚𐬭𐬀𐬎𐬎𐬀𐬌𐬙𐬍𐬱>
  text <𐬓𐬁𐬞𐬀𐬭𐬃·𐬠𐬀𐬉𐬴𐬀𐬰𐬌𐬌𐬃>
  text <𐬀𐬴𐬋𐬌𐬱·𐬠𐬀𐬉𐬴𐬀𐬰𐬀·𐬵𐬀𐬗𐬌𐬨𐬥𐬃>
  text <𐬰𐬆𐬨𐬟𐬭𐬀𐬚𐬀𐬢𐬵𐬀·𐬛𐬁𐬥𐬎𐬛𐬭𐬁𐬘𐬀𐬢𐬵𐬀·𐬵𐬎𐬎𐬀𐬭𐬆𐬠𐬀𐬭𐬆𐬰𐬀𐬢𐬵𐬀𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬙𐬀𐬑𐬨𐬃·𐬵𐬅𐬨𐬬𐬀𐬭𐬆𐬌𐬙𐬌𐬎𐬎𐬀𐬌𐬙𐬍𐬱>
  text <𐬀𐬭𐬆𐬰𐬀𐬌𐬌𐬈𐬌𐬧𐬙𐬍𐬱·𐬑𐬭𐬎𐬎𐬌𐬳𐬌𐬌𐬀𐬧𐬙𐬍𐬱>
  text <𐬎𐬭𐬎𐬎𐬍𐬥𐬀𐬌𐬙𐬍𐬱·𐬟𐬭𐬀𐬯𐬗𐬀𐬧𐬛𐬀𐬌𐬌𐬈𐬌𐬧𐬙𐬍𐬱>
  text <𐬬𐬍𐬯𐬞𐬀𐬥𐬅𐬨·𐬝𐬠𐬌𐬴𐬎𐬎𐬀𐬙𐬅𐬨·𐬝𐬠𐬀𐬉𐬴𐬃>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬀𐬨𐬀𐬉𐬥𐬌𐬘𐬀𐬥𐬋·𐬵𐬀𐬨𐬆𐬭𐬆𐬚𐬇>
  text <𐬵𐬀𐬎𐬎𐬁𐬌·𐬐𐬁𐬨𐬁𐬌𐬗𐬀·𐬰𐬀𐬊𐬴𐬁𐬌𐬗𐬀𐬾>
  text <𐬫𐬏𐬲𐬆𐬨·𐬬𐬀𐬢𐬎𐬵𐬌·𐬥𐬌𐬯𐬭𐬌𐬥𐬀𐬊𐬙𐬀>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨>
  text <𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬯𐬆𐬎𐬎𐬌𐬱𐬙𐬃>
  text <𐬫𐬀𐬚𐬀·𐬬𐬀𐬢𐬎𐬵𐬍𐬱·𐬀𐬥𐬁𐬰𐬀𐬭𐬆𐬙𐬃>
  text <𐬑𐬴𐬥𐬏𐬙𐬃·𐬀𐬌𐬥𐬌𐬙𐬃·𐬀𐬝𐬠𐬌𐬱𐬙𐬃>
  text <𐬫𐬏𐬲𐬆𐬨·𐬫𐬈𐬯𐬥𐬌𐬌𐬃·𐬬𐬀𐬵𐬨𐬌𐬌𐬃>
  text <𐬬𐬀𐬯𐬋𐬫𐬀𐬊𐬥𐬃·𐬟𐬭𐬀𐬗𐬀𐬭𐬀𐬚𐬡𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬟𐬭𐬀𐬯𐬭𐬏𐬙𐬃·𐬬𐬀𐬥𐬀𐬝𐬞𐬆𐬴𐬀𐬥𐬃>
  text <𐬀𐬎𐬎𐬌𐬀𐬨𐬃·𐬯𐬞𐬁𐬭𐬋𐬛𐬁𐬱𐬙𐬃>
  text <𐬀𐬨𐬎𐬌𐬌𐬀𐬨𐬥𐬃·𐬭𐬀𐬰𐬌𐬱𐬙𐬀𐬥𐬅𐬨>
  text <𐬫𐬃·𐬀𐬎𐬎𐬀𐬰𐬠𐬀𐬌𐬌𐬀𐬙𐬋·𐬀𐬎𐬎𐬀𐬦𐬵𐬈·𐬬𐬌𐬌𐬅𐬯𐬗𐬀·𐬬𐬌𐬌𐬁𐬥𐬀𐬯𐬗𐬀𐬼>
  text <𐬀𐬞𐬀𐬙𐬇𐬈·𐬰𐬠𐬀𐬌𐬌𐬈𐬌𐬙𐬌·𐬬𐬌𐬌𐬅𐬯·𐬀𐬞𐬀𐬔𐬀𐬙𐬇𐬈·𐬬𐬌𐬌𐬁𐬥𐬋𐬾>
  text <𐬫𐬃·𐬀𐬎𐬎𐬀𐬜𐬀·𐬞𐬀𐬭𐬀·𐬟𐬭𐬀𐬊𐬌𐬭𐬌𐬯𐬌𐬱𐬙𐬃>
  text <𐬫𐬀𐬚𐬭𐬀·𐬥𐬀𐬭𐬋·𐬀𐬴𐬀𐬎𐬎𐬀𐬥𐬋>
  text <𐬀𐬴𐬆𐬨·𐬵𐬆𐬧𐬙𐬌·𐬰𐬭𐬀𐬰𐬛𐬁𐬙𐬆𐬨𐬀>
  text <𐬫𐬀𐬚𐬭𐬀𐬗𐬀·𐬨𐬀𐬰𐬌𐬱𐬙𐬃·𐬟𐬭𐬇𐬭𐬆𐬙𐬃>
  text <𐬫𐬀𐬚𐬭𐬀𐬗𐬀·𐬑𐬴𐬥𐬏𐬙𐬋·𐬀𐬴𐬀𐬎𐬎𐬀𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬞𐬊𐬎𐬭𐬎𐬯𐬞𐬁𐬜𐬃·𐬫𐬀𐬯𐬙𐬋𐬰𐬀𐬌𐬌𐬃>
  text <𐬎𐬰𐬔𐬆𐬭𐬆𐬞𐬙𐬋𐬛𐬭𐬀𐬟𐬴𐬃·𐬠𐬁𐬨𐬌𐬌𐬃𐬼>
  text <𐬫𐬃·𐬎𐬖𐬭𐬁𐬵𐬎·𐬞𐬆𐬴𐬀𐬥𐬁𐬵𐬎>
  text <𐬙𐬀𐬜𐬀·𐬥𐬌𐬘𐬀𐬯𐬆𐬥·𐬑𐬱𐬙𐬆𐬎𐬎𐬌𐬡𐬌𐬌𐬋𐬼>
  text <𐬙𐬀𐬜𐬀·𐬫𐬋𐬌·𐬙𐬀𐬑𐬨𐬀·𐬑𐬱𐬙𐬁𐬎𐬎𐬀𐬌𐬌𐬋>
  text <𐬛𐬁𐬥𐬎𐬠𐬌𐬌𐬋·𐬀𐬰𐬆𐬥·𐬞𐬆𐬴𐬀𐬥𐬃𐬾>
  text <𐬫𐬏𐬲𐬆𐬨·𐬙𐬀𐬜𐬀·𐬙𐬀𐬎𐬭𐬎𐬎𐬀𐬌𐬌𐬀𐬙𐬀>
  text <𐬬𐬆𐬭𐬆𐬚𐬭𐬆𐬨·𐬛𐬁𐬥𐬎𐬥𐬅𐬨·𐬙𐬏𐬭𐬀𐬥𐬅𐬨𐬼>
  text <𐬫𐬏𐬲𐬆𐬨·𐬙𐬀𐬜𐬀·𐬙𐬀𐬎𐬭𐬎𐬎𐬀𐬌𐬌𐬀𐬙𐬀>
  text <𐬝𐬠𐬀𐬉𐬴𐬃·𐬛𐬁𐬥𐬎𐬥𐬅𐬨·𐬙𐬏𐬭𐬀𐬥𐬅𐬨𐬼>
  text <𐬫𐬏𐬴𐬨𐬀𐬊𐬌𐬌𐬋·𐬞𐬀𐬭𐬋·𐬐𐬀𐬭𐬴𐬥𐬀𐬰𐬋>
  text <𐬵𐬎𐬎𐬍𐬭𐬀·𐬠𐬀𐬊𐬥·𐬯𐬆𐬎𐬎𐬌𐬱𐬙𐬀>
  text <𐬫𐬋𐬌·𐬙𐬀𐬑𐬨𐬀·𐬑𐬱𐬙𐬁𐬎𐬎𐬀𐬌𐬌𐬋>
  text <𐬫𐬋𐬌·𐬙𐬀𐬑𐬨𐬀·𐬯𐬀𐬊𐬳𐬌𐬌𐬀𐬧𐬙𐬋>
  text <𐬫𐬋𐬌·𐬙𐬀𐬑𐬨𐬀·𐬬𐬆𐬭𐬆𐬚𐬭𐬁𐬘𐬀𐬥𐬋𐬼>
  text <𐬑𐬭𐬏𐬨𐬃·𐬀𐬯𐬇𐬠𐬌𐬱·𐬟𐬭𐬀𐬰𐬌𐬧𐬙𐬀>
  text <𐬛𐬁𐬥𐬎𐬥𐬅𐬨·𐬠𐬀𐬉𐬎𐬎𐬀𐬭𐬆𐬞𐬀𐬌𐬙𐬌𐬥𐬅𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬭𐬀𐬯𐬨𐬀𐬥𐬋·𐬵𐬅𐬨𐬯𐬙𐬁𐬙𐬇𐬈>
  text <𐬟𐬭𐬀𐬐𐬀𐬭𐬀𐬥𐬀·𐬯𐬗𐬌𐬧𐬛𐬀𐬌𐬌𐬈𐬌𐬧𐬙𐬌>
  text <𐬬𐬍·𐬨𐬀𐬌𐬜𐬌𐬌𐬅𐬥𐬆𐬨·𐬥𐬁𐬨𐬀𐬌𐬌𐬈𐬌𐬧𐬙𐬌>
  text <𐬚𐬡𐬁𐬴𐬆𐬨·𐬞𐬀𐬯𐬐𐬁𐬝·𐬟𐬭𐬀𐬎𐬎𐬀𐬰𐬆𐬧𐬙𐬈>
  text <𐬀𐬎𐬎𐬀𐬦𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨>
  text <𐬅𐬰𐬀𐬢𐬵𐬈·𐬛𐬎𐬲𐬎𐬎𐬀𐬭𐬱𐬙𐬁𐬎𐬎𐬀𐬭𐬆𐬰𐬅𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬎𐬖𐬭𐬃·𐬀𐬌𐬡𐬌𐬚𐬏𐬭𐬃>
  text <𐬬𐬁𐬭𐬆𐬚𐬭𐬀𐬖𐬥𐬍𐬱·𐬬𐬀𐬥𐬀𐬝𐬞𐬆𐬴𐬀𐬥𐬃>
  text <𐬭𐬅𐬭𐬆𐬨𐬃·𐬬𐬍𐬎𐬎𐬁𐬌𐬙𐬍𐬱·𐬬𐬍𐬗𐬌𐬭𐬃>
  text <𐬯𐬭𐬀𐬎𐬎𐬀𐬴𐬆𐬨𐬥𐬃·𐬯𐬭𐬀𐬊𐬙𐬀𐬥𐬎𐬎𐬋>
  text <𐬁𐬯𐬥𐬋𐬎𐬭𐬎𐬎𐬅𐬥𐬋·𐬀𐬴𐬀𐬊𐬥𐬍𐬱𐬼>
  text <𐬫𐬃·𐬛𐬁𐬚𐬭𐬍𐬱·𐬬𐬆𐬭𐬆𐬚𐬭𐬆𐬨·𐬰𐬠𐬀𐬌𐬌𐬈𐬧𐬙𐬈>
  text <𐬛𐬁𐬚𐬭𐬍𐬱·𐬁𐬌𐬌𐬀𐬞𐬙𐬆𐬨·𐬗𐬀𐬐𐬎𐬴𐬈>
  text <𐬛𐬁𐬚𐬭𐬍𐬱·𐬠𐬀𐬧𐬙𐬁𐬌·𐬛𐬭𐬎𐬎𐬀𐬙𐬁𐬙𐬆𐬨𐬾>
  text <𐬛𐬁𐬚𐬭𐬍𐬱·𐬀𐬵𐬨𐬁𐬌·𐬬𐬊𐬵𐬎·𐬓𐬀𐬭𐬆𐬥𐬋>
  text <𐬫𐬋·𐬵𐬍𐬱·𐬀𐬚𐬀·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬫𐬀𐬚𐬀·𐬵𐬍𐬱·𐬵𐬋𐬥𐬁·𐬫𐬀𐬰𐬀𐬙𐬀>
  text <𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋>
  text <𐬭𐬀𐬙𐬎𐬱·𐬀𐬯𐬙𐬎𐬎𐬀𐬌𐬚𐬌𐬌𐬋·𐬔𐬀𐬉𐬚𐬀𐬌𐬌𐬃>
  text <𐬠𐬀𐬭𐬆𐬴𐬥𐬎𐬱·𐬠𐬌𐬞𐬀𐬌𐬙𐬌𐬱𐬙𐬀𐬥𐬀𐬌𐬌𐬃>
  text <𐬐𐬀𐬵𐬨𐬁𐬌𐬗𐬌𐬝·𐬫𐬃𐬢𐬵𐬅𐬨·𐬘𐬀𐬯𐬋>
  text <𐬐𐬀𐬵𐬨𐬁𐬌𐬗𐬌𐬝·𐬅𐬰𐬀𐬢𐬵𐬅𐬨·𐬠𐬌𐬡𐬌𐬎𐬎𐬃𐬾>
  text <𐬫𐬃·𐬎𐬰𐬠𐬁𐬙𐬃·𐬨𐬀𐬌𐬥𐬌𐬌𐬎𐬴𐬏𐬙𐬃>
  text <𐬟𐬭𐬀𐬴𐬏𐬯𐬆𐬧𐬙𐬈·𐬠𐬀𐬭𐬆𐬴𐬥𐬎𐬎𐬋·𐬀𐬎𐬎𐬀𐬦𐬵𐬈·𐬀𐬴𐬥𐬋>
  text <𐬀𐬨𐬆𐬨·𐬞𐬀𐬌𐬜𐬌𐬨𐬥𐬃·𐬵𐬎𐬙𐬁𐬱𐬙𐬆𐬨>
  text <𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬀𐬵𐬎𐬭𐬀𐬜𐬁𐬙𐬆𐬨>
  text <𐬬𐬀𐬥𐬀𐬌𐬧𐬙𐬍𐬨𐬗𐬀·𐬎𐬞𐬀𐬭𐬀𐬙𐬁𐬙𐬆𐬨>
  text <𐬯𐬀𐬊𐬐𐬅𐬨𐬗𐬀·𐬠𐬀𐬭𐬀𐬝𐬀𐬎𐬎𐬀𐬭𐬆𐬙𐬅𐬨>
  text <𐬠𐬀𐬭𐬀𐬝𐬁𐬌𐬌𐬀𐬞𐬙𐬅𐬨·𐬀𐬴𐬀𐬊𐬥𐬍𐬨>
  text <𐬚𐬭𐬅𐬟𐬆𐬜𐬅𐬨·𐬫𐬈𐬯𐬥𐬌𐬌𐬅𐬨·𐬬𐬀𐬵𐬨𐬌𐬌𐬅𐬨>
  text <𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬙𐬃·𐬵𐬆𐬭𐬆𐬰𐬆𐬧𐬙𐬌·𐬯𐬀𐬙𐬀𐬎𐬎𐬀𐬉𐬯𐬆𐬨>
  text <𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀>
  text <𐬙𐬀𐬝𐬁𐬞𐬆𐬨·𐬰𐬀𐬎𐬎𐬀𐬥𐬋𐬯𐬭𐬏𐬙𐬆𐬨>
  text <𐬙𐬀𐬝𐬁𐬞𐬆𐬨·𐬎𐬑𐬴𐬌𐬌𐬀𐬝𐬎𐬭𐬎𐬎𐬀𐬭𐬆𐬨>
  text <𐬚𐬭𐬁𐬚𐬭𐬁𐬌·𐬞𐬀𐬯𐬎𐬎𐬃·𐬬𐬍𐬭𐬀𐬌𐬌𐬃>
  text <𐬚𐬭𐬁𐬚𐬭𐬁𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬚𐬭𐬁𐬚𐬭𐬁𐬌·𐬔𐬇𐬎𐬱·𐬞𐬀𐬧𐬗𐬋𐬵𐬌𐬌𐬀𐬌𐬌𐬃>
  text <𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬬𐬍·𐬀𐬧𐬙𐬀𐬭𐬆·𐬰𐬅𐬨·𐬀𐬯𐬨𐬀𐬥𐬆𐬨𐬗𐬀>
  text <𐬯𐬀𐬙𐬀𐬎𐬎𐬀𐬉𐬯𐬋·𐬬𐬍𐬘𐬀𐬯𐬁𐬌𐬙𐬌>
  text <𐬙𐬀𐬝𐬁𐬞𐬋·𐬰𐬀𐬎𐬎𐬀𐬥𐬋𐬯𐬭𐬏𐬙𐬋>
  text <𐬙𐬀𐬝𐬁𐬞𐬋·𐬎𐬑𐬴𐬌𐬌𐬀𐬝𐬎𐬭𐬎𐬎𐬀𐬭𐬋>
  text <𐬯𐬭𐬍𐬭𐬋·𐬠𐬁𐬥𐬎𐬎𐬃·𐬭𐬀𐬊𐬑𐬴𐬥𐬆𐬨𐬃>
  text <𐬚𐬭𐬁𐬚𐬭𐬁𐬌·𐬞𐬀𐬯𐬎𐬎𐬃·𐬬𐬍𐬭𐬀𐬌𐬌𐬃>
  text <𐬚𐬭𐬁𐬚𐬭𐬁𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬚𐬭𐬁𐬚𐬭𐬁𐬌·𐬔𐬇𐬎𐬱·𐬞𐬀𐬧𐬗𐬋𐬵𐬌𐬌𐬀𐬌𐬌𐬃>
  text <𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬀𐬌𐬌𐬋𐬑𐬀𐬊𐬜𐬃·𐬀𐬌𐬌𐬋𐬰𐬀𐬌𐬌𐬃·𐬀𐬌𐬌𐬋𐬬𐬆𐬭𐬆𐬚𐬭𐬃·𐬫𐬃·𐬞𐬆𐬭𐬆𐬙𐬆𐬧𐬙𐬈·𐬬𐬆𐬭𐬆𐬚𐬭𐬀𐬖𐬥𐬌𐬌𐬀𐬉𐬴𐬎>
  text <𐬭𐬀𐬊𐬑𐬴𐬥𐬌𐬀𐬌𐬡𐬌𐬜𐬁𐬙𐬀𐬉𐬴𐬎>
  text <𐬚𐬀𐬑𐬙𐬃·𐬀𐬭𐬆𐬰𐬀𐬲𐬍𐬱·𐬠𐬀𐬭𐬆𐬧𐬙𐬍𐬱>
  text <𐬵𐬀𐬰𐬀𐬢𐬭𐬀𐬖𐬥𐬌𐬌𐬁𐬌·𐬛𐬀𐬉𐬎𐬎𐬀𐬥𐬅𐬨𐬾>
  text <𐬫𐬀𐬝·𐬵𐬍𐬱·𐬀𐬧𐬙𐬀𐬭𐬆·𐬬𐬁𐬙𐬋·𐬟𐬭𐬀𐬎𐬎𐬁𐬌𐬙𐬌·𐬠𐬀𐬭𐬋𐬠𐬀𐬊𐬜𐬋·𐬨𐬀𐬳𐬌𐬌𐬁𐬥𐬅𐬨·𐬙𐬉·𐬥𐬀𐬭𐬋>
  text <𐬞𐬀𐬌𐬙𐬌𐬰𐬁𐬥𐬆𐬧𐬙𐬌·𐬫𐬁𐬵𐬎𐬎𐬀·𐬬𐬆𐬭𐬆𐬚𐬭𐬀𐬠𐬀𐬊𐬜𐬋𐬼>
  text <𐬙𐬉·𐬁𐬠𐬌𐬌𐬋·𐬟𐬭𐬇𐬭𐬆𐬙𐬃·𐬟𐬭𐬇𐬭𐬆𐬥𐬎𐬎𐬀𐬌𐬧𐬙𐬌·𐬀𐬴𐬀𐬊𐬥𐬅𐬨·𐬬𐬀𐬢𐬎𐬵𐬌𐬠𐬌𐬌𐬋·𐬯𐬏𐬭𐬁𐬠𐬌𐬌𐬋·𐬯𐬞𐬆𐬧𐬙𐬁𐬠𐬌𐬌𐬋>
  text <𐬟𐬭𐬀𐬎𐬎𐬀𐬴𐬌𐬠𐬌𐬌𐬋>
  text <𐬚𐬀𐬑𐬙𐬀𐬌𐬌𐬁𐬝·𐬞𐬀𐬭𐬋·𐬀𐬢𐬵𐬎𐬌𐬌𐬁𐬝>
  text <𐬎𐬰𐬔𐬆𐬭𐬆𐬡𐬌𐬌𐬁𐬝·𐬞𐬀𐬭𐬋·𐬠𐬁𐬰𐬎𐬡𐬈𐬾>
  text <𐬫𐬀𐬙𐬁𐬭𐬀·𐬬𐬁𐬛𐬍𐬱·𐬞𐬀𐬎𐬭𐬎𐬎𐬀·𐬟𐬭𐬁𐬌𐬌𐬀𐬰𐬆𐬧𐬙𐬈>
  text <𐬟𐬭𐬀𐬊𐬭𐬆𐬝·𐬟𐬭𐬀𐬑𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬰𐬀𐬭𐬀𐬰𐬛𐬁𐬙𐬋𐬌𐬝·𐬀𐬢𐬵𐬎𐬌𐬌𐬀𐬝·𐬵𐬀𐬗𐬀>
  text <𐬁𐬙𐬀𐬭𐬀𐬚𐬭𐬀·𐬟𐬭𐬀𐬊𐬭𐬌𐬯𐬌𐬧𐬙𐬌>
  text <𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬵𐬀𐬚𐬭𐬀·𐬨𐬌𐬚𐬭𐬁𐬗𐬀·𐬭𐬀𐬴𐬥𐬎𐬗𐬀>
  text <𐬎𐬖𐬭𐬀𐬗𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬀>
  text <𐬵𐬀𐬚𐬭𐬀·𐬬𐬁𐬙𐬀·𐬬𐬆𐬭𐬆𐬚𐬭𐬁𐬘𐬀𐬥𐬀𐬾>
  text <𐬙𐬃·𐬛𐬀𐬌𐬦𐬵𐬁𐬎𐬎𐬋·𐬵𐬀𐬚𐬭𐬀·𐬘𐬀𐬙𐬃·𐬥𐬌𐬘𐬀𐬖𐬥𐬆𐬧𐬙𐬈>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀>
  text <𐬫𐬀𐬚𐬭𐬀·𐬟𐬭𐬀𐬊𐬌𐬭𐬌𐬯𐬌𐬧𐬙𐬌·𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬵𐬀𐬚𐬭𐬀·𐬨𐬌𐬚𐬭𐬁𐬗𐬀·𐬭𐬀𐬴𐬥𐬎𐬗𐬀>
  text <𐬎𐬖𐬭𐬀𐬗𐬀·𐬛𐬁𐬨𐬋𐬌𐬱·𐬎𐬞𐬀𐬨𐬀𐬥𐬋·𐬵𐬀𐬚𐬭𐬀·𐬬𐬁𐬙𐬀·𐬬𐬆𐬭𐬆𐬚𐬭𐬁𐬘𐬀𐬥𐬋𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬬𐬍𐬯𐬁𐬜𐬀·𐬁𐬎𐬎𐬀𐬌𐬌𐬈𐬌𐬧𐬙𐬌>
  text <𐬵𐬀𐬨𐬀𐬯𐬞𐬀𐬚𐬨𐬀𐬉𐬛𐬀𐬉𐬨·𐬞𐬀𐬌𐬙𐬌·𐬭𐬀𐬙𐬏𐬨>
  text <𐬁𐬀𐬝·𐬀𐬚𐬭𐬀·𐬬𐬍𐬗𐬀𐬭𐬆𐬧𐬙𐬌·𐬛𐬀𐬯𐬀·𐬞𐬀𐬌𐬭𐬌·𐬑𐬴𐬀𐬟𐬥𐬋>
  text <𐬀𐬎𐬎𐬀𐬝·𐬀𐬎𐬎𐬋·𐬰𐬌𐬑𐬴𐬥𐬃𐬢𐬵𐬆𐬨𐬥𐬃𐬼>
  text <𐬐𐬋·𐬥𐬋·𐬯𐬙𐬀𐬎𐬎𐬁𐬝·𐬐𐬋·𐬫𐬀𐬰𐬁𐬌𐬙𐬈>
  text <𐬐𐬋·𐬎𐬟𐬌𐬌𐬁𐬝·𐬐𐬋·𐬟𐬭𐬍𐬥𐬁𐬝·𐬐𐬋·𐬞𐬀𐬌𐬙𐬌𐬰𐬀𐬥𐬁𐬝·𐬔𐬀𐬊𐬨𐬀𐬙𐬀·𐬰𐬀𐬯𐬙𐬀·𐬬𐬀𐬯𐬙𐬭𐬀𐬎𐬎𐬀𐬙𐬀>
  text <𐬀𐬴𐬀𐬥𐬁𐬯𐬀·𐬥𐬆𐬨𐬀𐬢𐬵𐬀>
  text <𐬐𐬀𐬵𐬈·𐬥𐬋·𐬌𐬜𐬀·𐬥𐬅𐬨𐬀·𐬁𐬖𐬀𐬌𐬭𐬌𐬌𐬁𐬝>
  text <𐬐𐬀𐬵𐬈·𐬬𐬋·𐬎𐬭𐬎𐬎𐬀·𐬟𐬭𐬁𐬌𐬌𐬈𐬰𐬌𐬌𐬁𐬝>
  text <𐬐𐬀𐬵𐬨𐬁𐬌·𐬥𐬋·𐬙𐬀𐬝·𐬛𐬁𐬚𐬭𐬆𐬨·𐬛𐬀𐬌𐬌𐬁𐬝>
  text <𐬫𐬀𐬝·𐬵𐬉·𐬀𐬢𐬵𐬀𐬝·𐬓𐬀𐬌𐬭𐬌𐬌𐬅𐬥·𐬀𐬘𐬌𐬌𐬀𐬨𐬥𐬆𐬨>
  text <𐬫𐬀𐬎𐬎𐬀𐬉𐬗𐬀·𐬫𐬀𐬎𐬎𐬀𐬉𐬙𐬁𐬙𐬀𐬉𐬗𐬀𐬾>
  text <𐬁𐬀𐬝·𐬫𐬋·𐬥𐬁𐬵𐬍𐬱·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬔𐬀𐬊𐬨𐬀𐬙𐬀·𐬰𐬀𐬯𐬙𐬀·𐬬𐬀𐬯𐬙𐬭𐬀𐬎𐬎𐬀𐬙𐬀·𐬀𐬴𐬀𐬥𐬁𐬯𐬀·𐬥𐬆𐬨𐬀𐬢𐬵𐬀·𐬀𐬵𐬨𐬁𐬌·𐬁𐬟𐬭𐬍𐬥𐬆𐬧𐬙𐬌·𐬑𐬴𐬥𐬏𐬙𐬃>
  text <𐬀𐬌𐬥𐬌𐬙𐬃·𐬀𐬝𐬠𐬌𐬱𐬙𐬃·𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬠𐬎𐬌𐬌𐬁𐬝·𐬀𐬵𐬨𐬌·𐬥𐬨𐬁𐬥𐬈·𐬔𐬇𐬎𐬱𐬗𐬀>
  text <𐬬𐬅𐬚𐬡𐬀·𐬎𐬞𐬀·𐬬𐬍𐬭𐬀𐬥𐬅𐬨𐬗𐬀>
  text <𐬠𐬎𐬌𐬌𐬁𐬝·𐬁𐬯𐬎𐬱𐬗𐬀·𐬀𐬯𐬞𐬋·𐬛𐬆𐬭𐬆𐬰𐬭𐬀𐬯𐬗𐬀·𐬬𐬁𐬑𐬴𐬋𐬼>
  text <𐬠𐬎𐬌𐬌𐬁𐬝·𐬥𐬁·𐬯𐬙𐬁𐬵𐬌𐬌𐬋·𐬬𐬌𐬌𐬁𐬑𐬀𐬥𐬋>
  text <𐬫𐬋𐬥𐬋·𐬠𐬁𐬜𐬀·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬔𐬀𐬊𐬨𐬀𐬙𐬀·𐬰𐬀𐬯𐬙𐬀·𐬬𐬀𐬯𐬙𐬭𐬀𐬎𐬎𐬀𐬙𐬀·𐬀𐬴𐬀𐬥𐬁𐬯𐬀·𐬥𐬆𐬨𐬀𐬢𐬵𐬀𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬞𐬅𐬨·𐬨𐬀𐬰𐬛𐬀𐬜𐬁𐬙𐬀𐬥𐬅𐬨>
  text <𐬯𐬭𐬍𐬭𐬃·𐬞𐬀𐬚𐬋·𐬛𐬀𐬉𐬯𐬀𐬌𐬌𐬈𐬌𐬧𐬙𐬌>
  text <𐬫𐬃·𐬞𐬀𐬭𐬀·𐬀𐬵𐬨𐬁𐬝·𐬵𐬌𐬱𐬙𐬆𐬧𐬙𐬀>
  text <𐬟𐬭𐬀𐬜𐬁𐬙𐬃·𐬀𐬟𐬭𐬀𐬙𐬀𐬝𐬐𐬎𐬴𐬍𐬱>
  text <𐬵𐬀𐬨𐬀𐬌𐬌𐬀·𐬔𐬁𐬙𐬎𐬎𐬋>
  text <𐬛𐬀𐬭𐬆𐬖𐬆𐬨𐬗𐬌𐬝·𐬞𐬀𐬌𐬭𐬌·𐬰𐬭𐬎𐬎𐬁𐬥𐬆𐬨𐬾>
  text <𐬁𐬀𐬝·𐬙𐬃·𐬥𐬏𐬭𐬅𐬨·𐬟𐬭𐬀𐬙𐬀𐬗𐬌𐬧𐬙𐬌>
  text <𐬨𐬀𐬰𐬛𐬀𐬜𐬁𐬙𐬆𐬨·𐬞𐬀𐬌𐬙𐬌·𐬞𐬀𐬧𐬙𐬅𐬨>
  text <𐬠𐬀𐬖𐬋𐬠𐬀𐬑𐬙𐬆𐬨·𐬞𐬀𐬌𐬙𐬌·𐬫𐬀𐬊𐬥𐬆𐬨>
  text <𐬟𐬭𐬁𐬚𐬡𐬀𐬭𐬱𐬙𐬆𐬨·𐬞𐬀𐬌𐬙𐬌·𐬁𐬟𐬆𐬧𐬙𐬆𐬨>
  text <𐬰𐬀𐬊𐬴𐬁𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬰𐬀𐬊𐬴𐬁𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬎𐬭𐬎𐬎𐬀𐬭𐬀𐬥𐬅𐬨·𐬓𐬀𐬡𐬭𐬍𐬭𐬀𐬥𐬅𐬨>
  text <𐬯𐬭𐬍𐬭𐬃·𐬎𐬭𐬎𐬚𐬨𐬍𐬱·𐬛𐬀𐬉𐬯𐬀𐬌𐬌𐬈𐬌𐬧𐬙𐬌>
  text <𐬫𐬃·𐬞𐬀𐬭𐬀·𐬀𐬵𐬨𐬁𐬝·𐬵𐬌𐬱𐬙𐬆𐬧𐬙𐬀>
  text <𐬟𐬭𐬀𐬜𐬁𐬙𐬃·𐬀𐬟𐬭𐬀𐬊𐬑𐬴𐬀𐬌𐬌𐬈𐬌𐬧𐬙𐬍𐬱>
  text <𐬵𐬀𐬨𐬀𐬌𐬌𐬀·𐬔𐬁𐬙𐬎𐬎𐬋>
  text <𐬛𐬀𐬭𐬆𐬖𐬆𐬨𐬗𐬌𐬝·𐬞𐬀𐬌𐬭𐬌·𐬰𐬭𐬎𐬎𐬁𐬥𐬆𐬨𐬾>
  text <𐬁𐬀𐬝·𐬙𐬃·𐬥𐬏𐬭𐬅𐬨·𐬟𐬭𐬀𐬎𐬎𐬀𐬑𐬴𐬀𐬌𐬌𐬈𐬌𐬧𐬙𐬌>
  text <𐬨𐬀𐬰𐬛𐬀𐬜𐬁𐬙𐬆𐬨·𐬞𐬀𐬌𐬙𐬌·𐬞𐬀𐬧𐬙𐬅𐬨>
  text <𐬠𐬀𐬖𐬋𐬠𐬀𐬑𐬙𐬆𐬨·𐬞𐬀𐬌𐬙𐬌·𐬫𐬀𐬊𐬥𐬆𐬨>
  text <𐬟𐬭𐬁𐬚𐬡𐬀𐬭𐬱𐬙𐬆𐬨·𐬞𐬀𐬌𐬙𐬌·𐬰𐬭𐬎𐬎𐬁𐬥𐬆𐬨>
  text <𐬰𐬀𐬊𐬴𐬁𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬰𐬀𐬊𐬴𐬁𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬯𐬙𐬭𐬅𐬨·𐬨𐬃𐬢𐬵𐬋·𐬵𐬏𐬭𐬋>
  text <𐬀𐬥𐬀𐬖𐬭𐬀𐬥𐬅𐬨·𐬭𐬀𐬊𐬗𐬀𐬢𐬵𐬅𐬨>
  text <𐬞𐬀𐬚𐬋·𐬛𐬀𐬉𐬯𐬀𐬌𐬌𐬆𐬥·𐬀𐬴𐬀𐬊𐬥𐬍𐬱>
  text <𐬫𐬋𐬌·𐬞𐬀𐬭𐬀·𐬀𐬵𐬨𐬁𐬝·𐬵𐬀𐬨𐬈·𐬔𐬁𐬙𐬎𐬎𐬋·𐬛𐬀𐬭𐬆𐬖𐬆𐬨>
  text <𐬵𐬌𐬱𐬙𐬆𐬧𐬙𐬀·𐬀𐬟𐬭𐬀𐬴𐬍𐬨𐬀𐬧𐬙𐬋>
  text <𐬛𐬀𐬉𐬎𐬎𐬀𐬥𐬅𐬨·𐬞𐬀𐬭𐬋·𐬝𐬠𐬀𐬉𐬴𐬀𐬢𐬵𐬀𐬝>
  text <𐬛𐬀𐬉𐬎𐬎𐬀𐬥𐬅𐬨·𐬞𐬀𐬭𐬋·𐬛𐬭𐬀𐬊𐬨𐬋𐬵𐬎𐬾>
  text <𐬁𐬀𐬝·𐬙𐬉·𐬥𐬏𐬭𐬅𐬨·𐬟𐬭𐬀𐬎𐬎𐬀𐬰𐬆𐬧𐬙𐬌>
  text <𐬛𐬏𐬭𐬀𐬉𐬎𐬭𐬎𐬎𐬀𐬉𐬯𐬆𐬨·𐬀𐬜𐬡𐬀𐬥𐬋·𐬎𐬭𐬎𐬎𐬀𐬉𐬯𐬆𐬨·𐬥𐬁𐬴𐬆𐬨𐬥𐬀>
  text <𐬫𐬌𐬨·𐬟𐬭𐬀𐬴𐬋𐬐𐬆𐬭𐬆𐬙𐬋𐬌𐬝·𐬬𐬀𐬢𐬵𐬎𐬌𐬌𐬃𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬎𐬎𐬀𐬝·𐬰𐬭𐬀𐬌𐬌𐬋·𐬀𐬌𐬡𐬌𐬌𐬁𐬑𐬴𐬀𐬌𐬌𐬈𐬌𐬧𐬙𐬌·𐬫𐬀𐬝·𐬬𐬊𐬎𐬭𐬎𐬐𐬀𐬴𐬆𐬨·𐬠𐬁𐬨𐬍𐬨·𐬥𐬀𐬎𐬎𐬀𐬗𐬀>
  text <𐬥𐬀𐬎𐬎𐬀𐬌𐬙𐬍𐬱𐬗𐬀·𐬥𐬀𐬎𐬎𐬀𐬗𐬀·𐬯𐬀𐬙𐬀·𐬥𐬀𐬎𐬎𐬀𐬗𐬀·𐬵𐬀𐬰𐬀𐬢𐬭𐬀·𐬥𐬀𐬎𐬎𐬀𐬯𐬇𐬯𐬗𐬀·𐬠𐬀𐬉𐬎𐬎𐬅𐬥𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬎𐬎𐬈·𐬯𐬙𐬭𐬇𐬎𐬱·𐬀𐬌𐬡𐬌𐬌𐬁𐬑𐬴𐬀𐬌𐬌𐬈𐬌𐬧𐬙𐬌·𐬫𐬅𐬨·𐬵𐬀𐬞𐬙𐬋𐬌𐬭𐬆𐬧𐬔𐬇·𐬥𐬀𐬎𐬎𐬀𐬗𐬀·𐬥𐬀𐬎𐬎𐬀𐬌𐬙𐬍𐬱𐬗𐬀>
  text <𐬥𐬀𐬎𐬎𐬀𐬗𐬀·𐬯𐬀𐬙𐬀·𐬥𐬀𐬎𐬎𐬀𐬗𐬀·𐬵𐬀𐬰𐬀𐬢𐬭𐬀·𐬥𐬀𐬎𐬎𐬀𐬯𐬇𐬯𐬗𐬀·𐬠𐬀𐬉𐬎𐬎𐬅𐬥𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬎𐬎𐬅𐬨·𐬐𐬆𐬵𐬭𐬞𐬆𐬨·𐬀𐬌𐬡𐬌𐬌𐬁𐬑𐬴𐬀𐬌𐬌𐬈𐬌𐬧𐬙𐬌>
  text <𐬫𐬅𐬨·𐬯𐬁𐬨𐬀𐬵𐬈·𐬐𐬆𐬭𐬆𐬯𐬁𐬯𐬞𐬀𐬵𐬈>
  text <𐬫𐬀𐬝·𐬔𐬀𐬉𐬯𐬁𐬎𐬱·𐬔𐬀𐬜𐬀𐬎𐬎𐬀𐬭𐬀𐬵𐬈>
  text <𐬥𐬀𐬎𐬎𐬀𐬗𐬀·𐬥𐬀𐬎𐬎𐬀𐬌𐬙𐬍𐬱𐬗𐬀·𐬥𐬀𐬎𐬎𐬀𐬗𐬀·𐬯𐬀𐬙𐬀·𐬥𐬀𐬎𐬎𐬀𐬗𐬀·𐬵𐬀𐬰𐬀𐬢𐬭𐬀·𐬥𐬀𐬎𐬎𐬀𐬯𐬇𐬯𐬗𐬀·𐬠𐬀𐬉𐬎𐬎𐬅𐬥𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬎𐬎𐬅𐬨·𐬑𐬴𐬎𐬛𐬭𐬆𐬨·𐬀𐬌𐬡𐬌𐬌𐬁𐬑𐬴𐬀𐬌𐬌𐬈𐬌𐬧𐬙𐬌·𐬫𐬅𐬨·𐬯𐬞𐬌𐬙𐬁𐬨𐬀𐬵𐬈·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈>
  text <𐬥𐬀𐬎𐬎𐬀𐬗𐬀·𐬥𐬀𐬎𐬎𐬀𐬌𐬙𐬍𐬱𐬗𐬀·𐬥𐬀𐬎𐬎𐬀𐬗𐬀·𐬯𐬀𐬙𐬀·𐬥𐬀𐬎𐬎𐬀𐬗𐬀·𐬵𐬀𐬰𐬀𐬢𐬭𐬀·𐬥𐬀𐬎𐬎𐬀𐬯𐬇𐬯𐬗𐬀·𐬠𐬀𐬉𐬎𐬎𐬅𐬥𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬵𐬎𐬭𐬀𐬵𐬈·𐬑𐬴𐬀𐬌𐬌𐬀𐬙𐬋>
  text <𐬛𐬀𐬴𐬌𐬥𐬅𐬨·𐬎𐬞𐬀·𐬫𐬏𐬌𐬜𐬌𐬌𐬈𐬌𐬧𐬙𐬌>
  text <𐬫𐬈𐬰𐬌·𐬀𐬉𐬨·𐬠𐬀𐬎𐬎𐬀𐬌𐬙𐬌·𐬀𐬴𐬀𐬎𐬎𐬀𐬑𐬴𐬥𐬎𐬯·𐬫𐬈𐬰𐬌𐬴𐬉·𐬠𐬀𐬎𐬎𐬀𐬌𐬧𐬙𐬌·𐬀𐬥𐬁𐬰𐬆𐬭𐬆𐬙𐬃·𐬑𐬴𐬥𐬏𐬙𐬃>
  text <𐬀𐬌𐬥𐬌𐬙𐬃·𐬀𐬝𐬠𐬌𐬱𐬙𐬃·𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬨𐬀𐬯𐬌𐬌𐬈𐬵𐬍𐬱·𐬀𐬵𐬨𐬁𐬝·𐬫𐬃·𐬀𐬊𐬘𐬌𐬌𐬈𐬵𐬍𐬱·𐬀𐬵𐬨𐬁𐬝·𐬫𐬃·𐬙𐬅𐬴𐬌𐬌𐬈𐬵𐬍𐬱·𐬀𐬵𐬨𐬁𐬝·𐬫𐬃>
  text <𐬀𐬨𐬀𐬎𐬎𐬀𐬯𐬙𐬀𐬭𐬃·𐬀𐬵𐬨𐬁𐬝·𐬫𐬃·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬀𐬭𐬃·𐬀𐬵𐬨𐬁𐬝·𐬫𐬃·𐬠𐬀𐬉𐬴𐬀𐬰𐬌𐬌𐬋𐬙𐬀𐬭𐬃>
  text <𐬀𐬵𐬨𐬁𐬝·𐬫𐬃>
  text <𐬫𐬁𐬯𐬐𐬆𐬭𐬆𐬯𐬙𐬀𐬭𐬃·𐬀𐬵𐬨𐬁𐬝>
  text <𐬫𐬀𐬚𐬀·𐬬𐬀𐬗𐬀·𐬟𐬭𐬀𐬨𐬭𐬀𐬎𐬎𐬁𐬌𐬭𐬈>
  text <𐬫𐬃·𐬨𐬀𐬜𐬆𐬨𐬆𐬨𐬗𐬍𐬝·𐬨𐬌𐬌𐬈𐬰𐬛𐬌𐬥𐬅𐬨>
  text <𐬠𐬀𐬉𐬎𐬎𐬀𐬥𐬌·𐬎𐬞𐬀𐬎𐬎𐬀𐬰𐬆𐬧𐬙𐬈𐬾>
  text <𐬁𐬀𐬝·𐬫𐬀𐬝·𐬁𐬞𐬋·𐬎𐬰𐬠𐬀𐬭𐬆𐬧𐬙𐬈·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀>
  text <𐬬𐬊𐬎𐬭𐬎𐬐𐬀𐬴𐬁𐬝·𐬓𐬀𐬭𐬆𐬥𐬀𐬯𐬗𐬀·𐬫𐬀𐬝·𐬨𐬀𐬰𐬛𐬀𐬜𐬁𐬙𐬆𐬨·𐬁𐬀𐬝·𐬟𐬭𐬀𐬴𐬏𐬯𐬆𐬧𐬙𐬌·𐬎𐬖𐬭𐬃·𐬀𐬴𐬁𐬎𐬥𐬅𐬨>
  text <𐬟𐬭𐬀𐬎𐬎𐬀𐬴𐬀𐬌𐬌𐬋·𐬞𐬀𐬊𐬌𐬭𐬍𐬱·𐬞𐬊𐬎𐬭𐬎𐬯𐬀𐬙𐬃·𐬞𐬀𐬊𐬌𐬭𐬍𐬱·𐬞𐬊𐬎𐬭𐬎𐬵𐬀𐬰𐬀𐬢𐬭𐬃·𐬞𐬀𐬊𐬌𐬭𐬍𐬱>
  text <𐬞𐬊𐬎𐬭𐬎𐬠𐬀𐬉𐬎𐬎𐬀𐬥𐬋>
  text <𐬁𐬞𐬆𐬨·𐬀𐬉𐬴𐬆𐬨𐬥𐬃·𐬵𐬀𐬎𐬎𐬁𐬌·𐬐𐬁𐬗𐬌𐬝·𐬥𐬁𐬟𐬁𐬌·𐬵𐬀𐬎𐬎𐬀𐬌𐬌𐬁𐬌·𐬬𐬍𐬯𐬈·𐬵𐬀𐬎𐬎𐬁𐬌·𐬰𐬀𐬧𐬙𐬀𐬎𐬎𐬈>
  text <𐬵𐬀𐬎𐬎𐬀𐬌𐬌𐬁𐬌·𐬛𐬀𐬌𐬦𐬵𐬀𐬎𐬎𐬈·𐬎𐬌𐬙𐬌𐬌𐬀𐬊𐬘𐬀𐬥𐬃𐬼>
  text <𐬓𐬀𐬉𐬞𐬀𐬌𐬚𐬈𐬥𐬋·𐬛𐬀𐬌𐬦𐬵𐬎𐬱·𐬥𐬌𐬜𐬁𐬙𐬀𐬉𐬗𐬀·𐬵𐬀𐬊𐬴𐬁𐬙𐬀𐬉𐬗𐬀𐬾>
  text <𐬙𐬃·𐬫𐬏𐬌𐬜𐬌𐬌𐬈𐬌𐬧𐬙𐬌·𐬞𐬆𐬴𐬀𐬥𐬁𐬵𐬎>
  text <𐬵𐬀𐬎𐬎𐬈·𐬀𐬯𐬀𐬵𐬌·𐬴𐬋𐬌𐬚𐬭𐬀𐬉𐬗𐬀>
  text <𐬫𐬀𐬚𐬀·𐬀𐬯𐬋·𐬨𐬀𐬉𐬚𐬀𐬥𐬆𐬨𐬗𐬀>
  text <𐬀𐬌𐬡𐬌𐬴𐬌𐬙𐬇𐬈·𐬛𐬀𐬜𐬁𐬭𐬀·𐬨𐬅𐬥𐬀𐬌𐬌𐬆𐬥·𐬀𐬵𐬈>
  text <𐬫𐬀𐬚𐬀𐬥𐬁·𐬙𐬀𐬑𐬨𐬋·𐬭𐬀𐬚𐬀𐬉𐬱𐬙𐬃>
  text <𐬵𐬎𐬱𐬵𐬅𐬨𐬠𐬆𐬭𐬆𐬙𐬀𐬝·𐬵𐬀𐬗𐬀·𐬴𐬀𐬉𐬙𐬁𐬝>
  text <𐬫𐬀𐬯𐬙𐬋𐬰𐬀𐬉𐬥𐬌𐬱·𐬞𐬀𐬌𐬙𐬌𐬖𐬥𐬍𐬙𐬀𐬾>
  text <𐬁𐬀𐬝·𐬫𐬃𐬯𐬗𐬀·𐬃𐬢𐬵𐬅𐬨·𐬥𐬌𐬎𐬎𐬁𐬥𐬆𐬧𐬙𐬈·𐬙𐬃·𐬁𐬞𐬆𐬨·𐬞𐬀𐬭𐬁𐬰𐬆𐬧𐬙𐬌·𐬵𐬀𐬎𐬎𐬁𐬌·𐬐𐬁𐬗𐬌𐬝>
  text <𐬥𐬁𐬟𐬁𐬌·𐬵𐬀𐬎𐬎𐬀𐬌𐬌𐬁𐬌·𐬬𐬍𐬯𐬈·𐬵𐬀𐬎𐬎𐬁𐬌·𐬰𐬀𐬧𐬙𐬀𐬎𐬎𐬈·𐬵𐬀𐬎𐬎𐬀𐬌𐬌𐬁𐬌·𐬛𐬀𐬌𐬦𐬵𐬀𐬎𐬎𐬈·𐬎𐬌𐬙𐬌𐬌𐬀𐬊𐬘𐬀𐬥𐬃𐬼>
  text <𐬓𐬀𐬉𐬞𐬀𐬌𐬚𐬈𐬥𐬋·𐬛𐬀𐬌𐬦𐬵𐬎𐬱·𐬟𐬭𐬀𐬜𐬁𐬙𐬀𐬉𐬗𐬀·𐬬𐬀𐬭𐬆𐬜𐬁𐬙𐬀𐬉𐬗𐬀𐬾>
  text <𐬁𐬀𐬝·𐬫𐬀𐬝·𐬠𐬀𐬎𐬎𐬀𐬌𐬙𐬌·𐬀𐬎𐬎𐬌𐬯𐬞𐬀𐬱𐬙𐬋>
  text <𐬯𐬁𐬯𐬙𐬀·𐬛𐬀𐬌𐬦𐬵𐬇𐬎𐬱·𐬵𐬀𐬨𐬋𐬑𐬴𐬀𐬚𐬭𐬋>
  text <𐬀𐬎𐬭𐬎𐬎𐬀𐬚𐬀𐬉𐬌𐬠𐬌𐬌𐬋·𐬞𐬀𐬭𐬋·𐬝𐬠𐬌𐬴𐬌𐬌𐬀𐬧𐬠𐬌𐬌𐬋>
  text <𐬙𐬃·𐬵𐬀𐬯𐬗𐬌𐬝·𐬎𐬞𐬀𐬰𐬠𐬀𐬌𐬌𐬈𐬌𐬙𐬈>
  text <𐬎𐬖𐬭𐬃·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬙𐬃·𐬵𐬉·𐬘𐬀𐬯𐬃𐬧𐬙𐬌·𐬀𐬎𐬎𐬀𐬦𐬵𐬈>
  text <𐬫𐬈𐬰𐬌𐬴𐬉·𐬠𐬀𐬎𐬎𐬀𐬌𐬧𐬙𐬌·𐬀𐬥𐬁𐬰𐬀𐬭𐬆𐬙𐬃·𐬑𐬴𐬥𐬏𐬙𐬃·𐬀𐬌𐬥𐬌𐬙𐬃·𐬀𐬝𐬠𐬌𐬱𐬙𐬃·𐬎𐬖𐬭𐬃>
  text <𐬀𐬴𐬁𐬎𐬥𐬅𐬨>
  text <𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬙𐬃·𐬛𐬌𐬨·𐬀𐬎𐬎𐬀·𐬥𐬌𐬟𐬭𐬁𐬎𐬎𐬀𐬌𐬌𐬈𐬧𐬙𐬈·𐬨𐬅𐬥𐬀𐬌𐬌𐬆𐬥·𐬀𐬵𐬈·𐬫𐬀𐬚𐬀·𐬥𐬁·𐬨𐬆𐬭𐬆𐬖𐬋·𐬵𐬎𐬞𐬀𐬭𐬆𐬥𐬋𐬾>
  text <𐬙𐬃·𐬵𐬉·𐬯𐬥𐬀𐬌𐬚𐬌𐬱𐬗𐬀·𐬬𐬀𐬭𐬆𐬚𐬀𐬯𐬗𐬀>
  text <𐬞𐬀𐬭𐬱𐬙𐬀𐬯𐬗𐬀·𐬞𐬀𐬌𐬭𐬌𐬎𐬎𐬁𐬭𐬀𐬯𐬗𐬀>
  text <𐬬𐬍𐬯𐬆𐬧𐬙𐬈·𐬞𐬀𐬌𐬭𐬌·𐬨𐬀𐬌𐬥𐬌𐬌𐬀𐬊𐬌𐬌𐬁𐬝>
  text <𐬛𐬭𐬎𐬘𐬀𐬝·𐬬𐬀𐬭𐬆𐬥𐬌𐬌𐬀𐬌𐬌𐬁𐬝𐬗𐬀·𐬛𐬭𐬎𐬎𐬋𐬌𐬚𐬌𐬌𐬁𐬝>
  text <𐬰𐬌𐬰𐬌𐬫𐬏𐬴𐬀𐬝𐬗𐬀·𐬐𐬀𐬌𐬌𐬀𐬜𐬁𐬝>
  text <𐬬𐬍𐬯𐬞𐬋𐬨𐬀𐬵𐬭𐬐𐬁𐬀𐬝𐬗𐬀·𐬞𐬀𐬌𐬭𐬌>
  text <𐬛𐬭𐬎𐬎𐬀𐬙𐬀𐬝·𐬫𐬀𐬝·𐬀𐬢𐬭𐬁𐬝·𐬨𐬀𐬌𐬥𐬌𐬌𐬀𐬊𐬝>
  text <𐬨𐬅𐬥𐬀𐬌𐬌𐬆𐬥·𐬀𐬵𐬈·𐬫𐬀𐬚𐬀·𐬥𐬁>
  text <𐬯𐬀𐬙𐬆𐬨𐬗𐬀·𐬵𐬀𐬰𐬀𐬢𐬭𐬆𐬨𐬗𐬀·𐬠𐬀𐬉𐬎𐬎𐬀𐬭𐬆𐬗𐬀>
  text <𐬞𐬀𐬌𐬭𐬌𐬱𐬙𐬀𐬥𐬅𐬨·𐬥𐬌𐬘𐬀𐬚𐬆𐬨·𐬵𐬌𐬌𐬁𐬝𐬾>
  text <𐬫𐬀𐬚𐬀·𐬥𐬋𐬌𐬝·𐬙𐬀𐬝·𐬞𐬀𐬌𐬙𐬌·𐬐𐬀𐬭𐬆𐬙𐬋·𐬵𐬎𐬟𐬭𐬀𐬢𐬵𐬀𐬭𐬱𐬙𐬋·𐬥𐬋𐬌𐬝·𐬬𐬀𐬰𐬭𐬋·𐬵𐬎𐬥𐬌𐬎𐬎𐬌𐬑𐬙𐬋>
  text <𐬥𐬋𐬌𐬝·𐬌𐬴𐬎𐬱·𐬓𐬁𐬚𐬀𐬑𐬙𐬋·𐬥𐬋𐬌𐬝·𐬀𐬭𐬱𐬙𐬌𐬱·𐬵𐬎𐬎𐬀𐬌𐬡𐬌𐬌𐬁𐬯𐬙𐬀·𐬥𐬋𐬌𐬝·𐬀𐬯𐬁𐬥𐬋·𐬀𐬭𐬆𐬨𐬋𐬴𐬏𐬙𐬋>
  text <𐬀𐬎𐬎𐬀𐬯𐬌𐬌𐬁𐬝𐬾>
  text <𐬬𐬍𐬯𐬆𐬧𐬙𐬈·𐬀𐬎𐬎𐬀𐬝·𐬬𐬍𐬯𐬆𐬧𐬙𐬀𐬉𐬗𐬀·𐬨𐬀𐬰𐬛𐬀𐬌𐬌𐬀𐬯𐬗𐬌𐬝·𐬀𐬌𐬭𐬌𐬨𐬈𐬀𐬢𐬵𐬀𐬜𐬋·𐬀𐬴𐬁𐬎𐬥𐬅𐬨>
  text <𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬀𐬎𐬎𐬀𐬝·𐬀𐬎𐬎𐬋·𐬰𐬌𐬑𐬴𐬥𐬃𐬢𐬵𐬆𐬨𐬥𐬃𐬼>
  text <𐬐𐬋·𐬥𐬋·𐬯𐬙𐬀𐬎𐬎𐬁𐬝·𐬐𐬋·𐬫𐬀𐬰𐬁𐬌𐬙𐬈·𐬫𐬀𐬎𐬎𐬀𐬉𐬗𐬀·𐬫𐬀𐬎𐬎𐬀𐬉𐬙𐬁𐬙𐬀𐬉𐬗𐬀𐬾>
  text <𐬁𐬯𐬥𐬃·𐬫𐬀𐬰𐬀𐬨𐬀𐬌𐬛𐬈·𐬨𐬀𐬥𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬉𐬥𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬀𐬊𐬳𐬌𐬌𐬀𐬧𐬙𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬭𐬎𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬯𐬎𐬐𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬌𐬙𐬌𐬐𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬞𐬁𐬞𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬞𐬀𐬯𐬨𐬀𐬥𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬞𐬙𐬆𐬭𐬆𐬘𐬁𐬙𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬎𐬎𐬀𐬯𐬗𐬀𐬭𐬁𐬙𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬗𐬀𐬢𐬭𐬀𐬢𐬵𐬁𐬗𐬅𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬀𐬎𐬎𐬀𐬴𐬍𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬆𐬛𐬭𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬃·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬧𐬗𐬌𐬱𐬙𐬃·𐬫𐬀𐬰𐬀𐬨𐬀𐬌𐬛𐬈·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬯𐬞𐬇𐬥𐬌𐬱𐬙𐬃·𐬫𐬀𐬰𐬀𐬨𐬀𐬌𐬛𐬈·𐬯𐬏𐬭𐬃>
  text <𐬫𐬀𐬰𐬀𐬨𐬀𐬌𐬛𐬈·𐬯𐬆𐬎𐬎𐬌𐬱𐬙𐬃·𐬫𐬀𐬰𐬀𐬨𐬀𐬌𐬛𐬈·𐬛𐬆𐬭𐬆𐬰𐬭𐬃·𐬫𐬀𐬰𐬀𐬨𐬀𐬌𐬛𐬈·𐬀𐬌𐬡𐬌𐬚𐬏𐬭𐬃>
  text <𐬫𐬀𐬰𐬀𐬨𐬀𐬌𐬛𐬈>
  text <𐬎𐬖𐬭𐬃·𐬫𐬀𐬰𐬀𐬨𐬀𐬌𐬛𐬈·𐬀𐬊𐬘𐬌𐬱𐬙𐬃·𐬫𐬀𐬰𐬀𐬨𐬀𐬌𐬛𐬈·𐬭𐬆𐬎𐬎𐬍𐬱·𐬫𐬀𐬰𐬀𐬨𐬀𐬌𐬛𐬈·𐬭𐬆𐬧𐬘𐬌𐬱𐬙𐬃>
  text <𐬫𐬀𐬰𐬀𐬨𐬀𐬌𐬛𐬈·𐬫𐬁𐬯𐬐𐬆𐬭𐬆𐬙𐬋·𐬫𐬀𐬰𐬀𐬨𐬀𐬌𐬛𐬈·𐬫𐬁𐬯𐬐𐬆𐬭𐬆𐬯𐬙𐬆𐬨𐬃·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬃·𐬰𐬍·𐬵𐬆𐬧𐬙𐬌·𐬫𐬁𐬯𐬐𐬆𐬭𐬆𐬯𐬙𐬆𐬨𐬃>
  text <𐬎𐬎𐬀𐬌𐬌𐬃·𐬨𐬀𐬥𐬌𐬎𐬎𐬃·𐬛𐬁𐬨𐬅𐬥>
  text <𐬫𐬃·𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱>
  text <𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬫𐬃·𐬙𐬀𐬜𐬀·𐬆𐬭𐬆𐬜𐬡𐬃·𐬵𐬌𐬱𐬙𐬆𐬧𐬙𐬀>
  text <𐬫𐬀𐬝·𐬨𐬀𐬌𐬥𐬌𐬌𐬏·𐬛𐬁𐬨𐬅𐬥·𐬛𐬀𐬌𐬜𐬍𐬙𐬆𐬨>
  text <𐬫𐬀𐬯𐬗𐬀·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬀𐬢𐬭𐬋𐬾>
  text <𐬫𐬀𐬝·𐬙𐬌𐬙𐬀𐬭𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬛𐬁𐬵𐬍𐬨·𐬀𐬴𐬀𐬵𐬈·𐬬𐬀𐬢𐬵𐬇𐬎𐬱>
  text <𐬀𐬧𐬙𐬀𐬭𐬆·𐬞𐬀𐬌𐬭𐬌𐬀𐬎𐬎𐬁𐬌𐬙𐬆𐬨>
  text <𐬬𐬊𐬵𐬎𐬗𐬀·𐬨𐬀𐬥𐬋·𐬁𐬙𐬀𐬭𐬱𐬗𐬀>
  text <𐬙𐬃·𐬵𐬉·𐬙𐬀𐬎𐬭𐬎𐬎𐬀𐬌𐬌𐬀𐬙𐬆𐬨·𐬝𐬠𐬀𐬉𐬴𐬃>
  text <𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬛𐬭𐬎𐬎𐬀𐬙𐬋>
  text <𐬫𐬀𐬝·𐬥𐬋𐬌𐬝·𐬁𐬞𐬋·𐬙𐬀𐬐𐬁𐬌𐬱·𐬯𐬙𐬀𐬌𐬌𐬀𐬝>
  text <𐬥𐬋𐬌𐬝·𐬎𐬭𐬎𐬎𐬀𐬭𐬃·𐬎𐬭𐬎𐬚𐬨𐬀𐬠𐬌𐬌𐬋𐬼>
  text <𐬵𐬀𐬐𐬀𐬝·𐬯𐬏𐬭𐬀𐬵𐬈·𐬛𐬀𐬚𐬎𐬴𐬋>
  text <𐬑𐬴𐬀𐬌𐬌𐬀𐬙𐬋·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬟𐬭𐬀𐬙𐬀𐬗𐬌𐬥·𐬁𐬞𐬋·𐬯𐬆𐬎𐬎𐬌𐬱𐬙𐬃>
  text <𐬎𐬰𐬎𐬑𐬴𐬌𐬌𐬅𐬥𐬗𐬀·𐬎𐬭𐬎𐬎𐬀𐬭𐬃𐬾>
  text <𐬬𐬍𐬯𐬞𐬃·𐬁𐬞𐬋·𐬫𐬀𐬰𐬀𐬨𐬀𐬌𐬛𐬈·𐬬𐬍𐬯𐬞𐬃·𐬎𐬭𐬎𐬎𐬀𐬭𐬃·𐬫𐬀𐬰𐬀𐬨𐬀𐬌𐬛𐬈·𐬬𐬍𐬯𐬞𐬃·𐬀𐬴𐬁𐬎𐬥𐬅𐬨>
  text <𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬁𐬨𐬇𐬥𐬌·𐬁𐬞𐬋·𐬫𐬀𐬰𐬀𐬨𐬀𐬌𐬛𐬈·𐬥𐬁𐬨𐬇𐬥𐬌·𐬎𐬭𐬎𐬎𐬀𐬭𐬃·𐬫𐬀𐬰𐬀𐬨𐬀𐬌𐬛𐬈·𐬥𐬁𐬨𐬇𐬥𐬌·𐬀𐬴𐬁𐬎𐬥𐬅𐬨>
  text <𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬍𐬯𐬞𐬀𐬥𐬅𐬨𐬗𐬀·𐬃𐬢𐬵𐬅𐬨·𐬞𐬀𐬊𐬌𐬭𐬌𐬌𐬀𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬌𐬜𐬀·𐬫𐬀𐬰𐬀𐬨𐬀𐬌𐬛𐬈>
  text <𐬟𐬭𐬀𐬎𐬎𐬀𐬴𐬍𐬨·𐬀𐬎𐬎𐬅𐬨·𐬫𐬅𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬨𐬀𐬰𐬌𐬱𐬙𐬅𐬨𐬗𐬀·𐬬𐬀𐬵𐬌𐬱𐬙𐬅𐬨𐬗𐬀·𐬯𐬭𐬀𐬉𐬱𐬙𐬅𐬨𐬗𐬀>
  text <𐬑𐬭𐬀𐬊𐬲𐬛𐬌𐬱𐬙𐬅𐬨𐬗𐬀·𐬑𐬭𐬀𐬚𐬡𐬌𐬱𐬙𐬅𐬨𐬗𐬀·𐬵𐬎𐬐𐬆𐬭𐬆𐬞𐬙𐬆𐬨𐬅𐬨𐬗𐬀·𐬀𐬴𐬁𐬝·𐬀𐬞𐬀𐬥𐬋𐬙𐬆𐬨𐬅𐬨𐬗𐬀𐬾>
  text <𐬫𐬈𐬦𐬵𐬈·𐬎𐬭𐬎𐬎𐬀·𐬨𐬅𐬚𐬭𐬋·𐬯𐬞𐬆𐬧𐬙𐬋>
  text <𐬀𐬎𐬭𐬎𐬴𐬋·𐬭𐬀𐬊𐬑𐬴𐬥𐬋·𐬟𐬭𐬁𐬛𐬆𐬭𐬆𐬯𐬭𐬋>
  text <𐬐𐬆𐬵𐬭𐬞𐬀𐬯𐬗𐬀·𐬫𐬃·𐬭𐬀𐬉𐬚𐬡𐬀𐬌𐬌𐬈𐬌𐬙𐬌>
  text <𐬯𐬭𐬍𐬭𐬃·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨>
  text <𐬬𐬆𐬭𐬆𐬰𐬛𐬃·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬼>
  text <𐬵𐬎𐬎𐬀𐬭𐬆𐬑𐬴𐬀𐬉𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬃·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨>
  text <𐬑𐬴𐬀𐬉𐬙𐬀𐬥𐬅𐬨·𐬬𐬆𐬭𐬆𐬰𐬌𐬛𐬋𐬌𐬚𐬭𐬀𐬥𐬅𐬨>
  text <𐬠𐬆𐬭𐬆𐬰𐬀𐬙𐬅𐬨·𐬀𐬌𐬡𐬌𐬌𐬁𐬨𐬀𐬥𐬅𐬨>
  text <𐬙𐬀𐬑𐬨𐬀𐬥𐬅𐬨·𐬁𐬵𐬏𐬌𐬭𐬌𐬌𐬀𐬥𐬅𐬨>
  text <𐬫𐬋𐬌·𐬀𐬌𐬚𐬌𐬌𐬈𐬘𐬀𐬢𐬵𐬋·𐬀𐬴𐬀𐬎𐬎𐬀𐬥𐬋𐬼>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬨𐬀𐬥𐬀𐬢𐬵𐬋>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬬𐬀𐬗𐬀𐬢𐬵𐬋>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬳𐬌𐬌𐬀𐬊𐬚𐬥𐬃𐬢𐬵𐬋>
  text <𐬫𐬀𐬉𐬴𐬅𐬨·𐬀𐬯𐬙𐬌·𐬵𐬀𐬨𐬆𐬨·𐬨𐬀𐬥𐬋>
  text <𐬵𐬀𐬨𐬆𐬨·𐬬𐬀𐬗𐬋·𐬵𐬀𐬨𐬆𐬨·𐬳𐬌𐬌𐬀𐬊𐬚𐬥𐬆𐬨>
  text <𐬵𐬀𐬨𐬋·𐬞𐬀𐬙𐬀𐬗𐬀·𐬟𐬭𐬀𐬯𐬁𐬯𐬙𐬀𐬗𐬀>
  text <𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬫𐬀𐬉𐬴𐬅𐬨·𐬀𐬌𐬥𐬌𐬌𐬋·𐬀𐬌𐬥𐬌𐬌𐬈𐬵𐬈>
  text <𐬎𐬭𐬎𐬎𐬁𐬥𐬆𐬨·𐬀𐬌𐬡𐬌𐬬𐬀𐬉𐬥𐬀𐬌𐬙𐬌>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬎𐬨𐬀𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬏𐬑𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬎𐬎𐬀𐬭𐬱𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬔𐬀𐬭𐬋𐬥𐬨𐬁𐬥𐬆𐬨>
  text <𐬫𐬀𐬉𐬴𐬅𐬨·𐬭𐬀𐬊𐬑𐬴𐬥𐬃𐬢𐬵𐬋·𐬞𐬀𐬧𐬙𐬁𐬥𐬋>
  text <𐬁𐬎𐬎𐬀𐬌𐬌𐬀𐬙𐬅𐬨·𐬀𐬎𐬎𐬌·𐬰𐬀𐬊𐬚𐬭𐬃𐬾>
  text <𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬫𐬅𐬨𐬗𐬀·𐬁𐬚𐬭𐬋·𐬎𐬭𐬎𐬎𐬁𐬰𐬌𐬱𐬙𐬀𐬵𐬈>
  text <𐬯𐬞𐬆𐬧𐬙𐬀𐬵𐬈·𐬬𐬌𐬌𐬁𐬑𐬀𐬥𐬀𐬵𐬈>
  text <𐬫𐬅𐬨𐬗𐬀·𐬯𐬭𐬀𐬊𐬴𐬀𐬵𐬈·𐬀𐬴𐬌𐬌𐬈𐬵𐬈>
  text <𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈>
  text <𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈>
  text <𐬫𐬅𐬨𐬗𐬀·𐬥𐬀𐬌𐬭𐬌𐬌𐬈𐬵𐬈·𐬯𐬀𐬢𐬵𐬀𐬵𐬈>
  text <𐬫𐬅𐬨𐬗𐬀·𐬭𐬀𐬴𐬥𐬀𐬊𐬱·𐬭𐬀𐬰𐬌𐬱𐬙𐬀𐬵𐬈>
  text <𐬫𐬅𐬨𐬗𐬀·𐬨𐬌𐬚𐬭𐬀𐬵𐬈·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬋𐬌𐬱·𐬫𐬅𐬨𐬗𐬀·𐬨𐬅𐬚𐬭𐬀𐬵𐬈·𐬯𐬞𐬆𐬧𐬙𐬀𐬵𐬈>
  text <𐬫𐬅𐬨𐬗𐬀·𐬀𐬴𐬥𐬋·𐬫𐬅𐬨𐬗𐬀·𐬁𐬞𐬋>
  text <𐬫𐬅𐬨𐬗𐬀·𐬰𐬆𐬨𐬋·𐬫𐬅𐬨𐬗𐬀·𐬎𐬭𐬎𐬎𐬀𐬭𐬀𐬌𐬌𐬃>
  text <𐬫𐬅𐬨𐬗𐬀·𐬔𐬇𐬎𐬱·𐬫𐬅𐬨𐬗𐬀·𐬔𐬀𐬌𐬌𐬈𐬵𐬈>
  text <𐬫𐬅𐬨𐬗𐬀·𐬯𐬙𐬀𐬊𐬌𐬌𐬋·𐬀𐬴𐬁𐬎𐬎𐬀𐬊𐬌𐬌𐬋𐬾>
  text <𐬔𐬀𐬌𐬌𐬈𐬵𐬈·𐬨𐬀𐬭𐬆𐬚𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌>
  text <𐬨𐬀𐬥𐬀𐬯𐬗𐬀·𐬔𐬏𐬱𐬙𐬀·𐬯𐬁𐬯𐬥𐬃𐬯𐬗𐬀>
  text <𐬫𐬀𐬵𐬨𐬀𐬝·𐬵𐬀𐬗𐬀·𐬟𐬭𐬁𐬚𐬡𐬆𐬭𐬆𐬯𐬀𐬝>
  text <𐬥𐬁𐬟𐬋·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬗𐬌𐬚𐬭𐬆𐬨·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬯𐬞𐬌𐬙𐬁𐬨𐬀𐬵𐬈·𐬌𐬜𐬀·𐬀𐬴𐬀𐬊𐬥𐬋·𐬀𐬴𐬍𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬞𐬀𐬊𐬌𐬭𐬌𐬌𐬁𐬌·𐬬𐬊𐬵𐬎·𐬨𐬀𐬨𐬥𐬁𐬥𐬁𐬌·𐬞𐬀𐬊𐬌𐬭𐬌𐬌𐬁𐬌·𐬬𐬊𐬵𐬎·𐬬𐬀𐬊𐬐𐬎𐬴𐬈·𐬞𐬀𐬊𐬌𐬭𐬌𐬌𐬁𐬌·𐬬𐬊𐬵𐬎>
  text <𐬬𐬁𐬎𐬎𐬆𐬭𐬆𐬰𐬎𐬴𐬈·𐬞𐬀𐬊𐬌𐬭𐬌𐬌𐬁𐬌·𐬀𐬚𐬀𐬎𐬭𐬎𐬥𐬈·𐬞𐬀𐬊𐬌𐬭𐬌𐬌𐬁𐬌·𐬭𐬀𐬚𐬀𐬉𐬱𐬙𐬁𐬌·𐬞𐬀𐬊𐬌𐬭𐬌𐬌𐬁𐬌·𐬬𐬁𐬯𐬙𐬭𐬌𐬌𐬁𐬌>
  text <𐬟𐬴𐬎𐬌𐬌𐬈𐬌𐬧𐬙𐬈·𐬞𐬀𐬊𐬌𐬭𐬌𐬌𐬁𐬌·𐬟𐬭𐬀𐬎𐬎𐬀𐬉𐬜𐬁𐬌·𐬞𐬀𐬊𐬌𐬭𐬌𐬌𐬁𐬌·𐬟𐬭𐬀𐬎𐬎𐬀𐬉𐬜𐬀𐬌𐬌𐬀𐬨𐬥𐬁𐬌·𐬞𐬀𐬊𐬌𐬭𐬌𐬌𐬁𐬌>
  text <𐬵𐬀𐬢𐬵𐬀𐬥𐬀𐬥𐬁𐬌·𐬞𐬀𐬊𐬌𐬭𐬌𐬌𐬁𐬌·𐬵𐬀𐬢𐬵𐬀𐬥𐬎𐬴𐬈·𐬔𐬅𐬨𐬗𐬀·𐬀𐬴𐬆𐬨𐬗𐬀·𐬎𐬑𐬜𐬆𐬨𐬗𐬀·𐬎𐬑𐬜𐬀𐬟𐬌𐬌𐬁𐬗𐬀>
  text <𐬯𐬭𐬀𐬊𐬴𐬆𐬨·𐬑𐬴𐬀𐬚𐬭𐬆𐬨𐬗𐬀·𐬬𐬍𐬯𐬞𐬀𐬗𐬀·𐬬𐬊𐬵𐬎·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬗𐬌𐬚𐬭𐬀𐬾>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬁𐬚𐬭𐬀𐬎𐬎𐬀·𐬫𐬋·𐬞𐬀𐬊𐬌𐬭𐬌𐬌𐬋·𐬭𐬀𐬚𐬀𐬉𐬱𐬙𐬃·𐬫𐬋·𐬞𐬀𐬊𐬌𐬭𐬌𐬌𐬋·𐬬𐬁𐬯𐬙𐬭𐬌𐬌𐬋>
  text <𐬟𐬴𐬎𐬌𐬌𐬅𐬯𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬗𐬌𐬚𐬭𐬆𐬨·𐬎𐬭𐬎𐬎𐬀𐬉𐬯𐬀𐬌𐬌𐬀𐬙𐬀>
  text <𐬛𐬀𐬉𐬎𐬎𐬁𐬀𐬝𐬗𐬀·𐬵𐬀𐬊𐬙𐬁𐬝·𐬨𐬀𐬳𐬌𐬌𐬁𐬀𐬝𐬗𐬀𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬯𐬙𐬋𐬌𐬱·𐬀𐬯𐬙𐬎𐬎𐬀𐬌𐬚𐬌𐬌𐬃·𐬯𐬙𐬀𐬊𐬝·𐬀𐬴𐬆𐬨·𐬥𐬁𐬌𐬯𐬙·𐬛𐬀𐬉𐬎𐬎𐬋·𐬟𐬭𐬀𐬊𐬭𐬆𐬥𐬀𐬙𐬀>
  text <𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬾>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬯𐬙𐬋𐬌𐬱·𐬀𐬯𐬙𐬎𐬎𐬀𐬌𐬚𐬌𐬌𐬃·𐬬𐬁𐬗𐬌𐬨·𐬀𐬊𐬑𐬙𐬀·𐬬𐬍𐬛𐬋𐬌𐬌𐬎𐬨>
  text <𐬀𐬵𐬎𐬭𐬋𐬝𐬐𐬀𐬉𐬴𐬆𐬨𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬯𐬙𐬋𐬌𐬱·𐬀𐬯𐬙𐬎𐬎𐬀𐬌𐬚𐬌𐬌𐬃·𐬬𐬁𐬗𐬌𐬨·𐬟𐬭𐬀𐬨𐬭𐬀𐬊𐬝·𐬬𐬍𐬛𐬋𐬌𐬌𐬎𐬨·𐬀𐬵𐬎𐬭𐬋𐬝𐬐𐬀𐬉𐬴𐬆𐬨𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬯𐬙𐬋𐬌𐬱·𐬀𐬯𐬙𐬎𐬎𐬀𐬌𐬚𐬌𐬌𐬃·𐬬𐬍𐬯𐬞𐬅𐬨·𐬛𐬀𐬉𐬎𐬎𐬋𐬛𐬁𐬙𐬆𐬨·𐬬𐬀𐬎𐬎𐬀𐬗𐬀·𐬀𐬌𐬌𐬈𐬯𐬥𐬌𐬌𐬅𐬨>
  text <𐬀𐬎𐬎𐬀𐬵𐬨𐬌𐬌𐬅𐬨𐬼>
  text <𐬫𐬋·𐬯𐬏𐬭𐬋·𐬬𐬍𐬯𐬞𐬋𐬵𐬎𐬘𐬌𐬌𐬁𐬌𐬙𐬌𐬱>
  text <𐬞𐬀𐬊𐬌𐬭𐬌𐬌𐬋·𐬝𐬐𐬀𐬉𐬴𐬋·𐬛𐬀𐬟𐬌𐬌𐬎𐬥𐬅𐬨𐬾>
  text <𐬫𐬀𐬵𐬨𐬌·𐬞𐬀𐬌𐬙𐬌·𐬬𐬍𐬯𐬞𐬆𐬨𐬨𐬅𐬚𐬭𐬆𐬨>
  text <𐬀𐬴𐬆𐬨·𐬯𐬭𐬀𐬎𐬎𐬋·𐬬𐬍𐬯𐬭𐬎𐬌𐬌𐬀𐬙𐬀𐬼>
  text <𐬀𐬵𐬎·𐬭𐬀𐬙𐬎𐬱𐬗𐬀·𐬔𐬀𐬉𐬚𐬀𐬥𐬅𐬨>
  text <𐬯𐬙𐬀𐬊𐬙𐬀·𐬀𐬴𐬀𐬵𐬈·𐬫𐬀𐬝·𐬨𐬀𐬰𐬌𐬱𐬙𐬀𐬵𐬈𐬗𐬀·𐬬𐬀𐬵𐬌𐬱𐬙𐬀𐬵𐬈𐬗𐬀·𐬯𐬭𐬀𐬉𐬱𐬙𐬀𐬵𐬈𐬗𐬀>
  text <𐬞𐬀𐬌𐬙𐬌𐬟𐬭𐬀𐬑𐬱𐬙𐬀𐬗𐬀·𐬛𐬀𐬉𐬥𐬀𐬌𐬌𐬁𐬌>
  text <𐬫𐬀𐬝·𐬵𐬀𐬌𐬙𐬌𐬥𐬅𐬨·𐬬𐬀𐬵𐬌𐬱𐬙𐬀𐬌𐬌𐬁𐬌𐬾>
  text <𐬫𐬌𐬨·𐬌𐬯𐬆𐬥·𐬀𐬨𐬆𐬴𐬃·𐬯𐬞𐬆𐬧𐬙𐬀>
  text <𐬬𐬍𐬯𐬞𐬈·𐬵𐬎𐬎𐬀𐬭𐬆𐬵𐬀𐬰𐬀𐬊𐬴𐬀>
  text <𐬟𐬭𐬀𐬊𐬭𐬆𐬝·𐬟𐬭𐬀𐬑𐬴𐬥𐬌·𐬀𐬎𐬎𐬌·𐬨𐬀𐬥𐬋>
  text <𐬰𐬭𐬀𐬰𐬛𐬁𐬙𐬋𐬌𐬝·𐬀𐬢𐬵𐬎𐬌𐬌𐬀𐬝·𐬵𐬀𐬗𐬀>
  text <𐬀𐬵𐬏𐬨·𐬭𐬀𐬙𐬏𐬨𐬗𐬀·𐬔𐬀𐬉𐬚𐬀𐬥𐬅𐬨>
  text <𐬯𐬙𐬀𐬊𐬙𐬁𐬭𐬆𐬨·𐬀𐬴𐬀𐬵𐬈·𐬫𐬀𐬝·𐬨𐬀𐬰𐬌𐬱𐬙𐬀𐬵𐬈𐬗𐬀·𐬬𐬀𐬵𐬌𐬱𐬙𐬀𐬵𐬈𐬗𐬀·𐬯𐬭𐬀𐬉𐬱𐬙𐬀𐬵𐬈𐬗𐬀>
  text <𐬞𐬀𐬌𐬙𐬌𐬟𐬭𐬀𐬑𐬱𐬙𐬁𐬭𐬆𐬨𐬗𐬀·𐬛𐬀𐬉𐬥𐬀𐬌𐬌𐬁𐬌·𐬫𐬀𐬝·𐬵𐬀𐬌𐬙𐬌𐬥𐬅𐬨·𐬬𐬀𐬵𐬌𐬱𐬙𐬀𐬌𐬌𐬁𐬌𐬾>
  text <𐬫𐬈𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬎𐬭𐬎𐬎𐬁𐬯𐬆𐬥·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀>
  text <𐬫𐬈𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬎𐬑𐬴𐬌𐬥·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀𐬼>
  text <𐬫𐬈𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬎𐬱𐬙𐬀𐬙𐬁𐬙𐬆𐬨·𐬥𐬌𐬨𐬭𐬀𐬎𐬎𐬀𐬧𐬙𐬀>
  text <𐬬𐬍𐬯𐬞𐬃·𐬯𐬞𐬆𐬧𐬙𐬋𐬛𐬁𐬙𐬃·𐬛𐬁𐬨𐬅𐬥𐬼>
  text <𐬎𐬱𐬙𐬀𐬥𐬋·𐬰𐬁𐬙𐬋·𐬁𐬚𐬭𐬀𐬎𐬎𐬀>
  text <𐬫𐬋·𐬯𐬞𐬌𐬙𐬁𐬨𐬋·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬟𐬭𐬁𐬥𐬋·𐬫𐬀𐬰𐬁𐬌𐬙𐬈·𐬰𐬀𐬊𐬚𐬭𐬁𐬠𐬌𐬌𐬋>
  text <𐬯𐬙𐬆𐬭𐬆𐬙𐬋𐬠𐬀𐬭𐬆𐬯𐬨𐬀·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬌𐬜𐬀·𐬀𐬞𐬅𐬨·𐬬𐬍𐬘𐬀𐬯𐬁𐬌𐬙𐬌>
  text <𐬬𐬀𐬢𐬎𐬵𐬌·𐬛𐬀𐬉𐬥𐬀·𐬨𐬁𐬰𐬛𐬀𐬌𐬌𐬀𐬯𐬥𐬌𐬱>
  text <𐬬𐬍𐬯𐬞𐬁𐬌𐬱·𐬀𐬎𐬎𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬌𐬜𐬀·𐬀𐬞𐬅𐬨·𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱·𐬟𐬭𐬀𐬜𐬁𐬝·𐬬𐬍𐬯𐬞𐬃·𐬟𐬭𐬀𐬙𐬆𐬨𐬀𐬙𐬁𐬙𐬋>
  text <𐬛𐬀𐬟𐬌𐬌𐬎𐬥𐬅𐬨·𐬫𐬀𐬊𐬰𐬀𐬌𐬧𐬙𐬍𐬱𐬗𐬀·𐬭𐬁𐬨𐬀𐬌𐬌𐬈𐬌𐬙𐬌𐬼>
  text <𐬌𐬜𐬀·𐬀𐬞𐬅𐬨·𐬥𐬀𐬞𐬃·𐬯𐬏𐬭𐬋·𐬟𐬭𐬀𐬜𐬁𐬝·𐬬𐬍𐬯𐬞𐬃·𐬟𐬭𐬀𐬙𐬆𐬨𐬀𐬙𐬁𐬙𐬋·𐬛𐬀𐬟𐬌𐬌𐬎𐬥𐬅𐬨>
  text <𐬫𐬀𐬊𐬰𐬀𐬌𐬧𐬙𐬍𐬱𐬗𐬀>
  text <𐬥𐬌𐬌𐬁𐬯𐬁𐬌𐬙𐬈𐬼>
  text <𐬨𐬀𐬌𐬜𐬌𐬌𐬋𐬌𐬨𐬃𐬢𐬵𐬀𐬵𐬈·𐬁𐬭𐬁𐬯𐬙𐬌𐬌𐬈𐬵𐬈·𐬌𐬜𐬀·𐬀𐬴𐬀𐬊𐬥𐬋·𐬀𐬴𐬍𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀>
  text <𐬫𐬀𐬰𐬀𐬨𐬀𐬌𐬛𐬈>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬰𐬀𐬭𐬀𐬚𐬎𐬱𐬙𐬭𐬁𐬌>
  text <𐬨𐬅𐬚𐬭𐬆𐬨𐬗𐬀·𐬔𐬏𐬱𐬙𐬀·𐬯𐬁𐬯𐬥𐬃𐬯𐬗𐬀𐬾>
  text <𐬀𐬯𐬨𐬋·𐬓𐬀𐬥𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬥𐬋·𐬓𐬀𐬥𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬎𐬎𐬀𐬌𐬌𐬁𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬭𐬴𐬀𐬝𐬔𐬇𐬎𐬱·𐬞𐬀𐬭𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬎𐬀𐬯𐬙𐬋𐬌𐬱·𐬯𐬥𐬀𐬊𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬌𐬯𐬎𐬎𐬀𐬙𐬋·𐬬𐬀𐬭𐬁𐬰𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬀𐬉𐬥𐬀𐬵𐬈·𐬀𐬵𐬏𐬨𐬯𐬙𐬏𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬯𐬀𐬙𐬋𐬀𐬉𐬚𐬭𐬌𐬌𐬋>
  text <𐬟𐬭𐬀𐬑𐬱𐬙𐬀𐬙𐬀·𐬞𐬀𐬌𐬙𐬌·𐬁𐬌𐬌𐬀·𐬰𐬆𐬨𐬁𐬼>
  text <𐬞𐬆𐬭𐬆𐬌𐬛𐬌𐬜𐬀𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬯𐬨𐬁𐬥𐬀𐬭𐬀𐬵𐬈·𐬞𐬀𐬉𐬴𐬀𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬭𐬀𐬊𐬗𐬀𐬢𐬵𐬋·𐬟𐬭𐬁𐬥𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬋𐬭𐬀𐬊𐬗𐬀𐬢𐬵𐬋·𐬟𐬭𐬁𐬥𐬌𐬌𐬈𐬌𐬌𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬭𐬆𐬯𐬨𐬋𐬭𐬀𐬊𐬗𐬀𐬢𐬵𐬋·𐬟𐬭𐬁𐬥𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬌𐬯𐬀𐬝𐬬𐬁𐬯𐬙𐬭𐬀𐬵𐬈·𐬰𐬀𐬭𐬀𐬚𐬎𐬱𐬙𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬭𐬎𐬎𐬀𐬙𐬀𐬝𐬥𐬀𐬭𐬀𐬵𐬈·𐬰𐬀𐬭𐬀𐬚𐬎𐬱𐬙𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬎𐬀𐬭𐬆𐬗𐬌𐬚𐬭𐬀𐬵𐬈·𐬰𐬀𐬭𐬀𐬚𐬎𐬱𐬙𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬉𐬎𐬎𐬀𐬝𐬠𐬋𐬌𐬱·𐬙𐬀𐬑𐬨𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬚𐬭𐬌𐬨𐬌𐬚𐬡𐬀𐬙𐬋·𐬯𐬞𐬌𐬙𐬁𐬨𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬃𐬢𐬵𐬀𐬵𐬈·𐬰𐬀𐬌𐬭𐬌𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬀𐬎𐬎𐬋𐬌𐬱·𐬬𐬍𐬱𐬙𐬁𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈>
  text <𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈>
  text <𐬫𐬋·𐬛𐬭𐬎𐬗𐬀·𐬞𐬀𐬎𐬭𐬎𐬎𐬅𐬥𐬗𐬀·𐬀𐬴𐬁𐬌·𐬭𐬀𐬎𐬎𐬋·𐬫𐬀𐬉𐬴𐬀·𐬫𐬋·𐬛𐬭𐬎𐬗𐬀·𐬞𐬀𐬎𐬭𐬎𐬎𐬅𐬥𐬗𐬀·𐬀𐬴𐬁𐬌·𐬭𐬀𐬎𐬎𐬋>
  text <𐬬𐬍𐬎𐬎𐬀𐬉𐬜𐬀>
  text <𐬫𐬋·𐬠𐬁𐬰𐬎𐬱𐬗𐬀·𐬎𐬞𐬀𐬯𐬙𐬀𐬗𐬀>
  text <𐬬𐬍𐬯𐬀𐬙𐬀·𐬀𐬌𐬦𐬵𐬃·𐬛𐬀𐬉𐬥𐬀𐬌𐬌𐬃>
  text <𐬫𐬀𐬝·𐬀𐬵𐬎𐬭𐬋𐬌𐬱·𐬰𐬀𐬭𐬀𐬚𐬎𐬱𐬙𐬭𐬋𐬌𐬱𐬼>
  text <𐬫𐬋·𐬵𐬍𐬨·𐬯𐬙𐬁𐬙𐬅𐬨·𐬵𐬌𐬙𐬅𐬨·𐬵𐬀𐬌𐬙𐬍𐬨>
  text <𐬎𐬰𐬎𐬎𐬀𐬲𐬀𐬝·𐬵𐬀𐬗𐬀·𐬵𐬌𐬥𐬏𐬌𐬡𐬌𐬌𐬋>
  text <𐬥𐬍𐬵𐬍𐬨·𐬛𐬀𐬯𐬙𐬀·𐬨𐬀𐬌𐬜𐬌𐬌𐬋𐬌𐬴𐬁𐬜𐬆𐬨>
  text <𐬠𐬆𐬭𐬆𐬰𐬌𐬭𐬁𐬰𐬆𐬨·𐬀𐬟𐬭𐬀𐬐𐬀𐬜𐬀𐬎𐬎𐬀𐬌𐬙𐬍𐬨·𐬀𐬴𐬀𐬊𐬥𐬍𐬨>
  text <𐬚𐬭𐬅𐬟𐬜𐬅𐬨·𐬔𐬇𐬎𐬱𐬗𐬀·𐬬𐬁𐬯𐬙𐬭𐬀𐬵𐬈𐬗𐬀>
  text <𐬟𐬭𐬌𐬚𐬅𐬨·𐬔𐬇𐬎𐬱𐬗𐬀·𐬬𐬁𐬯𐬙𐬭𐬀𐬵𐬈𐬗𐬀𐬾>
  text <𐬰𐬀𐬌𐬭𐬌𐬎𐬎𐬀𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬎𐬑𐬙𐬀𐬎𐬎𐬀𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬭𐬍𐬭𐬀𐬊𐬑𐬴𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬆𐬭𐬆𐬯𐬀𐬊𐬑𐬴𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬥𐬁𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬭𐬁𐬰𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬍𐬘𐬀𐬭𐬀𐬵𐬈·𐬯𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬎𐬘𐬀𐬯𐬭𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬆𐬭𐬆𐬰𐬌𐬌𐬀𐬭𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬌𐬲𐬌𐬌𐬀𐬭𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬚𐬎𐬎𐬀𐬭𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬲𐬌𐬌𐬀𐬭𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬥𐬀𐬞𐬙𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬲𐬁𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬠𐬁𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬌𐬯𐬙𐬀𐬭𐬀𐬊𐬱·𐬥𐬀𐬊𐬙𐬀𐬌𐬭𐬌𐬌𐬁𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬱𐬵𐬅𐬨𐬬𐬀𐬭𐬆𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬴𐬋𐬐𐬀𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬎𐬎𐬀𐬥𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬞𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬛𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬗𐬌𐬚𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬓𐬀𐬭𐬆𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬯𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬰𐬀𐬧𐬙𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬙𐬆𐬭𐬆𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬵𐬎𐬳𐬌𐬌𐬀𐬊𐬚𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬌𐬴𐬌𐬳𐬌𐬌𐬀𐬊𐬚𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬀𐬵𐬈·𐬯𐬞𐬆𐬧𐬙𐬋𐬜𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬀𐬯𐬙𐬀𐬎𐬎𐬀𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬁𐬭𐬀𐬯𐬨𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬴𐬀𐬊𐬱𐬙𐬭𐬀𐬵𐬈·𐬵𐬎𐬎𐬋𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬘𐬁𐬨𐬁𐬯𐬞𐬀𐬵𐬈·𐬵𐬎𐬎𐬋𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬎𐬎𐬁𐬭𐬀𐬊𐬱𐬙𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬵𐬎𐬳𐬌𐬌𐬀𐬊𐬚𐬥𐬀𐬵𐬈·𐬟𐬭𐬁𐬴𐬀𐬊𐬱𐬙𐬭𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬓𐬁𐬛𐬀𐬉𐬥𐬀𐬵𐬈·𐬟𐬭𐬁𐬴𐬀𐬊𐬱𐬙𐬭𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬢𐬵𐬀𐬎𐬭𐬎𐬴𐬋·𐬘𐬁𐬨𐬁𐬯𐬞𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬭𐬴𐬥𐬀𐬵𐬈·𐬵𐬀𐬢𐬵𐬀𐬎𐬭𐬎𐬴𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬥𐬆𐬨𐬀𐬢𐬵𐬋·𐬀𐬎𐬎𐬁𐬭𐬀𐬊𐬱𐬙𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬖𐬀𐬥𐬅𐬨𐬗𐬀·𐬓𐬀𐬟𐬥𐬀𐬥𐬅𐬨·𐬀𐬖𐬀𐬥𐬅𐬨𐬗𐬀·𐬛𐬀𐬉𐬯𐬀𐬥𐬅𐬨·𐬀𐬖𐬀𐬥𐬅𐬨𐬗𐬀>
  text <𐬀𐬊𐬌𐬟𐬭𐬀𐬥𐬅𐬨·𐬀𐬖𐬀𐬥𐬅𐬨𐬗𐬀·𐬞𐬀𐬌𐬭𐬌𐬐𐬀𐬥𐬅𐬨𐬾>
  text <𐬨𐬅𐬚𐬭𐬀𐬎𐬎𐬁𐬐𐬀𐬵𐬈·𐬯𐬁𐬌𐬨𐬎𐬲𐬋𐬌𐬱·𐬀𐬉𐬚𐬭𐬀𐬞𐬀𐬙𐬋𐬌𐬱·𐬵𐬀𐬨𐬌𐬜𐬞𐬀𐬙𐬋𐬌𐬱·𐬀𐬴𐬀𐬊𐬥𐬋>
  text <𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬋·𐬟𐬭𐬀𐬉𐬱𐬙𐬆𐬨·𐬎𐬯𐬀𐬖𐬀𐬥𐬅𐬨·𐬔𐬁𐬚𐬭𐬋𐬭𐬀𐬌𐬌𐬀𐬧𐬙𐬅𐬨>
  text <𐬀𐬴𐬆𐬨𐬀𐬊𐬖𐬀𐬥𐬅𐬨·𐬀𐬥𐬀𐬴𐬀𐬊𐬥𐬅𐬨·𐬀𐬥𐬀𐬵𐬎𐬥𐬅𐬨·𐬀𐬭𐬀𐬙𐬎𐬥𐬅𐬨·𐬯𐬌𐬨𐬀𐬥𐬅𐬨>
  text <𐬀𐬎𐬎𐬀𐬯𐬗𐬀𐬯𐬙𐬋𐬟𐬭𐬀𐬎𐬎𐬀𐬴𐬌𐬥𐬅𐬨·𐬀𐬎𐬎𐬀𐬘𐬀𐬖𐬥𐬀𐬝·𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬴𐬀𐬎𐬎𐬀𐬐𐬀𐬭𐬆𐬱𐬙𐬀𐬵𐬈>
  text <𐬝𐬠𐬀𐬉𐬴𐬀𐬢𐬵𐬋𐬾>
  text <𐬀𐬴𐬀𐬯𐬙𐬎𐬎𐬋·𐬨𐬀𐬌𐬜𐬌𐬌𐬋𐬌𐬨𐬃𐬢𐬵𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬎𐬎𐬀𐬭𐬆𐬚𐬭𐬀𐬠𐬀𐬢𐬵𐬋·𐬭𐬁𐬱𐬙𐬀𐬭𐬆𐬬𐬀𐬖𐬆𐬧𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬏𐬜𐬭𐬀𐬵𐬈·𐬛𐬁𐬰𐬔𐬭𐬁𐬯𐬞𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬠𐬀𐬎𐬭𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬭𐬯𐬥𐬀𐬵𐬈·𐬰𐬠𐬀𐬎𐬭𐬎𐬎𐬀𐬌𐬚𐬌𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬀𐬑𐬨𐬀𐬵𐬈·𐬙𐬀𐬥𐬎𐬨𐬅𐬚𐬭𐬀𐬵𐬈>
  text <𐬛𐬀𐬭𐬴𐬌𐬛𐬭𐬀𐬊𐬱·𐬁𐬵𐬏𐬌𐬭𐬌𐬌𐬈𐬵𐬈>
  text <𐬫𐬈𐬦𐬵𐬈·𐬥𐬨𐬁𐬥𐬈·𐬀𐬴𐬌𐬱·𐬬𐬀𐬢𐬎𐬵𐬌>
  text <𐬯𐬭𐬍𐬭𐬀·𐬑𐬴𐬋𐬌𐬚𐬥𐬌·𐬟𐬭𐬀𐬗𐬀𐬭𐬀𐬉𐬙𐬀>
  text <𐬐𐬀𐬌𐬥𐬍𐬥𐬋·𐬐𐬆𐬵𐬭𐬞𐬀·𐬯𐬭𐬍𐬭𐬀𐬌𐬌𐬃>
  text <𐬀𐬱𐬀𐬨𐬀𐬌𐬌𐬃·𐬵𐬎𐬭𐬀𐬊𐬜𐬀𐬌𐬌𐬃>
  text <𐬎𐬯𐬐𐬁𐬝·𐬫𐬁𐬯𐬙𐬀𐬌𐬌𐬃·𐬆𐬭𐬆𐬰𐬎𐬎𐬀𐬌𐬚𐬌𐬌𐬋>
  text <𐬭𐬀𐬉𐬎𐬎𐬀𐬝·𐬗𐬌𐬚𐬭𐬆𐬨·𐬁𐬰𐬁𐬙𐬀𐬌𐬌𐬃𐬼>
  text <𐬫𐬋·𐬀𐬰𐬔𐬀𐬙𐬋·𐬀𐬭𐬆𐬰𐬌𐬌𐬀𐬌𐬌𐬃>
  text <𐬵𐬀𐬎𐬎𐬀𐬉𐬌𐬠𐬌𐬌𐬀·𐬠𐬁𐬰𐬎𐬠𐬌𐬌𐬀>
  text <𐬙𐬀𐬥𐬎𐬌𐬌𐬈·𐬭𐬀𐬎𐬎𐬋·𐬀𐬉𐬴𐬌𐬱𐬙𐬋>
  text <𐬫𐬋·𐬀𐬰𐬔𐬀𐬙𐬋·𐬀𐬭𐬆𐬰𐬌𐬌𐬀𐬌𐬌𐬃>
  text <𐬵𐬀𐬎𐬎𐬀𐬉𐬌𐬠𐬌𐬌𐬀·𐬠𐬁𐬰𐬎𐬠𐬌𐬌𐬀>
  text <𐬵𐬀𐬨𐬆𐬭𐬆𐬚𐬆𐬨·𐬞𐬀𐬌𐬙𐬌·𐬫𐬏𐬌𐬜𐬌𐬱𐬙𐬋𐬾>
  text <𐬬𐬍𐬭𐬁𐬯𐬞𐬀𐬵𐬈·𐬐𐬀𐬭𐬯𐬥𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬰𐬁𐬙𐬀𐬵𐬈·𐬐𐬀𐬭𐬯𐬥𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬌𐬌𐬀𐬊𐬜𐬀𐬵𐬈·𐬐𐬀𐬭𐬯𐬥𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬢𐬵𐬇𐬎𐬱·𐬀𐬭𐬴𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬴𐬌𐬌𐬈𐬵𐬈·𐬬𐬌𐬌𐬁𐬑𐬀𐬥𐬀𐬵𐬈·𐬫𐬁𐬯𐬐𐬆𐬭𐬆𐬯𐬙𐬆𐬨𐬀𐬵𐬈·𐬨𐬀𐬰𐬛𐬀𐬌𐬌𐬀𐬯𐬥𐬀𐬥𐬅𐬨𐬼>
  text <𐬛𐬁𐬭𐬀𐬌𐬌𐬀𐬝𐬭𐬀𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬌𐬌𐬀𐬝𐬭𐬀𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬐𐬁𐬭𐬀𐬌𐬌𐬀𐬝𐬭𐬀𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬭𐬴𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬌𐬌𐬀𐬭𐬴𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬌𐬀𐬭𐬴𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬨𐬭𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬗𐬀𐬨𐬭𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬭𐬁𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬛𐬭𐬁𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬬𐬀𐬢𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬴𐬁𐬎𐬎𐬀𐬑𐬴𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬆𐬨𐬋𐬬𐬀𐬢𐬵𐬇𐬎𐬱·𐬬𐬀𐬉𐬜𐬀𐬌𐬌𐬀𐬢𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬀𐬉𐬯𐬀𐬜𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬁𐬎𐬎𐬀𐬢𐬵𐬇𐬎𐬱·𐬠𐬌𐬎𐬎𐬀𐬧𐬛𐬀𐬢𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬘𐬀𐬭𐬋𐬛𐬀𐬦𐬵𐬇𐬎𐬱·𐬞𐬀𐬌𐬭𐬌𐬱𐬙𐬏𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬆𐬭𐬆𐬨𐬌𐬌𐬀𐬰𐬛𐬀𐬥𐬀𐬵𐬈·𐬁𐬌𐬚𐬡𐬌𐬌𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬆𐬭𐬆𐬰𐬌𐬴𐬥𐬀𐬊𐬱·𐬀𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬯𐬎𐬞𐬌𐬙𐬇𐬎𐬱·𐬀𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬙𐬎𐬎𐬀𐬝𐬆𐬭𐬆𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬔𐬀𐬊𐬞𐬌𐬎𐬎𐬀𐬢𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬅𐬨𐬠𐬀𐬭𐬆𐬚𐬭𐬋·𐬬𐬀𐬢𐬵𐬎𐬎𐬅𐬨·𐬙𐬀𐬑𐬨𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬙𐬀𐬊𐬚𐬭𐬋·𐬬𐬀𐬵𐬌𐬱𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬊𐬎𐬭𐬎𐬜𐬁𐬑𐬱𐬙𐬋𐬌𐬱·𐬑𐬱𐬙𐬁𐬎𐬎𐬀𐬉𐬥𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬑𐬴𐬎𐬎𐬌𐬡𐬭𐬁𐬯𐬞𐬀𐬥𐬀𐬵𐬈·𐬑𐬱𐬙𐬁𐬎𐬎𐬀𐬉𐬥𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬌𐬌𐬋𐬀𐬯𐬙𐬋𐬌𐬱·𐬞𐬊𐬎𐬭𐬎𐬜𐬁𐬑𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬎𐬀𐬯𐬙𐬋𐬌𐬱·𐬞𐬊𐬎𐬭𐬎𐬜𐬁𐬑𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬌𐬌𐬀𐬜𐬁𐬯𐬙𐬋𐬌𐬱·𐬞𐬊𐬎𐬭𐬎𐬜𐬁𐬑𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬎𐬎𐬀𐬰𐬛𐬀𐬢𐬵𐬋·𐬞𐬊𐬎𐬭𐬎𐬜𐬁𐬑𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬭𐬏𐬜𐬀𐬊𐬱·𐬞𐬊𐬎𐬭𐬎𐬜𐬁𐬑𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬑𐬴𐬀𐬚𐬭𐬋𐬗𐬌𐬥𐬀𐬢𐬵𐬋·𐬑𐬴𐬋𐬌𐬡𐬭𐬁𐬯𐬞𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬁𐬵𐬎𐬭𐬀𐬵𐬈·𐬘𐬍𐬱𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬌𐬌𐬀𐬰𐬆𐬧𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬇𐬥𐬀𐬢𐬵𐬋·𐬟𐬭𐬁𐬌𐬌𐬀𐬰𐬆𐬧𐬙𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬘𐬀𐬭𐬋𐬬𐬀𐬢𐬵𐬇𐬎𐬱·𐬟𐬭𐬁𐬌𐬌𐬀𐬰𐬆𐬧𐬙𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬎𐬎𐬀𐬰𐬛𐬀𐬢𐬵𐬋·𐬚𐬭𐬌𐬙𐬀𐬵𐬈·𐬯𐬁𐬌𐬲𐬛𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬭𐬀𐬊𐬗𐬀𐬢𐬵𐬋·𐬬𐬀𐬭𐬀𐬐𐬀𐬯𐬁𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬆𐬘𐬀𐬢𐬎𐬵𐬀𐬙𐬋·𐬙𐬏𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬯𐬌𐬥𐬆𐬨𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬎𐬑𐬙𐬁𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬳𐬌𐬌𐬀𐬊𐬚𐬥𐬀𐬵𐬈·𐬔𐬀𐬌𐬌𐬀𐬜𐬁𐬯𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬥𐬆𐬨𐬀𐬢𐬵𐬋·𐬐𐬀𐬙𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬎𐬀𐬰𐬛𐬀𐬢𐬵𐬋·𐬐𐬀𐬙𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬯𐬀𐬭𐬆𐬜𐬀𐬵𐬈·𐬀𐬴𐬀𐬯𐬀𐬌𐬭𐬌𐬌𐬅𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬯𐬀𐬭𐬆𐬜𐬀𐬵𐬈·𐬘𐬀𐬌𐬭𐬌𐬌𐬅𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬗𐬁𐬑𐬴𐬥𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬌𐬌𐬁𐬎𐬎𐬀𐬯𐬞𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬊𐬎𐬭𐬎𐬱𐬙𐬋𐬌𐬱·𐬐𐬀𐬎𐬎𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬀𐬭𐬆𐬯𐬨𐬀𐬞𐬀𐬵𐬈·𐬘𐬀𐬧𐬥𐬀𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬥𐬀𐬥𐬀𐬭𐬁𐬯𐬙𐬋𐬌𐬱·𐬞𐬀𐬉𐬴𐬀𐬙𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬭𐬀𐬰𐬛𐬁𐬙𐬋𐬌𐬱·𐬞𐬀𐬉𐬴𐬀𐬙𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬉𐬎𐬎𐬀𐬥𐬋𐬌𐬱·𐬬𐬊𐬵𐬎𐬥𐬆𐬨𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬆𐬭𐬆𐬰𐬎𐬎𐬃·𐬯𐬭𐬏𐬙𐬋𐬯𐬞𐬁𐬛𐬃·𐬀𐬴𐬀𐬊𐬥𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬭𐬀𐬌𐬌𐬀𐬢𐬵𐬃·𐬯𐬞𐬆𐬧𐬙𐬋𐬑𐬭𐬀𐬙𐬎𐬎𐬃·𐬀𐬴𐬀𐬊𐬥𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬭𐬴𐬥𐬋𐬌𐬱·𐬬𐬁𐬔𐬆𐬭𐬆𐬰𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬗𐬌𐬌𐬈𐬵𐬈·𐬙𐬀𐬎𐬭𐬎𐬎𐬀𐬉𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬵𐬨𐬀𐬉𐬜𐬁𐬙𐬀𐬵𐬈·𐬨𐬅𐬚𐬭𐬀𐬎𐬎𐬁𐬐𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬱𐬙𐬭𐬀𐬵𐬈·𐬯𐬀𐬜𐬀𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬛𐬀𐬦𐬵𐬎𐬯𐬭𐬏𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬦𐬵𐬎𐬟𐬭𐬁𐬛𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬞𐬋𐬞𐬀𐬜𐬋·𐬨𐬀𐬑𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬌𐬀𐬢𐬵𐬀𐬭𐬋·𐬨𐬀𐬑𐬱𐬙𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬱𐬙𐬁𐬰𐬀𐬧𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬯𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬁𐬎𐬭𐬎𐬎𐬀𐬉𐬚𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬋𐬓𐬀𐬭𐬆𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬭𐬴𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬀𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬯𐬥𐬁𐬐𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬓𐬀𐬥𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬉𐬥𐬁𐬎𐬎𐬀𐬰𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬆𐬘𐬀𐬊𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬡𐬌𐬓𐬀𐬭𐬆𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬌𐬌𐬀𐬰𐬀𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬭𐬆𐬜𐬁𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬁𐬰𐬌𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬓𐬁𐬑𐬴𐬀𐬚𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬋𐬞𐬀𐬊𐬌𐬭𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬙𐬎𐬎𐬀𐬝𐬆𐬭𐬆𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬵𐬎𐬔𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬢𐬵𐬎𐬌𐬌𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬊𐬭𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬊𐬭𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬅𐬰𐬛𐬭𐬁𐬎𐬎𐬀𐬢𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬭𐬍𐬭𐬁𐬎𐬎𐬀𐬢𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬌𐬌𐬏𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬏𐬭𐬋𐬫𐬀𐬰𐬀𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬆𐬭𐬆𐬜𐬡𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬑𐬴𐬁𐬥𐬋·𐬬𐬍𐬜𐬌𐬯𐬭𐬀𐬎𐬎𐬀𐬢𐬵𐬋·𐬛𐬏𐬭𐬀𐬉𐬯𐬭𐬏𐬙𐬀𐬵𐬈·𐬠𐬆𐬭𐬆𐬰𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬢𐬵𐬎𐬜𐬁𐬙𐬀𐬵𐬈·𐬓𐬀𐬜𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬰𐬌𐬌𐬈𐬵𐬈·𐬬𐬀𐬢𐬵𐬎𐬜𐬁𐬙𐬀𐬌𐬌𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬆𐬨𐬫𐬈𐬦𐬵𐬈𐬭𐬀𐬊𐬗𐬃·𐬥𐬅𐬨𐬀·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨𐬫𐬈𐬦𐬵𐬈𐬬𐬀𐬭𐬆𐬰𐬀·𐬥𐬅𐬨𐬀·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨·𐬫𐬀𐬵𐬨𐬁𐬌𐬎𐬱𐬙𐬀·𐬥𐬅𐬨𐬀·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋𐬌𐬱𐬙𐬀𐬵𐬈·𐬟𐬭𐬌𐬌𐬁𐬥𐬀𐬥𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬯𐬨𐬁𐬥𐬀𐬭𐬀𐬵𐬈𐬗𐬀·𐬞𐬀𐬉𐬴𐬀𐬙𐬀𐬢𐬵𐬋·𐬞𐬀𐬌𐬙𐬌𐬱𐬙𐬁𐬙𐬇𐬈·𐬥𐬁𐬟𐬌𐬌𐬋𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬯𐬞𐬌𐬙𐬋𐬌𐬱·𐬎𐬯𐬞𐬅𐬯𐬥𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬆𐬭𐬆𐬰𐬭𐬁𐬯𐬞𐬀𐬵𐬈·𐬎𐬯𐬞𐬅𐬯𐬥𐬀𐬊𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬯𐬀𐬜𐬁𐬥𐬋·𐬨𐬀𐬰𐬛𐬀𐬌𐬌𐬀𐬯𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬛𐬀𐬝𐬬𐬀𐬢𐬵𐬇𐬎𐬱·𐬯𐬙𐬌𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬭𐬀𐬊𐬗𐬀𐬯𐬗𐬀𐬉𐬴𐬨𐬀𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬎𐬀𐬭𐬆𐬗𐬀𐬉𐬴𐬨𐬀𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬯𐬭𐬏𐬙𐬁𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬭𐬏𐬙𐬁𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬀𐬭𐬆𐬨𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬭𐬏𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬵𐬎𐬎𐬀𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬗𐬀𐬚𐬡𐬀𐬭𐬆𐬯𐬞𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬀𐬡𐬭𐬁𐬨𐬀𐬉𐬴𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬊𐬭𐬀𐬊𐬯𐬀𐬵𐬈·𐬐𐬀𐬊𐬴𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬍𐬥𐬁𐬯𐬞𐬀𐬵𐬈·𐬐𐬀𐬉𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬛𐬀𐬝𐬥𐬀𐬭𐬀𐬵𐬈·𐬔𐬭𐬀𐬎𐬎𐬁𐬭𐬀𐬙𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬱𐬙𐬭𐬀𐬵𐬈·𐬅𐬑𐬥𐬀𐬢𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬎𐬎𐬁𐬭𐬆𐬴𐬎𐬎𐬀𐬵𐬈·𐬀𐬌𐬥𐬌𐬌𐬁𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬁𐬭𐬁𐬰𐬋𐬌𐬱·𐬙𐬏𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬙𐬌𐬞𐬋𐬌𐬱·𐬭𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬭𐬴𐬌𐬧𐬙𐬀𐬵𐬈·𐬔𐬀𐬧𐬛𐬭𐬆𐬡𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬎𐬎𐬀𐬌𐬌𐬈𐬵𐬈·𐬯𐬞𐬆𐬧𐬔𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬉𐬙𐬀𐬎𐬎𐬀𐬵𐬈·𐬨𐬁𐬌𐬌𐬀𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬀𐬉𐬙𐬎𐬱𐬔𐬇𐬎𐬱·𐬬𐬌𐬌𐬁𐬙𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬭𐬱𐬙𐬀𐬵𐬈·𐬐𐬀𐬎𐬎𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬞𐬊𐬎𐬭𐬎𐬠𐬀𐬧𐬔𐬵𐬀𐬵𐬈·𐬰𐬀𐬊𐬴𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬛𐬁𐬙𐬀𐬵𐬈·𐬐𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬃𐬢𐬵𐬀𐬵𐬈·𐬯𐬃𐬢𐬵𐬀𐬢𐬵𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬎𐬀𐬭𐬆𐬰𐬃·𐬀𐬧𐬐𐬀𐬯𐬀𐬌𐬌𐬃·𐬀𐬴𐬀𐬊𐬥𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬭𐬀𐬎𐬎𐬀𐬊𐬱𐬙𐬭𐬀𐬵𐬈·𐬆𐬭𐬆𐬰𐬀𐬎𐬎𐬀𐬙𐬋·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬗𐬌𐬚𐬭𐬀𐬵𐬈·𐬠𐬆𐬭𐬆𐬰𐬀𐬎𐬎𐬀𐬙𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬵𐬎𐬞𐬆𐬭𐬆𐬯𐬀𐬵𐬈·𐬀𐬌𐬥𐬌𐬌𐬁𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬞𐬀𐬭𐬋𐬛𐬀𐬯𐬨𐬀𐬵𐬈·𐬛𐬁𐬱𐬙𐬁𐬖𐬥𐬋𐬌𐬱·𐬨𐬎𐬲𐬀·𐬨𐬎𐬲𐬀𐬌𐬌𐬃·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬀𐬙𐬎𐬭𐬃·𐬀𐬯𐬭𐬎𐬙𐬃·𐬠𐬀𐬉𐬴𐬀𐬙𐬀𐬯𐬙𐬎𐬭𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬎𐬎𐬀𐬭𐬆𐬔𐬇𐬎𐬱·𐬆𐬭𐬆𐬰𐬀𐬎𐬎𐬀𐬙𐬋·𐬀𐬊𐬌𐬖𐬨𐬀𐬙𐬀𐬯𐬙𐬎𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬔𐬀𐬊𐬨𐬀𐬙𐬋·𐬰𐬀𐬎𐬎𐬀𐬥𐬋·𐬭𐬀𐬊𐬲𐬛𐬌𐬌𐬈𐬵𐬈·𐬭𐬀𐬊𐬲𐬛𐬌𐬌𐬀𐬌𐬌𐬃·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬚𐬭𐬌𐬙𐬋·𐬀𐬉𐬎𐬎𐬋𐬯𐬀𐬭𐬆𐬜𐬋·𐬟𐬌𐬌𐬎𐬱𐬙𐬀𐬵𐬈·𐬙𐬀𐬥𐬌𐬌𐬈𐬵𐬈·𐬙𐬀𐬥𐬌𐬌𐬀𐬌𐬌𐬃·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋>
  text <𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬍𐬭𐬋𐬥𐬀𐬐𐬀𐬚𐬡𐬀𐬵𐬈·𐬎𐬯𐬞𐬀𐬉𐬴𐬀𐬙𐬀𐬥𐬅𐬨·𐬯𐬀𐬉𐬥𐬀𐬥𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬙𐬀𐬌𐬌𐬎𐬙𐬋𐬌𐬱·𐬬𐬌𐬝𐬐𐬀𐬎𐬎𐬋𐬌𐬱·𐬰𐬌𐬖𐬭𐬋𐬌𐬱·𐬯𐬀𐬉𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬋𐬵𐬀𐬐𐬀𐬟𐬭𐬀𐬵𐬈·𐬨𐬀𐬭𐬆𐬰𐬌𐬴𐬨𐬌𐬌𐬈𐬵𐬈·𐬯𐬀𐬉𐬥𐬀𐬥𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬭𐬆𐬯𐬨𐬋𐬭𐬀𐬊𐬗𐬃·𐬞𐬆𐬭𐬆𐬚𐬎𐬎𐬀𐬟𐬯𐬨𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬀𐬥𐬆𐬨𐬀𐬢𐬵𐬃·𐬬𐬍𐬛𐬀𐬝𐬔𐬀𐬎𐬎𐬃·𐬀𐬢𐬵𐬎𐬌𐬌𐬃·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬭𐬴𐬀𐬝𐬔𐬀𐬎𐬎𐬃·𐬛𐬁𐬰𐬔𐬭𐬋𐬔𐬀𐬎𐬎𐬃·𐬀𐬞𐬀𐬑𐬴𐬍𐬭𐬀𐬌𐬌𐬃·𐬛𐬀𐬌𐬦𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬟𐬭𐬀𐬎𐬎𐬁𐬑𐬱·𐬐𐬀𐬵𐬭𐬐𐬀𐬥𐬀𐬥𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬐𐬀𐬌𐬌𐬀𐬜𐬀𐬵𐬈·𐬞𐬎𐬜𐬀𐬥𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬘𐬁𐬨𐬁𐬯𐬞𐬀𐬵𐬈·𐬀𐬞𐬀𐬭𐬀𐬰𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬀𐬌𐬜𐬌𐬌𐬋𐬨𐬃𐬢𐬵𐬀𐬵𐬈·𐬀𐬞𐬀𐬭𐬀𐬰𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬭𐬎𐬎𐬀𐬙𐬀𐬝𐬥𐬀𐬭𐬀𐬵𐬈·𐬀𐬞𐬀𐬭𐬀𐬰𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬊𐬗𐬀𐬯𐬗𐬀𐬉𐬴𐬨𐬀𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬎𐬀𐬭𐬆𐬗𐬀𐬉𐬴𐬨𐬀𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬁𐬛𐬀𐬝·𐬓𐬀𐬭𐬆𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬌𐬜𐬀𐬝·𐬓𐬀𐬭𐬆𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬎𐬭𐬎𐬥𐬆𐬨𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬊𐬎𐬭𐬎𐬯𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬑𐬴𐬌𐬌𐬀𐬝𐬆𐬭𐬆𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬑𐬴𐬌𐬌𐬀𐬝𐬥𐬆𐬨𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬙𐬎𐬎𐬀𐬝𐬆𐬭𐬆𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬋·𐬀𐬢𐬵𐬀𐬝·𐬯𐬀𐬊𐬳𐬌𐬌𐬅𐬯·𐬬𐬆𐬭𐬆𐬚𐬭𐬀𐬘𐬀·𐬥𐬅𐬨𐬀·𐬀𐬯𐬙𐬎𐬎𐬀𐬝𐬆𐬭𐬆𐬙𐬀𐬯𐬗𐬀·𐬥𐬅𐬨𐬀𐬼>
  text <𐬀𐬎𐬎𐬀𐬚𐬀·𐬯𐬀𐬊𐬳𐬌𐬌𐬅𐬯·𐬫𐬀𐬚𐬀·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨·𐬯𐬁𐬎𐬎𐬀𐬌𐬌𐬁𐬝𐬼>
  text <𐬀𐬎𐬎𐬀𐬚𐬀·𐬀𐬯𐬙𐬎𐬎𐬀𐬝𐬆𐬭𐬆𐬙𐬋·𐬫𐬀𐬚𐬀·𐬀𐬯𐬙𐬎𐬎𐬃·𐬵𐬅·𐬎𐬱𐬙𐬀𐬥𐬀𐬎𐬎𐬃·𐬀𐬯𐬙𐬎𐬎𐬀𐬝·𐬀𐬌𐬚𐬌𐬌𐬈𐬘𐬀𐬢𐬵𐬆𐬨>
  text <𐬞𐬀𐬌𐬙𐬌𐬴𐬁𐬝·𐬞𐬀𐬌𐬙𐬌𐬱𐬙𐬁𐬙𐬇𐬈·𐬠𐬌𐬰𐬆𐬢𐬭𐬋𐬗𐬌𐬚𐬭𐬀𐬌𐬌𐬃·𐬛𐬭𐬎𐬘𐬋·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬀𐬴𐬀𐬎𐬎𐬀𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬫𐬌𐬨𐬀𐬵𐬈·𐬬𐬍𐬎𐬎𐬀𐬢𐬵𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈·𐬯𐬏𐬭𐬀𐬵𐬈>
  text <𐬞𐬊𐬎𐬭𐬎𐬬𐬅𐬚𐬡𐬀𐬵𐬈·𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬌𐬥𐬌𐬱𐬙𐬋𐬌𐬱·𐬛𐬀𐬉𐬎𐬎𐬋𐬟𐬭𐬀𐬐𐬀𐬭𐬱𐬙𐬀𐬌𐬌𐬃·𐬵𐬀𐬉𐬗𐬀𐬢𐬵𐬀𐬯𐬗𐬀>
  text <𐬀𐬎𐬎𐬁𐬯𐬙𐬭𐬀𐬵𐬈·𐬌𐬚𐬌𐬌𐬀𐬘𐬀𐬢𐬵𐬀𐬯𐬗𐬀·𐬨𐬀𐬭𐬴𐬀𐬊𐬥𐬀𐬵𐬈𐬾>
  text <𐬚𐬭𐬀𐬉𐬙𐬀𐬊𐬥𐬀𐬵𐬈·𐬁𐬚𐬡𐬌𐬌𐬁𐬥𐬋𐬌𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬔𐬀𐬭𐬆𐬥𐬁𐬎𐬱𐬗𐬀·𐬙𐬀𐬟𐬥𐬀𐬊𐬱𐬗𐬀·𐬥𐬀𐬉𐬰𐬀𐬵𐬈𐬗𐬀·𐬯𐬁𐬭𐬀𐬯𐬙𐬋𐬌𐬱𐬗𐬀·𐬬𐬁𐬎𐬎𐬀𐬭𐬴𐬌𐬌𐬃𐬯𐬗𐬀>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬲𐬌𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬼>
  text <𐬀𐬊𐬱𐬥𐬀𐬭𐬀𐬵𐬈·𐬞𐬊𐬎𐬭𐬎𐬘𐬌𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬰𐬀𐬎𐬎𐬀𐬵𐬈·𐬙𐬎𐬨𐬁𐬯𐬞𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬖𐬭𐬀𐬉𐬭𐬀𐬚𐬀𐬵𐬈·𐬥𐬀𐬭𐬀𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬀𐬥𐬎𐬱𐬗𐬌𐬚𐬭𐬀𐬵𐬈·𐬀𐬌𐬭𐬌𐬌𐬁𐬎𐬎𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬀𐬎𐬎𐬋𐬌𐬱·𐬐𐬀𐬎𐬎𐬁𐬙𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬀𐬌𐬞𐬌𐬎𐬎𐬀𐬢𐬵𐬇𐬎𐬱·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬎𐬯𐬀𐬜𐬀𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬀𐬭𐬴𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬞𐬌𐬯𐬌𐬥𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬠𐬌𐬌𐬀𐬭𐬴𐬁𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬯𐬌𐬌𐬁𐬎𐬎𐬀𐬭𐬴𐬁𐬥𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬎𐬎𐬋𐬌𐬱·𐬵𐬀𐬊𐬯𐬭𐬀𐬎𐬎𐬀𐬢𐬵𐬋·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬨𐬀𐬵𐬈𐬗𐬀·𐬞𐬀𐬌𐬙𐬌·𐬵𐬎𐬙𐬁𐬱𐬙𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬀𐬵𐬈>
  text <𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬞𐬀𐬌𐬙𐬌·𐬎𐬞𐬀𐬭𐬀𐬙𐬁𐬙𐬋·𐬯𐬀𐬢𐬎𐬵𐬀𐬯𐬗𐬀·𐬞𐬀𐬌𐬙𐬌·𐬵𐬎𐬯𐬀𐬯𐬙𐬀𐬌𐬌𐬃·𐬯𐬀𐬢𐬎𐬵𐬀𐬯𐬗𐬀>
  text <𐬞𐬀𐬌𐬙𐬌·𐬀𐬨𐬎𐬌𐬌𐬀𐬨𐬥𐬀𐬌𐬌𐬃·𐬯𐬀𐬢𐬎𐬵𐬀𐬯𐬗𐬀·𐬞𐬀𐬌𐬙𐬌·𐬀𐬎𐬎𐬀𐬥𐬆𐬨𐬥𐬀𐬌𐬌𐬃·𐬵𐬀𐬚𐬭𐬀𐬎𐬎𐬀𐬙𐬀𐬵𐬈𐬗𐬀·𐬞𐬀𐬌𐬙𐬌>
  text <𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬛𐬭𐬎𐬎𐬀𐬵𐬈𐬗𐬀·𐬞𐬀𐬌𐬙𐬌·𐬀𐬊𐬘𐬀𐬢𐬵𐬋·𐬓𐬀𐬭𐬆𐬥𐬀𐬢𐬵𐬀𐬯𐬗𐬀·𐬞𐬀𐬌𐬙𐬌·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬙𐬀𐬥𐬎𐬌𐬌𐬃𐬯𐬗𐬀·𐬞𐬀𐬌𐬙𐬌·𐬛𐬭𐬎𐬎𐬀𐬙𐬁𐬙𐬋·𐬁𐬯𐬥𐬀𐬌𐬌𐬃𐬯𐬗𐬀·𐬞𐬀𐬌𐬙𐬌·𐬬𐬀𐬢𐬵𐬎𐬌𐬌𐬃·𐬟𐬭𐬀𐬰𐬀𐬧𐬙𐬋𐬌𐬱>
  text <𐬛𐬀𐬢𐬭𐬀𐬌𐬌𐬃·𐬬𐬌𐬌𐬁𐬑𐬀𐬥𐬀𐬌𐬌𐬃·𐬑𐬴𐬋𐬌𐬚𐬥𐬌𐬌𐬋·𐬯𐬞𐬌𐬙𐬌𐬛𐬋𐬌𐬚𐬭𐬀𐬌𐬌𐬃·𐬅𐬰𐬋𐬠𐬏𐬘𐬋·𐬵𐬎𐬎𐬍𐬭𐬀𐬌𐬌𐬃>
  text <𐬵𐬎𐬰𐬀𐬧𐬙𐬇𐬎𐬱·𐬞𐬀𐬌𐬙𐬌·𐬀𐬞𐬀𐬭𐬀𐬌𐬌𐬃·𐬬𐬌𐬌𐬀𐬭𐬆𐬚𐬌𐬌𐬀𐬌𐬌𐬃·𐬬𐬀𐬵𐬌𐬱𐬙𐬀𐬵𐬈·𐬀𐬢𐬵𐬇𐬎𐬱>
  text <𐬑𐬴𐬀𐬚𐬭𐬀𐬵𐬈𐬗𐬀·𐬞𐬀𐬌𐬙𐬌·𐬠𐬁𐬥𐬎𐬨𐬀𐬙𐬋·𐬛𐬀𐬭𐬆𐬖𐬀𐬌𐬌𐬃𐬯𐬗𐬀·𐬞𐬀𐬌𐬙𐬌·𐬛𐬀𐬭𐬆𐬖𐬋𐬘𐬍𐬙𐬋𐬌𐬱>
  text <𐬬𐬍𐬯𐬞𐬀𐬥𐬅𐬨𐬗𐬀·𐬞𐬀𐬌𐬙𐬌·𐬀𐬌𐬌𐬀𐬞𐬙𐬀𐬥𐬅𐬨·𐬬𐬍𐬯𐬞𐬀𐬥𐬅𐬨𐬗𐬀·𐬞𐬀𐬌𐬙𐬌·𐬠𐬀𐬉𐬴𐬀𐬰𐬀𐬥𐬅𐬨>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀·𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬯𐬁𐬯𐬙𐬋𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬯𐬁𐬨𐬀𐬵𐬈·𐬐𐬆𐬭𐬆𐬯𐬁𐬯𐬞𐬀𐬵𐬈·𐬔𐬀𐬉𐬯𐬀𐬊𐬱·𐬔𐬀𐬜𐬀𐬎𐬎𐬀𐬭𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈·𐬞𐬀𐬌𐬙𐬌𐬱𐬙𐬁𐬙𐬇𐬈·𐬎𐬖𐬭𐬀𐬵𐬈·𐬠𐬁𐬰𐬁𐬎𐬱·𐬵𐬀𐬉𐬥𐬀𐬌𐬌𐬃𐬯𐬗𐬀·𐬞𐬆𐬭𐬆𐬚𐬎𐬀𐬌𐬥𐬌𐬐𐬀𐬌𐬌𐬃>
  text <𐬞𐬆𐬭𐬆𐬚𐬎𐬛𐬭𐬀𐬟𐬴𐬀𐬌𐬌𐬃·𐬆𐬭𐬆𐬜𐬡𐬋𐬛𐬭𐬀𐬟𐬴𐬀𐬌𐬌𐬃·𐬎𐬰𐬔𐬆𐬭𐬆𐬞𐬙𐬋𐬛𐬭𐬀𐬟𐬴𐬀𐬌𐬌𐬃·𐬑𐬭𐬏𐬭𐬆𐬨·𐬛𐬭𐬀𐬟𐬴𐬆𐬨>
  text <𐬠𐬀𐬭𐬆𐬧𐬙𐬌𐬌𐬃·𐬞𐬀𐬌𐬙𐬌𐬱𐬙𐬁𐬙𐬇𐬈·𐬔𐬀𐬜𐬀𐬵𐬈·𐬟𐬭𐬀𐬐𐬆𐬭𐬆𐬯𐬙𐬋𐬟𐬭𐬀𐬯𐬁𐬥𐬀𐬵𐬈·𐬯𐬌𐬨𐬀𐬵𐬈·𐬬𐬍𐬭𐬆𐬧𐬘𐬀𐬥𐬋>
  text <𐬀𐬥𐬀𐬨𐬀𐬭𐬲𐬛𐬌𐬐𐬀𐬵𐬈·𐬞𐬀𐬌𐬙𐬌𐬱𐬙𐬁𐬙𐬇𐬈·𐬔𐬀𐬜𐬋𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬁𐬑𐬭𐬏𐬭𐬀𐬵𐬈·𐬵𐬀𐬊𐬯𐬭𐬀𐬎𐬎𐬀𐬢𐬵𐬀𐬥𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬵𐬀𐬴𐬌𐬛𐬀𐬎𐬎𐬀𐬵𐬈·𐬛𐬭𐬎𐬎𐬀𐬙𐬋·𐬀𐬭𐬁𐬙𐬋𐬌𐬱𐬗𐬀·𐬔𐬀𐬉𐬚𐬋𐬨𐬆𐬭𐬆𐬧𐬗𐬌𐬌𐬁𐬥𐬀𐬵𐬈𐬼>
  text <𐬵𐬀𐬊𐬳𐬌𐬌𐬀𐬢𐬵𐬀𐬵𐬈·𐬙𐬀𐬑𐬨𐬀𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬨𐬁𐬰𐬀𐬌𐬥𐬌𐬌𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨·𐬬𐬀𐬭𐬆𐬥𐬌𐬌𐬀𐬥𐬅𐬨𐬗𐬀·𐬛𐬭𐬎𐬎𐬀𐬙𐬅𐬨·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬛𐬀𐬉𐬎𐬎𐬋𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬟𐬭𐬀𐬜𐬁𐬑𐬱𐬙𐬋𐬌𐬱·𐬑𐬎𐬧𐬠𐬌𐬌𐬈𐬵𐬈·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬉𐬴𐬨𐬀𐬵𐬈·𐬑𐬭𐬎𐬎𐬍𐬛𐬭𐬀𐬊𐬱·𐬀𐬉𐬴𐬨𐬋𐬬𐬀𐬭𐬆𐬜𐬀𐬥𐬅𐬨𐬗𐬀·𐬛𐬭𐬎𐬎𐬀𐬙𐬅𐬨>
  text <𐬞𐬀𐬌𐬙𐬌𐬱𐬙𐬁𐬙𐬇𐬈·𐬀𐬉𐬴𐬨𐬋𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬵𐬎𐬎𐬋𐬎𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬇𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬚𐬭𐬌𐬙𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬊𐬎𐬭𐬎𐬗𐬌𐬯𐬙𐬀𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬙𐬀𐬊𐬯𐬀𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬨𐬁𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬌𐬭𐬌𐬗𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬀𐬙𐬀𐬎𐬭𐬎𐬴𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬱𐬙𐬀𐬎𐬎𐬀𐬌𐬙𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬎𐬴𐬥𐬁𐬨𐬀𐬌𐬙𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬟𐬭𐬇𐬥𐬌𐬌𐬃·𐬥𐬁𐬌𐬭𐬌𐬌𐬃·𐬎𐬯𐬌𐬥𐬆𐬨𐬀𐬢𐬵𐬋·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬇𐬥𐬌𐬌𐬃·𐬥𐬁𐬌𐬭𐬌𐬌𐬃·𐬟𐬭𐬁𐬌𐬌𐬀𐬰𐬆𐬧𐬙𐬀𐬥𐬀𐬵𐬈·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬇𐬥𐬌𐬌𐬃·𐬥𐬁𐬌𐬭𐬌𐬌𐬃·𐬑𐬴𐬋𐬌𐬡𐬭𐬁𐬯𐬞𐬀𐬥𐬀𐬵𐬈·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬟𐬭𐬇𐬥𐬌𐬌𐬃·𐬥𐬁𐬌𐬭𐬌𐬌𐬃·𐬔𐬀𐬌𐬌𐬀𐬜𐬁𐬯𐬙𐬋𐬌𐬱·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬀𐬠𐬀𐬥𐬀𐬌𐬌𐬃·𐬥𐬁𐬌𐬭𐬌𐬌𐬃·𐬞𐬊𐬎𐬭𐬎𐬜𐬁𐬑𐬱𐬙𐬋𐬌𐬱·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬎𐬑𐬴𐬆𐬧𐬙𐬌𐬌𐬃·𐬥𐬁𐬌𐬭𐬌𐬌𐬃·𐬯𐬙𐬀𐬊𐬚𐬭𐬋·𐬬𐬀𐬵𐬌𐬱𐬙𐬀𐬵𐬈·𐬀𐬴𐬀𐬵𐬈·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬀𐬥𐬌𐬌𐬃·𐬬𐬀𐬜𐬏𐬙𐬋·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬘𐬀𐬖𐬭𐬏𐬜𐬋·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬟𐬭𐬀𐬢𐬵𐬁𐬜𐬋·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬎𐬭𐬏𐬜𐬀𐬌𐬌𐬀𐬧𐬙𐬋·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬞𐬀𐬉𐬯𐬀𐬢𐬵𐬀𐬥𐬎𐬎𐬀·𐬀𐬴𐬀𐬊𐬥𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬎𐬀𐬭𐬆𐬜𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬎𐬗𐬌𐬚𐬭𐬀𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬎𐬐𐬀𐬌𐬌𐬃·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬯𐬭𐬏𐬙𐬀𐬝𐬟𐬆𐬜𐬭𐬌𐬌𐬋·𐬀𐬴𐬀𐬊𐬥𐬌𐬌𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬐𐬀𐬥𐬌𐬌𐬃·𐬬𐬀𐬢𐬵𐬎𐬟𐬆𐬜𐬭𐬌𐬌𐬃·𐬀𐬴𐬀𐬊𐬥𐬌𐬌𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬐𐬀𐬥𐬌𐬌𐬃·𐬆𐬭𐬆𐬛𐬀𐬝𐬟𐬆𐬜𐬭𐬌𐬌𐬃·𐬀𐬴𐬀𐬊𐬥𐬌𐬌𐬃·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬁>
  text <𐬬𐬍𐬯𐬞𐬀𐬙𐬀𐬎𐬭𐬎𐬎𐬀𐬌𐬭𐬌𐬗𐬀·𐬥𐬅𐬨𐬀𐬼>
  text <𐬀𐬎𐬎𐬀𐬚𐬀·𐬬𐬍𐬯𐬞𐬀𐬙𐬀𐬎𐬭𐬎𐬎𐬀𐬌𐬭𐬌·𐬫𐬀𐬚𐬀·𐬵𐬁·𐬙𐬆𐬨·𐬰𐬍𐬰𐬀𐬥𐬁𐬝·𐬫𐬋·𐬬𐬍𐬯𐬞𐬈·𐬙𐬀𐬎𐬭𐬎𐬎𐬀𐬌𐬌𐬁𐬝>
  text <𐬛𐬀𐬉𐬎𐬎𐬁𐬀𐬝𐬗𐬀·𐬝𐬠𐬀𐬉𐬴𐬃·𐬨𐬀𐬳𐬌𐬌𐬁𐬀𐬝𐬗𐬀·𐬞𐬀𐬌𐬙𐬌𐬱𐬙𐬁𐬙𐬇𐬈·𐬘𐬀𐬵𐬈𐬐𐬀𐬭𐬱𐬙𐬀𐬵𐬈·𐬝𐬠𐬀𐬉𐬴𐬀𐬢𐬵𐬋𐬾>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬏𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬋·𐬟𐬭𐬀𐬎𐬎𐬀𐬴𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬙𐬏𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬀𐬌𐬭𐬌𐬨𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬯𐬀𐬌𐬭𐬌𐬨𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬾>
  text <𐬯𐬁𐬌𐬥𐬌𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬯𐬁𐬌𐬥𐬌𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬛𐬁𐬵𐬍𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬛𐬁𐬵𐬍𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈>
  text <𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬥𐬁𐬌𐬭𐬌𐬥𐬅𐬨·𐬀𐬴𐬀𐬊𐬥𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬃·𐬀𐬴𐬁𐬎𐬥𐬅𐬨·𐬬𐬀𐬢𐬎𐬵𐬍𐬱·𐬯𐬏𐬭𐬃·𐬯𐬞𐬆𐬧𐬙𐬃·𐬟𐬭𐬀𐬎𐬎𐬀𐬴𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬃·𐬵𐬀𐬗𐬀·𐬔𐬀𐬌𐬌𐬁𐬝·𐬨𐬀𐬭𐬆𐬚𐬥𐬀𐬝·𐬁𐬯𐬀𐬊𐬳𐬌𐬌𐬀𐬧𐬙𐬁𐬝·𐬬𐬆𐬭𐬆𐬚𐬭𐬀𐬖𐬥𐬀𐬝𐬾>
  text <𐬎𐬞𐬀𐬙𐬏𐬥𐬋·𐬌𐬜𐬀·𐬫𐬃·𐬀𐬴𐬀𐬊𐬥𐬅𐬨>
  text <𐬨𐬊𐬴𐬎·𐬌𐬯𐬌𐬧𐬙𐬎·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬙𐬃·𐬥𐬋·𐬘𐬀𐬯𐬀𐬧𐬙𐬎·𐬀𐬎𐬎𐬀𐬢𐬵𐬈𐬼>
  text <𐬙𐬃·𐬥𐬋·𐬅𐬰𐬀𐬵𐬎𐬗𐬌𐬝·𐬵𐬀𐬙𐬋>
  text <𐬚𐬭𐬁𐬌𐬌𐬈𐬧𐬙𐬈·𐬀𐬌𐬡𐬌𐬛𐬆𐬭𐬆𐬱𐬙𐬁𐬌𐬱·𐬀𐬎𐬎𐬇𐬠𐬌𐬱>
  text <𐬀𐬊𐬨𐬥𐬀·𐬀𐬵𐬎𐬭𐬀·𐬨𐬀𐬰𐬛𐬀>
  text <𐬯𐬭𐬀𐬊𐬴𐬀𐬗𐬀·𐬀𐬴𐬌𐬌𐬀·𐬯𐬏𐬭𐬀>
  text <𐬨𐬅𐬚𐬭𐬀𐬗𐬀·𐬯𐬞𐬆𐬧𐬙𐬀·𐬬𐬍𐬛𐬎𐬴𐬀>
  text <𐬫𐬋·𐬬𐬍𐬛𐬀𐬉𐬎𐬎𐬋·𐬬𐬍𐬛𐬀𐬉𐬎𐬎𐬀𐬵𐬈>
  text <𐬀𐬱𐬙𐬋·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈>
  text <𐬫𐬌𐬨·𐬰𐬀𐬭𐬀𐬚𐬎𐬱𐬙𐬭𐬋·𐬟𐬭𐬇𐬭𐬆𐬥𐬀𐬊𐬝>
  text <𐬵𐬎𐬎𐬁𐬎𐬎𐬀𐬧𐬙𐬆𐬨·𐬀𐬢𐬵𐬎𐬎𐬈·𐬀𐬯𐬙𐬎𐬎𐬀𐬌𐬙𐬈𐬾>
  text <𐬀𐬊𐬭𐬀·𐬬𐬀𐬢𐬎𐬵𐬍𐬱·𐬎𐬞𐬀𐬴𐬀𐬉𐬙𐬀>
  text <𐬫𐬃·𐬁𐬞𐬋·𐬫𐬃𐬯𐬗𐬀·𐬎𐬭𐬎𐬎𐬀𐬭𐬃>
  text <𐬫𐬃𐬯𐬗𐬀·𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬌𐬜𐬀·𐬟𐬭𐬌𐬚𐬃·𐬞𐬀𐬌𐬙𐬌𐬰𐬀𐬧𐬙𐬃>
  text <𐬠𐬎𐬌𐬌𐬀𐬙𐬀·𐬀𐬵𐬨𐬌𐬌𐬀·𐬥𐬨𐬁𐬥𐬈𐬼>
  text <𐬌𐬜𐬀·𐬁𐬚𐬭𐬀𐬎𐬎𐬀𐬥𐬋·𐬛𐬀𐬟𐬌𐬌𐬎𐬥𐬅𐬨>
  text <𐬨𐬀𐬥𐬌𐬌𐬈𐬧𐬙𐬈·𐬬𐬀𐬢𐬵𐬇𐬎𐬱·𐬀𐬴𐬀𐬵𐬈𐬼>
  text <𐬎𐬰𐬔𐬆𐬎𐬭𐬎𐬎𐬀𐬌𐬌𐬈𐬌𐬧𐬙𐬈·𐬰𐬀𐬯𐬙𐬇·𐬀𐬵𐬨𐬁𐬐𐬆𐬨·𐬀𐬎𐬎𐬀𐬦𐬵𐬈·𐬯𐬏𐬭𐬃·𐬫𐬏𐬴𐬨𐬁𐬐𐬆𐬨·𐬫𐬀𐬯𐬥𐬀𐬵𐬈>
  text <𐬯𐬆𐬎𐬎𐬌𐬱𐬙𐬃𐬾>
  text <𐬬𐬍𐬯𐬞𐬀𐬥𐬅𐬨·𐬃𐬢𐬵𐬅𐬨·𐬀𐬴𐬀𐬊𐬥𐬅𐬨·𐬀𐬴𐬀𐬊𐬥𐬌𐬥𐬅𐬨𐬗𐬀·𐬌𐬜𐬀·𐬫𐬀𐬰𐬀𐬨𐬀𐬌𐬛𐬈·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬉𐬴𐬅𐬨·𐬫𐬀𐬴𐬆𐬚𐬡𐬀𐬝𐬗𐬀·𐬎𐬭𐬎𐬎𐬅𐬥𐬋·𐬰𐬀𐬊𐬌𐬌𐬃𐬯𐬗𐬀·𐬟𐬭𐬀𐬎𐬎𐬀𐬴𐬀𐬌𐬌𐬋𐬼>
  text <𐬬𐬍𐬯𐬞𐬀𐬥𐬅𐬨𐬗𐬀·𐬃𐬢𐬵𐬅𐬨·𐬀𐬴𐬀𐬊𐬥𐬅𐬨·𐬀𐬴𐬀𐬊𐬥𐬌𐬥𐬅𐬨𐬗𐬀·𐬌𐬜𐬀·𐬫𐬀𐬰𐬀𐬨𐬀𐬌𐬛𐬈·𐬟𐬭𐬀𐬎𐬎𐬀𐬴𐬍𐬨>
  text <𐬫𐬀𐬉𐬴𐬅𐬨·𐬥𐬋·𐬀𐬵𐬎𐬭𐬋·𐬨𐬀𐬰𐬛𐬃·𐬀𐬴𐬀𐬎𐬎𐬀·𐬫𐬈𐬯𐬥𐬈·𐬞𐬀𐬌𐬙𐬌·𐬬𐬀𐬢𐬵𐬋·𐬬𐬀𐬉𐬜𐬀𐬼>
  text <𐬬𐬍𐬯𐬞𐬀𐬥𐬅𐬨𐬗𐬀·𐬀𐬉𐬴𐬅𐬨·𐬰𐬀𐬭𐬀𐬚𐬎𐬱𐬙𐬭𐬆𐬨·𐬞𐬀𐬊𐬌𐬭𐬍𐬨·𐬬𐬀𐬵𐬌𐬱𐬙𐬆𐬨·𐬁𐬵𐬏𐬌𐬭𐬍𐬨·𐬯𐬏𐬯𐬭𐬏𐬨𐬀>
  text <𐬝𐬐𐬀𐬉𐬴𐬆𐬨𐬾>
  text <𐬞𐬀𐬊𐬌𐬭𐬌𐬌𐬀𐬥𐬅𐬨·𐬝𐬐𐬀𐬉𐬴𐬀𐬥𐬅𐬨·𐬞𐬀𐬊𐬌𐬭𐬌𐬌𐬀𐬥𐬅𐬨·𐬯𐬁𐬯𐬥𐬋𐬔𐬏𐬴𐬅𐬨·𐬌𐬜𐬀·𐬀𐬴𐬀𐬊𐬥𐬅𐬨>
  text <𐬀𐬴𐬀𐬊𐬥𐬌𐬥𐬅𐬨𐬗𐬀·𐬀𐬵𐬏𐬨𐬗𐬀·𐬛𐬀𐬉𐬥𐬅𐬨𐬗𐬀·𐬠𐬀𐬊𐬜𐬀𐬯𐬗𐬀·𐬎𐬭𐬎𐬎𐬁𐬥𐬆𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀>
  text <𐬫𐬀𐬰𐬀𐬨𐬀𐬌𐬛𐬈·𐬫𐬋𐬌·𐬀𐬴𐬁𐬌·𐬬𐬀𐬊𐬥𐬀𐬭𐬆𐬼>
  text <𐬥𐬀𐬠𐬁𐬥𐬀𐬰𐬛𐬌𐬱𐬙𐬀𐬥𐬅𐬨·𐬌𐬜𐬀·𐬀𐬴𐬀𐬊𐬥𐬅𐬨·𐬀𐬴𐬀𐬊𐬥𐬌𐬥𐬅𐬨𐬗𐬀·𐬀𐬵𐬏𐬨𐬗𐬀·𐬛𐬀𐬉𐬥𐬅𐬨𐬗𐬀·𐬠𐬀𐬊𐬜𐬀𐬯𐬗𐬀>
  text <𐬎𐬭𐬎𐬎𐬁𐬥𐬆𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀·𐬫𐬀𐬰𐬀𐬨𐬀𐬌𐬛𐬈·𐬫𐬋𐬌·𐬀𐬴𐬁𐬌·𐬬𐬀𐬊𐬥𐬀𐬭𐬆𐬾>
  text <𐬞𐬀𐬊𐬌𐬭𐬌𐬌𐬅𐬥·𐬝𐬐𐬀𐬉𐬴𐬇·𐬫𐬀𐬰𐬀𐬨𐬀𐬌𐬛𐬈·𐬥𐬨𐬁𐬥𐬀𐬥𐬅𐬨𐬗𐬀·𐬬𐬍𐬯𐬅𐬨𐬗𐬀·𐬰𐬀𐬧𐬙𐬎𐬥𐬅𐬨𐬗𐬀>
  text <𐬛𐬀𐬟𐬌𐬌𐬎𐬥𐬅𐬨𐬗𐬀·𐬫𐬋𐬌·𐬃𐬢𐬵𐬀𐬭𐬆𐬼>
  text <𐬞𐬀𐬊𐬌𐬭𐬌𐬌𐬅𐬥·𐬝𐬐𐬀𐬉𐬴𐬇·𐬫𐬀𐬰𐬀𐬨𐬀𐬌𐬛𐬈·𐬥𐬨𐬁𐬥𐬀𐬥𐬅𐬨𐬗𐬀·𐬬𐬍𐬯𐬅𐬨𐬗𐬀·𐬰𐬀𐬧𐬙𐬎𐬥𐬅𐬨𐬗𐬀·𐬛𐬀𐬟𐬌𐬌𐬎𐬥𐬅𐬨𐬗𐬀>
  text <𐬫𐬋𐬌·𐬠𐬁𐬠𐬎𐬎𐬀𐬭𐬆𐬼>
  text <𐬞𐬀𐬊𐬌𐬭𐬌𐬌𐬅𐬥·𐬝𐬐𐬀𐬉𐬴𐬇·𐬫𐬀𐬰𐬀𐬨𐬀𐬌𐬛𐬈·𐬥𐬨𐬁𐬥𐬀𐬥𐬅𐬨𐬗𐬀·𐬬𐬍𐬯𐬅𐬨𐬗𐬀·𐬰𐬀𐬧𐬙𐬎𐬥𐬅𐬨𐬗𐬀·𐬛𐬀𐬟𐬌𐬌𐬎𐬥𐬅𐬨𐬗𐬀>
  text <𐬫𐬋𐬌·𐬵𐬆𐬧𐬙𐬌𐬼>
  text <𐬞𐬀𐬊𐬌𐬭𐬌𐬌𐬅𐬥·𐬝𐬐𐬀𐬉𐬴𐬇·𐬫𐬀𐬰𐬀𐬨𐬀𐬌𐬛𐬈·𐬥𐬨𐬁𐬥𐬀𐬥𐬅𐬨𐬗𐬀·𐬬𐬍𐬯𐬅𐬨𐬗𐬀·𐬰𐬀𐬧𐬙𐬎𐬥𐬅𐬨𐬗𐬀>
  text <𐬛𐬀𐬟𐬌𐬌𐬎𐬥𐬅𐬨𐬗𐬀·𐬥𐬨𐬁𐬥𐬀𐬢𐬵𐬁𐬥𐬋·𐬬𐬍𐬴𐬁𐬥𐬋·𐬰𐬀𐬧𐬙𐬎𐬴𐬁𐬥𐬋·𐬛𐬀𐬌𐬦𐬵𐬎𐬴𐬁𐬥𐬋·𐬀𐬴𐬋𐬀𐬢𐬵𐬁𐬥𐬋>
  text <𐬨𐬅𐬚𐬭𐬋𐬀𐬢𐬵𐬁𐬥𐬋·𐬎𐬭𐬎𐬎𐬋𐬀𐬢𐬵𐬁𐬥𐬋·𐬬𐬍𐬯𐬞𐬁𐬌𐬱·𐬬𐬀𐬢𐬵𐬏𐬱·𐬬𐬀𐬢𐬵𐬎𐬴𐬁𐬥𐬋𐬾>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬀𐬵𐬏𐬨𐬗𐬀·𐬭𐬀𐬙𐬏𐬨𐬗𐬀·𐬞𐬀𐬊𐬌𐬭𐬍𐬨𐬗𐬀>
  text <𐬝𐬐𐬀𐬉𐬴𐬆𐬨·𐬫𐬀𐬰𐬀𐬨𐬀𐬌𐬛𐬈·𐬵𐬁𐬙𐬅𐬨·𐬵𐬎𐬜𐬁𐬯𐬙𐬆𐬨𐬆𐬨·𐬵𐬁𐬙𐬅𐬨·𐬵𐬎𐬑𐬴𐬀𐬚𐬭𐬋𐬙𐬆𐬨𐬆𐬨·𐬵𐬁𐬙𐬅𐬨>
  text <𐬭𐬀𐬉𐬎𐬎𐬀𐬯𐬙𐬆𐬨𐬆𐬨·𐬵𐬁𐬙𐬅𐬨·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬆𐬨·𐬵𐬁𐬙𐬅𐬨·𐬫𐬈𐬯𐬥𐬌𐬌𐬋𐬙𐬆𐬨𐬆𐬨·𐬵𐬁𐬙𐬅𐬨>
  text <𐬬𐬀𐬵𐬨𐬌𐬌𐬋𐬙𐬆𐬨𐬆𐬨·𐬵𐬁𐬙𐬅𐬨·𐬑𐬴𐬥𐬀𐬊𐬚𐬡𐬋𐬙𐬆𐬨𐬆𐬨·𐬵𐬁𐬙𐬅𐬨·𐬟𐬭𐬀𐬯𐬀𐬯𐬙𐬋𐬙𐬆𐬨𐬆𐬨>
  text <𐬫𐬋·𐬥𐬁·𐬌𐬱𐬙𐬀𐬯𐬗𐬀·𐬫𐬈𐬯𐬥𐬌𐬌𐬀𐬯𐬗𐬀·𐬬𐬀𐬵𐬨𐬌𐬌𐬀𐬯𐬗𐬀·𐬬𐬀𐬊𐬗𐬈·𐬫𐬀𐬚𐬥𐬀·𐬐𐬀𐬵𐬨𐬁𐬌𐬗𐬌𐬝·𐬵𐬁𐬙𐬅𐬨>
  text <𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬌𐬨𐬅𐬨𐬗𐬀·𐬰𐬅𐬨·𐬫𐬀𐬰𐬀𐬨𐬀𐬌𐬛𐬈>
  text <𐬀𐬊𐬨𐬗𐬀·𐬀𐬯𐬨𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬙𐬁𐬗𐬀·𐬬𐬊𐬵𐬏·𐬫𐬀𐬰𐬀𐬨𐬀𐬌𐬛𐬈·𐬫𐬁·𐬀𐬧𐬙𐬀𐬭𐬆𐬯𐬙𐬁>
  text <𐬫𐬈𐬯𐬥𐬌𐬌𐬁𐬗𐬀·𐬬𐬀𐬵𐬨𐬌𐬌𐬁𐬗𐬀>
  text <𐬟𐬭𐬁𐬌𐬌𐬀𐬱𐬙𐬎𐬎𐬀·𐬥𐬀𐬌𐬭𐬈·𐬀𐬴𐬀𐬊𐬥𐬈𐬾>
  text <𐬛𐬀𐬌𐬙𐬌𐬐𐬀𐬥𐬅𐬨𐬗𐬀·𐬀𐬌𐬜𐬌𐬌𐬎𐬥𐬅𐬨·𐬫𐬀𐬝·𐬎𐬭𐬎𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬀𐬊𐬥𐬅𐬨·𐬁𐬀𐬝·𐬎𐬭𐬎𐬥𐬋·𐬫𐬀𐬰𐬀𐬨𐬀𐬌𐬛𐬈·𐬐𐬎𐬜𐬋𐬰𐬁𐬙𐬀𐬥𐬅𐬨𐬗𐬌𐬝·𐬥𐬀𐬭𐬅𐬨𐬗𐬀·𐬥𐬁𐬌𐬭𐬌𐬥𐬅𐬨𐬗𐬀>
  text <𐬫𐬀𐬉𐬴𐬅𐬨·𐬬𐬀𐬵𐬈𐬵𐬍𐬱·𐬛𐬀𐬉𐬥𐬃·𐬬𐬀𐬥𐬀𐬧𐬙𐬍·𐬬𐬁·𐬬𐬆𐬢𐬵𐬆𐬥·𐬬𐬁·𐬬𐬀𐬊𐬥𐬀𐬭𐬆·𐬬𐬁𐬾>
  text <𐬬𐬀𐬥𐬆𐬧𐬙𐬅𐬨·𐬬𐬀𐬢𐬵𐬆𐬧𐬙𐬅𐬨·𐬬𐬀𐬊𐬥𐬁𐬴𐬅𐬨·𐬛𐬀𐬉𐬥𐬋𐬯𐬁𐬗𐬅𐬨·𐬌𐬜𐬀·𐬀𐬴𐬀𐬊𐬥𐬅𐬨>
  text <𐬀𐬴𐬀𐬊𐬥𐬌𐬥𐬅𐬨𐬗𐬀·𐬀𐬵𐬏𐬨𐬗𐬀·𐬛𐬀𐬉𐬥𐬅𐬨𐬗𐬀·𐬠𐬀𐬊𐬜𐬀𐬯𐬗𐬀·𐬎𐬭𐬎𐬎𐬁𐬥𐬆𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀>
  text <𐬫𐬀𐬰𐬀𐬨𐬀𐬌𐬛𐬈·𐬫𐬋𐬌·𐬀𐬴𐬁𐬌·𐬬𐬀𐬊𐬥𐬀𐬭𐬆𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬈·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬀𐬴𐬁𐬎𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬎𐬖𐬭𐬀𐬥𐬅𐬨·𐬀𐬌𐬡𐬌𐬚𐬏𐬭𐬀𐬥𐬅𐬨·𐬎𐬖𐬭𐬀𐬥𐬅𐬨·𐬬𐬁𐬭𐬆𐬚𐬭𐬀𐬖𐬥𐬌𐬥𐬅𐬨>
  text <𐬞𐬀𐬊𐬌𐬭𐬌𐬌𐬋𐬝𐬐𐬀𐬉𐬴𐬀𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬥𐬀𐬠𐬁𐬥𐬀𐬰𐬛𐬌𐬱𐬙𐬀𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬟𐬭𐬀𐬎𐬎𐬀𐬴𐬀𐬌𐬌𐬋>
  text <𐬑𐬴𐬥𐬏𐬙𐬃·𐬀𐬌𐬌𐬀𐬧𐬙𐬎·𐬀𐬵𐬨𐬌𐬌𐬀·𐬥𐬨𐬁𐬥𐬈>
  text <𐬑𐬴𐬥𐬏𐬙𐬃·𐬬𐬍𐬗𐬀𐬭𐬆𐬧𐬙𐬎·𐬀𐬵𐬨𐬌𐬌𐬀·𐬥𐬨𐬁𐬥𐬈𐬾>
  text <𐬑𐬴𐬥𐬏𐬙𐬃·𐬁𐬟𐬭𐬍𐬥𐬆𐬧𐬙𐬎·𐬀𐬵𐬨𐬌𐬌𐬀·𐬥𐬨𐬁𐬥𐬈·𐬬𐬀𐬢𐬎𐬵𐬍𐬨·𐬀𐬴𐬍𐬨·𐬓𐬁𐬞𐬀𐬭𐬅𐬨𐬼>
  text <𐬑𐬴𐬥𐬏𐬙𐬃·𐬞𐬁𐬭𐬀𐬌𐬌𐬀𐬧𐬙𐬎·𐬵𐬀𐬗𐬀·𐬀𐬵𐬨𐬁𐬝·𐬥𐬨𐬁𐬥𐬁𐬝·𐬯𐬙𐬀𐬊𐬨𐬁𐬗𐬀·𐬭𐬁𐬰𐬀𐬭𐬆𐬗𐬀·𐬠𐬀𐬭𐬆𐬧𐬙𐬎>
  text <𐬛𐬀𐬚𐬎𐬴𐬋·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌·𐬀𐬨𐬆𐬴𐬀𐬥𐬅𐬨𐬗𐬀·𐬯𐬞𐬆𐬧𐬙𐬀𐬥𐬅𐬨·𐬨𐬁𐬗𐬌𐬨·𐬔𐬆𐬭𐬆𐬰𐬁𐬥𐬃>
  text <𐬞𐬁𐬭𐬀𐬌𐬌𐬀𐬧𐬙𐬎·𐬵𐬀𐬗𐬀·𐬀𐬵𐬨𐬁𐬝·𐬥𐬨𐬁𐬥𐬁𐬝·𐬀𐬵𐬨𐬁𐬐𐬆𐬨𐬗𐬀·𐬨𐬀𐬰𐬛𐬀𐬌𐬌𐬀𐬯𐬥𐬀𐬥𐬅𐬨𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬴𐬀𐬊𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨·𐬎𐬖𐬭𐬀𐬥𐬅𐬨·𐬀𐬌𐬡𐬌𐬚𐬏𐬭𐬀𐬥𐬅𐬨·𐬞𐬀𐬊𐬌𐬭𐬌𐬌𐬋𐬝𐬐𐬀𐬉𐬴𐬀𐬥𐬅𐬨>
  text <𐬟𐬭𐬀𐬎𐬎𐬀𐬴𐬌𐬥𐬅𐬨·𐬥𐬀𐬠𐬁𐬥𐬀𐬰𐬛𐬌𐬱𐬙𐬀𐬥𐬅𐬨·𐬟𐬭𐬀𐬎𐬎𐬀𐬴𐬌𐬥𐬅𐬨𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬀𐬵𐬎𐬭𐬀𐬜𐬁𐬙𐬀𐬵𐬈·𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬎𐬞𐬀𐬭𐬀𐬙𐬁𐬙𐬋>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋·𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨·𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬐𐬋·𐬀𐬯𐬙𐬌·𐬨𐬀𐬌𐬥𐬌𐬌𐬀𐬎𐬎𐬀𐬥𐬅𐬨·𐬫𐬀𐬰𐬀𐬙𐬀𐬥𐬅𐬨·𐬰𐬀𐬌𐬌𐬋𐬙𐬆𐬨𐬋𐬼>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬞𐬀𐬊𐬌𐬭𐬌𐬌𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬬𐬁𐬙𐬀𐬵𐬈·𐬐𐬆𐬵𐬭𐬞𐬀·𐬛𐬀𐬭𐬴𐬌𐬌𐬋𐬌𐬱>
  text <𐬯𐬭𐬍𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬬𐬊𐬵𐬎·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨>
  text <𐬠𐬀𐬭𐬀𐬝·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨>
  text <𐬠𐬀𐬉𐬴𐬀𐬰𐬆𐬨·𐬎𐬙𐬀·𐬀𐬨𐬆𐬨𐬗𐬀𐬾>
  text <𐬁𐬀𐬝·𐬀𐬵𐬨𐬁𐬌·𐬀𐬨𐬀𐬎𐬎𐬀𐬯𐬙𐬆𐬨𐬋𐬼>
  text <𐬀𐬨𐬀·𐬀𐬵𐬨𐬌·𐬀𐬨𐬀𐬎𐬎𐬀𐬯𐬙𐬆𐬨𐬋·𐬬𐬆𐬭𐬆𐬚𐬭𐬀·𐬀𐬵𐬨𐬌·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬋·𐬓𐬀𐬭𐬆𐬥𐬀𐬢𐬵𐬀·𐬀𐬵𐬨𐬌>
  text <𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬋·𐬫𐬁𐬥𐬀·𐬀𐬵𐬨𐬌·𐬫𐬁𐬥𐬀𐬎𐬎𐬀𐬯𐬙𐬆𐬨𐬋·𐬯𐬀𐬊𐬐𐬀·𐬀𐬵𐬨𐬌·𐬯𐬀𐬊𐬐𐬀𐬎𐬎𐬀𐬯𐬙𐬆𐬨𐬋>
  text <𐬠𐬀𐬉𐬴𐬀𐬰𐬀·𐬀𐬵𐬨𐬌·𐬠𐬀𐬉𐬴𐬀𐬰𐬌𐬌𐬋𐬙𐬆𐬨𐬋𐬾>
  text <𐬁𐬀𐬝·𐬝𐬠𐬀𐬉𐬴𐬃·𐬙𐬀𐬎𐬭𐬎𐬎𐬀𐬌𐬌𐬈𐬥𐬌·𐬬𐬍𐬯𐬞𐬀𐬥𐬅𐬨·𐬝𐬠𐬌𐬴𐬎𐬎𐬀𐬙𐬅𐬨·𐬝𐬠𐬀𐬉𐬴𐬃·𐬛𐬀𐬉𐬎𐬎𐬀𐬥𐬅𐬨>
  text <𐬨𐬀𐬳𐬌𐬌𐬁𐬥𐬅𐬨𐬗𐬀·𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀·𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬫𐬁𐬌𐬱·𐬛𐬁𐬙𐬁𐬌𐬱·𐬞𐬀𐬊𐬌𐬭𐬌𐬌𐬁𐬌𐬱·𐬀𐬵𐬎𐬭𐬀𐬵𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝>
  text <𐬵𐬀𐬗𐬁·𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬠𐬌𐬙𐬌𐬌𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬔𐬇𐬎𐬱·𐬐𐬆𐬵𐬭𐬞𐬀·𐬀𐬭𐬴𐬁𐬥𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬭𐬀𐬥𐬌𐬌𐬋𐬯𐬭𐬎𐬎𐬀𐬵𐬈>
  text <𐬫𐬌𐬨·𐬎𐬞𐬀𐬌𐬭𐬌·𐬯𐬭𐬎𐬌𐬌𐬈·𐬯𐬀𐬥𐬀𐬝>
  text <𐬀𐬨𐬋·𐬵𐬎𐬙𐬀𐬱𐬙𐬋·𐬵𐬎𐬭𐬀𐬊𐬜𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬚𐬭𐬌𐬙𐬌𐬌𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬀𐬯𐬞𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬴𐬀𐬵𐬈>
  text <𐬯𐬭𐬍𐬭𐬀𐬵𐬈·𐬰𐬀𐬌𐬭𐬌𐬔𐬀𐬊𐬴𐬀𐬵𐬈>
  text <𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬜𐬁𐬥𐬀𐬵𐬈>
  text <𐬫𐬌𐬨·𐬎𐬞𐬀𐬌𐬭𐬌·𐬀𐬌𐬥𐬌𐬐𐬆𐬨·𐬯𐬀𐬥𐬀𐬝>
  text <𐬀𐬨𐬋·𐬵𐬎𐬙𐬀𐬱𐬙𐬋·𐬵𐬎𐬭𐬀𐬊𐬜𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬙𐬏𐬌𐬭𐬌𐬌𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬎𐬱𐬙𐬭𐬀𐬵𐬈·𐬐𐬆𐬵𐬭𐬞𐬀·𐬬𐬀𐬜𐬀𐬭𐬌𐬌𐬀𐬊𐬱>
  text <𐬛𐬀𐬛𐬅𐬯𐬀𐬊𐬱·𐬀𐬌𐬡𐬌𐬙𐬀𐬗𐬌𐬥𐬀𐬵𐬈>
  text <𐬎𐬭𐬎𐬎𐬀𐬙𐬋·𐬟𐬭𐬀𐬯𐬞𐬀𐬭𐬀𐬥𐬀𐬵𐬈>
  text <𐬔𐬀𐬉𐬚𐬁𐬎𐬱·𐬨𐬀𐬳𐬌𐬌𐬋𐬬𐬀𐬢𐬵𐬀𐬵𐬈𐬼>
  text <𐬫𐬋·𐬀𐬭𐬴𐬥𐬅𐬨·𐬟𐬭𐬀𐬢𐬵𐬆𐬭𐬆𐬰𐬌𐬧𐬙𐬅𐬨>
  text <𐬨𐬀𐬰𐬌𐬱𐬙𐬆𐬨·𐬀𐬊𐬘𐬋·𐬁𐬠𐬀𐬭𐬀𐬌𐬙𐬌>
  text <𐬨𐬀𐬰𐬌𐬱𐬙𐬆𐬨𐬗𐬀·𐬁𐬨𐬀𐬥𐬀𐬢𐬵𐬆𐬨>
  text <𐬫𐬋·𐬑𐬴𐬀𐬚𐬭𐬌𐬴𐬎𐬎𐬀·𐬀𐬎𐬎𐬁𐬌𐬙𐬌>
  text <𐬀𐬎𐬎𐬃·𐬰𐬍·𐬑𐬴𐬀𐬚𐬭𐬍𐬱·𐬵𐬎𐬞𐬁𐬙𐬋𐬙𐬆𐬨𐬃>
  text <𐬫𐬃·𐬎𐬱𐬙𐬭𐬋·𐬞𐬁𐬌𐬙𐬌·𐬬𐬀𐬜𐬀𐬭𐬌𐬱>
  text <𐬀𐬱𐬠𐬁𐬰𐬁𐬎𐬱·𐬯𐬙𐬎𐬎𐬌𐬐𐬀𐬊𐬟𐬋·𐬯𐬨𐬀𐬭𐬴𐬥𐬋𐬛𐬀𐬉𐬨𐬀·𐬘𐬍𐬭𐬋𐬯𐬁𐬭𐬋·𐬭𐬀𐬉𐬎𐬎𐬀·𐬠𐬆𐬭𐬆𐬰𐬋>
  text <𐬀𐬨𐬀𐬎𐬎𐬃𐬼>
  text <𐬫𐬅𐬨·𐬵𐬉·𐬛𐬏𐬭𐬀𐬉𐬯𐬏𐬐𐬆𐬨>
  text <𐬛𐬏𐬌𐬭𐬈·𐬟𐬭𐬀𐬎𐬎𐬁𐬌𐬙𐬌·𐬀𐬉𐬙𐬀𐬵𐬈>
  text <𐬙𐬅𐬚𐬭𐬌𐬌𐬅𐬨·𐬀𐬌𐬞𐬌·𐬑𐬴𐬀𐬞𐬀𐬥𐬆𐬨𐬼>
  text <𐬫𐬋·𐬐𐬀𐬟𐬆𐬨·𐬀𐬌𐬞𐬌𐬯𐬞𐬀𐬌𐬌𐬈𐬌𐬙𐬌>
  text <𐬯𐬞𐬀𐬉𐬌𐬙𐬌𐬙𐬆𐬨·𐬎𐬞𐬀·𐬬𐬀𐬖𐬜𐬀𐬥𐬆𐬨>
  text <𐬵𐬎𐬑𐬴𐬥𐬀𐬊𐬚𐬭𐬈·𐬵𐬎𐬞𐬀𐬌𐬙𐬌𐬱𐬙𐬁𐬥𐬈>
  text <𐬫𐬋·𐬵𐬌𐬱𐬙𐬀𐬌𐬙𐬈·𐬬𐬍𐬛𐬌𐬜𐬎𐬎𐬃>
  text <𐬫𐬀𐬚𐬀·𐬯𐬁𐬯𐬙𐬀·𐬵𐬀𐬨𐬋𐬑𐬴𐬀𐬚𐬭𐬋𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬞𐬎𐬑𐬜𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬵𐬏·𐬐𐬆𐬵𐬭𐬞𐬀·𐬬𐬀𐬭𐬁𐬰𐬀𐬵𐬈>
  text <𐬞𐬀𐬌𐬙𐬌𐬆𐬭𐬆𐬥𐬋·𐬙𐬌𐬲𐬌𐬛𐬅𐬯𐬙𐬭𐬀𐬵𐬈>
  text <𐬀𐬭𐬴𐬥𐬋·𐬙𐬌𐬲𐬌𐬀𐬯𐬏𐬭𐬀𐬵𐬈>
  text <𐬵𐬀𐬐𐬆𐬭𐬆𐬝𐬘𐬀𐬥𐬋·𐬬𐬀𐬭𐬁𐬰𐬀𐬵𐬈>
  text <𐬀𐬥𐬎𐬞𐬋𐬌𐬚𐬡𐬀𐬵𐬈·𐬔𐬭𐬀𐬧𐬙𐬀𐬵𐬈>
  text <𐬞𐬀𐬭𐬴𐬎𐬎𐬀𐬥𐬌𐬐𐬀𐬵𐬈·𐬙𐬀𐬑𐬨𐬀𐬵𐬈>
  text <𐬫𐬏𐬑𐬜𐬀𐬵𐬈·𐬞𐬁𐬌𐬭𐬌𐬎𐬎𐬁𐬰𐬀𐬵𐬈𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬑𐬱𐬙𐬎𐬎𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬥𐬀𐬭𐬱·𐬐𐬆𐬵𐬭𐬞𐬀·𐬞𐬀𐬧𐬗𐬀𐬛𐬀𐬯𐬀𐬢𐬵𐬋>
  text <𐬑𐬴𐬀𐬉𐬙𐬀𐬵𐬈·𐬯𐬞𐬌𐬙𐬌𐬛𐬋𐬌𐬚𐬭𐬀𐬵𐬈>
  text <𐬐𐬀𐬯𐬎𐬞𐬁𐬴𐬥𐬀𐬵𐬈·𐬯𐬭𐬍𐬭𐬀𐬵𐬈𐬼𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬵𐬀𐬞𐬙𐬀𐬚𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬬𐬁𐬭𐬆𐬖𐬥𐬀𐬵𐬈>
  text <𐬎𐬭𐬎𐬎𐬀𐬙𐬋·𐬀𐬜𐬀𐬭𐬀𐬥𐬀𐬉𐬨𐬁𐬝>
  text <𐬞𐬌𐬴𐬀𐬙𐬋·𐬎𐬞𐬀𐬭𐬀𐬥𐬀𐬉𐬨𐬁𐬝>
  text <𐬫𐬋·𐬬𐬀𐬌𐬌𐬅𐬨·𐬀𐬯𐬙𐬌·𐬁𐬯𐬌𐬱𐬙𐬋>
  text <𐬭𐬆𐬧𐬘𐬌𐬱𐬙𐬋·𐬟𐬭𐬀𐬎𐬎𐬀𐬰𐬆𐬨𐬥𐬀𐬥𐬅𐬨𐬾>
  text <𐬵𐬋·𐬀𐬉𐬎𐬎𐬋·𐬎𐬱𐬙𐬀𐬥𐬀𐬎𐬎𐬀𐬙𐬅𐬨>
  text <𐬌𐬴𐬎𐬎𐬀𐬬𐬀𐬯𐬨𐬀·𐬀𐬞𐬀𐬌𐬌𐬈𐬌𐬙𐬌>
  text <𐬫𐬀𐬝𐬗𐬌𐬝·𐬬𐬀𐬰𐬀𐬌𐬙𐬈·𐬵𐬎𐬎𐬀𐬯𐬙𐬆𐬨𐬼>
  text <𐬫𐬋·𐬬𐬀𐬰𐬀𐬌𐬙𐬈·𐬰𐬀𐬭𐬴𐬀𐬌𐬌𐬀𐬨𐬥𐬋>
  text <𐬀𐬖𐬭𐬅𐬨·𐬎𐬯𐬀𐬌𐬙𐬍𐬨·𐬎𐬴𐬃𐬢𐬵𐬆𐬨>
  text <𐬀𐬑𐬴𐬀𐬟𐬥𐬌·𐬑𐬴𐬀𐬟𐬥𐬍𐬨·𐬌𐬯𐬆𐬨𐬥𐬋>
  text <𐬀𐬯𐬏𐬌𐬭𐬌·𐬯𐬏𐬌𐬭𐬍𐬨·𐬌𐬯𐬆𐬨𐬥𐬋𐬼>
  text <𐬬𐬍𐬔𐬁𐬚𐬋·𐬨𐬀𐬭𐬆𐬰𐬀𐬝·𐬐𐬀𐬊𐬟𐬀𐬥𐬅𐬨>
  text <𐬠𐬀𐬭𐬆𐬴𐬥𐬀𐬎𐬎𐬋·𐬨𐬀𐬭𐬆𐬰𐬀𐬝·𐬔𐬀𐬌𐬭𐬌𐬥𐬅𐬨>
  text <𐬘𐬅𐬟𐬥𐬀𐬎𐬎𐬋·𐬨𐬀𐬭𐬆𐬰𐬀𐬝·𐬭𐬀𐬊𐬥𐬅𐬨>
  text <𐬯𐬀𐬉𐬥𐬌𐬱·𐬨𐬀𐬭𐬆𐬰𐬀𐬝·𐬎𐬭𐬎𐬎𐬀𐬭𐬀𐬥𐬅𐬨>
  text <𐬬𐬀𐬌𐬌𐬅𐬨·𐬬𐬁𐬗𐬌𐬨·𐬯𐬎𐬯𐬭𐬎𐬴𐬆𐬨𐬥𐬋𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬀𐬱𐬙𐬆𐬨𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬨𐬀𐬉𐬴𐬀𐬵𐬈·𐬐𐬆𐬵𐬭𐬞𐬀·𐬀𐬎𐬭𐬎𐬥𐬀𐬵𐬈>
  text <𐬯𐬭𐬍𐬭𐬀𐬵𐬈·𐬥𐬌𐬎𐬎𐬀𐬱𐬙𐬀𐬐𐬋𐬯𐬭𐬎𐬎𐬀𐬵𐬈𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬥𐬀𐬊𐬨𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬠𐬏𐬰𐬀𐬵𐬈·𐬐𐬆𐬵𐬭𐬞𐬀·𐬭𐬇𐬥𐬀𐬵𐬈>
  text <𐬯𐬭𐬍𐬭𐬀𐬵𐬈·𐬙𐬌𐬲𐬌𐬯𐬭𐬎𐬎𐬀𐬵𐬈𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀𐬾>
  text <𐬀𐬵𐬨𐬁𐬌·𐬛𐬀𐬯𐬆𐬨𐬋·𐬁𐬘𐬀𐬯𐬀𐬝·𐬬𐬀𐬰𐬆𐬨𐬥𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬬𐬍𐬭𐬀𐬵𐬈·𐬐𐬆𐬵𐬭𐬞𐬀·𐬭𐬀𐬉𐬎𐬎𐬀𐬙𐬋>
  text <𐬯𐬭𐬍𐬭𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈𐬼>
  text <𐬠𐬀𐬭𐬀𐬝·𐬐𐬀𐬭𐬆𐬙𐬆𐬨·𐬰𐬀𐬭𐬀𐬥𐬌𐬌𐬋𐬯𐬀𐬊𐬭𐬆𐬨>
  text <𐬟𐬭𐬀𐬞𐬌𐬑𐬱𐬙𐬆𐬨·𐬬𐬍𐬯𐬞𐬋𐬞𐬀𐬉𐬯𐬀𐬢𐬵𐬆𐬨𐬼>
  text <𐬀𐬎𐬎𐬀𐬚𐬀·𐬁𐬘𐬀𐬯𐬀𐬝𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬭𐬴𐬋𐬐𐬀𐬭𐬆𐬨·𐬨𐬀𐬭𐬴𐬋𐬐𐬀𐬭𐬆𐬨>
  text <𐬟𐬭𐬀𐬴𐬋𐬐𐬀𐬭𐬆𐬨·𐬵𐬎𐬎𐬁𐬑𐬱𐬙𐬆𐬨·𐬵𐬎𐬎𐬁𐬌𐬌𐬀𐬊𐬥𐬆𐬨𐬼>
  text <𐬙𐬆𐬨·𐬫𐬀𐬰𐬀𐬙𐬀·𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋·𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬞𐬀𐬌𐬙𐬌·𐬨𐬀𐬥𐬀𐬵𐬌>
  text <𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬞𐬀𐬌𐬙𐬌·𐬬𐬀𐬗𐬀𐬵𐬌·𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬞𐬀𐬌𐬙𐬌·𐬳𐬌𐬌𐬀𐬊𐬚𐬥𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈>
  text <𐬞𐬀𐬌𐬙𐬌·𐬟𐬭𐬀𐬎𐬎𐬁𐬐𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬞𐬀𐬌𐬙𐬌·𐬞𐬁𐬌𐬙𐬌𐬎𐬎𐬁𐬐𐬈𐬾>
  text <𐬀𐬵𐬨𐬁𐬌·𐬛𐬀𐬚𐬀𐬝·𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋·𐬆𐬭𐬆𐬰𐬋𐬌𐬱·𐬑𐬃·𐬠𐬁𐬰𐬎𐬎𐬃·𐬀𐬊𐬘𐬋>
  text <𐬙𐬀𐬥𐬎𐬎𐬋·𐬬𐬍𐬯𐬞𐬀𐬌𐬌𐬃·𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬎𐬋·𐬬𐬍𐬯𐬞𐬀𐬌𐬌𐬃·𐬬𐬀𐬰𐬛𐬎𐬎𐬀𐬭𐬆·𐬀𐬊𐬨𐬗𐬀·𐬯𐬏𐬐𐬆𐬨·𐬫𐬌𐬨>
  text <𐬠𐬀𐬭𐬀𐬌𐬙𐬌·𐬐𐬀𐬭𐬋·𐬨𐬀𐬯𐬌𐬌𐬋·𐬎𐬞𐬁𐬞𐬋·𐬫𐬋·𐬭𐬀𐬢𐬵𐬀𐬌𐬌𐬃·𐬛𐬏𐬭𐬀𐬉𐬞𐬁𐬭𐬀𐬌𐬌𐬃·𐬘𐬀𐬟𐬭𐬀𐬌𐬌𐬃>
  text <𐬵𐬀𐬰𐬀𐬢𐬭𐬋𐬬𐬍𐬭𐬀𐬌𐬌𐬃·𐬬𐬀𐬭𐬆𐬯𐬋𐬯𐬙𐬀𐬎𐬎𐬀𐬢𐬵𐬆𐬨·𐬁𐬞𐬋·𐬎𐬭𐬎𐬎𐬀𐬉𐬯𐬆𐬨·𐬨𐬁𐬭𐬀𐬌𐬌𐬈𐬌𐬙𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬭𐬴𐬋𐬐𐬀𐬭𐬆𐬨>
  text <𐬀𐬊𐬨𐬗𐬀·𐬯𐬏𐬐𐬆𐬨>
  text <𐬫𐬌𐬨·𐬠𐬀𐬭𐬀𐬌𐬙𐬌·𐬀𐬯𐬞𐬋·𐬀𐬭𐬴𐬀·𐬫𐬋·𐬙𐬅𐬚𐬭𐬌𐬌𐬀𐬯𐬗𐬌𐬝·𐬵𐬀𐬗𐬀·𐬑𐬴𐬀𐬟𐬥𐬋·𐬀𐬎𐬎𐬀𐬴𐬀𐬌𐬚𐬌𐬌𐬃>
  text <𐬀𐬌𐬞𐬌𐬀𐬡𐬭𐬀𐬌𐬌𐬃·𐬀𐬯𐬞𐬀𐬉𐬨·𐬬𐬀𐬭𐬆𐬯𐬆𐬨·𐬰𐬆𐬨𐬁𐬜𐬀·𐬯𐬀𐬌𐬌𐬀𐬥𐬆𐬨·𐬬𐬀𐬉𐬥𐬀𐬌𐬙𐬌·𐬐𐬀𐬙𐬁𐬭𐬋·𐬀𐬖𐬭𐬀𐬎𐬎𐬋>
  text <𐬬𐬁·𐬠𐬏𐬥𐬀𐬎𐬎𐬋·𐬬𐬁𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬭𐬴𐬋𐬐𐬀𐬭𐬆𐬨·𐬀𐬊𐬨𐬗𐬀·𐬯𐬏𐬐𐬆𐬨>
  text <𐬫𐬌𐬨·𐬠𐬀𐬭𐬀𐬌𐬙𐬌·𐬐𐬀𐬵𐬭𐬐𐬁𐬯𐬋·𐬰𐬀𐬭𐬆𐬥𐬎𐬨𐬀𐬌𐬥𐬌𐬱·𐬫𐬋·𐬥𐬀𐬊𐬨𐬌𐬌𐬁𐬗𐬌𐬝·𐬵𐬀𐬗𐬀·𐬛𐬀𐬌𐬦𐬵𐬀𐬊𐬝>
  text <𐬨𐬎𐬱𐬙𐬌𐬨𐬀𐬯𐬀𐬢𐬵𐬆𐬨·𐬑𐬭𐬏𐬨·𐬀𐬌𐬡𐬌𐬬𐬀𐬉𐬥𐬀𐬌𐬙𐬌·𐬀𐬎𐬎𐬀𐬎𐬎𐬀𐬝𐬗𐬌𐬝·𐬫𐬀𐬚𐬀·𐬯𐬏𐬐𐬀𐬌𐬌𐬃·𐬠𐬭𐬁𐬰𐬀𐬌𐬌𐬃>
  text <𐬠𐬭𐬁𐬰𐬆𐬨·𐬀𐬎𐬎𐬀𐬎𐬎𐬀𐬝𐬗𐬌𐬝·𐬫𐬀𐬚𐬀·𐬯𐬏𐬐𐬀𐬌𐬌𐬃·𐬥𐬀𐬉𐬰𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋>
  text <𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨>
  text <𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬯𐬀𐬯𐬙𐬋·𐬀𐬌𐬡𐬌𐬱𐬨𐬀𐬭𐬆𐬙𐬋>
  text <𐬞𐬊𐬎𐬭𐬎𐬥𐬀𐬭𐬅𐬨·𐬝𐬠𐬌𐬴𐬌𐬌𐬀𐬧𐬙𐬅𐬨>
  text <𐬗𐬌𐬱·𐬀𐬌𐬦𐬵𐬈·𐬀𐬯𐬙𐬌·𐬠𐬀𐬉𐬴𐬀𐬰𐬋𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬨𐬆𐬭𐬆𐬖𐬀𐬵𐬈·𐬞𐬆𐬴𐬋𐬞𐬀𐬭𐬆𐬥𐬀𐬵𐬈·𐬬𐬁𐬭𐬆𐬧𐬘𐬌𐬥𐬀𐬵𐬈·𐬞𐬀𐬭𐬆𐬥𐬆𐬨·𐬀𐬌𐬌𐬀𐬯𐬀𐬉𐬴𐬀·𐬯𐬞𐬌𐬙𐬀𐬨𐬀>
  text <𐬰𐬀𐬭𐬀𐬚𐬎𐬱𐬙𐬭𐬀𐬼>
  text <𐬀𐬥𐬀·𐬞𐬀𐬭𐬆𐬥𐬀·𐬙𐬀𐬥𐬏𐬨·𐬀𐬌𐬡𐬌𐬯𐬌𐬟𐬋𐬌𐬱·𐬀𐬥𐬀·𐬞𐬀𐬭𐬆𐬥𐬀·𐬵𐬀𐬨𐬆𐬭𐬆𐬚𐬆𐬨·𐬞𐬀𐬌𐬙𐬌𐬯𐬀𐬢𐬵𐬀𐬉𐬴𐬀𐬾>
  text <𐬫𐬁𐬥𐬃·𐬠𐬀𐬭𐬀𐬌𐬙𐬌·𐬀𐬯𐬙𐬀𐬎𐬎𐬋·𐬬𐬁·𐬙𐬀𐬑𐬨𐬀𐬵𐬈·𐬨𐬆𐬭𐬆𐬖𐬀𐬵𐬈·𐬞𐬀𐬭𐬆𐬥𐬀𐬎𐬎𐬋·𐬬𐬁·𐬙𐬀𐬑𐬨𐬀𐬵𐬈>
  text <𐬨𐬆𐬭𐬆𐬖𐬀𐬵𐬈𐬼>
  text <𐬥𐬀𐬉𐬜𐬀𐬗𐬌𐬱·𐬭𐬀𐬉𐬎𐬎𐬀·𐬨𐬀𐬳𐬌𐬌𐬀>
  text <𐬘𐬀𐬌𐬧𐬙𐬌·𐬥𐬀𐬉𐬜𐬀·𐬟𐬭𐬀𐬉𐬴𐬌𐬌𐬈𐬌𐬙𐬌>
  text <𐬞𐬀𐬊𐬎𐬭𐬎𐬎𐬀𐬵𐬉·𐬥𐬆𐬨𐬋·𐬠𐬀𐬭𐬀𐬌𐬙𐬌·𐬞𐬀𐬊𐬎𐬭𐬎𐬎𐬀·𐬓𐬀𐬭𐬆𐬥𐬃𐬼>
  text <𐬬𐬍𐬜𐬁𐬭𐬀𐬌𐬌𐬈𐬌𐬙𐬌·𐬎𐬞𐬀𐬯𐬙𐬅𐬨>
  text <𐬨𐬆𐬭𐬆𐬖𐬀𐬵𐬈·𐬞𐬀𐬭𐬆𐬥𐬋·𐬨𐬆𐬭𐬆𐬖𐬀𐬥𐬅𐬨𐬾>
  text <𐬙𐬃·𐬀𐬵𐬎𐬭𐬋·𐬯𐬁𐬯𐬙𐬭𐬀𐬥𐬅𐬨·𐬛𐬀𐬌𐬦𐬵𐬎𐬞𐬀𐬌𐬙𐬌𐬱>
  text <𐬥𐬋𐬌𐬝·𐬯𐬀𐬙𐬆𐬨·𐬘𐬀𐬌𐬧𐬙𐬌·𐬬𐬍𐬭𐬀𐬘𐬀>
  text <𐬥𐬋𐬌𐬝·𐬵𐬀𐬐𐬆𐬭𐬆𐬝·𐬘𐬀𐬌𐬧𐬙𐬌·𐬬𐬀𐬉𐬯𐬀𐬉𐬞𐬀>
  text <𐬋𐬌𐬨·𐬘𐬀𐬌𐬧𐬙𐬌·𐬟𐬭𐬀𐬴𐬀·𐬀𐬉𐬌𐬙𐬌𐬾>
  text <𐬬𐬍𐬯𐬞𐬈·𐬙𐬆𐬭𐬆𐬯𐬆𐬧𐬙𐬌·𐬞𐬆𐬭𐬆𐬥𐬌𐬥𐬈>
  text <𐬀𐬎𐬎𐬀𐬚𐬀·𐬨𐬁𐬎𐬎𐬀𐬌𐬌𐬀𐬗𐬌𐬝·𐬙𐬀𐬥𐬎𐬌𐬌𐬈>
  text <𐬬𐬍𐬯𐬞𐬈·𐬙𐬆𐬭𐬆𐬯𐬆𐬧𐬙𐬎·𐬀𐬎𐬭𐬎𐬎𐬀𐬚𐬀>
  text <𐬬𐬍𐬯𐬞𐬈·𐬙𐬆𐬭𐬆𐬯𐬆𐬧𐬙𐬎·𐬛𐬎𐬱𐬨𐬀𐬌𐬥𐬌𐬌𐬎𐬱>
  text <𐬀𐬨𐬆𐬨𐬗𐬀·𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀>
  text <𐬥𐬌𐬜𐬁𐬙𐬆𐬨·𐬙𐬀𐬥𐬎𐬌𐬌𐬈·𐬨𐬀𐬥𐬋𐬼>
  text <𐬫𐬌𐬨·𐬬𐬀𐬴𐬃𐬧𐬙𐬈·𐬀𐬵𐬎𐬭𐬃𐬢𐬵𐬋>
  text <𐬬𐬀𐬴𐬃𐬧𐬙𐬈·𐬁𐬵𐬏𐬌𐬭𐬌𐬌𐬃𐬢𐬵𐬋>
  text <𐬬𐬀𐬴𐬃𐬧𐬙𐬈·𐬵𐬀𐬊𐬯𐬭𐬀𐬎𐬎𐬀𐬢𐬵𐬀𐬥𐬋>
  text <𐬙𐬆𐬨·𐬬𐬀𐬴𐬀𐬙𐬀·𐬐𐬀𐬎𐬎𐬀·𐬎𐬯𐬀𐬼>
  text <𐬫𐬌𐬨·𐬀𐬯𐬞𐬋·𐬀𐬭𐬴𐬀·𐬠𐬀𐬭𐬀𐬌𐬙𐬌>
  text <𐬫𐬌𐬨·𐬎𐬱𐬙𐬭𐬋·𐬬𐬀𐬜𐬀𐬌𐬭𐬌𐬱·𐬠𐬀𐬭𐬀𐬌𐬙𐬌>
  text <𐬫𐬌𐬨·𐬁𐬟𐬱·𐬥𐬁𐬎𐬎𐬀𐬌𐬌𐬀·𐬠𐬀𐬭𐬀𐬌𐬙𐬌𐬼>
  text <𐬫𐬌𐬨·𐬚𐬭𐬀𐬉𐬙𐬀𐬊𐬥𐬋·𐬙𐬀𐬑𐬨𐬋·𐬠𐬀𐬭𐬀𐬝>
  text <𐬫𐬋·𐬘𐬀𐬥𐬀𐬝·𐬀𐬲𐬍𐬨·𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨>
  text <𐬑𐬴𐬎𐬎𐬀𐬱𐬀𐬴𐬍𐬨·𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬍𐬨>
  text <𐬀𐬱𐬀𐬊𐬘𐬀𐬢𐬵𐬆𐬨·𐬛𐬀𐬉𐬎𐬎𐬍𐬨·𐬛𐬭𐬎𐬘𐬆𐬨>
  text <𐬀𐬖𐬆𐬨·𐬔𐬀𐬉𐬚𐬁𐬎𐬎𐬌𐬌𐬋·𐬛𐬭𐬎𐬎𐬀𐬧𐬙𐬆𐬨>
  text <𐬫𐬅𐬨·𐬀𐬱𐬀𐬊𐬘𐬀𐬯𐬙𐬆𐬨𐬅𐬨·𐬛𐬭𐬎𐬘𐬆𐬨>
  text <𐬟𐬭𐬀𐬗𐬀·𐬐𐬆𐬭𐬆𐬧𐬙𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨·𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬎𐬎𐬌·𐬌𐬨𐬀𐬝·𐬥𐬨𐬁𐬥𐬆𐬨·𐬔𐬀𐬊𐬯𐬎𐬭𐬁𐬠𐬌𐬌𐬋·𐬓𐬀𐬭𐬆𐬥𐬋·𐬞𐬀𐬌𐬭𐬌𐬬𐬆𐬭𐬆𐬥𐬀𐬎𐬎𐬀𐬌𐬙𐬌>
  text <𐬫𐬀𐬚𐬀·𐬵𐬁𐬎·𐬨𐬀𐬰𐬀·𐬨𐬆𐬭𐬆𐬖𐬋·𐬯𐬀𐬉𐬥𐬋·𐬫𐬀𐬚𐬀·𐬀𐬎𐬎𐬈·𐬀𐬡𐬭𐬃·𐬎𐬞𐬁𐬞𐬃·𐬨𐬀𐬯𐬌𐬙𐬋·𐬔𐬀𐬌𐬭𐬍𐬱>
  text <𐬥𐬌𐬎𐬎𐬁𐬥𐬆𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨𐬼>
  text <𐬀𐬵𐬎𐬭𐬀·𐬨𐬀𐬰𐬛𐬀·𐬨𐬀𐬌𐬥𐬌𐬌𐬋>
  text <𐬯𐬞𐬇𐬥𐬌𐬱𐬙𐬀·𐬛𐬁𐬙𐬀𐬭𐬆·𐬔𐬀𐬉𐬚𐬀𐬥𐬅𐬨>
  text <𐬀𐬯𐬙𐬎𐬎𐬀𐬌𐬙𐬌𐬥𐬅𐬨·𐬀𐬴𐬁𐬎𐬨>
  text <𐬐𐬎𐬎𐬀·𐬀𐬯𐬙𐬌·𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬀𐬵𐬎𐬭𐬀𐬜𐬁𐬙𐬀𐬵𐬈·𐬥𐬅𐬨𐬀𐬀𐬰𐬠𐬁𐬌𐬙𐬌𐬱·𐬐𐬎𐬎𐬀>
  text <𐬎𐬞𐬀𐬯𐬙𐬏𐬌𐬙𐬌𐬱·𐬐𐬎𐬎𐬀·𐬥𐬌𐬱𐬙𐬏𐬌𐬙𐬌𐬱𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬫𐬀𐬝·𐬯𐬞𐬁𐬜𐬀·𐬵𐬀𐬧𐬘𐬀𐬯𐬃𐬧𐬙𐬈>
  text <𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬭𐬀𐬱𐬙𐬆𐬨·𐬭𐬀𐬯𐬨𐬀·𐬐𐬀𐬙𐬀𐬭𐬀𐬯𐬗𐬌𐬝>
  text <𐬬𐬀𐬱𐬙𐬃𐬢𐬵𐬋·𐬀𐬵𐬨𐬌𐬌𐬀·𐬥𐬋𐬌𐬝·𐬬𐬀𐬰𐬌𐬌𐬃𐬧𐬙𐬈·𐬘𐬀𐬙𐬃𐬢𐬵𐬋·𐬀𐬵𐬨𐬌𐬌𐬀·𐬥𐬋𐬌𐬝>
  text <𐬘𐬀𐬥𐬌𐬌𐬃𐬧𐬙𐬈𐬾>
  text <𐬗𐬀𐬙𐬀𐬢𐬭𐬋·𐬞𐬆𐬭𐬆𐬥𐬃·𐬬𐬍𐬜𐬁𐬭𐬀𐬌𐬌𐬋𐬌𐬱>
  text <𐬀𐬎𐬎𐬌·𐬞𐬀𐬚𐬅𐬨·𐬐𐬀𐬙𐬀𐬭𐬀𐬯𐬗𐬌𐬝𐬼>
  text <𐬫𐬀𐬙𐬁𐬭𐬋·𐬞𐬊𐬎𐬭𐬎𐬎𐬋·𐬟𐬭𐬁𐬌𐬌𐬀𐬰𐬁𐬌𐬙𐬈>
  text <𐬀𐬨𐬋·𐬵𐬎𐬙𐬀𐬱𐬙𐬋·𐬵𐬎𐬭𐬀𐬊𐬜𐬋>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬀𐬙𐬁𐬭𐬋·𐬬𐬆𐬭𐬆𐬚𐬭𐬀·𐬵𐬀𐬗𐬀𐬌𐬙𐬈𐬾>
  text <𐬀𐬨𐬆𐬨𐬗𐬀·𐬬𐬆𐬭𐬆𐬚𐬭𐬀𐬖𐬥𐬆𐬨𐬗𐬀·𐬁𐬟𐬭𐬍𐬥𐬁𐬨𐬌·𐬛𐬎𐬎𐬀·𐬀𐬞𐬁𐬙𐬁𐬭𐬀·𐬛𐬎𐬎𐬀·𐬥𐬌𐬞𐬁𐬙𐬁𐬭𐬀·𐬛𐬎𐬎𐬀>
  text <𐬥𐬌𐬱𐬵𐬀𐬭𐬆𐬙𐬁𐬭𐬀·𐬛𐬎𐬎𐬀·𐬀𐬜𐬡𐬋𐬲𐬆𐬥·𐬛𐬎𐬎𐬀·𐬬𐬍𐬜𐬡𐬋𐬲𐬆𐬥·𐬛𐬎𐬎𐬀·𐬟𐬭𐬀𐬜𐬡𐬋𐬲𐬆𐬥·𐬛𐬎𐬎𐬀·𐬁𐬨𐬀𐬭𐬆𐬰𐬆𐬥>
  text <𐬛𐬎𐬎𐬀·𐬬𐬍𐬨𐬀𐬭𐬆𐬰𐬆𐬥·𐬛𐬎𐬎𐬀·𐬟𐬭𐬀𐬨𐬀𐬭𐬆𐬰𐬆𐬥𐬾>
  text <𐬰𐬀𐬭𐬀𐬚𐬎𐬱𐬙𐬭𐬀·𐬀𐬉𐬙𐬆𐬨·𐬨𐬅𐬚𐬭𐬆𐬨·𐬨𐬁·𐬟𐬭𐬀𐬛𐬀𐬉𐬯𐬀𐬌𐬌𐬋𐬌𐬱·𐬀𐬌𐬥𐬌𐬌𐬀𐬝·𐬞𐬌𐬚𐬭𐬈·𐬬𐬁>
  text <𐬞𐬎𐬚𐬭𐬁𐬌·𐬠𐬭𐬁𐬚𐬭𐬈·𐬬𐬁·𐬵𐬀𐬜𐬋𐬰𐬁𐬙𐬁𐬌·𐬁𐬚𐬭𐬀𐬎𐬎𐬀𐬥𐬁𐬌·𐬬𐬁·𐬚𐬭𐬁𐬌𐬌𐬀𐬊𐬥𐬈𐬼>
  text <𐬀𐬉𐬙𐬀𐬉𐬗𐬀𐬙𐬉·𐬬𐬁𐬗𐬋·𐬫𐬋𐬌·𐬎𐬖𐬭𐬀·𐬁𐬯·𐬛𐬆𐬭𐬆𐬰𐬭𐬀·𐬁𐬯·𐬎𐬖𐬭𐬀·𐬁𐬯·𐬬𐬌𐬌𐬁𐬑𐬀𐬌𐬥𐬈·𐬁𐬯·𐬎𐬖𐬭𐬀>
  text <𐬁𐬯·𐬬𐬆𐬭𐬆𐬚𐬭𐬀𐬖𐬥𐬈·𐬁𐬯·𐬎𐬖𐬭𐬀·𐬁𐬯·𐬠𐬀𐬉𐬴𐬀𐬰𐬌𐬌𐬀·𐬁𐬯𐬼>
  text <𐬀𐬉𐬙𐬀𐬉𐬗𐬀𐬙𐬉·𐬬𐬁𐬗𐬋·𐬫𐬋𐬌·𐬞𐬆𐬴𐬆𐬨𐬗𐬌𐬝·𐬯𐬁𐬭𐬆𐬨·𐬠𐬎𐬧𐬘𐬀𐬌𐬧𐬙𐬌·𐬎𐬰𐬔𐬆𐬭𐬆𐬞𐬙𐬆𐬨𐬗𐬌𐬝·𐬯𐬥𐬀𐬚𐬆𐬨>
  text <𐬀𐬞𐬀𐬴𐬀·𐬀𐬞𐬀𐬓𐬀𐬥𐬎𐬎𐬀𐬌𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬫𐬋·𐬬𐬍𐬭𐬁𐬰𐬀𐬌𐬙𐬌·𐬀𐬧𐬙𐬀𐬭𐬆·𐬭𐬁𐬱𐬙𐬀>
  text <𐬭𐬀𐬯𐬨𐬀𐬥𐬀>
  text <𐬁𐬗𐬀·𐬞𐬀𐬭𐬀𐬗𐬀·𐬞𐬆𐬭𐬆𐬯𐬀𐬌𐬙𐬈>
  text <𐬵𐬀𐬜𐬀·𐬨𐬌𐬚𐬭𐬀·𐬵𐬀𐬜𐬀·𐬭𐬀𐬴𐬥𐬎𐬎𐬋𐬼>
  text <𐬐𐬋·𐬨𐬌𐬚𐬭𐬆𐬨·𐬀𐬌𐬡𐬌𐬛𐬭𐬎𐬲𐬀𐬌𐬙𐬌>
  text <𐬐𐬋·𐬭𐬀𐬴𐬥𐬏𐬨·𐬞𐬀𐬌𐬙𐬌𐬌𐬭𐬌𐬥𐬀𐬑𐬙𐬌>
  text <𐬐𐬀𐬵𐬨𐬁𐬌·𐬫𐬀𐬯𐬐𐬆𐬨𐬗𐬀·𐬨𐬀𐬵𐬭𐬐𐬆𐬨𐬗𐬀>
  text <𐬀𐬰𐬆𐬨·𐬠𐬀𐬑𐬴𐬁𐬥𐬌·𐬑𐬴𐬀𐬌𐬌𐬀𐬨𐬥𐬋𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬫𐬀𐬝·𐬨𐬀𐬳𐬌𐬌𐬁𐬐𐬀·𐬟𐬭𐬁𐬌𐬌𐬀𐬰𐬃𐬧𐬙𐬈>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋·𐬛𐬁𐬙𐬀𐬵𐬈·𐬫𐬌𐬨·𐬳𐬌𐬌𐬈𐬌𐬙𐬌·𐬛𐬁𐬌𐬙𐬌𐬌𐬋𐬙𐬆𐬨𐬀·𐬫𐬀𐬯𐬥𐬀𐬯𐬗𐬀>
  text <𐬬𐬀𐬵𐬨𐬀𐬯𐬗𐬀·𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝·𐬥𐬋𐬌𐬝·𐬌𐬚𐬭𐬀·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬟𐬭𐬅𐬱>
  text <𐬵𐬌𐬌𐬁𐬝·𐬵𐬀𐬉𐬥𐬀·𐬥𐬋𐬌𐬝·𐬬𐬋𐬌𐬖𐬥𐬀·𐬥𐬋𐬌𐬝·𐬞𐬁𐬨𐬀·𐬥𐬋𐬌𐬝·𐬐𐬀𐬞𐬀𐬯𐬙𐬌𐬱·𐬥𐬋𐬌𐬝·𐬵𐬀𐬉𐬥𐬌𐬌𐬋·𐬭𐬀𐬚𐬋>
  text <𐬥𐬋𐬌𐬝·𐬎𐬰𐬔𐬆𐬭𐬆𐬞𐬙𐬋·𐬛𐬭𐬀𐬟𐬴𐬋𐬾>
  text <𐬞𐬀𐬌𐬙𐬌·𐬛𐬌𐬨·𐬞𐬆𐬭𐬆𐬯𐬀𐬝·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬐𐬀𐬝·𐬰𐬍·𐬀𐬯𐬙𐬌·𐬀𐬵𐬎𐬭𐬀·𐬨𐬀𐬰𐬛𐬀·𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬀𐬵𐬎𐬭𐬀𐬜𐬁𐬙𐬀𐬵𐬈·𐬛𐬁𐬌𐬙𐬌𐬌𐬋𐬙𐬆𐬨𐬀>
  text <𐬫𐬀𐬯𐬥𐬀𐬯𐬗𐬀·𐬬𐬀𐬵𐬨𐬀𐬯𐬗𐬀·𐬀𐬴𐬁𐬝·𐬵𐬀𐬗𐬀·𐬫𐬀𐬝·𐬬𐬀𐬵𐬌𐬱𐬙𐬁𐬝𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬰𐬀𐬊𐬚𐬭𐬃·𐬵𐬉·𐬎𐬰𐬠𐬁𐬭𐬀𐬌𐬌𐬆𐬥·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋>
  text <𐬠𐬀𐬭𐬆𐬯𐬨𐬀·𐬵𐬉·𐬯𐬙𐬆𐬭𐬆𐬥𐬀𐬌𐬌𐬆𐬥·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋𐬼>
  text <𐬞𐬀𐬯𐬏𐬨·𐬵𐬉·𐬞𐬀𐬗𐬀𐬌𐬌𐬆𐬥·𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋·𐬀𐬎𐬭𐬎𐬴𐬆𐬨·𐬬𐬁·𐬬𐬊𐬵𐬎𐬔𐬀𐬊𐬥𐬆𐬨·𐬬𐬁·𐬐𐬁𐬗𐬌𐬝>
  text <𐬬𐬁·𐬔𐬀𐬊𐬥𐬀𐬥𐬅𐬨·𐬵𐬀𐬨𐬋𐬔𐬀𐬊𐬥𐬆𐬨𐬾>
  text <𐬨𐬁𐬵𐬉·𐬨𐬀𐬌𐬭𐬌𐬌𐬋·𐬔𐬆𐬎𐬭𐬎𐬎𐬀𐬌𐬌𐬋𐬌𐬝·𐬨𐬁·𐬘𐬀𐬵𐬌𐬐𐬀·𐬨𐬁·𐬀𐬴𐬁𐬎𐬎𐬋·𐬀𐬯𐬭𐬁𐬎𐬎𐬀𐬌𐬌𐬀𐬝𐬔𐬁𐬚𐬋>
  text <𐬀𐬵𐬎𐬨𐬆𐬭𐬆𐬑𐬱·𐬞𐬀𐬌𐬙𐬌𐬌𐬁𐬭𐬆𐬥𐬋·𐬌𐬨𐬅𐬨·𐬛𐬀𐬉𐬥𐬅𐬨·𐬫𐬅𐬨·𐬁𐬵𐬏𐬌𐬭𐬍𐬨·𐬰𐬀𐬭𐬀𐬚𐬎𐬱𐬙𐬭𐬍𐬨𐬾>
  text <𐬫𐬈𐬰𐬌𐬴𐬉·𐬨𐬀𐬌𐬭𐬌𐬌𐬋·𐬔𐬆𐬎𐬭𐬎𐬎𐬀𐬌𐬌𐬁𐬝·𐬘𐬀𐬵𐬌𐬐𐬀·𐬬𐬁·𐬀𐬴𐬁𐬎𐬎𐬋·𐬬𐬁·𐬀𐬯𐬭𐬁𐬎𐬎𐬀𐬌𐬌𐬀𐬝𐬔𐬁𐬚𐬋>
  text <𐬀𐬵𐬎𐬨𐬆𐬭𐬆𐬑𐬱·𐬞𐬀𐬌𐬙𐬌𐬌𐬁𐬭𐬆𐬥𐬋·𐬌𐬨𐬅𐬨·𐬛𐬀𐬉𐬥𐬅𐬨·𐬫𐬅𐬨·𐬁𐬵𐬏𐬌𐬭𐬍𐬨·𐬰𐬀𐬭𐬀𐬚𐬎𐬱𐬙𐬭𐬍𐬨>
  text <𐬞𐬀𐬭𐬀·𐬠𐬀𐬉𐬴𐬀𐬰𐬀·𐬵𐬀𐬗𐬀𐬌𐬙𐬈>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋𐬾>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬬𐬋𐬌𐬖𐬥𐬃·𐬘𐬀𐬯𐬃𐬧𐬙𐬌𐬼>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬵𐬀𐬉𐬥𐬀·𐬟𐬭𐬀𐬞𐬀𐬙𐬃𐬧𐬙𐬌𐬼>
  text <𐬵𐬀𐬨𐬀𐬚𐬀·𐬀𐬌𐬭𐬌𐬌𐬁𐬠𐬌𐬌𐬋·𐬛𐬀𐬌𐬦𐬵𐬎𐬠𐬌𐬌𐬋·𐬘𐬀𐬥𐬌𐬌𐬃𐬧𐬙𐬈·𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀·𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀·𐬠𐬀𐬉𐬎𐬎𐬀𐬭𐬆𐬖𐬥𐬁𐬌>
  text <𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬀𐬜𐬁𐬝·𐬎𐬌𐬙𐬌·𐬟𐬭𐬀𐬎𐬎𐬀𐬴𐬀𐬙𐬀𐬼>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬥𐬋𐬌𐬝·𐬥𐬀𐬭𐬋·𐬫𐬈𐬯𐬥𐬌𐬌𐬋·𐬬𐬀𐬵𐬨𐬌𐬌𐬋>
  text <𐬔𐬇𐬎𐬱𐬗𐬀·𐬎𐬭𐬎𐬎𐬀·𐬛𐬁𐬨𐬌𐬛𐬁𐬙𐬋>
  text <𐬫𐬀𐬝·𐬥𐬏𐬭𐬆𐬨·𐬬𐬌𐬌𐬁𐬨𐬠𐬎𐬭𐬀·𐬛𐬀𐬉𐬎𐬎𐬀>
  text <𐬨𐬀𐬳𐬌𐬌𐬁𐬐𐬀·𐬛𐬀𐬉𐬎𐬎𐬀𐬌𐬌𐬁𐬰𐬋>
  text <𐬬𐬊𐬵𐬎𐬥𐬍𐬨·𐬬𐬁·𐬙𐬁𐬗𐬀𐬌𐬌𐬈𐬌𐬧𐬙𐬌>
  text <𐬟𐬭𐬀𐬴𐬀𐬉𐬐𐬆𐬨·𐬬𐬁·𐬟𐬭𐬀𐬴𐬌𐬗𐬀𐬧𐬙𐬌𐬼>
  text <𐬫𐬀𐬝·𐬥𐬏𐬭𐬆𐬨·𐬬𐬌𐬌𐬁𐬨𐬠𐬎𐬭𐬀·𐬛𐬀𐬉𐬎𐬎𐬀>
  text <𐬨𐬀𐬳𐬌𐬌𐬁𐬐𐬀·𐬛𐬀𐬉𐬎𐬎𐬀𐬌𐬌𐬁𐬰𐬋>
  text <𐬀𐬎𐬎𐬌·𐬁𐬙𐬭𐬆𐬨·𐬁𐬠𐬀𐬭𐬆𐬧𐬙𐬌>
  text <𐬀𐬉𐬙𐬀𐬌𐬌𐬃·𐬎𐬭𐬎𐬎𐬀𐬭𐬀𐬌𐬌𐬃·𐬫𐬁·𐬬𐬀𐬊𐬗𐬈·𐬵𐬀𐬞𐬆𐬭𐬆𐬯𐬌·𐬥𐬅𐬨𐬀·𐬀𐬉𐬙𐬆𐬨·𐬀𐬉𐬯𐬨𐬆𐬨·𐬫𐬋·𐬬𐬀𐬊𐬗𐬈>
  text <𐬥𐬆𐬨𐬆𐬜𐬐𐬀·𐬥𐬅𐬨𐬀𐬾>
  text <𐬫𐬀𐬝·𐬥𐬏𐬭𐬆𐬨·𐬬𐬌𐬌𐬁𐬨𐬠𐬎𐬭𐬀·𐬛𐬀𐬉𐬎𐬎𐬀>
  text <𐬨𐬀𐬳𐬌𐬌𐬁𐬐𐬀·𐬛𐬀𐬉𐬎𐬎𐬀𐬌𐬌𐬁𐬰𐬋>
  text <𐬟𐬭𐬁·𐬞𐬀𐬭𐬱𐬙𐬍𐬨·𐬥𐬁𐬨𐬀𐬌𐬌𐬈𐬌𐬧𐬙𐬌>
  text <𐬬𐬍·𐬨𐬀𐬌𐬜𐬌𐬌𐬅𐬥𐬆𐬨·𐬟𐬴𐬁𐬥𐬀𐬌𐬌𐬈𐬌𐬧𐬙𐬌>
  text <𐬬𐬍𐬯𐬞𐬀·𐬵𐬀𐬧𐬛𐬁𐬨𐬀·𐬭𐬁𐬰𐬀𐬌𐬌𐬈𐬌𐬧𐬙𐬌>
  text <𐬘𐬀𐬥𐬀·𐬵𐬋·𐬯𐬀𐬌𐬜𐬌𐬥·𐬥𐬋𐬌𐬝·𐬘𐬀𐬥𐬆𐬥>
  text <𐬵𐬀𐬜𐬀·𐬵𐬋·𐬯𐬀𐬌𐬜𐬌𐬥·𐬥𐬋𐬌𐬝·𐬵𐬀𐬜𐬆𐬥𐬼>
  text <𐬫𐬀𐬝·𐬥𐬏𐬭𐬆𐬨·𐬬𐬌𐬌𐬁𐬨𐬠𐬎𐬭𐬀·𐬛𐬀𐬉𐬎𐬎𐬀>
  text <𐬨𐬀𐬳𐬌𐬌𐬁𐬐𐬀·𐬛𐬀𐬉𐬎𐬎𐬀𐬌𐬌𐬁𐬰𐬋>
  text <𐬎𐬴𐬌·𐬞𐬀𐬌𐬭𐬌𐬛𐬁𐬭𐬀𐬌𐬌𐬈𐬌𐬧𐬙𐬌>
  text <𐬛𐬀𐬉𐬨𐬀·𐬵𐬋·𐬞𐬀𐬌𐬭𐬌𐬎𐬭𐬎𐬎𐬀𐬉𐬯𐬀𐬌𐬌𐬈𐬌𐬧𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬆𐬨·𐬠𐬀𐬌𐬭𐬈·𐬯𐬁𐬌𐬭𐬌·𐬠𐬀𐬊𐬖𐬆𐬨>
  text <𐬵𐬀𐬊𐬨𐬆𐬨·𐬬𐬆𐬭𐬆𐬚𐬭𐬁𐬗𐬀𐬥𐬆𐬨·𐬠𐬀𐬌𐬭𐬈>
  text <𐬥𐬌𐬞𐬁𐬙𐬁𐬭𐬆𐬨·𐬬𐬊𐬵𐬎·𐬠𐬀𐬌𐬭𐬈>
  text <𐬞𐬁𐬙𐬁𐬭𐬆𐬨·𐬙𐬀𐬥𐬎𐬌𐬌𐬈·𐬠𐬀𐬌𐬭𐬈>
  text <𐬵𐬀𐬊𐬨𐬆𐬨·𐬫𐬌𐬨·𐬥𐬌𐬎𐬎𐬌𐬰𐬀𐬌𐬙𐬌·𐬥𐬌𐬎𐬎𐬀𐬧𐬛𐬁𐬝·𐬀𐬞𐬀𐬌𐬌𐬈𐬌𐬙𐬌·𐬛𐬎𐬱𐬨𐬀𐬌𐬥𐬌𐬌𐬀𐬊𐬝·𐬞𐬆𐬴𐬀𐬥𐬀·𐬵𐬀𐬗𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬬𐬀𐬥𐬁𐬥𐬌·𐬫𐬀𐬚𐬀·𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬥𐬌𐬎𐬎𐬀𐬥𐬁𐬥𐬌>
  text <𐬫𐬀𐬚𐬀·𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬥𐬌𐬘𐬀𐬥𐬁𐬥𐬌·𐬫𐬋·𐬨𐬉·𐬞𐬀𐬯𐬐𐬁𐬝·𐬬𐬀𐬰𐬀𐬌𐬙𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬯𐬁𐬥𐬆𐬨·𐬯𐬌𐬖𐬏𐬌𐬭𐬈·𐬗𐬌𐬚𐬭𐬆𐬨>
  text <𐬀𐬠𐬀𐬭𐬆·𐬀𐬵𐬎𐬭𐬋·𐬞𐬎𐬚𐬭𐬋>
  text <𐬞𐬎𐬚𐬭𐬃𐬢𐬵𐬋·𐬠𐬀𐬉𐬎𐬎𐬀𐬭𐬆𐬞𐬀𐬙𐬀𐬌𐬌𐬋𐬼>
  text <𐬀𐬨𐬀𐬎𐬎𐬀·𐬁𐬯·𐬬𐬆𐬭𐬆𐬚𐬭𐬀𐬎𐬎𐬀·𐬥𐬅𐬨𐬀·𐬬𐬆𐬭𐬆𐬚𐬭𐬀𐬎𐬎𐬀·𐬁𐬯·𐬀𐬨𐬀𐬎𐬎𐬀·𐬥𐬅𐬨𐬀𐬾>
  text <𐬫𐬀𐬚𐬀·𐬀𐬰𐬆𐬨·𐬀𐬎𐬎𐬀𐬙𐬀·𐬬𐬆𐬭𐬆𐬚𐬭𐬀·𐬵𐬀𐬗𐬁𐬥𐬈>
  text <𐬫𐬀𐬚𐬀·𐬬𐬍𐬯𐬞𐬈·𐬀𐬥𐬌𐬌𐬈·𐬀𐬌𐬭𐬈>
  text <𐬫𐬀𐬚𐬀·𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬬𐬀𐬥𐬁𐬥𐬌·𐬫𐬀𐬚𐬀·𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬥𐬌𐬎𐬎𐬀𐬥𐬁𐬥𐬌·𐬫𐬀𐬚𐬀>
  text <𐬀𐬰𐬆𐬨·𐬀𐬊𐬨·𐬯𐬞𐬁𐬜𐬆𐬨·𐬥𐬌𐬘𐬀𐬥𐬁𐬥𐬌·𐬫𐬋·𐬨𐬉·𐬞𐬀𐬯𐬐𐬁𐬝·𐬬𐬀𐬰𐬀𐬌𐬙𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬔𐬀𐬎𐬎𐬈·𐬀𐬨𐬆𐬨·𐬔𐬀𐬎𐬎𐬈·𐬥𐬆𐬨𐬆𐬨>
  text <𐬔𐬀𐬎𐬎𐬈·𐬎𐬑𐬜𐬆𐬨·𐬔𐬀𐬎𐬎𐬈·𐬬𐬆𐬭𐬆𐬚𐬭𐬆𐬨>
  text <𐬔𐬀𐬎𐬎𐬈·𐬓𐬀𐬭𐬆𐬚𐬆𐬨·𐬔𐬀𐬎𐬎𐬈·𐬬𐬀𐬯𐬙𐬭𐬆𐬨>
  text <𐬔𐬀𐬎𐬎𐬈·𐬬𐬆𐬭𐬆𐬰𐬌𐬌𐬁𐬙𐬅𐬨>
  text <𐬙𐬅𐬨·𐬥𐬇·𐬓𐬀𐬭𐬆𐬚𐬁𐬌·𐬟𐬴𐬎𐬌𐬌𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬋·𐬭𐬀𐬯𐬨𐬀𐬥𐬋·𐬯𐬗𐬌𐬧𐬛𐬀𐬌𐬌𐬈𐬌𐬙𐬌>
  text <𐬫𐬋·𐬭𐬀𐬯𐬨𐬀𐬥𐬋·𐬐𐬆𐬭𐬆𐬧𐬙𐬀𐬌𐬌𐬈𐬌𐬙𐬌>
  text <𐬫𐬋·𐬭𐬀𐬯𐬨𐬀𐬥𐬋·𐬓𐬀𐬢𐬵𐬀𐬌𐬌𐬈𐬌𐬙𐬌>
  text <𐬫𐬋·𐬭𐬀𐬯𐬨𐬀𐬥𐬋·𐬫𐬀𐬊𐬰𐬀𐬌𐬌𐬈𐬌𐬙𐬌>
  text <𐬀𐬎𐬎𐬌·𐬭𐬀𐬯𐬨𐬀𐬥𐬋·𐬯𐬗𐬌𐬧𐬛𐬀𐬌𐬌𐬈𐬌𐬙𐬌·𐬀𐬎𐬎𐬌·𐬭𐬀𐬯𐬨𐬀𐬥𐬋·𐬐𐬆𐬭𐬆𐬧𐬙𐬀𐬌𐬌𐬈𐬌𐬙𐬌·𐬀𐬎𐬎𐬌·𐬭𐬀𐬯𐬨𐬀𐬥𐬋>
  text <𐬓𐬀𐬢𐬵𐬀𐬌𐬌𐬈𐬌𐬙𐬌·𐬀𐬎𐬎𐬌·𐬭𐬀𐬯𐬨𐬀𐬥𐬋·𐬫𐬀𐬊𐬰𐬀𐬌𐬌𐬈𐬌𐬙𐬌>
  text <𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬆𐬭𐬆𐬚𐬭𐬀𐬖𐬥𐬆𐬨·𐬀𐬵𐬎𐬭𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬁𐬀𐬝·𐬫𐬀𐬝·𐬬𐬆𐬭𐬆𐬚𐬭𐬀𐬖𐬥𐬋·𐬀𐬵𐬎𐬭𐬀𐬜𐬁𐬙𐬋·𐬚𐬀𐬑𐬙𐬀𐬥𐬅𐬨·𐬭𐬀𐬯𐬨𐬀𐬥𐬅𐬨·𐬫𐬏𐬑𐬙𐬀𐬥𐬅𐬨·𐬴𐬋𐬌𐬚𐬭𐬀𐬥𐬅𐬨>
  text <𐬨𐬌𐬚𐬭𐬋𐬛𐬭𐬎𐬘𐬅𐬨·𐬨𐬀𐬳𐬌𐬌𐬁𐬥𐬅𐬨>
  text <𐬀𐬞𐬅𐬱·𐬔𐬀𐬎𐬎𐬋·𐬛𐬀𐬭𐬆𐬰𐬀𐬌𐬌𐬈𐬌𐬙𐬌>
  text <𐬞𐬀𐬌𐬭𐬌·𐬛𐬀𐬉𐬨𐬀·𐬬𐬁𐬭𐬀𐬌𐬌𐬈𐬌𐬙𐬌>
  text <𐬀𐬞𐬀·𐬔𐬀𐬊𐬴𐬀·𐬙𐬀𐬊𐬴𐬀𐬌𐬌𐬈𐬌𐬙𐬌>
  text <𐬥𐬋𐬌𐬝·𐬞𐬁𐬜𐬀·𐬬𐬍𐬜𐬁𐬭𐬀𐬌𐬌𐬈𐬌𐬙𐬌>
  text <𐬥𐬋𐬌𐬝·𐬞𐬀𐬌𐬙𐬌𐬙𐬀𐬎𐬎𐬃·𐬠𐬀𐬎𐬎𐬀𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬬𐬆𐬭𐬆𐬚𐬭𐬀𐬖𐬥𐬀𐬵𐬈·𐬀𐬵𐬎𐬭𐬀𐬜𐬁𐬙𐬀𐬵𐬈·𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬎𐬞𐬀𐬭𐬀𐬙𐬁𐬙𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉>
  text <𐬀𐬴𐬆𐬨·𐬬𐬊𐬵𐬏>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬬𐬀𐬌𐬌𐬀𐬊𐬱·𐬎𐬞𐬀𐬭𐬋𐬐𐬀𐬌𐬭𐬌𐬌𐬈𐬵𐬈·𐬙𐬀𐬭𐬀𐬜𐬁𐬙𐬋·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥·𐬀𐬉𐬙𐬀𐬝·𐬙𐬉·𐬬𐬀𐬌𐬌𐬋·𐬫𐬀𐬝·𐬙𐬉>
  text <𐬀𐬯𐬙𐬌·𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬊𐬨>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬠𐬀𐬖𐬆𐬨𐬗𐬀>
  text <𐬫𐬀𐬰𐬁𐬌·𐬁𐬑𐬱𐬙𐬍𐬨·𐬵𐬅𐬨𐬬𐬀𐬌𐬧𐬙𐬍𐬨𐬗𐬀>
  text <𐬯𐬎𐬌𐬌𐬅𐬨𐬗𐬀·𐬐𐬀𐬙𐬀𐬭𐬆𐬨𐬗𐬌𐬝𐬼>
  text <𐬙𐬆𐬨·𐬬𐬀𐬉𐬨𐬗𐬌𐬝·𐬫𐬀𐬰𐬀𐬨𐬀𐬌𐬛𐬈>
  text <𐬙𐬆𐬨·𐬬𐬀𐬉𐬨𐬗𐬌𐬝·𐬰𐬠𐬀𐬌𐬌𐬀𐬨𐬀𐬵𐬌>
  text <𐬀𐬵𐬨𐬁𐬌𐬗𐬀·𐬥𐬨𐬁𐬥𐬁𐬌·𐬀𐬵𐬨𐬁𐬌𐬗𐬀·𐬥𐬨𐬁𐬥𐬀𐬵𐬈·𐬥𐬨𐬁𐬥𐬋𐬞𐬀𐬙𐬇𐬈·𐬀𐬵𐬨𐬁𐬌𐬗𐬀·𐬰𐬀𐬊𐬚𐬭𐬋𐬠𐬀𐬭𐬁𐬌>
  text <𐬀𐬭𐬆𐬛𐬭𐬁𐬌·𐬞𐬀𐬌𐬙𐬌𐬀𐬯𐬙𐬌·𐬔𐬇𐬎𐬱·𐬬𐬀𐬗𐬀𐬵𐬌𐬌𐬈𐬵𐬈𐬗𐬀·𐬵𐬀𐬚𐬭𐬀𐬎𐬎𐬀𐬙𐬀𐬵𐬈𐬗𐬀·𐬞𐬀𐬌𐬙𐬌>
  text <𐬵𐬀𐬨𐬆𐬭𐬆𐬚𐬀𐬥𐬅𐬨·𐬬𐬀𐬵𐬌𐬱𐬙𐬆𐬨·𐬫𐬀𐬰𐬀𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃·𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬬𐬀𐬢𐬵𐬎𐬌𐬌𐬃>
  text <𐬛𐬁𐬌𐬙𐬌𐬌𐬀𐬌𐬌𐬃·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬛𐬁𐬨𐬀𐬥𐬅𐬨>
  text <𐬥𐬀𐬉𐬗𐬌𐬱·𐬀𐬎𐬎𐬀𐬝·𐬫𐬋·𐬯𐬞𐬆𐬧𐬙𐬀𐬵𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋·𐬫𐬀𐬚𐬀·𐬙𐬁>
  text <𐬎𐬞𐬀𐬢𐬵𐬀𐬗𐬀𐬝·𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃𐬾>
  text <𐬬𐬀𐬉𐬨·𐬀𐬴𐬀𐬎𐬎𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈·𐬀𐬉𐬙𐬀𐬝·𐬙𐬉>
  text <𐬬𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬫𐬀𐬝·𐬙𐬉·𐬀𐬯𐬙𐬌·𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬊𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀>
  text <𐬵𐬀𐬊𐬳𐬌𐬌𐬀𐬢𐬵𐬋·𐬞𐬀𐬭𐬀𐬜𐬁𐬙𐬋>
  text <𐬎𐬞𐬀·𐬙𐬀𐬉𐬭𐬆𐬨·𐬵𐬀𐬭𐬀𐬌𐬌𐬃>
  text <𐬫𐬎𐬑𐬙𐬀𐬌𐬌𐬃·𐬞𐬀𐬌𐬙𐬌𐬀𐬌𐬌𐬀𐬢𐬵𐬋>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬛𐬎𐬎𐬀·𐬚𐬭𐬌𐬴𐬎𐬎𐬀·𐬨𐬁𐬰𐬀𐬌𐬥𐬌𐬌𐬀𐬥𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬬𐬀𐬭𐬆𐬥𐬌𐬌𐬀𐬥𐬅𐬨𐬗𐬀·𐬛𐬭𐬎𐬎𐬀𐬙𐬅𐬨𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬙𐬀𐬑𐬨𐬋·𐬎𐬭𐬎𐬞𐬀·𐬀𐬰𐬌𐬥𐬀𐬎𐬎𐬃·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬬𐬍𐬯𐬞𐬈·𐬛𐬀𐬉𐬎𐬎𐬀·𐬨𐬀𐬳𐬌𐬌𐬁𐬗𐬀>
  text <𐬬𐬍𐬯𐬞𐬈·𐬫𐬁𐬙𐬀𐬎𐬎𐬋·𐬞𐬀𐬌𐬭𐬌𐬐𐬃𐬯𐬗𐬀𐬼>
  text <𐬫𐬀𐬝·𐬠𐬀𐬭𐬁𐬥𐬌·𐬀𐬢𐬭𐬆𐬨·𐬨𐬀𐬌𐬥𐬌𐬌𐬏𐬨>
  text <𐬟𐬭𐬀𐬨𐬌𐬙𐬆𐬨·𐬀𐬯𐬞𐬀𐬵𐬈·𐬐𐬆𐬵𐬭𐬞𐬀>
  text <𐬚𐬭𐬌𐬯𐬀𐬙𐬆𐬨·𐬀𐬌𐬡𐬌𐬔𐬁𐬨𐬀𐬥𐬅𐬨>
  text <𐬎𐬎𐬀·𐬞𐬀𐬌𐬭𐬌·𐬰𐬆𐬨𐬋·𐬐𐬀𐬭𐬀𐬥𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋>
  text <𐬵𐬎𐬐𐬀𐬌𐬭𐬌𐬌𐬁𐬝·𐬵𐬀𐬗𐬀·𐬠𐬀𐬭𐬆𐬰𐬀𐬢𐬵𐬀𐬝>
  text <𐬬𐬍𐬯𐬞𐬋𐬠𐬁𐬨𐬌𐬌𐬁𐬝·𐬰𐬀𐬭𐬀𐬥𐬀𐬉𐬥𐬁𐬝>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬆𐬨·𐬰𐬁𐬙𐬀𐬥𐬅𐬨>
  text <𐬵𐬎𐬎𐬀𐬭𐬆𐬛𐬀𐬭𐬆𐬯𐬆𐬨·𐬨𐬀𐬳𐬌𐬌𐬁𐬥𐬅𐬨>
  text <𐬫𐬀𐬝·𐬐𐬆𐬭𐬆𐬥𐬀𐬎𐬎𐬁𐬥𐬌·𐬨𐬁𐬎𐬎𐬋𐬌𐬌𐬀·𐬑𐬴𐬀𐬚𐬭𐬁𐬜𐬀>
  text <𐬀𐬨𐬀𐬭𐬆𐬴𐬀𐬧𐬙𐬀·𐬞𐬀𐬯𐬎·𐬬𐬍𐬭𐬀>
  text <𐬀𐬢𐬵𐬇𐬎𐬴𐬆𐬨𐬥𐬈·𐬁𐬞𐬀·𐬎𐬭𐬎𐬎𐬀𐬌𐬭𐬈>
  text <𐬓𐬀𐬌𐬭𐬌𐬌𐬅𐬥·𐬓𐬀𐬭𐬆𐬚𐬆𐬨·𐬀𐬘𐬌𐬌𐬀𐬨𐬥𐬆𐬨𐬼>
  text <𐬫𐬌𐬨𐬀𐬵𐬈·𐬑𐬴𐬀𐬚𐬭𐬈·𐬀𐬎𐬭𐬎𐬎𐬀𐬵𐬈>
  text <𐬥𐬋𐬌𐬝·𐬀𐬊𐬙𐬆𐬨·𐬃𐬢𐬵𐬀·𐬥𐬋𐬌𐬝·𐬔𐬀𐬭𐬆𐬨𐬆𐬨>
  text <𐬥𐬋𐬌𐬝·𐬰𐬀𐬎𐬭𐬎𐬎𐬀·𐬃𐬢𐬵𐬀·𐬥𐬋𐬌𐬝·𐬨𐬆𐬭𐬆𐬚𐬌𐬌𐬎𐬱>
  text <𐬥𐬋𐬌𐬝·𐬀𐬭𐬀𐬯𐬐𐬋·𐬫𐬋·𐬛𐬀𐬉𐬎𐬎𐬋𐬛𐬁𐬙𐬋𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬀𐬲𐬌𐬱·𐬚𐬭𐬌𐬰𐬀𐬟𐬃·𐬛𐬀𐬵𐬁𐬐𐬋·𐬎𐬞𐬀·𐬐𐬎𐬎𐬌𐬭𐬌𐬧𐬙𐬆𐬨·𐬛𐬎𐬲𐬌𐬙𐬆𐬨>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬚𐬀·𐬀𐬰𐬆𐬨·𐬀𐬨𐬀𐬳𐬌𐬌𐬅𐬥·𐬐𐬆𐬭𐬆𐬥𐬀𐬎𐬎𐬁𐬥𐬌·𐬬𐬍𐬯𐬞𐬁𐬌𐬱·𐬀𐬎𐬎𐬌·𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬾>
  text <𐬥𐬋𐬌𐬝·𐬫𐬀𐬰𐬆𐬨𐬥𐬁𐬌·𐬥𐬋𐬌𐬝·𐬘𐬀𐬌𐬜𐬌𐬌𐬀𐬧𐬙𐬁𐬌·𐬥𐬋𐬌𐬝·𐬰𐬠𐬀𐬌𐬌𐬀𐬧𐬙𐬁𐬌·𐬥𐬋𐬌𐬝·𐬀𐬭𐬆𐬛𐬭𐬁𐬌>
  text <𐬥𐬋𐬌𐬝·𐬰𐬀𐬊𐬚𐬭𐬋𐬠𐬀𐬭𐬁𐬌·𐬥𐬋𐬌𐬝·𐬀𐬵𐬨𐬁𐬌·𐬛𐬀𐬚𐬀𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬬𐬀𐬌𐬌𐬎𐬱·𐬫𐬋>
  text <𐬎𐬞𐬀𐬭𐬋𐬐𐬀𐬌𐬭𐬌𐬌𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬬𐬍𐬯𐬋·𐬞𐬎𐬚𐬭𐬋·𐬁𐬚𐬡𐬌𐬌𐬁𐬥𐬋𐬌𐬱>
  text <𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋>
  text <𐬎𐬞𐬀·𐬬𐬀𐬭𐬆𐬥𐬆𐬨·𐬗𐬀𐬚𐬭𐬎𐬔𐬀𐬊𐬴𐬆𐬨>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃·𐬀𐬲𐬍𐬨·𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨>
  text <𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼>
  text <𐬎𐬙𐬀𐬵𐬉·𐬬𐬀𐬧𐬙𐬀·𐬀𐬰𐬁𐬥𐬌>
  text <𐬯𐬀𐬢𐬵𐬀𐬎𐬎𐬁𐬗𐬌·𐬀𐬭𐬆𐬥𐬀𐬎𐬎𐬁𐬗𐬌>
  text <𐬫𐬋𐬌·𐬵𐬆𐬥·𐬐𐬆𐬵𐬭𐬞𐬀·𐬯𐬭𐬀𐬉𐬱𐬙𐬀·𐬰𐬀𐬰𐬁𐬌𐬙𐬇𐬈>
  text <𐬔𐬀𐬉𐬚𐬌𐬌𐬁𐬌·𐬙𐬉·𐬫𐬋𐬌·𐬀𐬠𐬛𐬋𐬙𐬆𐬨𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀·𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋>
  text <𐬎𐬞𐬀·𐬔𐬎𐬜𐬆𐬨·𐬀𐬞𐬀𐬖𐬲𐬁𐬭𐬆𐬨>
  text <𐬭𐬀𐬢𐬵𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬐𐬀𐬉𐬥𐬀·𐬥𐬌𐬘𐬀𐬯𐬁𐬥𐬌>
  text <𐬀𐬰𐬆𐬨·𐬠𐬭𐬁𐬚𐬭𐬋·𐬎𐬭𐬎𐬎𐬁𐬑𐬴𐬀𐬌𐬌𐬀>
  text <𐬫𐬀𐬝·𐬘𐬀𐬥𐬁𐬥𐬌·𐬵𐬌𐬙𐬁𐬯𐬞𐬆𐬨>
  text <𐬭𐬀𐬌𐬚𐬈·𐬞𐬀𐬌𐬙𐬌·𐬬𐬀𐬰𐬀𐬌𐬜𐬌𐬌𐬁𐬌𐬼>
  text <𐬎𐬌𐬙𐬌·𐬀𐬯𐬙𐬌·𐬔𐬀𐬟𐬌𐬌𐬋·𐬁𐬵𐬏𐬌𐬭𐬌𐬱·𐬎𐬌𐬙𐬌·𐬀𐬉𐬎𐬎𐬋·𐬔𐬀𐬟𐬌𐬌𐬋·𐬞𐬀𐬌𐬙𐬌𐬱·𐬎𐬌𐬙𐬌·𐬔𐬀𐬧𐬛𐬀𐬭𐬆𐬡𐬋>
  text <𐬎𐬞𐬁𐬞𐬋𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀>
  text <𐬀𐬎𐬭𐬎𐬎𐬀𐬯𐬁𐬭𐬋·𐬛𐬀𐬌𐬦𐬵𐬎𐬞𐬀𐬌𐬙𐬌𐬱>
  text <𐬀𐬎𐬎𐬌·𐬯𐬞𐬀𐬉𐬙𐬌𐬥𐬌𐬱·𐬭𐬀𐬰𐬎𐬭𐬃>
  text <𐬎𐬞𐬀·𐬯𐬞𐬀𐬉𐬌𐬙𐬌𐬙𐬆𐬨·𐬭𐬀𐬰𐬎𐬭𐬆𐬨>
  text <𐬎𐬞𐬀·𐬬𐬌𐬨𐬀𐬌𐬜𐬆𐬨·𐬭𐬀𐬰𐬎𐬭𐬀𐬌𐬌𐬀>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬥𐬁·𐬥𐬋𐬌𐬝·𐬥𐬌𐬘𐬀𐬥𐬁𐬝>
  text <𐬀𐬭𐬴𐬀·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬑𐬴𐬀𐬚𐬭𐬁𐬌·𐬵𐬀𐬧𐬐𐬆𐬭𐬆𐬨𐬋·𐬵𐬀𐬊𐬯𐬭𐬀𐬎𐬎𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬎𐬰𐬀𐬌𐬌𐬈𐬥𐬌>
  text <𐬵𐬀𐬗𐬀·𐬐𐬀𐬎𐬎𐬋𐬌𐬱·𐬵𐬀𐬊𐬯𐬭𐬀𐬎𐬎𐬀𐬢𐬵𐬀𐬵𐬈𐬼>
  text <𐬘𐬀𐬥𐬁𐬝·𐬙𐬆𐬨·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀>
  text <𐬬𐬍𐬯𐬞𐬈·𐬀𐬌𐬭𐬈·𐬭𐬀𐬰𐬎𐬭𐬀𐬌𐬌𐬀𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬀𐬙𐬀>
  text <𐬵𐬎𐬙𐬀𐬊𐬯𐬀·𐬫𐬁·𐬞𐬊𐬎𐬭𐬎𐬠𐬭𐬁𐬚𐬭𐬀>
  text <𐬬𐬍𐬯𐬋·𐬀𐬎𐬎𐬌·𐬥𐬀𐬊𐬙𐬀𐬭𐬀𐬥𐬅𐬨>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌>
  text <𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈·𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋>
  text <𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬀𐬊𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬟𐬭𐬌𐬌𐬀·𐬟𐬭𐬌𐬚𐬀·𐬞𐬀𐬌𐬙𐬌𐬰𐬀𐬧𐬙𐬀>
  text <𐬥𐬨𐬁𐬥𐬈·𐬐𐬀𐬎𐬎𐬋𐬌𐬱·𐬬𐬍𐬱𐬙𐬁𐬯𐬞𐬀𐬵𐬈𐬾>
  text <𐬛𐬀𐬚𐬀𐬝·𐬀𐬵𐬨𐬁𐬌·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬙𐬆𐬨·𐬫𐬀𐬰𐬆𐬧𐬙𐬀·𐬐𐬀𐬌𐬥𐬌𐬥𐬀·𐬫𐬋𐬌·𐬀𐬥𐬎𐬞𐬀𐬉𐬙𐬀·𐬨𐬀𐬳𐬌𐬌𐬁𐬥𐬅𐬨·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌>
  text <𐬔𐬁𐬙𐬎𐬎𐬋·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬟𐬭𐬀𐬯𐬞𐬁𐬌𐬙𐬌·𐬰𐬀𐬭𐬀𐬥𐬀𐬉𐬥𐬈·𐬞𐬀𐬌𐬙𐬌·𐬎𐬞𐬀𐬯𐬙𐬆𐬭𐬆𐬥𐬈>
  text <𐬟𐬭𐬀𐬯𐬙𐬆𐬭𐬆𐬙𐬁𐬝·𐬞𐬀𐬌𐬙𐬌·𐬠𐬀𐬭𐬆𐬯𐬨𐬆𐬥·𐬞𐬆𐬭𐬆𐬥𐬇𐬠𐬌𐬌𐬋·𐬞𐬀𐬌𐬙𐬌·𐬖𐬲𐬁𐬭𐬀𐬌𐬌𐬀𐬝𐬠𐬌𐬌𐬋𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬆𐬥𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬥𐬋>
  text <𐬬𐬀𐬌𐬌𐬎𐬱·𐬫𐬋·𐬎𐬞𐬀𐬭𐬋𐬐𐬀𐬌𐬭𐬌𐬌𐬋>
  text <𐬫𐬀𐬝·𐬥𐬨𐬁𐬥𐬋𐬞𐬀𐬌𐬙𐬍𐬨·𐬬𐬌𐬧𐬛𐬁𐬨𐬀>
  text <𐬫𐬎𐬎𐬁𐬥𐬋·𐬯𐬭𐬀𐬉𐬱𐬙𐬋𐬐𐬆𐬵𐬭𐬞𐬀>
  text <𐬫𐬋·𐬥𐬋·𐬵𐬎𐬠𐬆𐬭𐬆𐬙𐬅𐬨·𐬠𐬀𐬭𐬁𐬝>
  text <𐬫𐬀𐬎𐬎𐬀𐬙𐬀·𐬔𐬀𐬌𐬌𐬀·𐬘𐬎𐬎𐬁𐬎𐬎𐬀>
  text <𐬟𐬭𐬀𐬰𐬀𐬌𐬧𐬙𐬍𐬨𐬗𐬀·𐬵𐬋·𐬬𐬆𐬭𐬆𐬰𐬌𐬌𐬁𐬝>
  text <𐬛𐬀𐬢𐬭𐬋·𐬛𐬀𐬧𐬙𐬋·𐬵𐬌𐬰𐬎𐬑𐬜𐬋𐬾>
  text <𐬛𐬀𐬚𐬀𐬝·𐬀𐬌𐬠𐬌𐬌𐬀𐬯𐬗𐬌𐬝·𐬙𐬀𐬝·𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬰𐬁𐬌·𐬀𐬞𐬆𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬊𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬵𐬎𐬎𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬬𐬀𐬌𐬌𐬎𐬱·𐬠𐬁·𐬥𐬅𐬨𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀𐬼>
  text <𐬀𐬎𐬎𐬀𐬝·𐬬𐬀𐬌𐬌𐬎𐬱·𐬠𐬁·𐬥𐬅𐬨𐬀·𐬀𐬵𐬨𐬌·𐬫𐬀𐬝·𐬎𐬎𐬀·𐬛𐬅𐬨𐬀·𐬬𐬀𐬌𐬌𐬈𐬨𐬌·𐬫𐬀𐬯𐬗𐬀·𐬛𐬀𐬚𐬀𐬝·𐬯𐬞𐬆𐬧𐬙𐬋>
  text <𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬛𐬀𐬚𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱𐬼>
  text <𐬀𐬞𐬀𐬌𐬌𐬀𐬙𐬈·𐬥𐬅𐬨𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬀𐬎𐬎𐬀𐬝·𐬀𐬞𐬀𐬌𐬌𐬀𐬙𐬈·𐬥𐬅𐬨𐬀·𐬀𐬵𐬨𐬌·𐬫𐬀𐬝·𐬎𐬎𐬀>
  text <𐬛𐬅𐬨𐬀·𐬀𐬞𐬀𐬌𐬌𐬈𐬨𐬌·𐬫𐬀𐬯𐬗𐬀·𐬛𐬀𐬚𐬀𐬝·𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬛𐬀𐬚𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱𐬾>
  text <𐬬𐬀𐬥𐬋𐬬𐬍𐬯𐬞𐬃·𐬥𐬅𐬨𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀𐬼>
  text <𐬀𐬎𐬎𐬀𐬝·𐬬𐬀𐬥𐬋𐬬𐬍𐬯𐬞𐬃·𐬥𐬅𐬨𐬀·𐬀𐬵𐬨𐬌·𐬫𐬀𐬝·𐬎𐬎𐬀·𐬛𐬅𐬨𐬀·𐬬𐬀𐬥𐬁𐬨𐬌·𐬫𐬀𐬯𐬗𐬀·𐬛𐬀𐬚𐬀𐬝·𐬯𐬞𐬆𐬧𐬙𐬋>
  text <𐬨𐬀𐬌𐬥𐬌𐬌𐬎𐬱·𐬫𐬀𐬯𐬗𐬀·𐬛𐬀𐬚𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱𐬼>
  text <𐬬𐬊𐬵𐬎𐬎𐬀𐬭𐬱𐬙𐬈·𐬥𐬅𐬨𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬀𐬎𐬎𐬀𐬝·𐬬𐬊𐬵𐬎𐬎𐬀𐬭𐬱𐬙𐬈·𐬥𐬅𐬨𐬀·𐬀𐬵𐬨𐬌·𐬫𐬀𐬝>
  text <𐬬𐬊𐬵𐬏·𐬬𐬆𐬭𐬆𐬰𐬌𐬌𐬁𐬨𐬌>
  text <𐬛𐬀𐬚𐬎𐬴𐬋·𐬀𐬵𐬎𐬭𐬁𐬌·𐬨𐬀𐬰𐬛𐬁𐬌>
  text <𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨𐬾>
  text <𐬟𐬭𐬀𐬗𐬀𐬭𐬆·𐬥𐬅𐬨𐬀·𐬀𐬵𐬨𐬌·𐬀𐬌𐬞𐬌𐬗𐬀𐬭𐬆·𐬥𐬅𐬨𐬀·𐬀𐬵𐬨𐬌·𐬀𐬌𐬞𐬌𐬜𐬠𐬀𐬊𐬖𐬆·𐬥𐬅𐬨𐬀·𐬀𐬵𐬨𐬌>
  text <𐬟𐬭𐬀𐬯𐬞𐬃·𐬥𐬅𐬨𐬀·𐬀𐬵𐬨𐬌·𐬥𐬌𐬯𐬞𐬃·𐬥𐬅𐬨𐬀·𐬀𐬵𐬨𐬌·𐬛𐬀𐬵𐬀𐬐𐬆·𐬥𐬅𐬨𐬀·𐬀𐬵𐬨𐬌·𐬰𐬌𐬥𐬀𐬐𐬆·𐬥𐬅𐬨𐬀>
  text <𐬀𐬵𐬨𐬌·𐬬𐬍𐬛𐬀𐬐𐬆·𐬥𐬅𐬨𐬀·𐬀𐬵𐬨𐬌·𐬬𐬌𐬧𐬛𐬌𐬓𐬀𐬭𐬆𐬥𐬆·𐬥𐬅𐬨𐬀·𐬀𐬵𐬨𐬌>
  text <𐬀𐬎𐬭𐬎𐬎𐬋·𐬥𐬅𐬨𐬀·𐬀𐬵𐬨𐬌·𐬀𐬎𐬭𐬎𐬎𐬋𐬙𐬆𐬨𐬋·𐬥𐬅𐬨𐬀·𐬀𐬵𐬨𐬌𐬼>
  text <𐬙𐬀𐬑𐬨𐬋·𐬥𐬅𐬨𐬀·𐬀𐬵𐬨𐬌·𐬙𐬀𐬑𐬨𐬋𐬙𐬆𐬨𐬀·𐬥𐬅𐬨𐬀·𐬀𐬵𐬨𐬌𐬼>
  text <𐬛𐬆𐬭𐬆𐬰𐬭𐬋·𐬥𐬅𐬨𐬀·𐬀𐬵𐬨𐬌·𐬛𐬀𐬭𐬆𐬘𐬌𐬱𐬙𐬋·𐬥𐬅𐬨𐬀·𐬀𐬵𐬨𐬌𐬼>
  text <𐬀𐬊𐬘𐬌·𐬥𐬅𐬨𐬀·𐬀𐬵𐬨𐬌·𐬀𐬊𐬘𐬌𐬱·𐬥𐬅𐬨𐬀·𐬀𐬵𐬨𐬌𐬼>
  text <𐬵𐬎𐬞𐬀𐬌𐬭𐬌𐬙𐬃·𐬥𐬅𐬨𐬀·𐬀𐬵𐬨𐬌·𐬵𐬎𐬞𐬀𐬌𐬭𐬌𐬯𐬞𐬃·𐬥𐬅𐬨𐬀·𐬀𐬵𐬨𐬌𐬼>
  text <𐬵𐬀𐬚𐬭𐬀𐬎𐬎𐬀𐬥𐬀·𐬥𐬅𐬨𐬀·𐬀𐬵𐬨𐬌·𐬁𐬌𐬥𐬌𐬎𐬎𐬀·𐬥𐬅𐬨𐬀·𐬀𐬵𐬨𐬌𐬼>
  text <𐬬𐬌𐬜𐬀𐬉𐬎𐬎𐬋𐬐𐬀𐬭𐬆·𐬥𐬅𐬨𐬀·𐬀𐬵𐬨𐬌·𐬐𐬀𐬭𐬆𐬛𐬀𐬭𐬆𐬯𐬆·𐬥𐬅𐬨𐬀·𐬀𐬵𐬨𐬌𐬾>
  text <𐬙𐬀𐬭𐬋𐬝𐬠𐬀𐬉𐬴𐬋·𐬥𐬅𐬨𐬀·𐬀𐬵𐬨𐬌·𐬝𐬠𐬀𐬉𐬴𐬋𐬙𐬀𐬭𐬋·𐬥𐬅𐬨𐬀·𐬀𐬵𐬨𐬌𐬼>
  text <𐬁𐬌𐬌𐬀𐬊𐬰𐬋·𐬥𐬅𐬨𐬀·𐬀𐬵𐬨𐬌·𐬞𐬁𐬌𐬌𐬀𐬊𐬰𐬋·𐬥𐬅𐬨𐬀·𐬀𐬵𐬨𐬌·𐬬𐬌𐬎𐬎𐬀𐬊𐬰𐬋·𐬥𐬅𐬨𐬀·𐬀𐬵𐬨𐬌𐬼>
  text <𐬯𐬀𐬊𐬗𐬀𐬵𐬌·𐬥𐬅𐬨𐬀·𐬀𐬵𐬨𐬌·𐬠𐬎𐬗𐬀𐬵𐬌·𐬥𐬅𐬨𐬀·𐬀𐬵𐬨𐬌𐬼>
  text <𐬠𐬎𐬑𐬙𐬌𐬱·𐬥𐬅𐬨𐬀·𐬀𐬵𐬨𐬌·𐬯𐬀𐬌𐬜𐬌𐬱·𐬥𐬅𐬨𐬀·𐬀𐬵𐬨𐬌𐬼>
  text <𐬔𐬆𐬭𐬆𐬜𐬋·𐬥𐬅𐬨𐬀·𐬀𐬵𐬨𐬌·𐬔𐬆𐬭𐬆𐬜𐬌𐬌𐬀𐬊𐬑𐬜𐬋·𐬥𐬅𐬨𐬀·𐬀𐬵𐬨𐬌·𐬔𐬆𐬭𐬆𐬜𐬌𐬑𐬀𐬎𐬎𐬋·𐬥𐬅𐬨𐬀·𐬀𐬵𐬨𐬌𐬾>
  text <𐬙𐬌𐬲𐬌𐬌𐬀𐬭𐬱𐬙𐬆·𐬥𐬅𐬨𐬀·𐬀𐬵𐬨𐬌·𐬙𐬌𐬲𐬌𐬌𐬀𐬭𐬱𐬙𐬌𐬱·𐬥𐬅𐬨𐬀·𐬀𐬵𐬨𐬌·𐬞𐬆𐬭𐬆𐬚𐬎𐬎𐬀𐬭𐬆𐬱𐬙𐬆·𐬥𐬅𐬨𐬀>
  text <𐬀𐬵𐬨𐬌·𐬞𐬆𐬭𐬆𐬚𐬎𐬎𐬀𐬭𐬆𐬱𐬙𐬌𐬱·𐬥𐬅𐬨𐬀·𐬀𐬵𐬨𐬌𐬼>
  text <𐬬𐬀𐬉𐬲𐬌𐬌𐬀𐬭𐬱𐬙𐬆·𐬥𐬅𐬨𐬀·𐬀𐬵𐬨𐬌·𐬬𐬀𐬉𐬲𐬌𐬌𐬀𐬭𐬱𐬙𐬌𐬱·𐬥𐬅𐬨𐬀·𐬀𐬵𐬨𐬌𐬼>
  text <𐬓𐬀𐬭𐬆𐬥𐬃·𐬥𐬅𐬨𐬀·𐬀𐬵𐬨𐬌·𐬀𐬌𐬡𐬌𐬓𐬀𐬭𐬆𐬥𐬃·𐬥𐬅𐬨𐬀·𐬀𐬵𐬨𐬌𐬾>
  text <𐬙𐬃𐬯𐬗𐬀𐬨𐬉·𐬥𐬅𐬨𐬀·𐬰𐬠𐬀𐬌𐬌𐬀𐬉𐬴𐬀>
  text <𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬫𐬌𐬨·𐬀𐬧𐬙𐬀𐬭𐬆·𐬵𐬀𐬉𐬥𐬀𐬌𐬌𐬃·𐬑𐬭𐬏𐬌𐬳𐬌𐬌𐬈𐬌𐬙𐬌𐬱>
  text <𐬀𐬧𐬙𐬀𐬭𐬆·𐬵𐬅𐬨𐬫𐬀𐬧𐬙𐬀·𐬭𐬀𐬯𐬨𐬀𐬊𐬌𐬌𐬋>
  text <𐬀𐬧𐬙𐬀𐬭𐬆·𐬛𐬀𐬌𐬦𐬵𐬎·𐬞𐬁𐬞𐬆𐬭𐬆𐬙𐬁𐬥𐬈𐬾>
  text <𐬙𐬃𐬯𐬗𐬀𐬨𐬉·𐬥𐬅𐬨𐬀·𐬰𐬠𐬀𐬌𐬌𐬀𐬉𐬴𐬀>
  text <𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬫𐬌𐬨·𐬯𐬁𐬯𐬙𐬀·𐬛𐬀𐬌𐬦𐬵𐬇𐬎𐬱·𐬵𐬀𐬨𐬋𐬑𐬴𐬀𐬚𐬭𐬋·𐬞𐬀𐬙𐬆𐬧𐬙𐬆𐬨·𐬬𐬁>
  text <𐬰𐬠𐬀𐬭𐬆𐬧𐬙𐬆𐬨·𐬬𐬁·𐬌𐬭𐬌𐬴𐬆𐬧𐬙𐬆𐬨·𐬬𐬁·𐬭𐬀𐬚𐬋𐬌𐬴𐬆𐬨𐬥𐬆𐬨·𐬬𐬁·𐬞𐬀𐬌𐬙𐬌𐬴𐬆𐬧𐬙𐬆𐬨·𐬚𐬭𐬌𐬨𐬀𐬵𐬈>
  text <𐬞𐬀𐬌𐬙𐬌𐬴𐬆𐬧𐬙𐬆𐬨·𐬠𐬀𐬉𐬴𐬀𐬰𐬌𐬌𐬈𐬵𐬈𐬾>
  text <𐬙𐬃𐬯𐬗𐬀𐬨𐬉·𐬥𐬅𐬨𐬀·𐬰𐬠𐬀𐬌𐬌𐬀𐬉𐬴𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬫𐬌𐬨·𐬀𐬴𐬆𐬨𐬀𐬊𐬖𐬆𐬨>
  text <𐬀𐬥𐬀𐬴𐬀𐬎𐬎𐬀𐬥𐬆𐬨·𐬞𐬀𐬙𐬆𐬧𐬙𐬆𐬨·𐬬𐬁·𐬰𐬠𐬀𐬭𐬆𐬧𐬙𐬆𐬨·𐬬𐬁·𐬌𐬭𐬌𐬴𐬆𐬧𐬙𐬆𐬨·𐬬𐬁·𐬭𐬀𐬚𐬋𐬌𐬴𐬆𐬨𐬥𐬆𐬨·𐬬𐬁>
  text <𐬞𐬀𐬌𐬙𐬌𐬴𐬆𐬧𐬙𐬆𐬨·𐬀𐬨𐬀𐬵𐬈·𐬞𐬀𐬌𐬙𐬌𐬴𐬆𐬧𐬙𐬆𐬨·𐬚𐬭𐬌𐬨𐬀𐬵𐬈·𐬞𐬀𐬌𐬙𐬌𐬴𐬆𐬧𐬙𐬆𐬨·𐬠𐬀𐬉𐬴𐬀𐬰𐬌𐬌𐬈𐬵𐬈𐬾>
  text <𐬙𐬃𐬯𐬗𐬀𐬨𐬉·𐬥𐬅𐬨𐬀·𐬰𐬠𐬀𐬌𐬌𐬀𐬉𐬴𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬫𐬀𐬝·𐬠𐬀𐬯𐬙𐬋·𐬀𐬢𐬵𐬀𐬝·𐬵𐬌𐬱𐬙𐬆𐬨𐬥𐬋>
  text <𐬠𐬀𐬯𐬙𐬋·𐬀𐬢𐬵𐬀𐬝·𐬟𐬭𐬁𐬜𐬀𐬌𐬌𐬀𐬨𐬥𐬋>
  text <𐬠𐬀𐬯𐬙𐬋·𐬀𐬢𐬵𐬀𐬝·𐬬𐬁𐬜𐬀𐬌𐬌𐬀𐬨𐬥𐬋>
  text <𐬟𐬭𐬀𐬜𐬠𐬀𐬊𐬌𐬌𐬈·𐬠𐬁𐬴𐬈·𐬠𐬎𐬌𐬌𐬈𐬧𐬙𐬈>
  text <𐬬𐬌𐬜𐬠𐬀𐬊𐬌𐬌𐬈·𐬔𐬭𐬁𐬟𐬈·𐬠𐬎𐬌𐬌𐬈𐬧𐬙𐬈𐬾>
  text <𐬬𐬀𐬌𐬌𐬋·𐬀𐬯𐬞𐬀𐬉𐬴𐬎·𐬬𐬍𐬭𐬀𐬉𐬴𐬎·𐬬𐬍𐬯𐬞𐬀𐬉𐬴𐬎·𐬬𐬌𐬨𐬀𐬥𐬆𐬐𐬀𐬭𐬆·𐬬𐬍𐬯𐬞𐬀𐬉𐬴𐬎>
  text <𐬬𐬍𐬛𐬀𐬉𐬎𐬎𐬋𐬐𐬀𐬭𐬆·𐬥𐬌𐬙𐬆𐬨𐬀𐬉𐬴𐬎𐬎𐬀·𐬔𐬁𐬙𐬎𐬴𐬎𐬎𐬀·𐬵𐬀𐬰𐬀𐬢𐬭𐬋𐬙𐬆𐬨𐬀𐬵𐬎𐬎𐬀𐬗𐬀·𐬵𐬅𐬨·𐬌𐬯𐬆𐬨𐬥𐬆𐬨>
  text <𐬞𐬀𐬌𐬜𐬌𐬌𐬁𐬌𐬙𐬌𐬾>
  text <𐬐𐬀𐬥𐬀·𐬚𐬡𐬅𐬨·𐬫𐬀𐬯𐬥𐬀·𐬫𐬀𐬰𐬁𐬥𐬈>
  text <𐬐𐬀𐬥𐬀·𐬫𐬀𐬯𐬥𐬀·𐬟𐬭𐬁𐬌𐬌𐬀𐬰𐬁𐬥𐬈>
  text <𐬐𐬀𐬥𐬀·𐬚𐬡𐬁·𐬫𐬀𐬯𐬥𐬀·𐬞𐬀𐬌𐬙𐬌·𐬵𐬆𐬧𐬐𐬆𐬭𐬆𐬌𐬙𐬌𐬱·𐬀𐬎𐬎𐬀𐬵𐬌𐬱𐬙𐬁𐬝>
  text <𐬬𐬀𐬌𐬌𐬎𐬱·𐬀𐬎𐬭𐬎𐬎𐬋·𐬎𐬯𐬐𐬁𐬝𐬫𐬁𐬯𐬙𐬋>
  text <𐬛𐬆𐬭𐬆𐬰𐬌𐬫𐬀𐬊𐬑𐬆𐬜𐬭𐬋·𐬠𐬆𐬭𐬆𐬰𐬌𐬞𐬁𐬜𐬋>
  text <𐬞𐬆𐬭𐬆𐬚𐬎𐬬𐬀𐬭𐬋·𐬞𐬆𐬭𐬆𐬚𐬎𐬯𐬭𐬀𐬊𐬥𐬌𐬱>
  text <𐬀𐬥𐬁𐬑𐬭𐬎𐬎𐬌𐬜𐬀𐬛𐬋𐬌𐬚𐬭𐬈·𐬫𐬀𐬚𐬀·𐬀𐬥𐬌𐬌𐬃𐬯𐬗𐬌𐬝·𐬑𐬴𐬀𐬚𐬭𐬁𐬝·𐬑𐬴𐬀𐬌𐬌𐬀𐬨𐬥𐬃>
  text <𐬵𐬀𐬨𐬋𐬑𐬴𐬀𐬚𐬭𐬋𐬑𐬴𐬀𐬌𐬌𐬀𐬨𐬥𐬃𐬾>
  text <𐬙𐬏𐬨·𐬠𐬀𐬭𐬆𐬯𐬨𐬀·𐬀𐬌𐬌𐬀𐬯𐬀𐬉𐬴𐬀·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀·𐬟𐬭𐬀𐬗𐬌𐬥𐬀𐬚𐬡𐬀𐬭𐬆>
  text <𐬬𐬌𐬗𐬌𐬥𐬀𐬚𐬡𐬀𐬭𐬆·𐬭𐬀𐬊𐬗𐬌𐬥𐬀𐬎𐬎𐬀𐬧𐬙𐬆𐬨·𐬠𐬁𐬨𐬍𐬨·𐬟𐬭𐬀𐬙𐬀𐬭𐬀𐬉𐬌𐬠𐬌𐬌𐬋·𐬭𐬀𐬊𐬗𐬃·𐬬𐬍𐬙𐬀𐬭𐬀𐬉𐬌𐬠𐬌𐬌𐬋>
  text <𐬎𐬴𐬃𐬢𐬵𐬆𐬨𐬾>
  text <𐬫𐬈𐬰𐬌·𐬨𐬅𐬨·𐬫𐬀𐬱𐬙𐬋·𐬐𐬆𐬭𐬆𐬥𐬀𐬎𐬎𐬁𐬥𐬌·𐬀𐬰𐬆𐬨·𐬙𐬉·𐬬𐬀𐬗𐬀·𐬟𐬭𐬀𐬨𐬭𐬀𐬎𐬎𐬁𐬥𐬌·𐬨𐬀𐬰𐬛𐬀𐬜𐬁𐬙𐬀>
  text <𐬓𐬀𐬭𐬆𐬥𐬀𐬢𐬵𐬎𐬎𐬀𐬧𐬙𐬀·𐬠𐬀𐬉𐬴𐬀𐬰𐬌𐬌𐬀·𐬫𐬀𐬚𐬀·𐬚𐬡𐬅𐬨·𐬥𐬋𐬌𐬝·𐬙𐬀𐬎𐬭𐬎𐬎𐬀𐬌𐬌𐬁𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬞𐬊𐬎𐬭𐬎𐬨𐬀𐬵𐬭𐬐𐬋·𐬥𐬋𐬌𐬝·𐬫𐬁𐬙𐬋·𐬥𐬋𐬌𐬝·𐬫𐬁𐬙𐬎𐬨𐬃·𐬥𐬋𐬌𐬝·𐬛𐬀𐬉𐬎𐬎𐬋·𐬥𐬀𐬉𐬜𐬀·𐬨𐬀𐬳𐬌𐬌𐬋𐬾>
  text <𐬬𐬀𐬌𐬌𐬋·𐬀𐬎𐬭𐬎𐬎𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬌𐬌𐬋·𐬙𐬀𐬑𐬨𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬀𐬎𐬭𐬎𐬎𐬀𐬥𐬅𐬨·𐬀𐬎𐬭𐬎𐬎𐬋𐬙𐬆𐬨𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬙𐬀𐬑𐬨𐬀𐬥𐬅𐬨·𐬙𐬀𐬑𐬨𐬋𐬙𐬆𐬨𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬑𐬀𐬊𐬜𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬞𐬎𐬯𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬨𐬌𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬬𐬁𐬴𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬗𐬀𐬑𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬰𐬀𐬉𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬬𐬀𐬯𐬙𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬀𐬊𐬚𐬭𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬰𐬀𐬭𐬀𐬥𐬌𐬌𐬋𐬀𐬌𐬡𐬌𐬌𐬃𐬢𐬵𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬀𐬴𐬀𐬎𐬎𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬉𐬙𐬀𐬝·𐬙𐬉·𐬬𐬀𐬌𐬌𐬋·𐬫𐬀𐬰𐬀𐬨𐬀𐬌𐬛𐬈·𐬫𐬀𐬝·𐬙𐬉·𐬀𐬯𐬙𐬌·𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬊𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬬𐬀𐬉𐬨·𐬎𐬞𐬀𐬭𐬋𐬐𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬬𐬀𐬌𐬌𐬀𐬊𐬱·𐬎𐬞𐬀𐬭𐬋𐬐𐬀𐬌𐬭𐬌𐬌𐬈𐬵𐬈·𐬙𐬀𐬭𐬀𐬜𐬁𐬙𐬋·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥·𐬀𐬉𐬙𐬀𐬝·𐬙𐬉·𐬬𐬀𐬌𐬌𐬋·𐬫𐬀𐬝·𐬙𐬉>
  text <𐬀𐬯𐬙𐬌·𐬯𐬞𐬆𐬧𐬙𐬋𐬨𐬀𐬌𐬥𐬌𐬌𐬀𐬊𐬨𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬭𐬀𐬰𐬌𐬱𐬙𐬀𐬌𐬌𐬃·𐬗𐬌𐬯𐬙𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈·𐬵𐬎𐬞𐬀𐬚𐬨𐬀𐬌𐬥𐬌𐬌𐬅𐬨>
  text <𐬵𐬎𐬀𐬌𐬡𐬌𐬙𐬀𐬗𐬌𐬥𐬅𐬨·𐬥𐬌𐬨𐬀𐬭𐬆𐬰𐬌𐬱𐬙𐬅𐬨·𐬠𐬀𐬭𐬀𐬝𐬰𐬀𐬊𐬚𐬭𐬅𐬨·𐬀𐬴𐬀𐬊𐬥𐬍𐬨·𐬵𐬎𐬥𐬀𐬭𐬀𐬎𐬎𐬀𐬌𐬙𐬍𐬨>
  text <𐬟𐬭𐬀𐬯𐬭𐬏𐬙𐬅𐬨·𐬁𐬯𐬎𐬐𐬀𐬌𐬭𐬌𐬌𐬅𐬨·𐬨𐬊𐬴𐬎𐬐𐬀𐬌𐬭𐬌𐬌𐬅𐬨·𐬵𐬎𐬎𐬁𐬌𐬌𐬀𐬊𐬥𐬅𐬨·𐬵𐬎𐬎𐬁𐬌𐬌𐬀𐬊𐬰𐬛𐬅𐬨·𐬫𐬅𐬨>
  text <𐬬𐬀𐬢𐬎𐬵𐬍𐬨·𐬛𐬀𐬉𐬥𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬾>
  text <𐬫𐬅𐬨·𐬫𐬀𐬰𐬀𐬙𐬀·𐬰𐬀𐬭𐬀𐬚𐬎𐬱𐬙𐬭𐬋𐬼>
  text <𐬎𐬯𐬆𐬵𐬌𐬱𐬙𐬀·𐬵𐬀𐬗𐬀·𐬔𐬁𐬙𐬎𐬎𐬋·𐬟𐬭𐬀𐬴𐬏𐬯𐬀·𐬵𐬀𐬗𐬀·𐬛𐬆𐬨𐬁𐬥𐬁𐬝·𐬭𐬀𐬰𐬌𐬱𐬙𐬈·𐬗𐬌𐬯𐬙𐬈·𐬨𐬀𐬰𐬛𐬀𐬜𐬁𐬙𐬈>
  text <𐬀𐬴𐬀𐬊𐬥𐬌𐬼>
  text <𐬫𐬈𐬰𐬌·𐬀𐬵𐬌·𐬞𐬀𐬎𐬭𐬎𐬎𐬀𐬥𐬀𐬉𐬨𐬁𐬝·𐬁𐬀𐬝·𐬨𐬅𐬨·𐬀𐬎𐬎𐬌·𐬥𐬨𐬁𐬥𐬀𐬌𐬌𐬀·𐬫𐬈𐬰𐬌·𐬞𐬀𐬯𐬐𐬁𐬝·𐬁𐬀𐬝·𐬨𐬅𐬨>
  text <𐬀𐬎𐬎𐬌·𐬀𐬞𐬀𐬌𐬌𐬀𐬾>
  text <𐬀𐬚𐬀𐬥𐬁·𐬁𐬑𐬱𐬙𐬀·𐬠𐬎𐬌𐬌𐬅𐬥·𐬫𐬀𐬚𐬀𐬥𐬁·𐬠𐬎𐬌𐬌𐬁𐬝·𐬵𐬎𐬎𐬁𐬌𐬌𐬀𐬊𐬥𐬃𐬢𐬵𐬋·𐬞𐬀𐬧𐬙𐬁𐬥𐬋·𐬓𐬁𐬞𐬀𐬚𐬀𐬥𐬀>
  text <𐬔𐬀𐬭𐬀𐬌𐬌𐬋·𐬓𐬁𐬙𐬀𐬗𐬌𐬥𐬀·𐬭𐬀𐬰𐬎𐬭𐬀·𐬵𐬎𐬞𐬆𐬭𐬆𐬚𐬡𐬈·𐬁𐬟𐬱·𐬥𐬁𐬎𐬌𐬌𐬀·𐬀𐬵𐬨𐬁𐬌·𐬯𐬀𐬊𐬐𐬁𐬌·𐬟𐬭𐬀𐬯𐬀𐬯𐬙𐬁𐬌>
  text <𐬟𐬭𐬀𐬎𐬎𐬁𐬐𐬁𐬌·𐬎𐬙𐬀·𐬟𐬭𐬀𐬨𐬁𐬥𐬁𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬅𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬙𐬅𐬨·𐬫𐬀𐬰𐬁𐬌·𐬵𐬎𐬌𐬌𐬀𐬱𐬙𐬀·𐬫𐬀𐬯𐬥𐬀>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬀𐬰𐬛𐬀𐬜𐬁𐬙𐬅𐬨·𐬀𐬴𐬀𐬊𐬥𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬰𐬀𐬭𐬀𐬚𐬎𐬱𐬙𐬭𐬋·𐬵𐬎𐬨𐬀𐬙𐬀𐬵𐬈·𐬞𐬀𐬌𐬙𐬌·𐬨𐬀𐬥𐬀𐬢𐬵𐬋·𐬵𐬏𐬑𐬙𐬀𐬵𐬈·𐬞𐬀𐬌𐬙𐬌>
  text <𐬬𐬀𐬗𐬀𐬢𐬵𐬋·𐬵𐬎𐬎𐬀𐬭𐬱𐬙𐬀𐬵𐬈·𐬞𐬀𐬌𐬙𐬌·𐬳𐬌𐬌𐬀𐬊𐬚𐬥𐬀𐬵𐬈·𐬀𐬎𐬎𐬀𐬵𐬈𐬗𐬀·𐬞𐬀𐬌𐬙𐬌·𐬫𐬅𐬥𐬀𐬵𐬈𐬼>
  text <𐬫𐬀𐬝·𐬵𐬉·𐬛𐬀𐬚𐬀𐬝·𐬭𐬀𐬰𐬌𐬱𐬙𐬀·𐬗𐬌𐬯𐬙𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌·𐬞𐬁𐬜𐬀𐬎𐬎𐬈·𐬰𐬁𐬎𐬎𐬀𐬭𐬆>
  text <𐬔𐬀𐬊𐬴𐬀𐬉𐬡𐬈·𐬯𐬭𐬀𐬊𐬨𐬀·𐬠𐬁𐬰𐬎𐬡𐬈·𐬀𐬊𐬘𐬋·𐬙𐬀𐬥𐬎𐬎𐬋·𐬬𐬍𐬯𐬞𐬀𐬌𐬌𐬃·𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬎𐬋>
  text <𐬬𐬍𐬯𐬞𐬀𐬌𐬌𐬃>
  text <𐬬𐬀𐬰𐬛𐬎𐬎𐬀𐬭𐬆·𐬀𐬊𐬨𐬗𐬀·𐬯𐬏𐬐𐬆𐬨·𐬫𐬌𐬨·𐬠𐬀𐬭𐬀𐬌𐬙𐬌·𐬐𐬀𐬭𐬋·𐬨𐬀𐬯𐬌𐬌𐬋·𐬎𐬞𐬁𐬞𐬋·𐬫𐬋·𐬭𐬀𐬢𐬵𐬀𐬌𐬌𐬃>
  text <𐬛𐬏𐬭𐬀𐬉𐬞𐬁𐬭𐬀𐬌𐬌𐬃·𐬘𐬀𐬟𐬭𐬀𐬌𐬌𐬃·𐬵𐬀𐬰𐬀𐬢𐬭𐬋𐬬𐬍𐬭𐬀𐬌𐬌𐬃·𐬬𐬀𐬭𐬆𐬯𐬋𐬯𐬙𐬀𐬎𐬎𐬀𐬢𐬵𐬆𐬨·𐬁𐬞𐬋>
  text <𐬎𐬭𐬎𐬎𐬀𐬉𐬯𐬆𐬨>
  text <𐬨𐬁𐬭𐬀𐬌𐬌𐬈𐬌𐬙𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬰𐬀𐬭𐬀𐬚𐬎𐬱𐬙𐬭𐬋·𐬵𐬎𐬨𐬀𐬙𐬀𐬵𐬈·𐬞𐬀𐬌𐬙𐬌·𐬨𐬀𐬥𐬀𐬢𐬵𐬋·𐬵𐬏𐬑𐬙𐬀𐬵𐬈·𐬞𐬀𐬌𐬙𐬌>
  text <𐬬𐬀𐬗𐬀𐬢𐬵𐬋·𐬵𐬎𐬎𐬀𐬭𐬱𐬙𐬀𐬵𐬈·𐬞𐬀𐬌𐬙𐬌·𐬳𐬌𐬌𐬀𐬊𐬚𐬥𐬀𐬵𐬈·𐬀𐬎𐬎𐬀𐬵𐬈𐬗𐬀·𐬞𐬀𐬌𐬙𐬌·𐬫𐬅𐬥𐬀𐬵𐬈𐬼>
  text <𐬫𐬀𐬝·𐬵𐬉·𐬛𐬀𐬚𐬀𐬝·𐬭𐬀𐬰𐬌𐬱𐬙𐬀·𐬗𐬌𐬯𐬙𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌·𐬞𐬁𐬜𐬀𐬎𐬎𐬈·𐬰𐬁𐬎𐬎𐬀𐬭𐬆>
  text <𐬔𐬀𐬊𐬴𐬀𐬉𐬡𐬈·𐬯𐬭𐬀𐬊𐬨𐬀·𐬠𐬁𐬰𐬎𐬡𐬈·𐬀𐬊𐬘𐬋·𐬙𐬀𐬥𐬎𐬎𐬋·𐬬𐬍𐬯𐬞𐬀𐬌𐬌𐬃·𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬎𐬋>
  text <𐬬𐬍𐬯𐬞𐬀𐬌𐬌𐬃·𐬬𐬀𐬰𐬛𐬎𐬎𐬀𐬭𐬆·𐬀𐬊𐬨𐬗𐬀·𐬯𐬏𐬐𐬆𐬨·𐬫𐬌𐬨·𐬠𐬀𐬭𐬀𐬌𐬙𐬌·𐬀𐬯𐬞𐬋·𐬀𐬭𐬴𐬀·𐬫𐬋·𐬙𐬅𐬚𐬭𐬌𐬌𐬀𐬯𐬗𐬌𐬝>
  text <𐬵𐬀𐬗𐬀·𐬑𐬴𐬀𐬟𐬥𐬋·𐬬𐬁𐬭𐬆𐬧𐬙𐬌𐬌𐬃·𐬯𐬥𐬀𐬉𐬲𐬌𐬧𐬙𐬌𐬌𐬃·𐬯𐬭𐬀𐬯𐬗𐬌𐬧𐬙𐬌𐬌𐬃·𐬟𐬌𐬌𐬀𐬢𐬵𐬎𐬎𐬀𐬌𐬙𐬌𐬌𐬃·𐬫𐬋>
  text <𐬥𐬀𐬊𐬨𐬌𐬌𐬁𐬗𐬌𐬝·𐬵𐬀𐬗𐬀·𐬑𐬴𐬀𐬚𐬭𐬌𐬌𐬁𐬝·𐬀𐬯𐬞𐬀𐬉𐬨·𐬬𐬀𐬭𐬆𐬯𐬆𐬨·𐬰𐬆𐬨𐬁𐬝·𐬀𐬎𐬎𐬀𐬊𐬌𐬭𐬌𐬚𐬆𐬧𐬙𐬆𐬨>
  text <𐬬𐬀𐬉𐬥𐬀𐬌𐬙𐬌·𐬐𐬀𐬙𐬁𐬭𐬋·𐬀𐬖𐬭𐬀𐬎𐬎𐬋·𐬬𐬁·𐬠𐬎𐬥𐬀𐬎𐬎𐬋·𐬬𐬁𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬰𐬀𐬭𐬀𐬚𐬎𐬱𐬙𐬭𐬋·𐬵𐬎𐬨𐬀𐬙𐬀𐬵𐬈·𐬞𐬀𐬌𐬙𐬌·𐬨𐬀𐬥𐬀𐬢𐬵𐬋·𐬵𐬏𐬑𐬙𐬀𐬵𐬈·𐬞𐬀𐬌𐬙𐬌>
  text <𐬬𐬀𐬗𐬀𐬢𐬵𐬋·𐬵𐬎𐬎𐬀𐬭𐬱𐬙𐬀𐬵𐬈·𐬞𐬀𐬌𐬙𐬌·𐬳𐬌𐬌𐬀𐬊𐬚𐬥𐬀𐬵𐬈·𐬀𐬎𐬎𐬀𐬵𐬈𐬗𐬀·𐬞𐬀𐬌𐬙𐬌·𐬫𐬅𐬥𐬀𐬵𐬈𐬼>
  text <𐬫𐬀𐬝·𐬵𐬉·𐬛𐬀𐬚𐬀𐬝·𐬭𐬀𐬰𐬌𐬱𐬙𐬀·𐬗𐬌𐬯𐬙𐬀·𐬨𐬀𐬰𐬛𐬀𐬜𐬁𐬙𐬀·𐬀𐬴𐬀𐬊𐬥𐬌·𐬞𐬁𐬜𐬀𐬎𐬎𐬈·𐬰𐬁𐬎𐬎𐬀𐬭𐬆>
  text <𐬔𐬀𐬊𐬴𐬀𐬉𐬡𐬈·𐬯𐬭𐬀𐬊𐬨𐬀·𐬠𐬁𐬰𐬎𐬡𐬈·𐬀𐬊𐬘𐬋·𐬙𐬀𐬥𐬎𐬎𐬋·𐬬𐬍𐬯𐬞𐬀𐬌𐬌𐬃·𐬛𐬭𐬎𐬎𐬀𐬙𐬁𐬙𐬆𐬨·𐬙𐬀𐬥𐬎𐬎𐬋>
  text <𐬬𐬍𐬯𐬞𐬀𐬌𐬌𐬃·𐬬𐬀𐬰𐬛𐬎𐬎𐬀𐬭𐬆·𐬀𐬊𐬨𐬗𐬀·𐬯𐬏𐬐𐬆𐬨·𐬫𐬌𐬨·𐬠𐬀𐬭𐬀𐬌𐬙𐬌·𐬐𐬀𐬵𐬭𐬐𐬁𐬯𐬋·𐬰𐬀𐬭𐬆𐬥𐬎𐬨𐬀𐬌𐬥𐬌𐬌𐬎𐬱>
  text <𐬫𐬋·𐬥𐬀𐬊𐬨𐬌𐬌𐬁𐬗𐬌𐬝·𐬵𐬀𐬗𐬀·𐬛𐬀𐬦𐬵𐬀𐬊𐬝·𐬨𐬎𐬱𐬙𐬌𐬨𐬀𐬯𐬀𐬢𐬵𐬆𐬨·𐬑𐬭𐬏𐬨·𐬀𐬌𐬡𐬌𐬬𐬀𐬉𐬥𐬀𐬌𐬙𐬌>
  text <𐬀𐬎𐬎𐬀𐬎𐬎𐬀𐬝𐬗𐬌𐬝·𐬫𐬀𐬚𐬀·𐬯𐬏𐬐𐬀𐬌𐬌𐬃·𐬠𐬭𐬁𐬰𐬀𐬌𐬌𐬃·𐬠𐬭𐬁𐬰𐬆𐬨·𐬀𐬎𐬎𐬀𐬎𐬎𐬀𐬝𐬗𐬌𐬝·𐬫𐬀𐬚𐬀·𐬯𐬏𐬐𐬀𐬌𐬌𐬃>
  text <𐬥𐬀𐬉𐬰𐬆𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬵𐬎𐬎𐬋𐬎𐬎𐬌·𐬀𐬴𐬀𐬊𐬥𐬌·𐬬𐬍𐬚𐬎𐬴𐬌·𐬬𐬊𐬵𐬎·𐬠𐬀𐬖𐬆𐬨·𐬌𐬯𐬆𐬨𐬥𐬀·𐬀𐬴𐬀𐬎𐬎𐬀𐬥𐬆𐬨>
  text <𐬰𐬀𐬭𐬀𐬚𐬎𐬱𐬙𐬭𐬆𐬨·𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌·𐬀𐬥𐬎𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌·𐬀𐬥𐬎𐬎𐬀𐬭𐬱𐬙𐬇𐬈>
  text <𐬛𐬀𐬉𐬥𐬀𐬌𐬌𐬁𐬌𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬁𐬚𐬭𐬀𐬎𐬎𐬀·𐬛𐬏𐬭𐬀𐬉𐬟𐬭𐬀𐬐𐬁𐬙𐬋·𐬨𐬀𐬭𐬆𐬨𐬥𐬆𐬨·𐬌𐬯𐬆𐬨𐬥𐬋·𐬛𐬀𐬉𐬥𐬀𐬌𐬌𐬁𐬌·𐬀𐬨𐬆𐬨>
  text <𐬌𐬯𐬆𐬨𐬥𐬋·𐬙𐬀𐬥𐬎𐬌𐬌𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬭𐬀𐬰𐬌𐬱𐬙𐬅𐬨·𐬗𐬌𐬯𐬙𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨𐬼>
  text <𐬫𐬅𐬨·𐬫𐬀𐬰𐬀𐬙𐬀·𐬯𐬁𐬯𐬙𐬀·𐬛𐬀𐬦𐬵𐬇𐬎𐬱·𐬛𐬀𐬦𐬵𐬎𐬞𐬀𐬌𐬙𐬌𐬱·𐬁𐬑𐬱𐬙𐬌·𐬌𐬯𐬆𐬨𐬥𐬋·𐬛𐬀𐬦𐬵𐬀𐬎𐬎𐬈>
  text <𐬀𐬨𐬆𐬨·𐬌𐬯𐬆𐬨𐬥𐬋·𐬙𐬀𐬥𐬎𐬌𐬌𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬭𐬀𐬰𐬌𐬱𐬙𐬀𐬌𐬌𐬃·𐬗𐬌𐬯𐬙𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃·𐬀𐬴𐬀𐬊𐬥𐬌𐬌𐬃𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬴𐬋𐬌𐬱·𐬬𐬀𐬢𐬵𐬎𐬌𐬌𐬃·𐬗𐬌𐬯𐬙𐬋𐬌𐬱·𐬬𐬀𐬢𐬵𐬎𐬌𐬌𐬃·𐬆𐬭𐬆𐬚𐬇·𐬬𐬀𐬢𐬵𐬎𐬌𐬌𐬃·𐬭𐬀𐬯𐬅𐬯𐬙𐬁𐬙𐬋>
  text <𐬬𐬀𐬢𐬵𐬎𐬌𐬌𐬃·𐬓𐬀𐬭𐬆𐬥𐬀𐬢𐬵𐬋·𐬯𐬀𐬎𐬎𐬀𐬢𐬵𐬋·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬼>
  text <𐬛𐬎𐬖𐬜𐬀𐬭𐬆𐬨·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬓𐬀𐬢𐬵𐬀𐬭𐬆𐬨·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨·𐬫𐬁>
  text <𐬬𐬍𐬯𐬞𐬀𐬥𐬅𐬨·𐬯𐬀𐬊𐬳𐬌𐬌𐬀𐬧𐬙𐬅𐬨·𐬟𐬭𐬀𐬴𐬀·𐬑𐬭𐬀𐬚𐬡𐬀·𐬟𐬭𐬀𐬚𐬀𐬧𐬘𐬀𐬌𐬌𐬈𐬌𐬙𐬌·𐬎𐬙𐬀𐬵𐬉·𐬁𐬯𐬥𐬆𐬨>
  text <𐬑𐬭𐬀𐬙𐬏𐬨·𐬀𐬎𐬎𐬀𐬠𐬀𐬭𐬀𐬌𐬙𐬌·𐬬𐬁𐬭𐬆𐬨𐬀·𐬎𐬙𐬀𐬵𐬉·𐬁𐬯𐬥𐬀𐬉𐬗𐬀·𐬰𐬠𐬀𐬌𐬌𐬀𐬧𐬙𐬁𐬌·𐬛𐬏𐬭𐬀𐬉𐬗𐬀>
  text <𐬰𐬠𐬀𐬌𐬌𐬀𐬧𐬙𐬁𐬌·𐬘𐬀𐬯𐬀𐬌𐬙𐬌·𐬀𐬎𐬎𐬀𐬢𐬵𐬈𐬼>
  text <𐬫𐬋·𐬀𐬴𐬍𐬨·𐬫𐬀𐬰𐬁𐬌𐬙𐬈·𐬰𐬀𐬊𐬚𐬭𐬁𐬠𐬌𐬌𐬋·𐬵𐬋·𐬨𐬌𐬚𐬭𐬆𐬨·𐬫𐬀𐬰𐬁𐬌𐬙𐬈·𐬰𐬀𐬊𐬚𐬭𐬁𐬠𐬌𐬌𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬅𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬙𐬅𐬨·𐬫𐬀𐬰𐬁𐬌·𐬵𐬎𐬌𐬌𐬀𐬱𐬙𐬀·𐬫𐬀𐬯𐬥𐬀>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨>
  text <𐬞𐬆𐬭𐬆𐬚𐬎𐬎𐬍𐬭𐬅𐬨·𐬯𐬏𐬭𐬅𐬨𐬾>
  text <𐬵𐬀𐬊𐬨𐬀𐬵𐬈𐬗𐬀·𐬥𐬆𐬨𐬋·𐬨𐬅𐬚𐬭𐬀𐬵𐬈𐬗𐬀·𐬀𐬴𐬀𐬊𐬥𐬀𐬉𐬗𐬀·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬼>
  text <𐬀𐬝𐬗𐬌𐬝·𐬠𐬁·𐬥𐬆𐬨𐬋·𐬵𐬀𐬊𐬨𐬁𐬌>
  text <𐬫𐬀𐬝·𐬬𐬍𐬯𐬞𐬈·𐬀𐬥𐬌𐬌𐬈·𐬨𐬀𐬜𐬃𐬢𐬵𐬋>
  text <𐬀𐬉𐬴𐬨𐬀·𐬵𐬀𐬗𐬌𐬧𐬙𐬈·𐬑𐬭𐬎𐬎𐬌𐬛𐬭𐬎𐬎𐬋>
  text <𐬁𐬀𐬝·𐬵𐬋·𐬫𐬋·𐬵𐬀𐬊𐬨𐬀𐬵𐬈·𐬨𐬀𐬜𐬋>
  text <𐬀𐬴𐬀·𐬵𐬀𐬗𐬀𐬌𐬙𐬈·𐬓𐬀𐬉𐬞𐬀𐬌𐬚𐬈𐬾>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬀𐬴𐬌·𐬯𐬭𐬍𐬭𐬈·𐬀𐬴𐬌·𐬠𐬁𐬥𐬎𐬨𐬀𐬌𐬙𐬌·𐬴𐬁𐬌𐬙𐬌·𐬬𐬌𐬌𐬁𐬎𐬎𐬀𐬌𐬙𐬌·𐬠𐬁𐬥𐬎𐬠𐬌𐬌𐬋>
  text <𐬀𐬴𐬌·𐬛𐬁𐬚𐬭𐬈·𐬬𐬊𐬵𐬏𐬨·𐬓𐬀𐬭𐬆𐬥𐬋>
  text <𐬀𐬉𐬴𐬅𐬨·𐬥𐬀𐬭𐬅𐬨·𐬫𐬋𐬌·𐬵𐬀𐬗𐬀𐬵𐬌𐬼>
  text <𐬵𐬎𐬠𐬀𐬊𐬌𐬜𐬌𐬱·𐬠𐬀𐬊𐬜𐬀𐬌𐬙𐬈·𐬥𐬨𐬁𐬥𐬆𐬨>
  text <𐬫𐬈𐬦𐬵𐬈·𐬥𐬨𐬁𐬥𐬈·𐬀𐬴𐬌𐬱·𐬬𐬀𐬢𐬎𐬵𐬌>
  text <𐬯𐬏𐬭𐬀·𐬞𐬁𐬜𐬀·𐬥𐬌𐬛𐬀𐬚𐬀𐬌𐬙𐬈>
  text <𐬁𐬔𐬭𐬆𐬨𐬀𐬌𐬙𐬌𐬱·𐬛𐬀𐬭𐬆𐬖𐬁𐬌·𐬵𐬀𐬑𐬆𐬜𐬭𐬁𐬌𐬾>
  text <𐬙𐬉·𐬥𐬀𐬭𐬋·𐬑𐬴𐬀𐬚𐬭𐬀·𐬑𐬴𐬀𐬌𐬌𐬈𐬧𐬙𐬈·𐬀𐬱𐬠𐬀𐬊𐬎𐬭𐬎𐬎𐬀>
  text <𐬥𐬌𐬜𐬁𐬙𐬋𐬞𐬌𐬙𐬎·𐬵𐬎𐬠𐬀𐬊𐬌𐬜𐬌>
  text <𐬫𐬀𐬵𐬨𐬌𐬌𐬀·𐬯𐬙𐬀𐬭𐬆𐬙𐬀𐬯𐬗𐬀·𐬔𐬁𐬙𐬎𐬱>
  text <𐬀𐬥𐬌𐬌𐬃𐬯𐬗𐬀·𐬠𐬆𐬭𐬆𐬑𐬜𐬃·𐬀𐬎𐬎𐬀𐬭𐬆𐬙𐬃>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼>
  text <𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌>
  text <𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬥𐬨𐬁𐬥𐬃·𐬵𐬎𐬎𐬌𐬜𐬁𐬙𐬃>
  text <𐬔𐬀𐬊𐬯𐬏𐬭𐬃𐬢𐬵𐬋·𐬵𐬌𐬱𐬙𐬆𐬧𐬙𐬈>
  text <𐬀𐬱𐬞𐬀𐬊𐬎𐬭𐬎𐬎𐬃·𐬛𐬀𐬭𐬆𐬖𐬋𐬎𐬞𐬀𐬯𐬙𐬇𐬈>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼>
  text <𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌>
  text <𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬔𐬁𐬙𐬀𐬎𐬎𐬀·𐬵𐬌𐬱𐬙𐬆𐬧𐬙𐬈>
  text <𐬵𐬎𐬯𐬙𐬀𐬭𐬆𐬙𐬀·𐬵𐬎𐬞𐬋𐬠𐬎𐬯𐬙𐬀>
  text <𐬵𐬎𐬐𐬆𐬭𐬆𐬙𐬀·𐬠𐬀𐬭𐬆𐬰𐬌𐬱𐬵𐬀𐬎𐬎𐬀𐬧𐬙𐬋>
  text <𐬰𐬀𐬭𐬀𐬥𐬌𐬌𐬀𐬞𐬀𐬑𐬱𐬙𐬀𐬞𐬁𐬜𐬃𐬢𐬵𐬋>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌·𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬬𐬀𐬧𐬙𐬃𐬢𐬵𐬋·𐬠𐬁𐬝·𐬨𐬀𐬌𐬥𐬌𐬌𐬃𐬢𐬵𐬋>
  text <𐬔𐬁𐬙𐬎𐬱·𐬞𐬀𐬌𐬙𐬌·𐬃𐬢𐬵𐬆𐬧𐬙𐬌>
  text <𐬫𐬋𐬌·𐬯𐬭𐬍𐬭𐬀·𐬠𐬀𐬭𐬆𐬰𐬌𐬱𐬵𐬀𐬎𐬎𐬀𐬧𐬙𐬋>
  text <𐬨𐬆𐬭𐬆𐬰𐬌𐬌𐬎𐬨𐬥𐬃·𐬀𐬧𐬐𐬎𐬞𐬀𐬉𐬯𐬆𐬨𐬥𐬃>
  text <𐬟𐬭𐬁·𐬔𐬀𐬊𐬴𐬁𐬎𐬎𐬀𐬭𐬀·𐬯𐬌𐬯𐬞𐬌𐬨𐬥𐬀>
  text <𐬗𐬀𐬚𐬭𐬎𐬐𐬀𐬭𐬀𐬥𐬀·𐬨𐬌𐬥𐬎𐬗𐬀·𐬰𐬀𐬭𐬀𐬥𐬌𐬌𐬋𐬞𐬌𐬯𐬌𐬾>
  text <𐬐𐬀𐬜𐬀·𐬥𐬋·𐬀𐬎𐬎𐬌·𐬁𐬘𐬀𐬯𐬁𐬝·𐬥𐬨𐬁𐬥𐬋𐬞𐬀𐬌𐬙𐬌𐬱·𐬐𐬀𐬜𐬀·𐬴𐬁𐬌𐬙𐬌·𐬞𐬀𐬌𐬙𐬌𐬴𐬁𐬨·𐬟𐬭𐬌𐬌𐬁·𐬞𐬀𐬌𐬙𐬌>
  text <𐬙𐬀𐬥𐬎𐬎𐬌>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼>
  text <𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌>
  text <𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬐𐬀𐬌𐬥𐬌𐬥𐬋·𐬃𐬢𐬵𐬆𐬧𐬙𐬈>
  text <𐬅𐬖𐬨𐬋𐬞𐬀𐬌𐬜𐬌𐬱·𐬎𐬭𐬎𐬎𐬌𐬰𐬋𐬨𐬀𐬌𐬜𐬌𐬌𐬃>
  text <𐬯𐬭𐬀𐬊𐬙𐬀𐬥𐬎𐬎𐬋·𐬛𐬀𐬭𐬆𐬖𐬋𐬀𐬧𐬔𐬎𐬱𐬙𐬃>
  text <𐬐𐬆𐬵𐬭𐬞𐬀·𐬀𐬎𐬎𐬀𐬎𐬎𐬀𐬙𐬅𐬨·𐬯𐬭𐬀𐬌𐬌𐬀>
  text <𐬫𐬀𐬚𐬀·𐬛𐬌𐬜𐬀𐬌𐬌𐬀𐬙𐬅𐬨·𐬰𐬀𐬊𐬴𐬋>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌·𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬀𐬯𐬞𐬃𐬢𐬵𐬋·𐬠𐬀𐬌𐬌𐬈𐬧𐬙𐬈>
  text <𐬁𐬯𐬀𐬎𐬎𐬋·𐬭𐬀𐬎𐬎𐬋𐬟𐬭𐬀𐬊𐬚𐬆𐬨𐬀𐬥𐬋>
  text <𐬭𐬀𐬊𐬨·𐬬𐬁𐬴𐬆𐬨·𐬬𐬁𐬴𐬀𐬌𐬌𐬀𐬧𐬙𐬈>
  text <𐬨𐬭𐬁𐬙𐬆𐬨·𐬗𐬀𐬭𐬆𐬨𐬀·𐬚𐬀𐬧𐬘𐬀𐬌𐬌𐬈𐬧𐬙𐬈>
  text <𐬙𐬀𐬑𐬨𐬆𐬨·𐬯𐬙𐬀𐬊𐬙𐬁𐬭𐬆𐬨·𐬬𐬀𐬰𐬆𐬧𐬙𐬌>
  text <𐬁𐬯𐬎𐬀𐬯𐬞𐬆𐬨·𐬛𐬆𐬭𐬆𐬰𐬌𐬭𐬀𐬚𐬆𐬨>
  text <𐬙𐬌𐬲𐬌𐬀𐬭𐬱𐬙𐬍𐬨·𐬛𐬀𐬭𐬆𐬖𐬀𐬁𐬭𐬆𐬱𐬙𐬀𐬉𐬨>
  text <𐬑𐬴𐬎𐬎𐬌𐬡𐬌𐬌𐬴𐬏𐬨·𐬞𐬀𐬭𐬋𐬐𐬆𐬎𐬎𐬍𐬜𐬆𐬨>
  text <𐬬𐬍𐬙𐬁𐬭𐬆𐬨·𐬞𐬀𐬯𐬐𐬁𐬝·𐬵𐬀𐬨𐬆𐬭𐬆𐬚𐬆𐬨>
  text <𐬘𐬀𐬧𐬙𐬁𐬭𐬆𐬨·𐬞𐬀𐬭𐬋·𐬛𐬎𐬱𐬨𐬀𐬌𐬥𐬌𐬌𐬏𐬨>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌>
  text <𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌·𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬎𐬱𐬙𐬭𐬃𐬢𐬵𐬋·𐬠𐬀𐬌𐬌𐬈𐬧𐬙𐬈>
  text <𐬯𐬀𐬉𐬥𐬌𐬐𐬀𐬊𐬟𐬀·𐬀𐬱𐬨𐬀𐬥𐬀𐬢𐬵𐬀>
  text <𐬀𐬊𐬘𐬀𐬌𐬌𐬈𐬥𐬌·𐬰𐬆𐬨𐬀𐬝·𐬞𐬆𐬭𐬆𐬙𐬀𐬨𐬥𐬀·𐬬𐬀𐬜𐬀𐬌𐬭𐬌𐬌𐬀𐬎𐬎𐬋>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌·𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬉𐬴𐬅𐬨·𐬆𐬭𐬆𐬰𐬀𐬙𐬆𐬨·𐬰𐬀𐬭𐬀𐬥𐬌𐬨>
  text <𐬥𐬌𐬠𐬆𐬭𐬆𐬚𐬌·𐬁𐬠𐬆𐬭𐬆𐬙𐬀·𐬠𐬀𐬭𐬀𐬌𐬙𐬌>
  text <𐬀𐬌𐬡𐬌𐬙𐬀𐬭𐬁𐬠𐬌𐬌𐬋·𐬵𐬀𐬗𐬀·𐬛𐬀𐬢𐬵𐬎𐬠𐬌𐬌𐬋>
  text <𐬬𐬀𐬯𐬙𐬭𐬃𐬯𐬗𐬀·𐬐𐬆𐬴𐬃·𐬠𐬁𐬨𐬀𐬥𐬌𐬎𐬎𐬃>
  text <𐬫𐬋𐬌·𐬵𐬀𐬗𐬀𐬵𐬌·𐬀𐬴𐬌𐬱·𐬬𐬀𐬢𐬎𐬵𐬌𐬼>
  text <𐬎𐬱𐬙𐬀·𐬠𐬁·𐬫𐬌𐬨·𐬵𐬀𐬗𐬀𐬵𐬌>
  text <𐬎𐬙𐬀·𐬨𐬅𐬨·𐬎𐬞𐬀𐬢𐬵𐬀𐬗𐬀𐬵𐬌>
  text <𐬬𐬊𐬎𐬭𐬎𐬯𐬀𐬭𐬆𐬜𐬀·𐬀𐬨𐬀𐬎𐬎𐬀𐬌𐬙𐬌𐬾>
  text <𐬀𐬞𐬀·𐬨𐬅𐬨·𐬀𐬞𐬀𐬛𐬀𐬌𐬜𐬌𐬌𐬀>
  text <𐬟𐬭𐬁𐬨𐬅𐬨·𐬀𐬌𐬡𐬌𐬎𐬭𐬎𐬎𐬀𐬉𐬯𐬀𐬌𐬌𐬀𐬢𐬎𐬵𐬀>
  text <𐬨𐬀𐬭𐬲𐬛𐬌𐬐𐬆𐬨·𐬀𐬴𐬌𐬱·𐬠𐬆𐬭𐬆𐬰𐬀𐬌𐬙𐬌𐬼>
  text <𐬵𐬎𐬜𐬁𐬙𐬀·𐬀𐬵𐬌·𐬵𐬎𐬗𐬌𐬚𐬭𐬀>
  text <𐬬𐬀𐬯𐬀𐬚𐬀·𐬀𐬵𐬌·𐬑𐬴𐬀𐬌𐬌𐬀𐬨𐬥𐬀>
  text <𐬙𐬀𐬥𐬎𐬌𐬌𐬈·𐬓𐬀𐬭𐬆𐬥𐬀𐬢𐬵𐬈·𐬛𐬁𐬌𐬙𐬈𐬾>
  text <𐬞𐬌𐬙𐬀𐬙𐬉·𐬫𐬋·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬫𐬋·𐬨𐬀𐬰𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨>
  text <𐬫𐬋·𐬬𐬀𐬵𐬌𐬱𐬙𐬋·𐬫𐬀𐬰𐬀𐬙𐬀𐬥𐬅𐬨𐬼>
  text <𐬨𐬁𐬙𐬀·𐬁𐬭𐬨𐬀𐬌𐬙𐬌𐬱·𐬯𐬞𐬆𐬧𐬙𐬀>
  text <𐬠𐬭𐬁𐬙𐬀·𐬙𐬉·𐬫𐬋·𐬬𐬀𐬢𐬵𐬎𐬱·𐬯𐬭𐬀𐬊𐬴𐬋·𐬀𐬴𐬌𐬌𐬋>
  text <𐬭𐬀𐬴𐬥𐬎𐬱𐬗𐬀·𐬠𐬆𐬭𐬆𐬰𐬋·𐬀𐬨𐬀𐬎𐬎𐬃>
  text <𐬨𐬌𐬚𐬭𐬀𐬯𐬗𐬀·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱>
  text <𐬫𐬋·𐬠𐬀𐬉𐬎𐬎𐬀𐬭𐬆𐬯𐬞𐬀𐬯𐬀𐬥𐬋·𐬵𐬀𐬰𐬀𐬢𐬭𐬀𐬔𐬀𐬊𐬴𐬋·𐬓𐬀𐬢𐬵𐬀·𐬛𐬀𐬉𐬥𐬀·𐬨𐬁𐬰𐬛𐬀𐬌𐬌𐬈𐬯𐬥𐬌𐬱𐬾>
  text <𐬎𐬞𐬀𐬯𐬙𐬀𐬊𐬙𐬀·𐬫𐬀𐬰𐬀𐬙𐬀𐬥𐬅𐬨>
  text <𐬀𐬨𐬎𐬌𐬌𐬀𐬨𐬥𐬀·𐬭𐬀𐬰𐬌𐬱𐬙𐬀𐬥𐬅𐬨>
  text <𐬞𐬀𐬌𐬙𐬌𐬯𐬙𐬀𐬌𐬌𐬀𐬙𐬀·𐬭𐬀𐬌𐬚𐬌𐬌𐬀>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬎𐬌𐬙𐬌·𐬬𐬀𐬗𐬇𐬠𐬌𐬱·𐬀𐬊𐬘𐬀𐬥𐬀𐬼>
  text <𐬐𐬋·𐬀𐬵𐬌·𐬫𐬋·𐬨𐬅𐬨·𐬰𐬠𐬀𐬌𐬌𐬈𐬵𐬌>
  text <𐬫𐬈𐬦𐬵𐬈·𐬀𐬰𐬆𐬨·𐬟𐬭𐬁𐬌𐬌𐬋·𐬰𐬠𐬀𐬌𐬌𐬆𐬧𐬙𐬅𐬨>
  text <𐬯𐬭𐬀𐬉𐬱𐬙𐬆𐬨·𐬯𐬎𐬯𐬭𐬎𐬌𐬌𐬈·𐬬𐬁𐬗𐬌𐬨𐬾>
  text <𐬀𐬜𐬁𐬝·𐬎𐬌𐬙𐬌·𐬟𐬭𐬀𐬎𐬎𐬀𐬴𐬀𐬙𐬀𐬼>
  text <𐬫𐬋·𐬯𐬞𐬌𐬙𐬁𐬨𐬋·𐬰𐬀𐬭𐬀𐬚𐬎𐬱𐬙𐬭𐬋>
  text <𐬫𐬋·𐬞𐬀𐬊𐬌𐬭𐬌𐬌𐬋·𐬨𐬀𐬳𐬌𐬌𐬁𐬐𐬋>
  text <𐬯𐬙𐬀𐬊𐬙𐬀·𐬀𐬴𐬆𐬨·𐬫𐬀𐬝·𐬬𐬀𐬵𐬌𐬱𐬙𐬆𐬨>
  text <𐬫𐬀𐬰𐬀𐬙𐬀·𐬀𐬵𐬎𐬭𐬆𐬨·𐬨𐬀𐬰𐬛𐬅𐬨>
  text <𐬫𐬀𐬰𐬀𐬙𐬀·𐬀𐬨𐬆𐬴𐬇·𐬯𐬞𐬆𐬧𐬙𐬇>
  text <𐬫𐬈𐬦𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬎𐬭𐬎𐬎𐬁𐬯𐬆𐬥·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀>
  text <𐬫𐬈𐬦𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬎𐬑𐬴𐬌𐬥·𐬁𐬞𐬋·𐬎𐬭𐬎𐬎𐬀𐬭𐬃𐬯𐬗𐬀𐬼>
  text <𐬫𐬈𐬵𐬈·𐬰𐬅𐬚𐬀𐬉𐬗𐬀·𐬬𐬀𐬑𐬴𐬀𐬉𐬗𐬀>
  text <𐬀𐬞𐬀𐬛𐬎𐬎𐬀𐬭𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬵𐬀𐬗𐬀·𐬰𐬆𐬨𐬀𐬝·𐬫𐬀𐬝·𐬞𐬀𐬚𐬀𐬥𐬀𐬌𐬌𐬃>
  text <𐬯𐬐𐬀𐬭𐬆𐬥𐬀𐬌𐬌𐬃·𐬛𐬏𐬭𐬀𐬉𐬞𐬁𐬭𐬀𐬌𐬌𐬃𐬼>
  text <𐬎𐬌𐬙𐬌·𐬛𐬀𐬎𐬎𐬀𐬙𐬀·𐬵𐬋·𐬫𐬋·𐬛𐬎𐬲𐬛𐬃>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬞𐬊𐬎𐬭𐬎𐬨𐬀𐬵𐬭𐬐𐬋𐬼>
  text <𐬥𐬋𐬌𐬝·𐬨𐬅𐬨·𐬬𐬍𐬯𐬞𐬈·𐬫𐬀𐬰𐬀𐬙𐬃𐬢𐬵𐬋>
  text <𐬀𐬥𐬎𐬯𐬆𐬧𐬙𐬆𐬨·𐬟𐬭𐬀𐬊𐬭𐬆𐬗𐬌𐬧𐬙𐬀>
  text <𐬁𐬀𐬝·𐬨𐬅𐬨·𐬀𐬉𐬎𐬎𐬋·𐬰𐬀𐬭𐬀𐬚𐬎𐬱𐬙𐬭𐬋>
  text <𐬀𐬥𐬎𐬯𐬆𐬧𐬙𐬆𐬨·𐬀𐬞𐬀𐬌𐬌𐬈𐬌𐬙𐬌𐬼>
  text <𐬘𐬀𐬌𐬧𐬙𐬌·𐬨𐬅𐬨·𐬀𐬵𐬎𐬥𐬀·𐬬𐬀𐬌𐬭𐬌𐬌𐬀·𐬀𐬎𐬎𐬀𐬎𐬎𐬀𐬙𐬀·𐬯𐬥𐬀𐬌𐬚𐬌𐬴𐬀·𐬫𐬀𐬚𐬀·𐬀𐬯𐬨𐬀>
  text <𐬐𐬀𐬙𐬋𐬨𐬀𐬯𐬃𐬼>
  text <𐬙𐬁𐬞𐬀𐬌𐬌𐬈𐬌𐬙𐬌·𐬨𐬅𐬨·𐬀𐬴𐬀·𐬬𐬀𐬵𐬌𐬱𐬙𐬀·𐬨𐬅𐬥𐬀𐬌𐬌𐬆𐬥·𐬀𐬵𐬈·𐬫𐬀𐬚𐬀·𐬀𐬌𐬌𐬀𐬊𐬑𐬴𐬎𐬯𐬙𐬆𐬨𐬼>
  text <𐬭𐬀𐬉𐬐𐬋·𐬨𐬉·𐬵𐬀𐬗𐬀·𐬀𐬦𐬵𐬃·𐬰𐬆𐬨𐬀𐬝·𐬬𐬀𐬦𐬵𐬋·𐬐𐬆𐬭𐬆𐬥𐬀𐬊𐬌𐬙𐬌>
  text <𐬫𐬋·𐬨𐬅𐬨·𐬀𐬉𐬎𐬎𐬋·𐬘𐬁𐬨𐬀𐬌𐬌𐬈𐬌𐬙𐬌>
  text <𐬫𐬋·𐬯𐬞𐬌𐬙𐬁𐬨𐬋·𐬰𐬀𐬭𐬀𐬚𐬎𐬱𐬙𐬭𐬋𐬾>
  text <𐬀𐬜𐬁𐬝·𐬎𐬌𐬙𐬌·𐬟𐬭𐬀𐬎𐬎𐬀𐬴𐬀𐬙𐬀>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬥𐬀𐬰𐬛𐬌𐬌𐬋·𐬨𐬅𐬨·𐬎𐬞𐬀𐬵𐬌𐬱𐬙𐬀>
  text <𐬆𐬭𐬆𐬰𐬎𐬎𐬋·𐬀𐬴𐬁𐬎𐬨·𐬯𐬞𐬌𐬙𐬀𐬨𐬀>
  text <𐬎𐬞𐬀·𐬨𐬉·𐬯𐬭𐬀𐬌𐬌𐬀𐬢𐬎𐬵𐬀·𐬬𐬁𐬴𐬀𐬵𐬈𐬼>
  text <𐬥𐬀𐬰𐬛𐬌𐬌𐬋·𐬙𐬅𐬨·𐬎𐬞𐬀𐬵𐬌𐬱𐬙𐬀𐬝>
  text <𐬫𐬋·𐬯𐬞𐬌𐬙𐬁𐬨𐬋·𐬰𐬀𐬭𐬀𐬚𐬎𐬱𐬙𐬭𐬋>
  text <𐬎𐬞𐬀·𐬵𐬉·𐬯𐬭𐬀𐬌𐬌𐬀𐬙𐬀·𐬬𐬁𐬴𐬀𐬵𐬈𐬾>
  text <𐬁𐬛𐬌𐬨·𐬎𐬯𐬗𐬀·𐬞𐬀𐬌𐬭𐬌𐬨𐬀𐬭𐬆𐬰𐬀𐬝>
  text <𐬵𐬁𐬎𐬎𐬋𐬌𐬌𐬀·𐬠𐬁𐬰𐬎𐬎𐬋·𐬛𐬀𐬴𐬌𐬥𐬀𐬗𐬀>
  text <𐬛𐬀𐬴𐬌𐬥𐬀·𐬠𐬁𐬰𐬎𐬎𐬋·𐬵𐬁𐬎𐬎𐬀𐬌𐬌𐬀𐬗𐬀>
  text <𐬎𐬌𐬙𐬌·𐬬𐬀𐬗𐬇𐬠𐬌𐬱·𐬀𐬊𐬘𐬀𐬥𐬀𐬼>
  text <𐬯𐬭𐬍𐬭𐬋·𐬀𐬵𐬌·𐬰𐬀𐬭𐬀𐬚𐬎𐬱𐬙𐬭𐬀>
  text <𐬵𐬎𐬐𐬆𐬭𐬆𐬙𐬋·𐬀𐬵𐬌·𐬯𐬞𐬌𐬙𐬀𐬨𐬀>
  text <𐬵𐬎𐬎𐬀𐬯𐬗𐬎𐬎𐬋·𐬛𐬀𐬭𐬆𐬖𐬋𐬠𐬁𐬰𐬁𐬎𐬱>
  text <𐬛𐬁𐬙𐬆𐬨·𐬙𐬉·𐬙𐬀𐬥𐬎𐬌𐬌𐬈·𐬓𐬀𐬭𐬆𐬥𐬋>
  text <𐬎𐬭𐬎𐬥𐬀𐬉𐬗𐬀·𐬛𐬀𐬭𐬆𐬖𐬆𐬨·𐬵𐬀𐬎𐬎𐬀𐬢𐬵𐬆𐬨>
  text <𐬫𐬀𐬚𐬀·𐬌𐬨𐬀𐬝·𐬫𐬀𐬝·𐬙𐬉·𐬟𐬭𐬁𐬎𐬎𐬀𐬊𐬗𐬌𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨>
  text <𐬞𐬆𐬭𐬆𐬚𐬎𐬎𐬍𐬭𐬅𐬨·𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬵𐬀𐬊𐬳𐬌𐬌𐬀𐬢𐬵𐬋·𐬞𐬀𐬭𐬀𐬜𐬁𐬙𐬋>
  text <𐬎𐬞𐬀·𐬎𐬞𐬀𐬠𐬛𐬌·𐬵𐬀𐬭𐬀𐬌𐬌𐬃·𐬠𐬆𐬭𐬆𐬰𐬋>
  text <𐬯𐬭𐬍𐬭𐬀𐬌𐬌𐬃·𐬨𐬀𐬰𐬛𐬀𐬜𐬁𐬙𐬀𐬌𐬌𐬃𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬬𐬍𐬯𐬞𐬈·𐬛𐬀𐬉𐬎𐬎𐬀·𐬨𐬁𐬰𐬀𐬥𐬌𐬌𐬀𐬼>
  text <𐬫𐬀𐬚𐬀·𐬀𐬰𐬆𐬨·𐬥𐬋𐬌𐬝·𐬙𐬀𐬭𐬱𐬙𐬋·𐬟𐬭𐬁𐬥𐬨𐬁𐬥𐬈>
  text <𐬚𐬡𐬀𐬉𐬴𐬁𐬝·𐬞𐬀𐬭𐬋·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬟𐬭𐬁·𐬀𐬵𐬨𐬁𐬝·𐬞𐬀𐬭𐬋·𐬬𐬍𐬯𐬞𐬈·𐬛𐬀𐬉𐬎𐬎𐬀>
  text <𐬀𐬥𐬎𐬯𐬋·𐬙𐬀𐬭𐬱𐬙𐬀·𐬥𐬆𐬨𐬃𐬧𐬙𐬈>
  text <𐬙𐬀𐬭𐬱𐬙𐬀·𐬙𐬆𐬨𐬀𐬢𐬵𐬋·𐬛𐬎𐬎𐬀𐬭𐬃𐬧𐬙𐬌𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬍𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬵𐬀𐬊𐬳𐬌𐬌𐬀𐬢𐬵𐬋·𐬞𐬀𐬭𐬀𐬜𐬁𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨>
  text <𐬞𐬆𐬭𐬆𐬚𐬎𐬎𐬍𐬭𐬅𐬨·𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋>
  text <𐬵𐬎𐬐𐬀𐬌𐬭𐬌𐬌𐬁𐬝·𐬵𐬀𐬗𐬀·𐬠𐬀𐬭𐬆𐬰𐬀𐬢𐬵𐬀𐬝𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬚𐬀·𐬀𐬰𐬆𐬨·𐬟𐬴𐬀𐬊𐬥𐬌·𐬬𐬅𐬚𐬡𐬀·𐬀𐬎𐬎𐬀𐬠𐬀𐬭𐬁𐬥𐬌·𐬀𐬎𐬎𐬌·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬫𐬀𐬚𐬀·𐬀𐬰𐬆𐬨·𐬀𐬨𐬆𐬭𐬆𐬑𐬙𐬍𐬨·𐬀𐬎𐬎𐬌𐬠𐬀𐬭𐬁𐬥𐬌·𐬀𐬎𐬎𐬌·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋𐬼>
  text <𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌·𐬎𐬎𐬀·𐬴𐬎𐬜𐬆𐬨𐬗𐬀·𐬙𐬀𐬭𐬴𐬥𐬆𐬨𐬗𐬀>
  text <𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋·𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌>
  text <𐬎𐬎𐬀·𐬰𐬀𐬊𐬎𐬭𐬎𐬎𐬅𐬨𐬗𐬀·𐬨𐬆𐬭𐬆𐬚𐬌𐬌𐬏𐬨𐬗𐬀·𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋>
  text <𐬎𐬙𐬀·𐬀𐬰𐬆𐬨·𐬀𐬞𐬀𐬠𐬀𐬭𐬁𐬥𐬌·𐬎𐬎𐬀·𐬔𐬀𐬭𐬆𐬨𐬆𐬨𐬗𐬀·𐬬𐬁𐬙𐬆𐬨·𐬀𐬊𐬙𐬆𐬨𐬗𐬀>
  text <𐬵𐬀𐬗𐬀·𐬨𐬀𐬰𐬛𐬃·𐬛𐬁𐬨𐬀𐬠𐬌𐬌𐬋·𐬵𐬀𐬰𐬀𐬢𐬭𐬆𐬨·𐬀𐬌𐬡𐬌𐬔𐬁𐬨𐬀𐬥𐬅𐬨𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬬𐬍𐬯𐬋·𐬞𐬎𐬚𐬭𐬋·𐬁𐬚𐬡𐬌𐬌𐬁𐬥𐬋𐬌𐬱>
  text <𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋>
  text <𐬎𐬞𐬀·𐬬𐬀𐬭𐬆𐬥𐬆𐬨·𐬗𐬀𐬚𐬭𐬎𐬔𐬀𐬊𐬴𐬆𐬨𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬝·𐬠𐬀𐬎𐬎𐬁𐬥𐬌·𐬀𐬌𐬡𐬌𐬬𐬀𐬥𐬌𐬌𐬃>
  text <𐬀𐬲𐬍𐬨·𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨·𐬑𐬴𐬎𐬎𐬀𐬱𐬀𐬴𐬍𐬨·𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬍𐬨>
  text <𐬀𐬱𐬀𐬊𐬘𐬀𐬢𐬵𐬆𐬨·𐬛𐬀𐬉𐬎𐬎𐬍𐬨·𐬛𐬭𐬎𐬘𐬆𐬨·𐬀𐬖𐬆𐬨·𐬔𐬀𐬉𐬚𐬁𐬎𐬎𐬌𐬌𐬋·𐬛𐬭𐬎𐬎𐬀𐬧𐬙𐬆𐬨·𐬫𐬅𐬨·𐬀𐬱𐬀𐬊𐬘𐬀𐬯𐬙𐬆𐬨𐬅𐬨>
  text <𐬛𐬭𐬎𐬘𐬆𐬨·𐬟𐬭𐬀𐬗𐬀·𐬐𐬆𐬭𐬆𐬧𐬙𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨>
  text <𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼𐬎𐬙𐬀𐬵𐬉·𐬬𐬀𐬧𐬙𐬀·𐬀𐬰𐬁𐬥𐬌·𐬯𐬀𐬢𐬵𐬀𐬎𐬎𐬁𐬗𐬌·𐬀𐬭𐬆𐬥𐬀𐬎𐬎𐬁𐬗𐬌>
  text <𐬫𐬋𐬌·𐬵𐬆𐬥·𐬐𐬆𐬵𐬭𐬞𐬀·𐬯𐬭𐬀𐬉𐬱𐬙𐬀·𐬰𐬀𐬰𐬁𐬙𐬇𐬈·𐬔𐬀𐬉𐬚𐬌𐬌𐬁𐬌·𐬙𐬉·𐬫𐬋𐬌·𐬀𐬠𐬛𐬋𐬙𐬆𐬨𐬈𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬬𐬍𐬯𐬋·𐬞𐬎𐬚𐬭𐬋·𐬀𐬚𐬡𐬌𐬌𐬁𐬥𐬋𐬌𐬱·𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬠𐬀𐬉𐬴𐬀𐬰𐬌𐬌𐬋>
  text <𐬯𐬭𐬍𐬭𐬋·𐬑𐬴𐬀𐬚𐬭𐬌𐬌𐬋·𐬰𐬀𐬌𐬭𐬌𐬛𐬋𐬌𐬚𐬭𐬋>
  text <𐬠𐬀𐬭𐬆𐬰𐬌𐬱𐬙𐬈·𐬞𐬀𐬌𐬙𐬌·𐬠𐬀𐬭𐬆𐬰𐬀𐬵𐬌>
  text <𐬵𐬀𐬭𐬀𐬌𐬚𐬌𐬌𐬋·𐬞𐬀𐬌𐬙𐬌·𐬠𐬀𐬭𐬆𐬰𐬀𐬌𐬌𐬃𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬚𐬀·𐬀𐬰𐬆𐬨·𐬠𐬀𐬧𐬛𐬀𐬌𐬌𐬈𐬥𐬌>
  text <𐬨𐬀𐬌𐬭𐬍𐬨·𐬙𐬏𐬌𐬭𐬍𐬨·𐬟𐬭𐬀𐬢𐬭𐬀𐬯𐬌𐬌𐬁𐬥𐬆𐬨>
  text <𐬎𐬙𐬀·𐬠𐬀𐬯𐬙𐬆𐬨·𐬬𐬁𐬜𐬀𐬌𐬌𐬈𐬥𐬌>
  text <𐬎𐬙𐬀·𐬠𐬀𐬯𐬙𐬆𐬨·𐬎𐬞𐬀𐬥𐬀𐬌𐬌𐬈𐬥𐬌·𐬠𐬀𐬯𐬙𐬆𐬨·𐬐𐬀𐬎𐬎𐬋𐬌𐬱·𐬵𐬀𐬊𐬯𐬭𐬀𐬎𐬎𐬀𐬢𐬵𐬀𐬵𐬈>
  text <𐬘𐬀𐬥𐬁𐬝·𐬙𐬆𐬨·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬌𐬌𐬁𐬞𐬀𐬵𐬈>
  text <𐬞𐬎𐬚𐬭𐬋·𐬐𐬀𐬉𐬥𐬀·𐬯𐬌𐬌𐬁𐬎𐬎𐬀𐬭𐬴𐬁𐬥𐬁𐬌>
  text <𐬰𐬏𐬭𐬋𐬘𐬀𐬙𐬀𐬵𐬈·𐬥𐬀𐬭𐬀𐬵𐬈>
  text <𐬀𐬖𐬭𐬀𐬉𐬭𐬀𐬚𐬀𐬵𐬈𐬗𐬀·𐬥𐬀𐬭𐬀𐬎𐬎𐬀𐬵𐬈𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬵𐬀𐬊𐬨𐬋·𐬟𐬭𐬁𐬴𐬨𐬌𐬱·𐬠𐬀𐬉𐬴𐬀𐬰𐬌𐬌𐬋·𐬯𐬭𐬍𐬭𐬋·𐬑𐬴𐬀𐬚𐬭𐬌𐬌𐬋>
  text <𐬰𐬀𐬌𐬭𐬌𐬛𐬋𐬌𐬚𐬭𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬀𐬭𐬴𐬀·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬑𐬴𐬀𐬚𐬭𐬁𐬌·𐬵𐬀𐬧𐬐𐬆𐬭𐬆𐬨𐬋·𐬵𐬀𐬊𐬯𐬭𐬀𐬎𐬎𐬀𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬚𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌·𐬨𐬀𐬌𐬭𐬍𐬨·𐬙𐬏𐬌𐬭𐬍𐬨·𐬟𐬭𐬀𐬢𐬭𐬀𐬯𐬌𐬌𐬁𐬥𐬆𐬨>
  text <𐬞𐬀𐬯𐬥𐬈·𐬬𐬀𐬭𐬋𐬌𐬱·𐬗𐬀𐬉𐬗𐬀𐬯𐬙𐬀𐬵𐬈>
  text <𐬘𐬀𐬟𐬭𐬀𐬵𐬈·𐬎𐬭𐬎𐬎𐬌𐬌𐬁𐬞𐬀𐬵𐬈>
  text <𐬞𐬎𐬚𐬭𐬋·𐬐𐬀𐬉𐬥𐬀·𐬯𐬌𐬌𐬁𐬎𐬎𐬀𐬭𐬴𐬁𐬥𐬁𐬌>
  text <𐬰𐬏𐬭𐬋𐬘𐬀𐬙𐬀𐬵𐬈·𐬥𐬀𐬭𐬀𐬵𐬈>
  text <𐬀𐬖𐬭𐬀𐬉𐬭𐬀𐬚𐬀𐬵𐬈𐬗𐬀·𐬥𐬀𐬭𐬀𐬎𐬎𐬀𐬵𐬈𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬀𐬭𐬴𐬀·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬑𐬴𐬀𐬚𐬭𐬁𐬌·𐬵𐬀𐬧𐬐𐬆𐬭𐬆𐬨𐬋>
  text <𐬵𐬀𐬊𐬯𐬭𐬀𐬎𐬎𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀·𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋·𐬀𐬌𐬭𐬌𐬌𐬈𐬥𐬈·𐬬𐬀𐬉𐬘𐬀𐬵𐬌·𐬬𐬀𐬢𐬵𐬎𐬌𐬌𐬃>
  text <𐬛𐬁𐬌𐬙𐬌𐬌𐬀𐬌𐬌𐬃𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬚𐬀·𐬀𐬰𐬆𐬨·𐬵𐬁𐬗𐬀𐬌𐬌𐬈𐬥𐬈·𐬬𐬀𐬢𐬎𐬵𐬍𐬨·𐬁𐬰𐬁𐬙𐬅𐬨·𐬵𐬎𐬙𐬀𐬊𐬯𐬅𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬏𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬬𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬫𐬁𐬨𐬉·𐬛𐬀𐬉𐬥𐬅𐬨·𐬨𐬁𐬰𐬛𐬀𐬌𐬌𐬀𐬯𐬥𐬍𐬨>
  text <𐬰𐬭𐬀𐬯𐬗𐬀·𐬛𐬁𐬝·𐬀𐬞𐬌𐬗𐬀·𐬀𐬊𐬙𐬁𐬝>
  text <𐬫𐬁𐬨𐬉·𐬬𐬀𐬭𐬆𐬰𐬁𐬥𐬁𐬌·𐬬𐬀𐬢𐬎𐬵𐬍𐬨·𐬛𐬁𐬝·𐬟𐬭𐬀𐬯𐬀𐬯𐬙𐬍𐬨𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬫𐬋·𐬀𐬴𐬀𐬎𐬎𐬀·𐬰𐬀𐬭𐬀𐬚𐬎𐬱𐬙𐬭𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬙𐬅𐬨·𐬫𐬀𐬰𐬀𐬙𐬀>
  text <𐬠𐬆𐬭𐬆𐬰𐬀𐬌𐬜𐬌𐬱·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋>
  text <𐬞𐬀𐬯𐬥𐬈·𐬁𐬞𐬋·𐬛𐬁𐬌𐬙𐬌𐬌𐬀𐬌𐬌𐬃𐬾>
  text <𐬁𐬀𐬝·𐬵𐬍𐬨·𐬘𐬀𐬌𐬜𐬌𐬌𐬀𐬝𐬼>
  text <𐬀𐬎𐬎𐬀𐬝·𐬁𐬌𐬌𐬀𐬞𐬙𐬆𐬨·𐬛𐬀𐬰𐬛𐬌𐬨𐬉>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀·𐬀𐬱𐬙𐬀·𐬀𐬎𐬭𐬎𐬎𐬀𐬧𐬙𐬋·𐬬𐬍𐬯𐬞𐬀𐬚𐬀𐬎𐬭𐬎𐬎𐬋·𐬀𐬱𐬙𐬋𐬌𐬱·𐬞𐬎𐬚𐬭𐬋>
  text <𐬬𐬍𐬯𐬞𐬀𐬚𐬀𐬎𐬭𐬎𐬎𐬋·𐬎𐬭𐬎𐬎𐬌𐬑𐬀𐬊𐬜𐬋>
  text <𐬎𐬭𐬎𐬎𐬌𐬬𐬆𐬭𐬆𐬚𐬭𐬋·𐬯𐬙𐬎𐬎𐬍𐬨𐬀𐬥𐬀𐬊𐬚𐬭𐬌𐬱·𐬫𐬈𐬦𐬵𐬈·𐬵𐬀𐬞𐬙𐬀·𐬯𐬀𐬙𐬀·𐬎𐬱𐬙𐬭𐬀𐬥𐬅𐬨·𐬘𐬀𐬌𐬥𐬌𐬌𐬁𐬎𐬎𐬀𐬭𐬀𐬝>
  text <𐬞𐬀𐬯𐬗𐬀·𐬓𐬍𐬜𐬀𐬵𐬈𐬼>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀·𐬨𐬀𐬌𐬭𐬌𐬌𐬈𐬵𐬈·𐬟𐬌𐬌𐬀𐬊𐬥𐬀𐬵𐬈·𐬀𐬭𐬆𐬘𐬀𐬝𐬀𐬯𐬞𐬀𐬵𐬈𐬼>
  text <𐬫𐬀𐬚𐬀·𐬀𐬰𐬁𐬥𐬌·𐬞𐬆𐬴𐬀𐬥𐬀·𐬛𐬀𐬭𐬴𐬌𐬥𐬌𐬐𐬀𐬵𐬈·𐬛𐬀𐬉𐬎𐬎𐬀𐬌𐬌𐬀𐬯𐬥𐬀𐬵𐬈𐬾>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬙𐬅𐬚𐬭𐬌𐬌𐬁𐬎𐬎𐬀𐬧𐬙𐬆𐬨·𐬛𐬎𐬲𐬛𐬀𐬉𐬥𐬆𐬨>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬌>
  text <𐬯𐬞𐬌𐬥𐬘𐬀𐬎𐬭𐬎𐬳𐬆𐬨·𐬛𐬀𐬉𐬎𐬎𐬀𐬌𐬌𐬀𐬯𐬥𐬆𐬨𐬼>
  text <𐬎𐬙𐬀·𐬀𐬰𐬆𐬨·𐬟𐬭𐬀𐬊𐬎𐬭𐬎𐬎𐬀𐬉𐬯𐬀𐬌𐬌𐬈𐬥𐬌>
  text <𐬵𐬎𐬨𐬀𐬌𐬌𐬀·𐬬𐬀𐬭𐬆𐬜𐬀𐬐𐬀𐬥𐬅𐬨𐬗𐬀>
  text <𐬟𐬌𐬌𐬀𐬊𐬥𐬌𐬌𐬀·𐬵𐬀𐬗𐬀·𐬛𐬀𐬌𐬦𐬵𐬁𐬎𐬎𐬋𐬼>
  text <𐬎𐬙𐬀·𐬀𐬰𐬆𐬨·𐬥𐬌𐬘𐬀𐬥𐬁𐬥𐬌>
  text <𐬟𐬌𐬌𐬀𐬊𐬥𐬍𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬞𐬀𐬧𐬗𐬀𐬯𐬀𐬖𐬥𐬁𐬌·𐬯𐬀𐬙𐬀𐬖𐬥𐬁𐬌𐬱𐬗𐬀>
  text <𐬯𐬀𐬙𐬀𐬖𐬥𐬁𐬌·𐬵𐬀𐬰𐬀𐬢𐬭𐬀𐬖𐬥𐬁𐬌𐬱𐬗𐬀>
  text <𐬵𐬀𐬰𐬀𐬢𐬭𐬀𐬖𐬥𐬁𐬌·𐬠𐬀𐬉𐬎𐬎𐬀𐬭𐬆𐬖𐬥𐬁𐬌𐬱𐬗𐬀>
  text <𐬠𐬀𐬉𐬎𐬎𐬀𐬭𐬆𐬖𐬥𐬁𐬌·𐬀𐬵𐬅𐬑𐬱𐬙𐬀𐬖𐬥𐬁𐬌𐬱𐬗𐬀𐬾>
  text <𐬞𐬀𐬌𐬭𐬌𐬙𐬀𐬗𐬀𐬝·𐬞𐬀𐬌𐬭𐬌𐬘𐬀𐬯𐬀𐬝>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬬𐬌𐬧𐬛𐬁𐬝·𐬙𐬆𐬨·𐬫𐬁𐬥𐬆𐬨·𐬠𐬆𐬭𐬆𐬰𐬀𐬌𐬜𐬌𐬱·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬀𐬴𐬍𐬨·𐬬𐬀𐬢𐬎𐬵𐬍𐬨·𐬫𐬀𐬰𐬀𐬨𐬀𐬌𐬛𐬈·𐬑𐬴𐬋𐬌𐬚𐬥𐬍𐬨·𐬠𐬆𐬭𐬆𐬰𐬀𐬌𐬙𐬍𐬨·𐬵𐬎𐬭𐬀𐬊𐬜𐬅𐬨>
  text <𐬵𐬎𐬌𐬌𐬀𐬰𐬀𐬙𐬅𐬨·𐬓𐬀𐬥𐬀𐬝𐬗𐬀𐬑𐬭𐬅𐬨·𐬀𐬨𐬀𐬎𐬎𐬀𐬌𐬙𐬍𐬨·𐬛𐬁𐬙𐬋𐬯𐬀𐬊𐬐𐬅𐬨·𐬠𐬀𐬉𐬴𐬀𐬰𐬌𐬌𐬅𐬨·𐬞𐬆𐬭𐬆𐬚𐬎𐬎𐬍𐬭𐬅𐬨>
  text <𐬯𐬏𐬭𐬅𐬨𐬾>
  text <𐬁𐬀𐬝·𐬀𐬊𐬑𐬙𐬀·𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬨𐬁𐬗𐬌𐬱·𐬨𐬉·𐬃𐬢𐬵𐬅𐬨·𐬰𐬀𐬊𐬚𐬭𐬀𐬥𐬅𐬨·𐬬𐬌𐬧𐬛𐬌𐬙𐬀·𐬫𐬁·𐬨𐬁𐬎𐬎𐬋𐬌𐬌𐬀·𐬥𐬌𐬞𐬁𐬭𐬀𐬌𐬌𐬈𐬌𐬧𐬙𐬌·𐬨𐬁·𐬥𐬀𐬭𐬋>
  text <𐬞𐬀𐬌𐬭𐬌𐬱𐬙𐬁𐬑𐬴𐬎𐬜𐬭𐬋·𐬨𐬁·𐬘𐬀𐬵𐬌𐬐𐬀·𐬞𐬀𐬭𐬀𐬛𐬀𐬑𐬱𐬙𐬀·𐬨𐬁·𐬀𐬞𐬆𐬭𐬆𐬥𐬁𐬌𐬌𐬎·𐬙𐬀𐬎𐬭𐬎𐬥𐬀·𐬨𐬁>
  text <𐬐𐬀𐬌𐬥𐬌𐬥𐬀·𐬀𐬥𐬎𐬞𐬀𐬉𐬙𐬀·𐬨𐬀𐬳𐬌𐬌𐬁𐬥𐬅𐬨𐬾>
  text <𐬫𐬀𐬝·𐬨𐬅𐬨·𐬙𐬎𐬭𐬀·𐬞𐬀𐬰𐬛𐬀𐬌𐬌𐬀𐬧𐬙𐬀>
  text <𐬁𐬯𐬎𐬀𐬯𐬞𐬀·𐬥𐬀𐬊𐬙𐬀𐬭𐬀𐬗𐬀>
  text <𐬁𐬀𐬝·𐬀𐬰𐬆𐬨·𐬙𐬀𐬥𐬏𐬨·𐬀𐬔𐬎𐬰𐬈>
  text <𐬀𐬜𐬀𐬌𐬭𐬌·𐬞𐬁𐬜𐬆𐬨·𐬔𐬇𐬎𐬱·𐬀𐬭𐬴𐬥𐬋·𐬠𐬀𐬭𐬆𐬨𐬁𐬌𐬌𐬀𐬊𐬥𐬀𐬵𐬈>
  text <𐬁𐬀𐬝·𐬨𐬅𐬨·𐬟𐬭𐬀𐬔𐬎𐬰𐬀𐬌𐬌𐬀𐬧𐬙𐬀>
  text <𐬫𐬋𐬌·𐬀𐬞𐬆𐬭𐬆𐬥𐬁𐬌𐬌𐬎·𐬙𐬀𐬎𐬭𐬎𐬥𐬀>
  text <𐬫𐬋𐬌·𐬐𐬀𐬌𐬥𐬌𐬥𐬀·𐬀𐬥𐬎𐬞𐬀𐬉𐬙𐬀·𐬨𐬀𐬳𐬌𐬌𐬁𐬥𐬅𐬨𐬾>
  text <𐬫𐬀𐬝𐬗𐬌𐬝·𐬨𐬅𐬨·𐬙𐬎𐬭𐬀·𐬞𐬀𐬰𐬛𐬀𐬌𐬌𐬀𐬧𐬙𐬀>
  text <𐬁𐬯𐬎𐬀𐬯𐬞𐬀·𐬥𐬀𐬊𐬙𐬀𐬭𐬀𐬗𐬀>
  text <𐬀𐬝𐬗𐬌𐬝·𐬀𐬰𐬆𐬨·𐬙𐬀𐬥𐬏𐬨·𐬀𐬔𐬎𐬰𐬈>
  text <𐬀𐬜𐬀𐬌𐬭𐬌·𐬨𐬀𐬉𐬴𐬀𐬵𐬈·𐬔𐬀𐬭𐬋>
  text <𐬫𐬀𐬝·𐬬𐬀𐬭𐬴𐬥𐬋𐬌𐬱·𐬯𐬀𐬙𐬋𐬐𐬀𐬭𐬀𐬵𐬈>
  text <𐬀𐬝𐬗𐬌𐬝·𐬨𐬅𐬨·𐬟𐬭𐬀𐬔𐬎𐬰𐬀𐬌𐬌𐬀𐬧𐬙𐬀>
  text <𐬫𐬋𐬌·𐬀𐬞𐬆𐬭𐬆𐬥𐬁𐬌𐬌𐬎·𐬙𐬀𐬎𐬭𐬎𐬥𐬀>
  text <𐬫𐬋𐬌·𐬐𐬀𐬌𐬥𐬌𐬥𐬀·𐬀𐬥𐬎𐬞𐬀𐬉𐬙𐬀·𐬨𐬀𐬳𐬌𐬌𐬁𐬥𐬅𐬨>
  text <𐬫𐬀𐬝𐬗𐬌𐬝·𐬨𐬅𐬨·𐬙𐬎𐬭𐬀·𐬞𐬀𐬰𐬛𐬀𐬌𐬌𐬀𐬧𐬙𐬀>
  text <𐬁𐬯𐬎𐬀𐬯𐬞𐬀𐬉𐬨·𐬥𐬀𐬊𐬙𐬀𐬭𐬀𐬗𐬀𐬾>
  text <𐬞𐬀𐬊𐬌𐬭𐬌𐬌𐬅𐬨·𐬔𐬆𐬭𐬆𐬰𐬅𐬨·𐬔𐬆𐬭𐬆𐬰𐬀𐬉𐬙𐬀>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬵𐬀𐬗𐬀·𐬀𐬞𐬎𐬚𐬭𐬋𐬰𐬀𐬥𐬌𐬌𐬁𐬌·𐬘𐬀𐬵𐬌𐬐𐬀𐬌𐬌𐬁𐬌𐬼>
  text <𐬨𐬁·𐬵𐬉·𐬀𐬎𐬎𐬌·𐬞𐬁𐬜𐬆𐬨·𐬀𐬎𐬎𐬀𐬵𐬌𐬱𐬙𐬀>
  text <𐬨𐬁·𐬔𐬁𐬙𐬏𐬨·𐬥𐬌𐬞𐬀𐬌𐬜𐬌𐬌𐬀𐬢𐬎𐬵𐬀𐬼>
  text <𐬐𐬎𐬚𐬀·𐬵𐬍𐬱·𐬀𐬰𐬆𐬨·𐬐𐬆𐬭𐬆𐬥𐬀𐬎𐬎𐬁𐬥𐬌>
  text <𐬀𐬯𐬨𐬀𐬥𐬆𐬨·𐬀𐬎𐬎𐬌·𐬟𐬭𐬀𐬴𐬎𐬯𐬁𐬥𐬌>
  text <𐬰𐬅𐬨·𐬀𐬎𐬎𐬌·𐬥𐬌𐬎𐬭𐬎𐬎𐬌𐬯𐬌𐬌𐬁𐬥𐬌𐬾>
  text <𐬠𐬌𐬙𐬌𐬌𐬅𐬨·𐬔𐬆𐬭𐬆𐬰𐬅𐬨·𐬔𐬆𐬭𐬆𐬰𐬀𐬉𐬙𐬀>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌>
  text <𐬵𐬀𐬗𐬀·𐬀𐬎𐬎𐬀𐬢𐬵𐬁𐬌·𐬘𐬀𐬵𐬌𐬐𐬀𐬌𐬌𐬁𐬌>
  text <𐬫𐬁·𐬀𐬊𐬨·𐬞𐬎𐬚𐬭𐬆𐬨·𐬠𐬀𐬭𐬀𐬌𐬙𐬌>
  text <𐬀𐬥𐬌𐬌𐬀𐬵𐬨𐬁𐬌·𐬀𐬭𐬴𐬁𐬥𐬁𐬌·𐬬𐬀𐬭𐬱𐬙𐬆𐬨>
  text <𐬞𐬀𐬌𐬚𐬈·𐬎𐬞𐬀𐬠𐬀𐬭𐬀𐬌𐬙𐬌𐬼>
  text <𐬐𐬎𐬚𐬀·𐬵𐬍𐬱·𐬀𐬰𐬆𐬨·𐬐𐬆𐬭𐬆𐬥𐬀𐬎𐬎𐬁𐬥𐬌>
  text <𐬀𐬯𐬨𐬀𐬥𐬆𐬨·𐬀𐬎𐬎𐬌·𐬟𐬭𐬀𐬴𐬎𐬯𐬁𐬥𐬌>
  text <𐬰𐬅𐬨·𐬀𐬎𐬎𐬌·𐬥𐬌𐬎𐬭𐬎𐬎𐬌𐬯𐬌𐬌𐬁𐬥𐬌𐬾>
  text <𐬚𐬭𐬌𐬙𐬌𐬌𐬅𐬨·𐬔𐬆𐬭𐬆𐬰𐬅𐬨·𐬔𐬆𐬭𐬆𐬰𐬀𐬉𐬙𐬀>
  text <𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌𐬼>
  text <𐬌𐬨𐬀𐬝·𐬨𐬉·𐬯𐬙𐬁𐬎𐬎𐬌𐬱𐬙𐬆𐬨·𐬳𐬌𐬌𐬀𐬊𐬚𐬥𐬆𐬨>
  text <𐬨𐬀𐬳𐬌𐬌𐬀·𐬬𐬆𐬭𐬆𐬰𐬌𐬧𐬙𐬌·𐬯𐬁𐬯𐬙𐬀>
  text <𐬫𐬀𐬝·𐬐𐬀𐬌𐬥𐬌𐬌𐬋·𐬎𐬰𐬎𐬎𐬁𐬜𐬀𐬌𐬌𐬈𐬌𐬧𐬙𐬌>
  text <𐬛𐬀𐬭𐬆𐬖𐬆𐬨·𐬀𐬖𐬭𐬎𐬎𐬋·𐬥𐬌𐬘𐬁𐬨𐬀𐬌𐬌𐬈𐬌𐬧𐬙𐬌𐬼>
  text <𐬐𐬎𐬚𐬀·𐬵𐬍𐬱·𐬀𐬰𐬆𐬨·𐬐𐬆𐬭𐬆𐬥𐬀𐬎𐬎𐬁𐬥𐬌>
  text <𐬀𐬯𐬨𐬀𐬥𐬆𐬨·𐬀𐬎𐬎𐬌·𐬟𐬭𐬀𐬴𐬎𐬯𐬁𐬥𐬌>
  text <𐬰𐬅𐬨·𐬀𐬎𐬎𐬌·𐬥𐬌𐬎𐬭𐬎𐬎𐬌𐬯𐬌𐬌𐬁𐬥𐬌𐬾>
  text <𐬁𐬀𐬝·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬀𐬴𐬌·𐬯𐬭𐬍𐬭𐬈·𐬛𐬁𐬨𐬌𐬜𐬁𐬌𐬙𐬈>
  text <𐬨𐬁·𐬀𐬎𐬎𐬌·𐬀𐬯𐬨𐬀𐬥𐬆𐬨·𐬟𐬭𐬀𐬴𐬎𐬯𐬀>
  text <𐬨𐬁·𐬀𐬎𐬎𐬌·𐬰𐬅𐬨·𐬥𐬌𐬎𐬭𐬎𐬎𐬌𐬯𐬈>
  text <𐬌𐬚𐬀·𐬨𐬉·𐬙𐬏𐬨·𐬵𐬅𐬨𐬗𐬀𐬭𐬀𐬢𐬎𐬵𐬀>
  text <𐬀𐬧𐬙𐬀𐬭𐬆·𐬀𐬭𐬆𐬜𐬆𐬨·𐬥𐬨𐬁𐬥𐬀𐬵𐬈>
  text <𐬯𐬭𐬍𐬭𐬀𐬵𐬈·𐬑𐬴𐬀𐬚𐬭𐬋𐬐𐬆𐬭𐬆𐬙𐬀𐬵𐬈𐬼>
  text <𐬀𐬥𐬀·𐬚𐬡𐬁·𐬫𐬀𐬯𐬥𐬀·𐬫𐬀𐬰𐬁𐬥𐬈>
  text <𐬀𐬥𐬀·𐬫𐬀𐬯𐬥𐬀·𐬟𐬭𐬁𐬌𐬌𐬀𐬰𐬁𐬥𐬈>
  text <𐬫𐬀𐬯𐬆𐬚𐬡𐬁·𐬫𐬀𐬰𐬀𐬙𐬀·𐬬𐬍𐬱𐬙𐬁𐬯𐬞𐬋>
  text <𐬞𐬀𐬯𐬥𐬈·𐬁𐬞𐬋·𐬛𐬁𐬌𐬙𐬌𐬌𐬀𐬌𐬌𐬃𐬼>
  text <𐬠𐬆𐬭𐬆𐬰𐬆𐬨·𐬠𐬀𐬭𐬁𐬝·𐬰𐬀𐬊𐬙𐬀·𐬬𐬁𐬗𐬌𐬨>
  text <𐬵𐬌𐬱𐬙𐬆𐬨𐬥𐬋·𐬞𐬀𐬯𐬗𐬀·𐬠𐬀𐬭𐬆𐬯𐬨𐬀𐬼>
  text <𐬀𐬥𐬀·𐬚𐬡𐬁·𐬫𐬀𐬯𐬥𐬀·𐬫𐬀𐬰𐬁𐬥𐬈>
  text <𐬀𐬥𐬀·𐬫𐬀𐬯𐬥𐬀·𐬟𐬭𐬁𐬌𐬌𐬀𐬰𐬁𐬥𐬈>
  text <𐬀𐬴𐬌·𐬯𐬭𐬍𐬭𐬈·𐬛𐬁𐬨𐬌𐬜𐬁𐬌𐬙𐬈>
  text <𐬀𐬵𐬈·𐬭𐬀𐬌𐬌𐬀·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬴𐬋𐬌𐬱·𐬬𐬀𐬢𐬵𐬎𐬌𐬌𐬃·𐬗𐬌𐬯𐬙𐬋𐬌𐬱·𐬬𐬀𐬢𐬵𐬎𐬌𐬌𐬃·𐬆𐬭𐬆𐬚𐬇·𐬬𐬀𐬢𐬵𐬎𐬌𐬌𐬃·𐬭𐬀𐬯𐬅𐬯𐬙𐬁𐬙𐬋>
  text <𐬬𐬀𐬢𐬵𐬎𐬌𐬌𐬃·𐬓𐬀𐬭𐬆𐬥𐬀𐬢𐬵𐬋·𐬯𐬀𐬎𐬎𐬀𐬢𐬵𐬋·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬀𐬌𐬭𐬌𐬌𐬀𐬥𐬅𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬀𐬥𐬅𐬨>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬯𐬞𐬌𐬙𐬀𐬨𐬁𐬌·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬀𐬰𐬆𐬨·𐬛𐬀𐬜𐬅𐬨·𐬀𐬌𐬭𐬌𐬌𐬀𐬥𐬆𐬨·𐬓𐬀𐬭𐬆𐬥𐬋·𐬔𐬀𐬊𐬨𐬀𐬎𐬎𐬀𐬌𐬙𐬍𐬨·𐬞𐬊𐬎𐬭𐬎𐬬𐬅𐬚𐬡𐬆𐬨·𐬞𐬊𐬎𐬭𐬎𐬌𐬱𐬙𐬆𐬨>
  text <𐬞𐬊𐬎𐬭𐬎𐬓𐬀𐬭𐬆𐬥𐬀𐬢𐬵𐬆𐬨·𐬵𐬎𐬱𐬵𐬅𐬨𐬠𐬆𐬭𐬆𐬙𐬆𐬨·𐬑𐬭𐬀𐬚𐬡𐬆𐬨·𐬵𐬎𐬱𐬵𐬅𐬨𐬠𐬆𐬭𐬆𐬙𐬆𐬨·𐬴𐬀𐬉𐬙𐬆𐬨>
  text <𐬁𐬰𐬍𐬨·𐬵𐬀𐬨𐬀𐬉𐬯𐬙𐬁𐬭𐬆𐬨·𐬛𐬎𐬱𐬨𐬀𐬌𐬥𐬌𐬌𐬏𐬨·𐬵𐬀𐬨𐬀𐬉𐬯𐬙𐬁𐬭𐬆𐬨𐬾>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬀𐬢𐬭𐬆𐬨·𐬨𐬀𐬌𐬥𐬌𐬌𐬏𐬨·𐬞𐬊𐬎𐬭𐬎𐬨𐬀𐬵𐬭𐬐𐬆𐬨𐬼>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬀𐬉𐬴𐬨𐬆𐬨·𐬑𐬭𐬎𐬎𐬍𐬛𐬭𐬏𐬨𐬼>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬠𐬏𐬴𐬌𐬌𐬅𐬯𐬙𐬆𐬨·𐬰𐬀𐬌𐬭𐬌𐬥𐬆𐬨𐬼>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬵𐬅𐬨𐬯𐬙𐬆𐬭𐬆𐬙𐬆𐬨·𐬀𐬉𐬑𐬆𐬨𐬼>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬛𐬀𐬉𐬎𐬨·𐬀𐬞𐬀𐬊𐬴𐬆𐬨𐬼>
  text <𐬙𐬀𐬎𐬭𐬎𐬎𐬀𐬌𐬌𐬈𐬌𐬙𐬌·𐬀𐬥𐬀𐬌𐬭𐬌𐬌𐬃·𐬛𐬀𐬌𐬦𐬵𐬁𐬎𐬎𐬋𐬾>
  text <𐬀𐬰𐬆𐬨·𐬛𐬀𐬜𐬅𐬨·𐬀𐬴𐬍𐬨𐬗𐬀·𐬬𐬀𐬢𐬎𐬵𐬍𐬨·𐬠𐬆𐬭𐬆𐬰𐬀𐬌𐬙𐬍𐬨𐬼>
  text <𐬟𐬭𐬀𐬗𐬀𐬭𐬀𐬌𐬙𐬌·𐬀𐬧𐬙𐬀𐬭𐬆·𐬀𐬭𐬆𐬜𐬆𐬨·𐬥𐬨𐬁𐬥𐬀𐬵𐬈·𐬯𐬭𐬍𐬭𐬀𐬵𐬈·𐬑𐬴𐬀𐬚𐬭𐬋𐬐𐬆𐬭𐬆𐬙𐬀𐬵𐬈𐬾>
  text <𐬙𐬆𐬨·𐬵𐬀𐬗𐬁𐬝·𐬀𐬴𐬌𐬱·𐬞𐬊𐬎𐬭𐬎𐬱𐬓𐬁𐬚𐬭𐬀·𐬭𐬁𐬌𐬙𐬌·𐬀𐬴𐬀𐬎𐬎𐬀𐬑𐬴𐬥𐬎𐬎𐬀𐬌𐬙𐬌𐬌𐬁𐬌·𐬨𐬀𐬳𐬌𐬌𐬁𐬌𐬼>
  text <𐬟𐬭𐬀𐬗𐬀𐬭𐬀𐬌𐬙𐬌·𐬀𐬧𐬙𐬀𐬭𐬆·𐬀𐬭𐬆𐬜𐬆𐬨·𐬥𐬨𐬁𐬥𐬀𐬵𐬈·𐬯𐬭𐬍𐬭𐬀𐬵𐬈·𐬑𐬴𐬀𐬚𐬭𐬋𐬐𐬆𐬭𐬆𐬙𐬀𐬵𐬈𐬼>
  text <𐬬𐬍𐬯𐬞𐬋𐬬𐬅𐬚𐬡𐬋·𐬬𐬍𐬯𐬞𐬋𐬬𐬆𐬭𐬆𐬚𐬭𐬋·𐬬𐬍𐬯𐬞𐬋𐬑𐬭𐬀𐬚𐬡𐬋·𐬬𐬍𐬯𐬞𐬋𐬓𐬀𐬭𐬆𐬥𐬋𐬼>
  text <𐬀𐬉𐬎𐬎𐬋𐬞𐬁𐬜𐬆𐬨·𐬥𐬌𐬛𐬀𐬚𐬀𐬌𐬙𐬈·𐬀𐬴𐬌𐬱·𐬬𐬀𐬢𐬎𐬵𐬌·𐬫𐬁·𐬠𐬆𐬭𐬆𐬰𐬀𐬌𐬙𐬌·𐬀𐬧𐬙𐬀𐬭𐬆·𐬀𐬭𐬆𐬜𐬆𐬨>
  text <𐬥𐬨𐬁𐬥𐬀𐬵𐬈·𐬯𐬭𐬍𐬭𐬀𐬵𐬈·𐬑𐬴𐬀𐬚𐬭𐬋𐬐𐬆𐬭𐬆𐬙𐬀𐬵𐬈𐬾>
  text <𐬵𐬀𐬰𐬀𐬢𐬭𐬆𐬨·𐬀𐬯𐬞𐬃·𐬠𐬀𐬎𐬎𐬀𐬌𐬙𐬌·𐬵𐬀𐬰𐬀𐬢𐬭𐬆𐬨·𐬬𐬅𐬚𐬡𐬃·𐬠𐬀𐬎𐬎𐬀𐬌𐬙𐬌·𐬎𐬙𐬀·𐬁𐬯𐬥𐬅𐬨𐬗𐬌𐬝>
  text <𐬟𐬭𐬀𐬰𐬀𐬌𐬧𐬙𐬍𐬨𐬼>
  text <𐬵𐬁𐬨𐬋·𐬫𐬀𐬊𐬰𐬀𐬌𐬙𐬌·𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬵𐬁𐬨𐬋·𐬬𐬁𐬙𐬋·𐬛𐬀𐬭𐬴𐬌𐬱·𐬨𐬀𐬰𐬛𐬀𐬜𐬁𐬙𐬋·𐬵𐬁𐬨𐬋>
  text <𐬀𐬌𐬭𐬌𐬌𐬀𐬥𐬆𐬨·𐬓𐬀𐬭𐬆𐬥𐬋𐬾>
  text <𐬎𐬙𐬀·𐬠𐬀𐬭𐬆𐬧𐬙𐬌·𐬟𐬭𐬀𐬛𐬀𐬚𐬆𐬨>
  text <𐬬𐬍𐬯𐬞𐬃·𐬠𐬀𐬭𐬆𐬴𐬥𐬀𐬎𐬎𐬋·𐬔𐬀𐬌𐬭𐬌𐬥𐬅𐬨>
  text <𐬬𐬍𐬯𐬞𐬃·𐬘𐬅𐬟𐬥𐬀𐬎𐬎𐬋·𐬭𐬀𐬊𐬥𐬅𐬨>
  text <𐬎𐬙𐬀·𐬠𐬀𐬭𐬆𐬧𐬙𐬌·𐬟𐬭𐬀𐬛𐬀𐬚𐬆𐬨>
  text <𐬬𐬍𐬯𐬞𐬀𐬥𐬅𐬨·𐬎𐬭𐬎𐬎𐬀𐬭𐬀𐬥𐬅𐬨·𐬟𐬭𐬁𐬎𐬭𐬎𐬯𐬙𐬀𐬥𐬅𐬨>
  text <𐬯𐬭𐬍𐬭𐬀𐬥𐬅𐬨·𐬰𐬀𐬌𐬭𐬌𐬔𐬀𐬊𐬥𐬀𐬥𐬅𐬨>
  text <𐬎𐬙𐬀·𐬠𐬀𐬭𐬆𐬧𐬙𐬌·𐬟𐬭𐬀𐬛𐬀𐬚𐬆𐬨·𐬵𐬅𐬨𐬯𐬙𐬆𐬭𐬆𐬙𐬆𐬨·𐬀𐬉𐬑𐬆𐬨·𐬎𐬙𐬀·𐬠𐬀𐬭𐬆𐬧𐬙𐬌·𐬨𐬀𐬵𐬭𐬐𐬀𐬚𐬆𐬨>
  text <𐬛𐬀𐬉𐬎𐬨·𐬀𐬞𐬀𐬊𐬴𐬆𐬨𐬾>
  text <𐬥𐬆𐬨𐬋·𐬙𐬌𐬱𐬙𐬭𐬍𐬨·𐬯𐬙𐬁𐬭𐬆𐬨·𐬭𐬀𐬉𐬎𐬎𐬀𐬧𐬙𐬆𐬨·𐬓𐬀𐬭𐬆𐬥𐬀𐬢𐬵𐬎𐬧𐬙𐬆𐬨·𐬥𐬆𐬨𐬋·𐬬𐬁𐬙𐬋·𐬛𐬀𐬭𐬴𐬌𐬱>
  text <𐬨𐬀𐬰𐬛𐬀𐬜𐬁𐬙𐬋·𐬥𐬆𐬨𐬋·𐬀𐬌𐬭𐬌𐬌𐬀𐬥𐬆𐬨·𐬓𐬀𐬭𐬆𐬥𐬋𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬎𐬥𐬆𐬨·𐬬𐬀𐬌𐬭𐬍𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬴𐬆𐬨·𐬬𐬀𐬵𐬌𐬱𐬙𐬆𐬨·𐬯𐬭𐬀𐬉𐬱𐬙𐬆𐬨·𐬀𐬨𐬆𐬴𐬆𐬨·𐬯𐬞𐬆𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬀𐬗𐬀·𐬀𐬭𐬱𐬎𐬑𐬜𐬀·𐬬𐬁𐬭𐬆𐬚𐬭𐬀𐬖𐬥𐬌𐬱·𐬠𐬀𐬉𐬴𐬀𐬰𐬌𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬠𐬀𐬉𐬴𐬀𐬰𐬌𐬱·𐬬𐬀𐬗𐬀·𐬀𐬭𐬱𐬎𐬑𐬜𐬀·𐬬𐬁𐬭𐬆𐬚𐬭𐬀𐬖𐬥𐬌𐬱·𐬫𐬀𐬰𐬀𐬨𐬀𐬌𐬛𐬈𐬼>
  text <𐬨𐬅𐬚𐬭𐬀·𐬯𐬞𐬆𐬧𐬙𐬀·𐬛𐬀𐬉𐬥𐬀·𐬨𐬁𐬰𐬛𐬀𐬌𐬌𐬈𐬯𐬥𐬈·𐬵𐬀𐬊𐬨𐬀𐬗𐬀𐬥𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬀𐬌𐬭𐬌𐬌𐬀𐬥𐬆𐬨·𐬓𐬀𐬭𐬆𐬥𐬋·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬀𐬌𐬭𐬌𐬌𐬀𐬥𐬅𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬀𐬥𐬅𐬨𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬔𐬀𐬭𐬋𐬌𐬱·𐬎𐬴𐬌𐬛𐬀𐬭𐬆𐬥𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈·𐬀𐬱𐬓𐬁𐬚𐬭𐬀𐬵𐬈·𐬐𐬁𐬎𐬎𐬀𐬌𐬌𐬈𐬵𐬈𐬗𐬀·𐬓𐬀𐬭𐬆𐬥𐬀𐬢𐬵𐬋>
  text <𐬨𐬀𐬰𐬛𐬀𐬜𐬁𐬙𐬀𐬵𐬈·𐬀𐬓𐬀𐬭𐬆𐬙𐬀𐬵𐬈𐬗𐬀·𐬓𐬀𐬭𐬆𐬥𐬀𐬢𐬵𐬋·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬞𐬀𐬊𐬌𐬭𐬌𐬌𐬋·𐬔𐬀𐬌𐬭𐬌𐬱·𐬵𐬅𐬨𐬵𐬌𐬱𐬙𐬀𐬝·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬞𐬀𐬌𐬙𐬌·𐬁𐬌𐬌𐬀·𐬰𐬆𐬨𐬁>
  text <𐬵𐬀𐬭𐬀𐬌𐬙𐬌·𐬠𐬀𐬭𐬱·𐬵𐬁·𐬵𐬀𐬨𐬀·𐬞𐬁𐬌𐬭𐬌𐬯𐬁𐬌𐬙𐬈·𐬟𐬭𐬁𐬞𐬀𐬌𐬌𐬃·𐬛𐬀𐬦𐬵𐬎𐬱·𐬁·𐬎𐬞𐬀𐬊𐬴𐬀𐬢𐬵𐬎𐬎𐬃𐬯𐬗𐬀𐬼>
  text <𐬠𐬌𐬙𐬌𐬌𐬋·𐬰𐬆𐬭𐬆𐬜𐬀𐬰𐬋·𐬔𐬀𐬌𐬭𐬌𐬱·𐬞𐬁𐬭𐬆𐬧𐬙𐬀𐬭𐬆𐬨·𐬀𐬭𐬆𐬜𐬋·𐬨𐬀𐬥𐬎𐬴𐬀𐬵𐬈>
  text <𐬵𐬁𐬨𐬋·𐬵𐬀𐬯𐬗𐬌𐬝·𐬞𐬁𐬌𐬭𐬌𐬯𐬁𐬌𐬙𐬈·𐬟𐬭𐬁𐬞𐬀𐬌𐬌𐬃·𐬛𐬀𐬦𐬵𐬎𐬱·𐬁·𐬎𐬞𐬀𐬊𐬴𐬀𐬢𐬵𐬎𐬎𐬃𐬯𐬗𐬀𐬾>
  text <𐬀𐬵𐬨𐬀𐬝·𐬵𐬀𐬗𐬀·𐬔𐬀𐬭𐬀𐬌𐬌𐬋·𐬟𐬭𐬀𐬊𐬑𐬴𐬌𐬌𐬅𐬥·𐬎𐬴𐬌𐬜𐬃·𐬎𐬴𐬌𐬛𐬀𐬭𐬆𐬥𐬋·𐬆𐬭𐬆𐬰𐬌𐬟𐬌𐬌𐬀𐬯𐬗𐬀>
  text <𐬟𐬭𐬀𐬊𐬭𐬆𐬞𐬋·𐬑𐬱𐬙𐬎𐬎𐬋·𐬆𐬭𐬆𐬰𐬎𐬭𐬋·𐬵𐬀𐬞𐬙𐬀𐬚𐬋·𐬠𐬏𐬨𐬌𐬌𐬋·𐬀𐬱𐬙𐬆𐬨𐬋·𐬭𐬀𐬊𐬜𐬌𐬙𐬋·𐬥𐬀𐬊𐬨𐬋>
  text <𐬨𐬀𐬰𐬌𐬴𐬎𐬎𐬃·𐬛𐬀𐬯𐬆𐬨𐬋·𐬀𐬧𐬙𐬀𐬭𐬆𐬛𐬀𐬦𐬵𐬎𐬱·𐬀𐬉𐬎𐬎𐬀𐬧𐬛𐬀𐬯𐬋·𐬆𐬭𐬆𐬰𐬌𐬴𐬋·𐬛𐬎𐬎𐬀𐬛𐬀𐬯𐬋>
  text <𐬬𐬁𐬌𐬙𐬌𐬔𐬀𐬉𐬯𐬋𐬼>
  text <𐬁𐬛𐬀𐬭𐬀𐬥𐬀𐬯𐬗𐬀·𐬠𐬀𐬌𐬌𐬀𐬥𐬀𐬯𐬗𐬀·𐬌𐬳𐬀𐬙𐬁𐬗𐬀·𐬎𐬞𐬁𐬌𐬭𐬌𐬯𐬀𐬉𐬥𐬀·𐬐𐬅𐬯𐬋𐬙𐬀𐬟𐬆𐬜𐬭𐬀>
  text <𐬬𐬀𐬭𐬀𐬟𐬀·𐬛𐬎𐬎𐬀·𐬵𐬀𐬨𐬀𐬧𐬐𐬎𐬥𐬀·𐬞𐬀𐬎𐬭𐬎𐬎𐬀𐬙𐬀·𐬀𐬱𐬙𐬀·𐬬𐬀𐬴𐬀𐬥𐬋·𐬞𐬀𐬎𐬭𐬎𐬎𐬀𐬙𐬀·𐬀𐬱𐬙𐬀·𐬀𐬎𐬭𐬎𐬎𐬀𐬧𐬙𐬋>
  text <𐬟𐬃𐬧𐬐𐬀𐬎𐬎𐬋·𐬗𐬀𐬚𐬡𐬁𐬭𐬋·𐬬𐬌𐬜𐬡𐬀𐬥𐬀·𐬐𐬀𐬊𐬟𐬋𐬼>
  text <𐬀𐬉𐬰𐬀𐬑𐬀𐬯𐬗𐬀·𐬨𐬀𐬉𐬥𐬀𐬑𐬀𐬯𐬗𐬀·𐬬𐬁𐬑𐬆𐬜𐬭𐬌𐬐𐬀𐬉𐬗𐬀·𐬀𐬯𐬀𐬌𐬌𐬀𐬉𐬗𐬀·𐬙𐬎𐬜𐬀𐬯𐬐𐬀𐬉𐬗𐬀>
  text <𐬬𐬌𐬴𐬀𐬎𐬎𐬀𐬉𐬗𐬀·𐬛𐬭𐬀𐬊𐬴𐬌𐬴𐬎𐬎𐬃𐬯𐬗𐬀·𐬯𐬁𐬌𐬭𐬌𐬎𐬎𐬃𐬯𐬗𐬀·𐬥𐬀𐬢𐬵𐬎𐬱𐬨𐬃𐬯𐬗𐬀·𐬐𐬀𐬐𐬀𐬵𐬌𐬌𐬎𐬱𐬗𐬀>
  text <𐬀𐬧𐬙𐬀𐬭𐬆𐬐𐬀𐬢𐬵𐬀𐬗𐬀𐬼>
  text <𐬯𐬌𐬗𐬌𐬛𐬀𐬎𐬎𐬀𐬯𐬗𐬀·𐬀𐬵𐬎𐬭𐬀𐬥𐬀𐬯𐬗𐬀·𐬭𐬀𐬉𐬨𐬀𐬥𐬀𐬯𐬗𐬀·𐬀𐬴𐬀𐬯𐬙𐬆𐬨𐬠𐬀𐬥𐬀𐬯𐬗𐬀>
  text <𐬎𐬭𐬎𐬥𐬌𐬌𐬋𐬬𐬁𐬌𐬜𐬌𐬨𐬌𐬜𐬐𐬀𐬉𐬗𐬀·𐬀𐬯𐬥𐬎𐬎𐬃𐬯𐬗𐬀·𐬎𐬴𐬀𐬊𐬨𐬀𐬯𐬗𐬀·𐬎𐬱𐬙𐬀𐬓𐬀𐬭𐬆𐬥𐬃𐬯𐬗𐬀>
  text <𐬯𐬌𐬌𐬁𐬨𐬀𐬐𐬀𐬯𐬗𐬀>
  text <𐬬𐬀𐬟𐬭𐬀𐬌𐬌𐬃𐬯𐬗𐬀·𐬬𐬊𐬎𐬭𐬎𐬴𐬀𐬯𐬗𐬀𐬼>
  text <𐬫𐬀𐬵𐬨𐬌𐬌𐬀𐬘𐬀𐬙𐬀𐬭𐬀𐬯𐬗𐬀·𐬀𐬜𐬎𐬙𐬀𐬎𐬎𐬃𐬯𐬗𐬀·𐬯𐬞𐬌𐬙𐬀𐬎𐬎𐬀𐬭𐬆𐬥𐬃𐬯𐬗𐬀·𐬯𐬞𐬆𐬧𐬙𐬋𐬛𐬁𐬙𐬀𐬯𐬗𐬀>
  text <𐬐𐬀𐬛𐬭𐬎𐬎𐬀𐬀𐬯𐬞𐬀𐬯𐬗𐬀·𐬐𐬀𐬊𐬌𐬭𐬌𐬯𐬀𐬯𐬗𐬀·𐬙𐬀𐬉𐬭𐬀𐬯𐬗𐬀·𐬠𐬀𐬭𐬋𐬯𐬭𐬀𐬌𐬌𐬀𐬥𐬋·𐬠𐬀𐬭𐬀𐬥𐬀𐬯𐬗𐬀>
  text <𐬟𐬭𐬁𐬞𐬀𐬌𐬌𐬃𐬯𐬗𐬀·𐬔𐬀𐬌𐬭𐬌𐬱·𐬎𐬛𐬭𐬌𐬌𐬀𐬯𐬗𐬀·𐬭𐬀𐬉𐬎𐬎𐬃𐬯𐬗𐬀·𐬔𐬀𐬌𐬭𐬌𐬱𐬼>
  text <𐬫𐬀𐬉𐬴𐬅𐬨𐬗𐬀·𐬞𐬀𐬭𐬋·𐬨𐬀𐬳𐬌𐬌𐬁𐬐𐬀·𐬀𐬌𐬡𐬌𐬙𐬀𐬉𐬜𐬀𐬗𐬀·𐬯𐬞𐬀𐬴𐬌𐬙𐬀𐬉𐬜𐬀𐬗𐬀·𐬔𐬀𐬌𐬭𐬌𐬥𐬅𐬨·𐬥𐬁𐬨𐬅𐬨>
  text <𐬛𐬁𐬜𐬀𐬭𐬆𐬼>
  text <𐬗𐬀𐬚𐬡𐬀𐬭𐬀𐬯𐬗𐬀·𐬀𐬚𐬀·𐬔𐬀𐬭𐬀𐬌𐬌𐬋·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀·𐬗𐬀𐬚𐬡𐬀𐬭𐬆𐬯𐬀𐬙𐬆𐬨𐬗𐬀>
  text <𐬛𐬎𐬎𐬀𐬉𐬗𐬀·𐬯𐬀𐬌𐬙𐬈·𐬛𐬎𐬎𐬀𐬉𐬗𐬀·𐬵𐬀𐬰𐬀𐬢𐬭𐬈𐬾>
  text <𐬫𐬀𐬎𐬎𐬀𐬝·𐬀𐬥𐬎·𐬀𐬌𐬞𐬌·𐬁𐬌𐬙𐬈·𐬔𐬀𐬭𐬀𐬌𐬌𐬋·𐬬𐬌𐬴𐬀𐬯𐬙𐬀𐬭𐬆·𐬬𐬍𐬯𐬞𐬆𐬨·𐬀𐬎𐬎𐬀𐬝·𐬀𐬌𐬞𐬌·𐬛𐬭𐬀𐬊𐬥𐬋>
  text <𐬠𐬀𐬲𐬀𐬝·𐬀𐬚𐬀𐬎𐬭𐬎𐬥𐬀𐬉𐬗𐬀·𐬭𐬀𐬚𐬀𐬉𐬱𐬙𐬁𐬌𐬗𐬀·𐬬𐬁𐬯𐬙𐬭𐬌𐬌𐬁𐬌𐬗𐬀·𐬟𐬴𐬎𐬌𐬌𐬈𐬧𐬙𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬀𐬯𐬙𐬌·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬫𐬀𐬚𐬀·𐬛𐬁𐬨𐬅𐬥·𐬛𐬀𐬚𐬀𐬝·𐬀𐬵𐬎𐬭𐬋·𐬨𐬀𐬰𐬛𐬃·𐬞𐬊𐬎𐬭𐬎𐬗𐬀>
  text <𐬬𐬊𐬵𐬎𐬗𐬀·𐬞𐬊𐬎𐬭𐬎𐬗𐬀·𐬯𐬭𐬍𐬭𐬀𐬗𐬀·𐬞𐬊𐬎𐬭𐬎𐬗𐬀·𐬀𐬠𐬛𐬀𐬗𐬀·𐬞𐬊𐬎𐬭𐬎𐬗𐬀·𐬟𐬭𐬀𐬴𐬀𐬗𐬀·𐬞𐬊𐬎𐬭𐬎𐬗𐬀>
  text <𐬠𐬁𐬨𐬌𐬌𐬁𐬗𐬀>
  text <𐬫𐬀𐬝·𐬐𐬆𐬭𐬆𐬥𐬀𐬎𐬎𐬅𐬥·𐬟𐬭𐬀𐬴𐬆𐬨·𐬀𐬵𐬏𐬨>
  text <𐬀𐬰𐬀𐬭𐬆𐬴𐬆𐬧𐬙𐬆𐬨·𐬀𐬨𐬀𐬭𐬆𐬴𐬆𐬧𐬙𐬆𐬨>
  text <𐬀𐬟𐬭𐬌𐬚𐬌𐬌𐬀𐬧𐬙𐬆𐬨·𐬀𐬞𐬎𐬌𐬌𐬀𐬧𐬙𐬆𐬨>
  text <𐬫𐬀𐬎𐬎𐬀𐬉𐬘𐬌𐬨·𐬫𐬀𐬎𐬎𐬀𐬉𐬯𐬎𐬨·𐬬𐬀𐬯𐬋𐬑𐬴𐬀𐬚𐬭𐬆𐬨>
  text <𐬫𐬀𐬝·𐬌𐬭𐬌𐬯𐬙𐬀·𐬞𐬀𐬌𐬙𐬌·𐬎𐬯𐬆𐬵𐬌𐬱𐬙𐬅𐬥>
  text <𐬘𐬀𐬯𐬁𐬝·𐬘𐬎𐬎𐬀𐬌𐬌𐬋·𐬀𐬨𐬆𐬭𐬆𐬑𐬙𐬌𐬱>
  text <𐬛𐬀𐬚𐬀𐬌𐬙𐬈·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬢𐬵𐬎𐬱𐬼>
  text <𐬠𐬎𐬥·𐬔𐬀𐬉𐬚𐬃·𐬀𐬨𐬀𐬭𐬴𐬀𐬧𐬙𐬍𐬱>
  text <𐬫𐬃·𐬀𐬴𐬀𐬵𐬈·𐬯𐬀𐬢𐬎𐬵𐬀𐬌𐬙𐬍𐬱𐬼>
  text <𐬥𐬌𐬱𐬙𐬀𐬝·𐬞𐬀𐬌𐬙𐬌·𐬛𐬭𐬎𐬑𐬱·𐬥𐬁𐬴𐬁𐬌𐬙𐬈>
  text <𐬫𐬀𐬜𐬁𐬝·𐬀𐬌𐬡𐬌𐬗𐬌𐬝·𐬘𐬀𐬖𐬨𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬨𐬀𐬵𐬭𐬐𐬀𐬚𐬁𐬌·𐬀𐬊𐬨·𐬗𐬌𐬚𐬭𐬆𐬨𐬗𐬀·𐬯𐬙𐬍𐬨𐬗𐬀·𐬁𐬚𐬀𐬝𐬗𐬀·𐬨𐬀𐬭𐬈·𐬥𐬁𐬴𐬁𐬙𐬀𐬉𐬗𐬀>
  text <𐬨𐬀𐬌𐬭𐬌𐬌𐬋·𐬀𐬚𐬀·𐬭𐬀𐬙𐬎𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬀𐬯𐬙𐬌·𐬀𐬨𐬆𐬴𐬀𐬥𐬅𐬨·𐬯𐬞𐬆𐬧𐬙𐬀𐬥𐬅𐬨>
  text <𐬑𐬴𐬀𐬉𐬙𐬀𐬥𐬅𐬨·𐬬𐬆𐬭𐬆𐬰𐬌𐬛𐬋𐬌𐬚𐬭𐬀𐬥𐬅𐬨>
  text <𐬠𐬆𐬭𐬆𐬰𐬀𐬧𐬙𐬅𐬨·𐬀𐬌𐬡𐬌𐬌𐬁𐬨𐬀𐬥𐬅𐬨>
  text <𐬙𐬀𐬑𐬨𐬀𐬥𐬅𐬨·𐬁𐬵𐬏𐬌𐬭𐬌𐬌𐬀𐬥𐬅𐬨>
  text <𐬫𐬋𐬌·𐬀𐬌𐬚𐬌𐬌𐬈𐬘𐬀𐬢𐬵𐬋·𐬀𐬴𐬀𐬎𐬎𐬀𐬥𐬋𐬼>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬨𐬀𐬥𐬀𐬢𐬵𐬋>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬬𐬀𐬗𐬀𐬢𐬵𐬋>
  text <𐬫𐬋𐬌·𐬵𐬀𐬞𐬙𐬀·𐬵𐬀𐬨𐬋𐬳𐬌𐬌𐬀𐬊𐬚𐬥𐬃𐬢𐬵𐬋>
  text <𐬫𐬀𐬉𐬴𐬅𐬨·𐬀𐬯𐬙𐬌·𐬵𐬀𐬨𐬆𐬨·𐬨𐬀𐬥𐬋>
  text <𐬵𐬀𐬨𐬆𐬨·𐬬𐬀𐬗𐬋·𐬵𐬀𐬨𐬆𐬨·𐬳𐬌𐬌𐬀𐬊𐬚𐬥𐬆𐬨>
  text <𐬵𐬀𐬨𐬋·𐬞𐬀𐬙𐬀𐬗𐬀·𐬟𐬭𐬀𐬯𐬁𐬯𐬙𐬀𐬗𐬀>
  text <𐬫𐬋·𐬛𐬀𐬜𐬎𐬎𐬃·𐬀𐬵𐬎𐬭𐬋·𐬨𐬀𐬰𐬛𐬃𐬼>
  text <𐬫𐬀𐬉𐬴𐬅𐬨·𐬀𐬥𐬌𐬌𐬋·𐬀𐬥𐬌𐬌𐬈𐬵𐬈>
  text <𐬎𐬭𐬎𐬎𐬁𐬥𐬆𐬨·𐬀𐬌𐬡𐬌𐬬𐬀𐬉𐬥𐬀𐬌𐬙𐬌>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬎𐬨𐬀𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬏𐬑𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬵𐬎𐬎𐬀𐬭𐬱𐬙𐬀𐬉𐬴𐬎>
  text <𐬨𐬆𐬭𐬆𐬚𐬡𐬆𐬧𐬙𐬆𐬨·𐬔𐬀𐬭𐬋𐬥𐬨𐬁𐬥𐬆𐬨>
  text <𐬫𐬀𐬉𐬴𐬅𐬨·𐬭𐬀𐬊𐬑𐬴𐬥𐬃𐬢𐬵𐬋·𐬞𐬀𐬧𐬙𐬁𐬥𐬋>
  text <𐬁𐬎𐬎𐬀𐬌𐬌𐬀𐬙𐬅𐬨·𐬀𐬎𐬎𐬌·𐬰𐬀𐬊𐬚𐬭𐬃𐬼>
  text <𐬫𐬋𐬌·𐬵𐬆𐬧𐬙𐬌·𐬃𐬢𐬵𐬅𐬨·𐬛𐬁𐬨𐬀𐬥𐬅𐬨>
  text <𐬫𐬀𐬝·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃>
  text <𐬛𐬁𐬙𐬀𐬭𐬀𐬯𐬗𐬀·𐬨𐬀𐬭𐬆𐬑𐬱𐬙𐬀𐬭𐬀𐬯𐬗𐬀>
  text <𐬚𐬡𐬀𐬭𐬆𐬑𐬱𐬙𐬀𐬭𐬀𐬯𐬗𐬀·𐬀𐬌𐬡𐬌𐬌𐬁𐬑𐬱𐬙𐬀𐬭𐬀𐬯𐬗𐬀·𐬥𐬌𐬞𐬁𐬙𐬀𐬭𐬀𐬯𐬗𐬀·𐬥𐬌𐬱𐬵𐬀𐬭𐬆𐬙𐬀𐬭𐬀𐬯𐬗𐬀𐬾>
  text <𐬙𐬀𐬉𐬗𐬌𐬝·𐬫𐬋𐬌·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬵𐬏𐬨·𐬛𐬀𐬚𐬆𐬥·𐬀𐬰𐬀𐬭𐬆𐬴𐬆𐬧𐬙𐬆𐬨·𐬀𐬨𐬀𐬭𐬆𐬴𐬆𐬧𐬙𐬆𐬨>
  text <𐬀𐬟𐬭𐬌𐬚𐬌𐬌𐬀𐬧𐬙𐬆𐬨·𐬀𐬞𐬎𐬌𐬌𐬀𐬧𐬙𐬆𐬨·𐬫𐬀𐬎𐬎𐬀𐬉𐬘𐬌𐬨·𐬫𐬀𐬎𐬎𐬀𐬉𐬯𐬎𐬨·𐬬𐬀𐬯𐬋𐬑𐬴𐬀𐬚𐬭𐬆𐬨>
  text <𐬫𐬀𐬝·𐬌𐬭𐬌𐬯𐬙𐬀·𐬞𐬀𐬌𐬙𐬌·𐬎𐬯𐬆𐬵𐬌𐬱𐬙𐬅𐬥>
  text <𐬘𐬀𐬯𐬁𐬝·𐬘𐬎𐬎𐬀𐬌𐬌𐬋·𐬀𐬨𐬆𐬭𐬆𐬑𐬙𐬌𐬱>
  text <𐬛𐬀𐬚𐬀𐬌𐬙𐬈·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬢𐬵𐬎𐬱𐬼>
  text <𐬠𐬎𐬥·𐬔𐬀𐬉𐬚𐬃·𐬀𐬨𐬀𐬭𐬴𐬀𐬧𐬙𐬍𐬱>
  text <𐬫𐬃·𐬀𐬴𐬀𐬵𐬈·𐬯𐬀𐬢𐬎𐬵𐬀𐬌𐬙𐬍𐬱𐬼>
  text <𐬥𐬌𐬱𐬙𐬀𐬝·𐬞𐬀𐬌𐬙𐬌·𐬛𐬭𐬎𐬑𐬱·𐬥𐬁𐬴𐬁𐬌𐬙𐬈>
  text <𐬫𐬀𐬜𐬁𐬝·𐬀𐬌𐬡𐬌𐬗𐬌𐬝·𐬘𐬀𐬖𐬨𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬨𐬀𐬵𐬭𐬐𐬀𐬚𐬁𐬌·𐬀𐬊𐬨·𐬗𐬌𐬚𐬭𐬆𐬨𐬗𐬀·𐬯𐬙𐬍𐬨𐬗𐬀·𐬁𐬚𐬀𐬝𐬗𐬀·𐬨𐬀𐬭𐬈·𐬥𐬁𐬴𐬁𐬙𐬀𐬉𐬗𐬀>
  text <𐬨𐬀𐬌𐬭𐬌𐬌𐬋·𐬀𐬚𐬀·𐬭𐬀𐬙𐬎𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬫𐬀𐬎𐬎𐬀𐬉𐬘𐬌𐬨·𐬫𐬀𐬎𐬎𐬀𐬉𐬯𐬎𐬨·𐬬𐬀𐬯𐬋𐬑𐬴𐬀𐬚𐬭𐬆𐬨>
  text <𐬫𐬀𐬝·𐬌𐬭𐬌𐬯𐬙𐬀·𐬞𐬀𐬌𐬙𐬌·𐬎𐬯𐬆𐬵𐬌𐬱𐬙𐬅𐬥>
  text <𐬘𐬀𐬯𐬁𐬝·𐬘𐬎𐬎𐬀𐬌𐬌𐬋·𐬀𐬨𐬆𐬭𐬆𐬑𐬙𐬌𐬱>
  text <𐬛𐬀𐬚𐬀𐬌𐬙𐬈·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬢𐬵𐬎𐬱𐬼>
  text <𐬠𐬎𐬥·𐬔𐬀𐬉𐬚𐬃·𐬀𐬨𐬀𐬭𐬴𐬀𐬧𐬙𐬍𐬱>
  text <𐬫𐬃·𐬀𐬴𐬀𐬵𐬈·𐬯𐬀𐬢𐬎𐬵𐬀𐬌𐬙𐬍𐬱𐬼>
  text <𐬥𐬌𐬱𐬙𐬀𐬝·𐬞𐬀𐬌𐬙𐬌·𐬛𐬭𐬎𐬑𐬱·𐬥𐬁𐬴𐬁𐬌𐬙𐬈>
  text <𐬫𐬀𐬜𐬁𐬝·𐬀𐬌𐬡𐬌𐬗𐬌𐬝·𐬘𐬀𐬖𐬨𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬨𐬀𐬵𐬭𐬐𐬀𐬚𐬁𐬌·𐬀𐬊𐬨·𐬗𐬌𐬚𐬭𐬆𐬨𐬗𐬀·𐬯𐬙𐬍𐬨𐬗𐬀·𐬁𐬚𐬀𐬝𐬗𐬀·𐬨𐬀𐬭𐬈·𐬥𐬁𐬴𐬁𐬙𐬀𐬉𐬗𐬀>
  text <𐬨𐬀𐬌𐬭𐬌𐬌𐬋·𐬀𐬚𐬀·𐬭𐬀𐬙𐬎𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬀𐬯𐬙𐬌·𐬨𐬀𐬌𐬥𐬌𐬌𐬀𐬎𐬎𐬀𐬥𐬅𐬨·𐬫𐬀𐬰𐬀𐬙𐬀𐬥𐬅𐬨·𐬔𐬀𐬉𐬌𐬚𐬌𐬌𐬀𐬥𐬅𐬨𐬗𐬀·𐬰𐬁𐬙𐬀𐬥𐬅𐬨𐬗𐬀>
  text <𐬀𐬰𐬁𐬙𐬀𐬥𐬅𐬨𐬗𐬀·𐬟𐬭𐬀𐬴𐬋𐬗𐬀𐬭𐬆𐬚𐬭𐬅𐬨·𐬯𐬀𐬊𐬳𐬌𐬌𐬀𐬧𐬙𐬅𐬨𐬗𐬀𐬾>
  text <𐬙𐬀𐬉𐬗𐬌𐬝·𐬫𐬋𐬌·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬵𐬏𐬨·𐬛𐬀𐬚𐬆𐬥·𐬀𐬰𐬀𐬭𐬆𐬴𐬆𐬧𐬙𐬆𐬨·𐬀𐬨𐬀𐬭𐬆𐬴𐬆𐬧𐬙𐬆𐬨>
  text <𐬀𐬟𐬭𐬌𐬚𐬌𐬌𐬀𐬧𐬙𐬆𐬨·𐬀𐬞𐬎𐬌𐬌𐬀𐬧𐬙𐬆𐬨·𐬫𐬀𐬎𐬎𐬀𐬉𐬘𐬌𐬨·𐬫𐬀𐬎𐬎𐬀𐬉𐬯𐬎𐬨·𐬬𐬀𐬯𐬋𐬑𐬴𐬀𐬚𐬭𐬆𐬨>
  text <𐬫𐬀𐬝·𐬌𐬭𐬌𐬯𐬙𐬀·𐬞𐬀𐬌𐬙𐬌·𐬎𐬯𐬆𐬵𐬌𐬱𐬙𐬅𐬥>
  text <𐬘𐬀𐬯𐬁𐬝·𐬘𐬎𐬎𐬀𐬌𐬌𐬋·𐬀𐬨𐬆𐬭𐬆𐬑𐬙𐬌𐬱>
  text <𐬛𐬀𐬚𐬀𐬌𐬙𐬈·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬢𐬵𐬎𐬱𐬼>
  text <𐬠𐬎𐬥·𐬔𐬀𐬉𐬚𐬃·𐬀𐬨𐬀𐬭𐬴𐬀𐬧𐬙𐬍𐬱>
  text <𐬫𐬃·𐬀𐬴𐬀𐬵𐬈·𐬯𐬀𐬢𐬎𐬵𐬀𐬌𐬙𐬍𐬱𐬼>
  text <𐬥𐬌𐬱𐬙𐬀𐬝·𐬞𐬀𐬌𐬙𐬌·𐬛𐬭𐬎𐬑𐬱·𐬥𐬁𐬴𐬁𐬌𐬙𐬈>
  text <𐬫𐬀𐬜𐬁𐬝·𐬀𐬌𐬡𐬌𐬗𐬌𐬝·𐬘𐬀𐬖𐬨𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬨𐬀𐬵𐬭𐬐𐬀𐬚𐬁𐬌·𐬀𐬊𐬨·𐬗𐬌𐬚𐬭𐬆𐬨𐬗𐬀·𐬯𐬙𐬍𐬨𐬗𐬀·𐬁𐬚𐬀𐬝𐬗𐬀·𐬨𐬀𐬭𐬈·𐬥𐬁𐬴𐬁𐬙𐬀𐬉𐬗𐬀>
  text <𐬨𐬀𐬌𐬭𐬌𐬌𐬋·𐬀𐬚𐬀·𐬭𐬀𐬙𐬎𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀>
  text <𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝·𐬵𐬀𐬊𐬳𐬌𐬌𐬀𐬢𐬵𐬆𐬨·𐬞𐬀𐬭𐬀𐬜𐬁𐬙𐬆𐬨>
  text <𐬛𐬀𐬭𐬆𐬖𐬆𐬨𐬗𐬌𐬝·𐬀𐬌𐬞𐬌·𐬰𐬭𐬎𐬎𐬁𐬥𐬆𐬨>
  text <𐬫𐬀𐬝·𐬑𐬴𐬀𐬌𐬌𐬀𐬙𐬀·𐬞𐬀𐬌𐬙𐬌·𐬠𐬏𐬨𐬍𐬨·𐬵𐬀𐬞𐬙𐬀𐬌𐬚𐬌𐬌𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀>
  text <𐬫𐬋·𐬘𐬀𐬥𐬀𐬝·𐬛𐬎𐬎𐬀·𐬚𐬭𐬌𐬴𐬎𐬎𐬀>
  text <𐬨𐬁𐬰𐬀𐬌𐬥𐬌𐬌𐬀𐬥𐬅𐬨·𐬛𐬀𐬉𐬎𐬎𐬀𐬥𐬅𐬨>
  text <𐬬𐬀𐬭𐬆𐬥𐬌𐬌𐬀𐬥𐬅𐬨𐬗𐬀·𐬛𐬭𐬎𐬎𐬀𐬙𐬅𐬨𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝·𐬙𐬀𐬑𐬨𐬆𐬨·𐬎𐬭𐬎𐬞𐬌·𐬀𐬰𐬌𐬥𐬀𐬎𐬎𐬀𐬧𐬙𐬆𐬨>
  text <𐬫𐬀𐬝·𐬑𐬴𐬀𐬌𐬌𐬀𐬙𐬀·𐬞𐬀𐬌𐬙𐬌·𐬠𐬏𐬨𐬍𐬨·𐬵𐬀𐬞𐬙𐬀𐬌𐬚𐬌𐬌𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀>
  text <𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀>
  text <𐬫𐬀𐬝·𐬠𐬀𐬎𐬎𐬀𐬝·𐬀𐬌𐬡𐬌𐬬𐬀𐬥𐬌𐬌𐬃>
  text <𐬬𐬍𐬯𐬞𐬈·𐬛𐬀𐬉𐬎𐬎𐬀·𐬨𐬀𐬳𐬌𐬌𐬁𐬗𐬀>
  text <𐬬𐬍𐬯𐬞𐬈·𐬫𐬁𐬙𐬀𐬎𐬎𐬋·𐬞𐬀𐬌𐬭𐬌𐬐𐬃𐬯𐬗𐬀>
  text <𐬫𐬀𐬝·𐬠𐬀𐬭𐬀𐬙𐬀·𐬀𐬢𐬭𐬆𐬨·𐬨𐬀𐬌𐬥𐬌𐬌𐬏𐬨>
  text <𐬟𐬭𐬀𐬨𐬌𐬙𐬆𐬨·𐬀𐬯𐬞𐬀𐬵𐬈·𐬐𐬆𐬵𐬭𐬞𐬀>
  text <𐬚𐬭𐬌𐬯𐬀𐬙𐬆𐬨·𐬀𐬌𐬡𐬌𐬔𐬁𐬨𐬀𐬥𐬅𐬨>
  text <𐬎𐬎𐬀·𐬞𐬀𐬌𐬭𐬌·𐬰𐬆𐬨𐬋·𐬐𐬀𐬭𐬀𐬥𐬀𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝>
  text <𐬫𐬌𐬨·𐬫𐬌𐬨𐬆𐬨·𐬑𐬴𐬀𐬉𐬙𐬆𐬨·𐬵𐬎𐬎𐬅𐬚𐬡𐬆𐬨>
  text <𐬛𐬀𐬭𐬆𐬖𐬆𐬨𐬗𐬌𐬝·𐬀𐬌𐬞𐬌·𐬰𐬭𐬎𐬎𐬁𐬥𐬆𐬨>
  text <𐬫𐬀𐬝·𐬑𐬴𐬀𐬌𐬌𐬀𐬙𐬀·𐬞𐬀𐬌𐬙𐬌·𐬠𐬏𐬨𐬍𐬨·𐬵𐬀𐬞𐬙𐬀𐬌𐬚𐬌𐬌𐬅𐬨>
  text <𐬛𐬀𐬉𐬎𐬎𐬀𐬥𐬅𐬨·𐬨𐬀𐬳𐬌𐬌𐬁𐬥𐬅𐬨𐬗𐬀·𐬫𐬁𐬚𐬡𐬅𐬨·𐬞𐬀𐬌𐬭𐬌𐬐𐬀𐬥𐬅𐬨𐬗𐬀>
  text <𐬯𐬁𐬚𐬭𐬅𐬨·𐬐𐬀𐬊𐬌𐬌𐬅𐬨·𐬐𐬀𐬭𐬀𐬟𐬥𐬅𐬨𐬗𐬀𐬾>
  text <𐬫𐬋·𐬎𐬰𐬠𐬀𐬭𐬀𐬝·𐬵𐬀𐬗𐬀·𐬛𐬀𐬉𐬎𐬎𐬀𐬉𐬌𐬠𐬌𐬌𐬋>
  text <𐬎𐬌𐬌𐬈·𐬌𐬱𐬙𐬌𐬱𐬗𐬀·𐬯𐬀𐬊𐬐𐬁𐬗𐬀>
  text <𐬎𐬌𐬌𐬈·𐬟𐬴𐬀𐬊𐬥𐬌𐬱𐬗𐬀·𐬬𐬅𐬚𐬡𐬁𐬗𐬀>
  text <𐬎𐬌𐬌𐬈·𐬚𐬭𐬅𐬟𐬯𐬗𐬀·𐬟𐬭𐬀𐬯𐬀𐬯𐬙𐬌𐬱𐬗𐬀𐬼>
  text <𐬫𐬈𐬦𐬵𐬈·𐬑𐬴𐬀𐬚𐬭𐬁𐬜𐬀·𐬓𐬀𐬌𐬭𐬌𐬌𐬀𐬧𐬙𐬎>
  text <𐬀𐬯𐬙𐬎·𐬎𐬌𐬌𐬈·𐬓𐬀𐬭𐬆𐬚𐬈·𐬀𐬘𐬌𐬌𐬀𐬨𐬥𐬈>
  text <𐬀𐬨𐬀𐬭𐬆𐬴𐬀𐬧𐬙𐬀·𐬞𐬀𐬯𐬎·𐬬𐬍𐬭𐬀>
  text <𐬀𐬢𐬵𐬀𐬊𐬴𐬆𐬨𐬥𐬈·𐬁𐬞𐬀·𐬎𐬭𐬎𐬎𐬀𐬌𐬭𐬈𐬾>
  text <𐬫𐬈𐬦𐬵𐬈·𐬑𐬴𐬀𐬚𐬭𐬁𐬜𐬀·𐬥𐬋𐬌𐬝·𐬀𐬊𐬙𐬆𐬨·𐬃𐬢𐬵𐬀·𐬥𐬋𐬌𐬝·𐬔𐬀𐬭𐬆𐬨𐬆𐬨>
  text <𐬥𐬋𐬌𐬝·𐬰𐬀𐬎𐬭𐬎𐬎𐬀·𐬃𐬢𐬵𐬀·𐬥𐬋𐬌𐬝·𐬨𐬆𐬭𐬆𐬌𐬚𐬌𐬌𐬎𐬱>
  text <𐬥𐬋𐬌𐬝·𐬀𐬭𐬀𐬯𐬐𐬋·𐬛𐬀𐬉𐬎𐬎𐬋𐬛𐬁𐬙𐬋>
  text <𐬞𐬀𐬭𐬀·𐬀𐬥𐬁𐬛𐬭𐬎𐬑𐬙𐬋𐬌𐬝𐬼>
  text <𐬞𐬀𐬭𐬀·𐬀𐬵𐬨𐬁𐬝·𐬫𐬀𐬝·𐬵𐬍𐬨·𐬀𐬉𐬨>
  text <𐬛𐬭𐬀𐬊𐬖𐬆𐬨·𐬬𐬁𐬗𐬌𐬨·𐬀𐬢𐬵𐬀𐬌𐬚𐬍𐬨>
  text <𐬗𐬌𐬥𐬨𐬁𐬥𐬈·𐬞𐬀𐬌𐬙𐬌·𐬠𐬀𐬭𐬀𐬙𐬀𐬾>
  text <𐬁𐬀𐬝·𐬫𐬀𐬝·𐬵𐬍𐬨·𐬀𐬉𐬨·𐬛𐬭𐬀𐬊𐬖𐬆𐬨·𐬬𐬁𐬗𐬌𐬨·𐬀𐬢𐬵𐬀𐬌𐬚𐬍𐬨>
  text <𐬗𐬌𐬥𐬨𐬁𐬥𐬈·𐬞𐬀𐬌𐬙𐬌·𐬠𐬀𐬭𐬀𐬙𐬀>
  text <𐬬𐬀𐬉𐬥𐬆𐬨𐬥𐬆𐬨·𐬀𐬵𐬨𐬀𐬝·𐬵𐬀𐬗𐬀·𐬓𐬀𐬭𐬆𐬥𐬋>
  text <𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬟𐬭𐬀𐬴𐬎𐬯𐬀𐬝𐬼>
  text <𐬀𐬎𐬎𐬀𐬉𐬥𐬋·𐬓𐬀𐬭𐬆𐬥𐬋·𐬟𐬭𐬀𐬉𐬱𐬙𐬋>
  text <𐬫𐬋·𐬫𐬌𐬨𐬋·𐬑𐬴𐬀𐬉𐬙𐬋·𐬵𐬎𐬎𐬅𐬚𐬡𐬋>
  text <𐬠𐬭𐬁𐬯𐬀𐬝·𐬫𐬌𐬨𐬋·𐬀𐬴𐬁𐬙𐬋>
  text <𐬛𐬇𐬎𐬱𐬨𐬀𐬥𐬀𐬵𐬌𐬌𐬁𐬌𐬗𐬀·𐬵𐬋·𐬯𐬙𐬆𐬭𐬆𐬙𐬋>
  text <𐬥𐬌𐬛𐬁𐬭𐬀𐬝·𐬎𐬞𐬀𐬌𐬭𐬌·𐬰𐬅𐬨𐬾>
  text <𐬞𐬀𐬊𐬌𐬭𐬍𐬨·𐬓𐬀𐬭𐬆𐬥𐬋·𐬀𐬞𐬀𐬥𐬆𐬨𐬀𐬙𐬀>
  text <𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬑𐬴𐬀𐬉𐬙𐬁𐬝>
  text <𐬴𐬎𐬯𐬀𐬝·𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬬𐬍𐬎𐬎𐬀𐬢𐬵𐬎𐬴𐬁𐬝>
  text <𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬬𐬁𐬭𐬆𐬖𐬥𐬀𐬵𐬈𐬼>
  text <𐬀𐬊𐬨·𐬓𐬀𐬭𐬆𐬥𐬋·𐬵𐬀𐬧𐬔𐬇𐬎𐬭𐬎𐬎𐬀𐬌𐬌𐬀𐬙𐬀·𐬨𐬌𐬚𐬭𐬋·𐬫𐬋·𐬬𐬊𐬎𐬭𐬎𐬔𐬀𐬊𐬌𐬌𐬀𐬊𐬌𐬙𐬌𐬱·𐬫𐬋·𐬯𐬭𐬎𐬝𐬔𐬀𐬊𐬴𐬋>
  text <𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬌𐬱𐬼>
  text <𐬨𐬌𐬚𐬭𐬆𐬨·𐬬𐬍𐬯𐬞𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬛𐬀𐬦𐬵𐬎𐬞𐬀𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈·𐬫𐬌𐬨·𐬟𐬭𐬀𐬛𐬀𐬚𐬀𐬝·𐬀𐬵𐬎𐬭𐬋>
  text <𐬨𐬀𐬰𐬛𐬃·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬆𐬨·𐬨𐬀𐬌𐬥𐬌𐬌𐬀𐬎𐬎𐬀𐬥𐬅𐬨·𐬫𐬀𐬰𐬀𐬙𐬀𐬥𐬅𐬨𐬾>
  text <𐬫𐬀𐬝·𐬠𐬌𐬙𐬍𐬨·𐬓𐬀𐬭𐬆𐬥𐬋·𐬀𐬞𐬀𐬥𐬆𐬨𐬀𐬙𐬀·𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬑𐬴𐬀𐬉𐬙𐬁𐬝·𐬴𐬎𐬯𐬀𐬝>
  text <𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬬𐬍𐬎𐬎𐬀𐬢𐬵𐬎𐬴𐬁𐬝·𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬬𐬁𐬭𐬆𐬖𐬥𐬀𐬵𐬈𐬼>
  text <𐬀𐬊𐬨·𐬓𐬀𐬭𐬆𐬥𐬋·𐬵𐬀𐬧𐬔𐬇𐬎𐬭𐬎𐬎𐬀𐬌𐬌𐬀𐬙𐬀>
  text <𐬬𐬍𐬯𐬋·𐬞𐬎𐬚𐬭𐬋·𐬁𐬚𐬡𐬌𐬌𐬁𐬥𐬋𐬌𐬱>
  text <𐬬𐬍𐬯𐬋·𐬯𐬏𐬭𐬀𐬌𐬌𐬃·𐬚𐬭𐬀𐬉𐬙𐬀𐬊𐬥𐬋>
  text <𐬫𐬀𐬝·𐬁𐬯·𐬨𐬀𐬳𐬌𐬌𐬁𐬥𐬅𐬨·𐬬𐬆𐬭𐬆𐬚𐬭𐬀𐬎𐬎𐬀𐬥𐬅𐬨·𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬋·𐬀𐬌𐬥𐬌𐬌𐬋·𐬰𐬀𐬭𐬀𐬚𐬎𐬱𐬙𐬭𐬁𐬝𐬾>
  text <𐬫𐬋·𐬘𐬀𐬥𐬀𐬝·𐬀𐬲𐬍𐬨·𐬛𐬀𐬵𐬁𐬐𐬆𐬨·𐬚𐬭𐬌𐬰𐬀𐬟𐬀𐬥𐬆𐬨·𐬚𐬭𐬌𐬐𐬀𐬨𐬆𐬭𐬆𐬜𐬆𐬨>
  text <𐬑𐬴𐬎𐬎𐬀𐬱𐬀𐬴𐬍𐬨·𐬵𐬀𐬰𐬀𐬢𐬭𐬁𐬫𐬀𐬊𐬑𐬱𐬙𐬍𐬨>
  text <𐬀𐬱𐬀𐬊𐬘𐬀𐬢𐬵𐬆𐬨·𐬛𐬀𐬉𐬎𐬎𐬍𐬨·𐬛𐬭𐬎𐬘𐬆𐬨>
  text <𐬀𐬖𐬆𐬨·𐬔𐬀𐬉𐬚𐬁𐬎𐬎𐬌𐬌𐬋·𐬛𐬭𐬎𐬎𐬀𐬧𐬙𐬆𐬨>
  text <𐬫𐬅𐬨·𐬀𐬱𐬀𐬊𐬘𐬀𐬯𐬙𐬆𐬨𐬅𐬨·𐬛𐬭𐬎𐬘𐬆𐬨>
  text <𐬟𐬭𐬀𐬗𐬀·𐬐𐬆𐬭𐬆𐬧𐬙𐬀𐬝·𐬀𐬢𐬭𐬋·𐬨𐬀𐬌𐬥𐬌𐬌𐬎𐬱>
  text <𐬀𐬊𐬌·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨·𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬾>
  text <𐬫𐬀𐬝·𐬚𐬭𐬌𐬙𐬍𐬨·𐬓𐬀𐬭𐬆𐬥𐬋·𐬀𐬞𐬀𐬥𐬆𐬨𐬀𐬙𐬀·𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬑𐬴𐬀𐬉𐬙𐬁𐬝·𐬴𐬎𐬯𐬀𐬝>
  text <𐬓𐬀𐬭𐬆𐬥𐬋·𐬫𐬌𐬨𐬀𐬝·𐬵𐬀𐬗𐬀·𐬬𐬍𐬎𐬎𐬀𐬢𐬵𐬎𐬴𐬁𐬝·𐬨𐬆𐬭𐬆𐬖𐬀𐬵𐬈·𐬐𐬆𐬵𐬭𐬞𐬀·𐬬𐬁𐬭𐬆𐬖𐬥𐬀𐬵𐬈𐬼>
  text <𐬀𐬊𐬨·𐬓𐬀𐬭𐬆𐬥𐬋·𐬵𐬀𐬧𐬔𐬇𐬎𐬭𐬎𐬎𐬀𐬌𐬌𐬀𐬙𐬀·𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋·𐬫𐬀𐬝·𐬁𐬯·𐬨𐬀𐬳𐬌𐬌𐬁𐬥𐬅𐬨>
  text <𐬎𐬖𐬭𐬀𐬥𐬅𐬨·𐬀𐬊𐬘𐬌𐬱𐬙𐬋·𐬀𐬌𐬥𐬌𐬌𐬋·𐬰𐬀𐬭𐬀𐬚𐬎𐬱𐬙𐬭𐬁𐬝·𐬥𐬀𐬌𐬭𐬌𐬌𐬀𐬌𐬌𐬁𐬝·𐬞𐬀𐬭𐬋·𐬵𐬅𐬨𐬬𐬆𐬭𐬆𐬙𐬋𐬌𐬝𐬾>
  text <𐬫𐬀𐬝·𐬛𐬌𐬨·𐬎𐬞𐬀𐬢𐬵𐬀𐬗𐬀𐬝·𐬫𐬁·𐬎𐬖𐬭𐬀·𐬥𐬀𐬌𐬭𐬈·𐬵𐬅𐬨𐬬𐬀𐬭𐬆𐬌𐬙𐬌𐬱𐬼>
  text <𐬥𐬀𐬌𐬭𐬌𐬌𐬅𐬨·𐬵𐬅𐬨𐬬𐬀𐬭𐬆𐬌𐬙𐬍𐬨·𐬫𐬀𐬰𐬀𐬨𐬀𐬌𐬛𐬈>
  text <𐬆𐬭𐬆𐬜𐬡𐬋𐬰𐬆𐬧𐬔𐬅𐬨·𐬀𐬓𐬀𐬟𐬥𐬌𐬌𐬅𐬨>
  text <𐬁𐬯𐬌𐬙𐬋𐬔𐬁𐬙𐬏𐬨·𐬘𐬀𐬖𐬁𐬎𐬭𐬎𐬨>
  text <𐬫𐬁·𐬎𐬞𐬀𐬢𐬵𐬀𐬗𐬀𐬝·𐬐𐬆𐬭𐬆𐬯𐬁𐬯𐬞𐬆𐬨𐬾>
  text <𐬫𐬋·𐬘𐬀𐬥𐬀𐬝·𐬀𐬲𐬍𐬨·𐬯𐬭𐬎𐬎𐬀𐬭𐬆𐬨>
  text <𐬫𐬌𐬨·𐬀𐬯𐬞𐬋𐬔𐬀𐬭𐬆𐬨·𐬥𐬆𐬭𐬆𐬔𐬀𐬭𐬆𐬨>
  text <𐬫𐬌𐬨·𐬬𐬍𐬴𐬀𐬎𐬎𐬀𐬧𐬙𐬆𐬨·𐬰𐬀𐬌𐬭𐬌𐬙𐬆𐬨>
  text <𐬫𐬌𐬨·𐬎𐬞𐬀𐬌𐬭𐬌·𐬬𐬌𐬱·𐬭𐬀𐬊𐬜𐬀𐬝>
  text <𐬑𐬴𐬎𐬎𐬀𐬉𐬞𐬀𐬌𐬌𐬀·𐬬𐬀𐬉𐬥𐬀𐬌𐬌𐬀·𐬠𐬀𐬭𐬆𐬴𐬥𐬀𐬼>
  text <𐬫𐬌𐬨·𐬎𐬞𐬀𐬌𐬭𐬌·𐬬𐬌𐬱·𐬭𐬀𐬊𐬜𐬀𐬝>
  text <𐬁𐬭𐬱𐬙𐬌𐬌𐬋𐬠𐬀𐬭𐬆𐬰𐬀·𐬰𐬀𐬌𐬭𐬌𐬙𐬆𐬨>
  text <𐬫𐬌𐬨·𐬎𐬞𐬀𐬌𐬭𐬌·𐬐𐬆𐬭𐬆𐬯𐬁𐬯𐬞𐬋>
  text <𐬀𐬌𐬌𐬀𐬢𐬵𐬀·𐬞𐬌𐬙𐬏𐬨·𐬞𐬀𐬗𐬀𐬙𐬀>
  text <𐬁·𐬭𐬀𐬞𐬌𐬚𐬡𐬌𐬥𐬆𐬨·𐬰𐬭𐬎𐬎𐬁𐬥𐬆𐬨>
  text <𐬙𐬀𐬟𐬯𐬀𐬝𐬗𐬀·𐬵𐬋·𐬨𐬀𐬌𐬭𐬌𐬌𐬋·𐬓𐬍𐬯𐬀𐬝𐬗𐬀𐬼>
  text <𐬟𐬭𐬅𐬱·𐬀𐬌𐬌𐬀𐬢𐬵𐬋·𐬟𐬭𐬀𐬯𐬞𐬀𐬭𐬀𐬝>
  text <𐬫𐬀𐬈𐬳𐬌𐬌𐬀𐬧𐬙𐬍𐬨·𐬁𐬞𐬆𐬨·𐬞𐬀𐬭𐬃𐬢𐬵𐬁𐬝𐬼>
  text <𐬞𐬀𐬭𐬅𐬱·𐬙𐬀𐬭𐬱𐬙𐬋·𐬀𐬞𐬀𐬙𐬀𐬗𐬀𐬝>
  text <𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋𐬾>
  text <𐬫𐬋·𐬘𐬀𐬥𐬀𐬝·𐬔𐬀𐬧𐬛𐬀𐬭𐬆𐬡𐬆𐬨·𐬫𐬌𐬨·𐬰𐬀𐬌𐬭𐬌𐬞𐬁𐬴𐬥𐬆𐬨>
  text <𐬫𐬋·𐬀𐬞𐬀𐬙𐬀𐬝·𐬬𐬍𐬰𐬀𐬟𐬁𐬭𐬋>
  text <𐬨𐬆𐬭𐬆𐬑𐬴𐬁𐬥𐬋·𐬔𐬀𐬉𐬚𐬃·𐬀𐬯𐬙𐬎𐬎𐬀𐬌𐬙𐬍𐬱·𐬀𐬴𐬀𐬵𐬈𐬼>
  text <𐬫𐬋·𐬘𐬀𐬥𐬀𐬝·𐬵𐬎𐬥𐬀𐬎𐬎𐬋·𐬫𐬀𐬝·𐬞𐬀𐬚𐬀𐬥𐬀𐬌𐬌𐬀·𐬥𐬀𐬎𐬎𐬀>
  text <𐬵𐬎𐬥𐬀𐬎𐬎𐬀𐬯𐬗𐬀·𐬥𐬌𐬎𐬎𐬌𐬐𐬀𐬵𐬈>
  text <𐬵𐬎𐬥𐬀𐬎𐬎𐬀𐬯𐬗𐬀·𐬛𐬁𐬱𐬙𐬀𐬌𐬌𐬁𐬥𐬋𐬌𐬱𐬼>
  text <𐬫𐬋·𐬘𐬀𐬥𐬀𐬝·𐬰𐬀𐬭𐬀𐬥𐬌𐬌𐬋𐬞𐬎𐬯𐬆𐬨·𐬵𐬌𐬙𐬁𐬯𐬞𐬆𐬨>
  text <𐬬𐬀𐬭𐬆𐬴𐬀𐬊𐬨𐬗𐬀·𐬛𐬁𐬥𐬀𐬌𐬌𐬀𐬥𐬆𐬨>
  text <𐬞𐬌𐬙𐬀𐬊𐬥𐬆𐬨𐬗𐬀·𐬀𐬱𐬞𐬀𐬌𐬭𐬌𐬐𐬆𐬨𐬾>
  text <𐬫𐬋·𐬘𐬀𐬥𐬀𐬝·𐬀𐬭𐬆𐬰𐬋𐬴𐬀𐬨𐬀𐬥𐬆𐬨>
  text <𐬥𐬀𐬌𐬭𐬌𐬌𐬅𐬨𐬵𐬅𐬨𐬬𐬁𐬭𐬆𐬙𐬌𐬎𐬎𐬀𐬧𐬙𐬆𐬨>
  text <𐬙𐬀𐬑𐬨𐬆𐬨·𐬟𐬭𐬁𐬰𐬎𐬱𐬙𐬆𐬨·𐬎𐬱𐬙𐬆𐬨>
  text <𐬘𐬌𐬭𐬆𐬨·𐬰𐬠𐬀𐬭𐬆𐬨𐬥𐬆𐬨·𐬘𐬌𐬖𐬁𐬎𐬭𐬎𐬨>
  text <𐬀𐬟𐬭𐬀𐬐𐬀𐬙𐬀𐬗𐬌𐬨·𐬠𐬀𐬭𐬋𐬰𐬎𐬴𐬆𐬨>
  text <𐬀𐬞𐬀𐬛𐬌𐬯𐬆𐬨·𐬥𐬌𐬌𐬁𐬌𐬛𐬁𐬎𐬭𐬎>
  text <𐬀𐬞𐬀𐬯𐬙𐬀𐬥𐬀𐬢𐬵𐬋·𐬔𐬀𐬙𐬋·𐬀𐬭𐬆𐬰𐬀𐬵𐬈𐬾>
  text <𐬫𐬋·𐬘𐬀𐬥𐬀𐬝·𐬯𐬥𐬁𐬎𐬎𐬌𐬜𐬐𐬆𐬨·𐬫𐬌𐬨·𐬯𐬭𐬎𐬎𐬋𐬰𐬀𐬥𐬆𐬨·𐬀𐬯𐬆𐬧𐬔𐬋𐬔𐬁𐬎𐬨𐬼>
  text <𐬵𐬋·𐬀𐬎𐬎𐬀𐬚𐬀·𐬬𐬌𐬌𐬁𐬑𐬨𐬀𐬥𐬌𐬌𐬀𐬙𐬀𐬼>
  text <𐬀𐬞𐬆𐬭𐬆𐬥𐬁𐬌𐬌𐬎·𐬀𐬵𐬨𐬌·𐬥𐬋𐬌𐬝·𐬞𐬆𐬭𐬆𐬥𐬁𐬌𐬌𐬎>
  text <𐬫𐬈𐬰𐬌·𐬠𐬀𐬎𐬎𐬁𐬥𐬌·𐬞𐬆𐬭𐬆𐬥𐬁𐬌𐬌𐬎>
  text <𐬰𐬅𐬨·𐬗𐬀𐬑𐬭𐬆𐬨·𐬐𐬆𐬭𐬆𐬥𐬀𐬎𐬎𐬁𐬥𐬈>
  text <𐬀𐬯𐬨𐬀𐬥𐬆𐬨·𐬭𐬀𐬚𐬆𐬨·𐬐𐬆𐬭𐬆𐬥𐬀𐬎𐬎𐬁𐬥𐬈𐬼>
  text <𐬀𐬎𐬎𐬀𐬥𐬀𐬌𐬌𐬈𐬥𐬌·𐬯𐬞𐬆𐬧𐬙𐬆𐬨·𐬨𐬀𐬌𐬥𐬌𐬌𐬏𐬨>
  text <𐬵𐬀𐬗𐬀·𐬭𐬀𐬊𐬑𐬴𐬥𐬀·𐬔𐬀𐬭𐬋𐬥𐬨𐬁𐬥𐬀>
  text <𐬎𐬯𐬞𐬀𐬙𐬀𐬌𐬌𐬈𐬥𐬌·𐬀𐬢𐬭𐬆𐬨·𐬨𐬀𐬌𐬥𐬌𐬌𐬏𐬨>
  text <𐬆𐬭𐬆𐬖𐬀𐬙𐬀·𐬵𐬀𐬗𐬀·𐬛𐬎𐬲𐬀𐬢𐬵𐬀𐬼>
  text <𐬙𐬉·𐬨𐬉·𐬬𐬁𐬴𐬆𐬨·𐬚𐬀𐬧𐬘𐬀𐬌𐬌𐬃𐬧𐬙𐬈>
  text <𐬯𐬞𐬆𐬧𐬙𐬀𐬯𐬗𐬀·𐬨𐬀𐬌𐬥𐬌𐬌𐬎𐬱·𐬀𐬢𐬭𐬀𐬯𐬗𐬀>
  text <𐬫𐬈𐬰𐬌·𐬨𐬅𐬨·𐬥𐬋𐬌𐬝·𐬘𐬀𐬥𐬁𐬝·𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋𐬼>
  text <𐬙𐬆𐬨·𐬘𐬀𐬥𐬁𐬝·𐬥𐬀𐬌𐬭𐬈𐬨𐬀𐬥𐬃·𐬐𐬆𐬭𐬆𐬯𐬁𐬯𐬞𐬋>
  text <𐬀𐬎𐬎𐬌·𐬀𐬞𐬀𐬥𐬆𐬨·𐬔𐬀𐬌𐬌𐬈𐬵𐬈>
  text <𐬯𐬁𐬥𐬆𐬨·𐬎𐬱𐬙𐬁𐬥𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬀𐬓𐬀𐬭𐬆𐬙𐬆𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬵𐬨𐬌·𐬞𐬀𐬌𐬙𐬌·𐬞𐬀𐬭𐬆𐬓𐬁𐬌𐬚𐬈>
  text <𐬯𐬞𐬆𐬧𐬙𐬀𐬯𐬗𐬀·𐬨𐬀𐬌𐬥𐬌𐬌𐬎𐬱·𐬀𐬢𐬭𐬀𐬯𐬗𐬀>
  text <𐬀𐬉𐬙𐬀𐬵𐬨𐬌·𐬞𐬀𐬌𐬙𐬌·𐬀𐬝·𐬀𐬓𐬀𐬭𐬆𐬙𐬈𐬼>
  text <𐬀𐬜𐬁𐬝·𐬀𐬱𐬙𐬈·𐬟𐬭𐬀𐬢𐬵𐬀𐬭𐬆𐬗𐬀𐬌𐬌𐬀𐬝·𐬁𐬯𐬌𐬱𐬙𐬈·𐬐𐬀𐬙𐬀𐬭𐬀𐬯𐬗𐬌𐬝𐬼>
  text <𐬯𐬞𐬆𐬧𐬙𐬋·𐬨𐬀𐬌𐬥𐬌𐬌𐬎𐬱·𐬀𐬱𐬙𐬆𐬨·𐬟𐬭𐬀𐬢𐬵𐬀𐬭𐬆𐬗𐬀𐬌𐬌𐬀𐬝·𐬬𐬊𐬵𐬎𐬗𐬀·𐬨𐬀𐬥𐬋·𐬀𐬴𐬆𐬨𐬗𐬀·𐬬𐬀𐬵𐬌𐬱𐬙𐬆𐬨>
  text <𐬁𐬙𐬭𐬆𐬨𐬗𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬞𐬎𐬚𐬭𐬆𐬨𐬼>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬱𐬙𐬆𐬨·𐬟𐬭𐬀𐬢𐬵𐬀𐬭𐬆𐬗𐬀𐬌𐬌𐬀𐬝·𐬀𐬐𐬆𐬨𐬗𐬀·𐬨𐬀𐬥𐬋·𐬀𐬉𐬴𐬆𐬨𐬆𐬨𐬗𐬀·𐬑𐬭𐬎𐬎𐬍𐬛𐬭𐬏𐬨>
  text <𐬀𐬲𐬍𐬨𐬗𐬀·𐬛𐬀𐬵𐬁𐬐𐬆𐬨·𐬯𐬞𐬌𐬙𐬌𐬌𐬎𐬭𐬆𐬨𐬗𐬀·𐬫𐬌𐬨𐬋𐬐𐬆𐬭𐬆𐬧𐬙𐬆𐬨𐬾>
  text <𐬀𐬜𐬁𐬝·𐬟𐬭𐬀𐬴𐬀·𐬵𐬅𐬨𐬭𐬁𐬰𐬀𐬌𐬌𐬀𐬙𐬀>
  text <𐬁𐬙𐬀𐬭𐬱·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈>
  text <𐬎𐬌𐬙𐬌·𐬀𐬎𐬎𐬀𐬚𐬀·𐬨𐬀𐬢𐬵𐬁𐬥𐬋𐬼>
  text <𐬀𐬉𐬙𐬀𐬝·𐬓𐬀𐬭𐬆𐬥𐬋·𐬵𐬀𐬧𐬔𐬆𐬭𐬆𐬟𐬴𐬁𐬥𐬈·𐬫𐬀𐬝·𐬀𐬓𐬀𐬭𐬆𐬙𐬆𐬨𐬼>
  text <𐬁𐬀𐬝·𐬵𐬉·𐬞𐬀𐬯𐬐𐬁𐬝·𐬟𐬭𐬀𐬛𐬎𐬎𐬀𐬭𐬀𐬝>
  text <𐬀𐬲𐬌𐬱·𐬚𐬭𐬌𐬰𐬀𐬟𐬃·𐬛𐬎𐬲𐬛𐬀𐬉𐬥𐬋>
  text <𐬎𐬙𐬀·𐬰𐬀𐬑𐬴𐬀𐬚𐬭𐬆𐬨·𐬛𐬀𐬊𐬨𐬥𐬋𐬼>
  text <𐬌𐬥𐬘𐬀·𐬀𐬎𐬎𐬀𐬝·𐬵𐬀𐬧𐬛𐬀𐬉𐬯𐬀𐬌𐬌𐬀𐬢𐬎𐬵𐬀>
  text <𐬁𐬙𐬀𐬭𐬱·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈𐬼>
  text <𐬫𐬈𐬰𐬌·𐬀𐬉𐬙𐬀𐬝·𐬥𐬌𐬌𐬁𐬯𐬃𐬢𐬵𐬈·𐬫𐬀𐬝·𐬀𐬓𐬀𐬭𐬆𐬙𐬆𐬨>
  text <𐬟𐬭𐬁·𐬚𐬡𐬅𐬨·𐬞𐬀𐬌𐬙𐬌·𐬀𐬞𐬁𐬚𐬀>
  text <𐬥𐬋𐬌𐬝·𐬀𐬞𐬀𐬌𐬌𐬀·𐬎𐬰𐬭𐬀𐬊𐬗𐬀𐬌𐬌𐬁𐬌>
  text <𐬰𐬅𐬨·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬅𐬨>
  text <𐬚𐬭𐬁𐬚𐬭𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼>
  text <𐬀𐬜𐬀·𐬁𐬙𐬀𐬭𐬱·𐬰𐬀𐬯𐬙𐬀·𐬞𐬀𐬌𐬙𐬌·𐬀𐬞𐬀𐬔𐬆𐬎𐬭𐬎𐬎𐬀𐬌𐬌𐬀𐬝·𐬟𐬭𐬀𐬑𐬴𐬥𐬌·𐬎𐬱𐬙𐬁𐬥𐬋𐬗𐬌𐬥𐬀𐬵𐬌𐬌𐬀>
  text <𐬫𐬀𐬚𐬀·𐬀𐬲𐬌𐬱·𐬠𐬌𐬲𐬌𐬎𐬎𐬃𐬢𐬵𐬀𐬾>
  text <𐬀𐬜𐬁𐬝·𐬟𐬭𐬀𐬴𐬀·𐬵𐬅𐬨𐬛𐬎𐬎𐬀𐬭𐬀𐬝>
  text <𐬀𐬲𐬌𐬱·𐬚𐬭𐬌𐬰𐬀𐬟𐬃·𐬛𐬎𐬲𐬛𐬀𐬉𐬥𐬋>
  text <𐬎𐬌𐬙𐬌·𐬀𐬎𐬎𐬀𐬚𐬀·𐬨𐬀𐬢𐬵𐬁𐬥𐬋𐬼>
  text <𐬀𐬉𐬙𐬀𐬝·𐬓𐬀𐬭𐬆𐬥𐬋·𐬵𐬀𐬧𐬔𐬭𐬆𐬟𐬴𐬁𐬥𐬈·𐬫𐬀𐬝·𐬀𐬓𐬀𐬭𐬆𐬙𐬆𐬨𐬼>
  text <𐬁𐬀𐬝·𐬵𐬉·𐬞𐬀𐬯𐬐𐬁𐬝·𐬵𐬅𐬨𐬭𐬁𐬰𐬀𐬌𐬌𐬀𐬙𐬀>
  text <𐬁𐬙𐬀𐬭𐬱·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈>
  text <𐬎𐬌𐬙𐬌·𐬬𐬀𐬗𐬇𐬠𐬌𐬱·𐬀𐬊𐬘𐬀𐬥𐬋𐬼>
  text <𐬙𐬌𐬥𐬘𐬀·𐬀𐬎𐬎𐬀𐬝·𐬵𐬀𐬧𐬛𐬀𐬉𐬯𐬀𐬌𐬌𐬀𐬢𐬎𐬵𐬀>
  text <𐬀𐬲𐬈·𐬚𐬭𐬌𐬰𐬀𐬟𐬆𐬨·𐬛𐬀𐬵𐬁𐬐𐬀>
  text <𐬫𐬈𐬰𐬌·𐬀𐬉𐬙𐬀𐬝·𐬥𐬌𐬌𐬁𐬯𐬃𐬢𐬵𐬈·𐬫𐬀𐬝·𐬀𐬓𐬀𐬭𐬆𐬙𐬆𐬨>
  text <𐬟𐬭𐬁·𐬚𐬡𐬅𐬨·𐬰𐬀𐬛𐬀𐬢𐬵𐬀·𐬞𐬀𐬌𐬙𐬌·𐬎𐬰𐬎𐬑𐬴𐬁𐬥𐬈·𐬰𐬀𐬟𐬀𐬭𐬆·𐬞𐬀𐬌𐬙𐬌·𐬎𐬰𐬭𐬀𐬊𐬗𐬀𐬌𐬌𐬈𐬥𐬌>
  text <𐬥𐬋𐬌𐬝·𐬀𐬞𐬀𐬌𐬌𐬀·𐬀𐬟𐬭𐬀𐬞𐬀𐬙𐬁𐬌>
  text <𐬰𐬅𐬨·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬅𐬨>
  text <𐬨𐬀𐬵𐬭𐬐𐬁𐬌·𐬀𐬴𐬀𐬵𐬈·𐬔𐬀𐬉𐬚𐬀𐬥𐬅𐬨𐬼>
  text <𐬀𐬜𐬀·𐬀𐬲𐬌𐬱·𐬔𐬀𐬎𐬎𐬀·𐬞𐬀𐬌𐬙𐬌·𐬀𐬞𐬀𐬔𐬆𐬎𐬭𐬎𐬎𐬀𐬌𐬌𐬀𐬝>
  text <𐬟𐬭𐬀𐬑𐬴𐬥𐬌·𐬎𐬱𐬙𐬁𐬥𐬋𐬗𐬌𐬥𐬀𐬵𐬌𐬌𐬀>
  text <𐬫𐬀𐬚𐬀·𐬁𐬙𐬀𐬭𐬱·𐬠𐬌𐬡𐬌𐬎𐬎𐬃𐬢𐬵𐬀𐬾>
  text <𐬀𐬉𐬙𐬀𐬝·𐬓𐬀𐬭𐬆𐬥𐬋·𐬟𐬭𐬀𐬞𐬌𐬥𐬎𐬎𐬀𐬙𐬀>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨𐬼>
  text <𐬁𐬛𐬌𐬨·𐬵𐬀𐬚𐬭𐬀·𐬵𐬀𐬧𐬔𐬆𐬎𐬭𐬎𐬎𐬀𐬌𐬌𐬀𐬝>
  text <𐬀𐬞𐬅𐬨·𐬥𐬀𐬞𐬃·𐬀𐬎𐬭𐬎𐬎𐬀𐬝𐬀𐬯𐬞𐬋𐬼>
  text <𐬙𐬀𐬝𐬗𐬀·𐬌𐬰𐬌𐬌𐬈𐬌𐬙𐬌·𐬀𐬞𐬅𐬨·𐬥𐬀𐬞𐬃·𐬀𐬎𐬭𐬎𐬎𐬀𐬝𐬀𐬯𐬞𐬋𐬼>
  text <𐬀𐬉𐬙𐬀𐬝·𐬓𐬀𐬭𐬆𐬥𐬋·𐬵𐬀𐬧𐬔𐬭𐬆𐬟𐬴𐬁𐬥𐬈·𐬫𐬀𐬝·𐬀𐬓𐬀𐬭𐬆𐬙𐬆𐬨>
  text <𐬠𐬎𐬥𐬆𐬨·𐬰𐬭𐬀𐬌𐬌𐬀𐬢𐬵𐬋·𐬔𐬎𐬟𐬭𐬀𐬵𐬈>
  text <𐬠𐬎𐬥𐬈·𐬘𐬀𐬟𐬭𐬀𐬥𐬅𐬨·𐬬𐬀𐬌𐬭𐬌𐬌𐬀𐬥𐬅𐬨𐬾>
  text <𐬠𐬆𐬭𐬆𐬰𐬀𐬧𐬙𐬆𐬨·𐬀𐬵𐬎𐬭𐬆𐬨·𐬑𐬴𐬀𐬚𐬭𐬍𐬨·𐬑𐬴𐬀𐬉𐬙𐬆𐬨·𐬀𐬞𐬅𐬨·𐬥𐬀𐬞𐬁𐬙𐬆𐬨·𐬀𐬎𐬭𐬎𐬎𐬀𐬝𐬀𐬯𐬞𐬆𐬨>
  text <𐬫𐬀𐬰𐬀𐬨𐬀𐬌𐬛𐬈>
  text <𐬀𐬭𐬴𐬁𐬥𐬆𐬨·𐬰𐬀𐬎𐬎𐬀𐬥𐬋𐬯𐬎𐬨>
  text <𐬫𐬋·𐬥𐬆𐬭𐬇𐬎𐬱·𐬛𐬀𐬜𐬀·𐬫𐬋·𐬥𐬆𐬭𐬇𐬎𐬱·𐬙𐬀𐬙𐬀𐬴𐬀>
  text <𐬫𐬋·𐬎𐬞𐬁𐬞𐬋·𐬫𐬀𐬰𐬀𐬙𐬋>
  text <𐬯𐬭𐬎𐬝𐬔𐬀𐬊𐬴𐬋𐬙𐬆𐬨𐬋·𐬀𐬯𐬙𐬌·𐬫𐬈𐬰𐬌𐬨𐬥𐬋𐬾>
  text <𐬁𐬀𐬝·𐬬𐬋·𐬐𐬀𐬯𐬗𐬌𐬝·𐬨𐬀𐬳𐬌𐬌𐬁𐬥𐬅𐬨>
  text <𐬎𐬌𐬙𐬌·𐬨𐬭𐬀𐬊𐬝·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬁𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬓𐬀𐬭𐬆𐬥𐬋·𐬀𐬓𐬀𐬭𐬆𐬙𐬆𐬨·𐬌𐬯𐬀𐬉𐬙𐬀𐬼>
  text <𐬀𐬚𐬀𐬎𐬭𐬎𐬥𐬋·𐬵𐬋·𐬭𐬁𐬙𐬀𐬥𐬅𐬨>
  text <𐬭𐬀𐬊𐬑𐬴𐬥𐬌𐬑𐬴𐬥𐬏𐬙𐬆𐬨·𐬌𐬴𐬃𐬢𐬵𐬀𐬉𐬙𐬀>
  text <𐬀𐬚𐬀𐬎𐬭𐬎𐬥𐬋·𐬵𐬋·𐬭𐬁𐬙𐬀𐬥𐬅𐬨>
  text <𐬞𐬊𐬎𐬭𐬎𐬑𐬴𐬥𐬏𐬙𐬆𐬨·𐬌𐬴𐬃𐬢𐬵𐬀𐬉𐬙𐬀>
  text <𐬀𐬚𐬀𐬎𐬭𐬎𐬥𐬋·𐬵𐬋·𐬭𐬁𐬙𐬀𐬥𐬅𐬨𐬾>
  text <𐬙𐬆𐬨·𐬵𐬀𐬗𐬁𐬝·𐬀𐬴𐬌𐬱>
  text <𐬞𐬊𐬎𐬭𐬎𐬱𐬓𐬁𐬚𐬭𐬀·𐬯𐬞𐬁𐬭𐬀𐬛𐬁𐬱𐬙𐬀>
  text <𐬯𐬏𐬭𐬀·𐬔𐬇𐬎𐬱𐬗𐬀·𐬬𐬁𐬯𐬙𐬭𐬀𐬵𐬈𐬗𐬀>
  text <𐬙𐬆𐬨·𐬵𐬀𐬗𐬁𐬝·𐬬𐬆𐬭𐬆𐬚𐬭𐬆𐬨·𐬬𐬍𐬯𐬞𐬋𐬀𐬌𐬌𐬁𐬭𐬆𐬨>
  text <𐬀𐬨𐬀𐬉𐬥𐬌𐬖𐬥𐬆𐬨·𐬙𐬀𐬭𐬋𐬫𐬁𐬭𐬆𐬨𐬼>
  text <𐬁𐬀𐬝·𐬀𐬥𐬀·𐬬𐬆𐬭𐬆𐬚𐬭𐬀·𐬵𐬀𐬗𐬌𐬨𐬥𐬋>
  text <𐬬𐬀𐬥𐬁𐬝·𐬵𐬀𐬉𐬥𐬀𐬌𐬌𐬃·𐬑𐬭𐬎𐬎𐬌𐬴𐬌𐬌𐬈𐬌𐬙𐬌𐬱>
  text <𐬁𐬀𐬝·𐬀𐬥𐬀·𐬬𐬆𐬭𐬆𐬚𐬭𐬀·𐬵𐬀𐬗𐬌𐬨𐬥𐬋>
  text <𐬬𐬀𐬥𐬁𐬝·𐬬𐬍𐬯𐬞𐬈·𐬝𐬠𐬌𐬴𐬌𐬌𐬀𐬧𐬙𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬀𐬓𐬀𐬭𐬆𐬙𐬆𐬨·𐬓𐬀𐬭𐬆𐬥𐬋>
  text <𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬀𐬓𐬀𐬭𐬆𐬙𐬆𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬀𐬓𐬀𐬭𐬆𐬙𐬆𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬌𐬯𐬀𐬝·𐬨𐬀𐬌𐬭𐬌𐬌𐬋·𐬙𐬏𐬌𐬭𐬌𐬌𐬋·𐬟𐬭𐬀𐬢𐬭𐬀𐬯𐬈>
  text <𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈𐬼>
  text <𐬨𐬀𐬖𐬥𐬋·𐬀𐬞𐬀𐬯𐬞𐬀𐬌𐬌𐬀𐬝·𐬬𐬀𐬯𐬙𐬭𐬃>
  text <𐬙𐬀𐬝·𐬓𐬀𐬭𐬆𐬥𐬋·𐬌𐬯𐬋·𐬫𐬀𐬝·𐬀𐬯𐬙𐬌>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀>
  text <𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬼>
  text <𐬁𐬙𐬀𐬝·𐬓𐬀𐬭𐬆𐬥𐬋·𐬟𐬭𐬀𐬰𐬔𐬀𐬜𐬀𐬙𐬀>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬙𐬀𐬗𐬀𐬝>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬵𐬌𐬜𐬀𐬝𐬼>
  text <𐬀𐬜𐬀·𐬵𐬁𐬎·𐬀𐬞𐬀𐬖𐬲𐬁𐬭𐬋·𐬠𐬎𐬎𐬀𐬝>
  text <𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈>
  text <𐬬𐬀𐬌𐬭𐬌𐬱·𐬫𐬋·𐬵𐬀𐬊𐬯𐬭𐬀𐬎𐬎𐬃·𐬥𐬅𐬨𐬀𐬾>
  text <𐬁𐬀𐬝·𐬎𐬯𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬙𐬏𐬭𐬋·𐬀𐬱𐬬𐬀𐬭𐬆𐬗𐬃·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬀𐬖𐬅𐬨·𐬛𐬀𐬊𐬌𐬚𐬭𐬍𐬨·𐬛𐬀𐬊𐬨𐬥𐬋𐬼>
  text <𐬌𐬚𐬈·𐬌𐬚𐬀·𐬫𐬀𐬚𐬥𐬀·𐬀𐬵𐬨𐬁𐬌·𐬥𐬋𐬌𐬝·𐬙𐬀𐬝·𐬓𐬀𐬭𐬆𐬥𐬋·𐬞𐬀𐬌𐬭𐬌𐬀𐬠𐬀𐬊𐬨·𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨>
  text <𐬛𐬀𐬟𐬌𐬌𐬎𐬥𐬅𐬨·𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀·𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬬𐬀𐬉𐬨·𐬵𐬅𐬨𐬭𐬀𐬉𐬚𐬡𐬀𐬌𐬌𐬈𐬥𐬌>
  text <𐬬𐬍𐬯𐬞𐬀·𐬙𐬀𐬭𐬴𐬎𐬗𐬀·𐬑𐬴𐬎𐬜𐬭𐬀𐬗𐬀>
  text <𐬨𐬀𐬯𐬀𐬥𐬀𐬗𐬀·𐬬𐬀𐬢𐬵𐬀𐬥𐬀𐬗𐬀·𐬯𐬭𐬀𐬌𐬌𐬀𐬥𐬀𐬗𐬀𐬼>
  text <𐬚𐬡𐬅𐬨·𐬰𐬘𐬀𐬌𐬙𐬌·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬞𐬀𐬌𐬙𐬌𐬴𐬃·𐬛𐬁𐬨𐬅𐬥·𐬛𐬀𐬚𐬁𐬥𐬋𐬼>
  text <𐬁𐬀𐬝·𐬀𐬎𐬎𐬀𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬙𐬏𐬭𐬋·𐬀𐬱𐬬𐬀𐬭𐬆𐬗𐬃·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨𐬾>
  text <𐬁𐬝𐬠𐬌𐬙𐬍𐬨·𐬨𐬀𐬖𐬥𐬋·𐬀𐬞𐬀𐬯𐬞𐬀𐬌𐬌𐬀𐬝·𐬬𐬀𐬯𐬙𐬭𐬃>
  text <𐬙𐬀𐬝·𐬓𐬀𐬭𐬆𐬥𐬋·𐬌𐬯𐬋·𐬫𐬀𐬝·𐬀𐬯𐬙𐬌>
  text <𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀>
  text <𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬼>
  text <𐬁𐬙𐬀𐬝·𐬓𐬀𐬭𐬆𐬥𐬋·𐬟𐬭𐬀𐬰𐬔𐬀𐬜𐬀𐬙𐬀>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬙𐬀𐬗𐬀𐬝>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬵𐬌𐬜𐬀𐬝𐬼>
  text <𐬀𐬜𐬀·𐬵𐬁𐬎·𐬀𐬞𐬀𐬖𐬲𐬁𐬭𐬋·𐬠𐬎𐬎𐬀𐬝>
  text <𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈>
  text <𐬬𐬀𐬌𐬭𐬌𐬱·𐬫𐬋·𐬬𐬀𐬢𐬵𐬀𐬰𐬛𐬃·𐬥𐬅𐬨𐬀𐬾>
  text <𐬁𐬀𐬝·𐬎𐬯𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬙𐬏𐬭𐬋·𐬀𐬱𐬬𐬀𐬭𐬆𐬗𐬃·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬀𐬖𐬅𐬨·𐬛𐬀𐬊𐬌𐬚𐬭𐬍𐬨·𐬛𐬀𐬊𐬨𐬥𐬋𐬼>
  text <𐬌𐬚𐬈·𐬌𐬚𐬀·𐬫𐬀𐬚𐬥𐬀·𐬀𐬵𐬨𐬁𐬌·𐬀𐬎𐬎𐬀𐬈𐬚𐬀·𐬌𐬚𐬀·𐬫𐬀𐬚𐬥𐬀·𐬐𐬀𐬵𐬨𐬁𐬌𐬼>
  text <𐬥𐬋𐬌𐬝·𐬙𐬀𐬝·𐬓𐬀𐬭𐬆𐬥𐬋·𐬞𐬀𐬌𐬭𐬌𐬀𐬠𐬀𐬊𐬨·𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨·𐬰𐬁𐬙𐬀𐬥𐬅𐬨>
  text <𐬀𐬰𐬁𐬙𐬀𐬥𐬅𐬨𐬗𐬀·𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬬𐬀𐬉𐬨·𐬵𐬅𐬨𐬭𐬀𐬉𐬚𐬡𐬀𐬌𐬌𐬈𐬥𐬌>
  text <𐬬𐬍𐬯𐬞𐬀·𐬙𐬀𐬭𐬴𐬎𐬗𐬀·𐬑𐬴𐬎𐬜𐬭𐬀𐬗𐬀>
  text <𐬨𐬀𐬯𐬀𐬥𐬀𐬗𐬀·𐬬𐬀𐬢𐬵𐬀𐬥𐬀𐬗𐬀·𐬯𐬭𐬀𐬌𐬌𐬀𐬥𐬀𐬗𐬀𐬼>
  text <𐬚𐬡𐬅𐬨·𐬰𐬘𐬀𐬌𐬙𐬌·𐬀𐬵𐬎𐬭𐬋·𐬨𐬀𐬰𐬛𐬃>
  text <𐬞𐬀𐬌𐬙𐬌𐬴𐬃·𐬛𐬁𐬨𐬅𐬥·𐬛𐬀𐬚𐬁𐬥𐬋𐬼>
  text <𐬁𐬀𐬝·𐬀𐬎𐬎𐬀𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬙𐬏𐬭𐬋·𐬀𐬱𐬬𐬀𐬭𐬆𐬗𐬃·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬎𐬎𐬌·𐬰𐬭𐬀𐬌𐬌𐬋·𐬬𐬊𐬎𐬭𐬎𐬐𐬀𐬴𐬆𐬨𐬾>
  text <𐬁𐬚𐬭𐬌𐬙𐬍𐬨·𐬀𐬞𐬀𐬯𐬞𐬀𐬌𐬌𐬀𐬝·𐬬𐬀𐬯𐬙𐬭𐬃·𐬙𐬀𐬝·𐬓𐬀𐬭𐬆𐬥𐬋·𐬌𐬯𐬋·𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨>
  text <𐬛𐬀𐬟𐬌𐬌𐬎𐬥𐬅𐬨·𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀>
  text <𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬼>
  text <𐬁𐬙𐬀𐬝·𐬓𐬀𐬭𐬆𐬥𐬋·𐬟𐬭𐬀𐬰𐬔𐬀𐬜𐬀𐬙𐬀>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬙𐬀𐬗𐬀𐬝>
  text <𐬙𐬀𐬝·𐬓𐬀𐬭𐬆𐬥𐬋·𐬀𐬞𐬀𐬵𐬌𐬜𐬀𐬝𐬼>
  text <𐬀𐬜𐬀·𐬵𐬁𐬎·𐬀𐬞𐬀𐬖𐬲𐬁𐬭𐬋·𐬠𐬎𐬎𐬀𐬝>
  text <𐬰𐬭𐬀𐬌𐬌𐬀𐬢𐬵𐬋·𐬬𐬊𐬎𐬭𐬎𐬐𐬀𐬴𐬀𐬵𐬈>
  text <𐬁𐬟𐬱·𐬫𐬁·𐬀𐬡𐬲𐬛𐬁𐬥𐬎𐬎𐬀·𐬥𐬅𐬨𐬀𐬾>
  text <𐬁𐬀𐬝·𐬎𐬯𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬙𐬏𐬭𐬋·𐬀𐬱𐬬𐬀𐬭𐬆𐬗𐬃·𐬯𐬞𐬌𐬙𐬀𐬨𐬀·𐬰𐬀𐬭𐬀𐬚𐬎𐬱𐬙𐬭𐬀>
  text <𐬰𐬭𐬀𐬌𐬌𐬀𐬢𐬵𐬀𐬝·𐬵𐬀𐬗𐬀·𐬬𐬊𐬎𐬭𐬎𐬐𐬀𐬴𐬁𐬝>
  text <𐬀𐬖𐬅𐬨·𐬛𐬀𐬊𐬌𐬚𐬭𐬍𐬨·𐬛𐬀𐬊𐬨𐬥𐬋𐬼>
  text <𐬌𐬚𐬈·𐬌𐬚𐬀·𐬫𐬀𐬚𐬥𐬀·𐬀𐬵𐬨𐬁𐬌·𐬀𐬎𐬎𐬀𐬚𐬈·𐬌𐬚𐬀·𐬫𐬀𐬚𐬥𐬀·𐬀𐬵𐬨𐬁𐬌·𐬁𐬎𐬎𐬋𐬌𐬌𐬀·𐬌𐬚𐬀·𐬫𐬀𐬚𐬥𐬀·𐬀𐬵𐬨𐬁𐬌𐬼>
  text <𐬥𐬋𐬌𐬝·𐬙𐬀𐬝·𐬓𐬀𐬭𐬆𐬥𐬋·𐬞𐬀𐬌𐬭𐬌𐬀𐬠𐬀𐬊𐬨>
  text <𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀>
  text <𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬥𐬋𐬌𐬝·𐬙𐬀𐬝·𐬓𐬀𐬭𐬆𐬥𐬋·𐬞𐬀𐬌𐬭𐬌𐬀𐬠𐬀𐬎𐬎𐬀𐬝·𐬫𐬀𐬝·𐬀𐬯𐬙𐬌·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬰𐬁𐬙𐬀𐬥𐬅𐬨·𐬀𐬰𐬁𐬙𐬀𐬥𐬅𐬨𐬗𐬀·𐬫𐬀𐬝𐬗𐬀·𐬀𐬴𐬀𐬊𐬥𐬋·𐬰𐬀𐬭𐬀𐬚𐬎𐬱𐬙𐬭𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬀𐬓𐬀𐬭𐬆𐬙𐬆𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬌𐬙𐬌>
  text <𐬫𐬋·𐬀𐬎𐬎𐬀𐬜𐬁𐬝·𐬟𐬭𐬀𐬑𐬴𐬀𐬌𐬌𐬈𐬌𐬙𐬈>
  text <𐬫𐬀𐬚𐬀·𐬰𐬭𐬀𐬌𐬌𐬋·𐬫𐬀𐬝·𐬐𐬅𐬯𐬀𐬉𐬨·𐬵𐬀𐬉𐬙𐬎𐬨𐬀𐬙𐬆𐬨>
  text <𐬫𐬀𐬚𐬀·𐬔𐬀𐬌𐬭𐬌𐬱·𐬫𐬋·𐬎𐬴𐬌𐬜𐬃>
  text <𐬫𐬌𐬨·𐬀𐬌𐬡𐬌𐬙𐬋·𐬞𐬀𐬊𐬌𐬭𐬌𐬱·𐬁𐬞𐬋>
  text <𐬵𐬅𐬨·𐬔𐬀𐬌𐬭𐬌𐬴𐬁𐬗𐬋·𐬘𐬀𐬯𐬆𐬧𐬙𐬋𐬾>
  text <𐬀𐬎𐬎𐬌·𐬙𐬆𐬨·𐬀𐬎𐬎𐬌𐬵𐬀𐬧𐬙𐬀𐬗𐬀𐬌𐬙𐬌·𐬀𐬎𐬎𐬌·𐬙𐬆𐬨·𐬀𐬎𐬎𐬌·𐬵𐬅𐬨𐬬𐬀𐬰𐬀𐬌𐬙𐬈>
  text <𐬓𐬁𐬯𐬙𐬭𐬀𐬗𐬀·𐬵𐬎𐬎𐬀𐬯𐬞𐬀𐬗𐬀>
  text <𐬟𐬭𐬀𐬛𐬀𐬚𐬀·𐬓𐬀𐬭𐬆𐬥𐬀𐬢𐬎𐬵𐬀𐬌𐬙𐬌𐬗𐬀>
  text <𐬫𐬁·𐬯𐬭𐬍𐬭𐬀·𐬎𐬱𐬙𐬀𐬎𐬎𐬀𐬌𐬙𐬌𐬗𐬀>
  text <𐬫𐬁·𐬯𐬏𐬭𐬀·𐬎𐬭𐬎𐬎𐬀𐬜𐬗𐬀·𐬞𐬊𐬎𐬭𐬎𐬬𐬁𐬯𐬙𐬭𐬀>
  text <𐬆𐬭𐬆𐬰𐬌𐬗𐬀·𐬰𐬀𐬭𐬆𐬥𐬎𐬨𐬀𐬙𐬌𐬗𐬀𐬼>
  text <𐬀𐬎𐬎𐬌·𐬙𐬆𐬨·𐬀𐬎𐬎𐬌·𐬵𐬀𐬧𐬙𐬀𐬗𐬀𐬌𐬙𐬌·𐬀𐬎𐬎𐬌·𐬙𐬆𐬨·𐬀𐬎𐬎𐬌·𐬵𐬅𐬨𐬬𐬀𐬰𐬀𐬌𐬙𐬈>
  text <𐬵𐬀𐬉·𐬭𐬀𐬉𐬎𐬎𐬃·𐬓𐬀𐬭𐬆𐬥𐬀𐬢𐬎𐬵𐬃>
  text <𐬯𐬞𐬀𐬉𐬙𐬌𐬥𐬌𐬱·𐬬𐬀𐬭𐬆𐬨𐬌𐬱·𐬯𐬌𐬯𐬞𐬌𐬨𐬥𐬋>
  text <𐬾𐬆𐬨𐬥𐬋·𐬞𐬀𐬊𐬌𐬭𐬌𐬱·𐬬𐬋𐬌𐬖𐬥𐬃𐬾>
  text <𐬵𐬀𐬗𐬀𐬌𐬙𐬌·𐬛𐬌𐬨·𐬀𐬯𐬞𐬀𐬵𐬈·𐬀𐬊𐬘𐬋>
  text <𐬵𐬀𐬗𐬀𐬌𐬙𐬌·𐬎𐬱𐬙𐬭𐬀𐬵𐬈·𐬀𐬊𐬘𐬋>
  text <𐬵𐬀𐬗𐬀𐬌𐬙𐬌·𐬬𐬍𐬭𐬀𐬵𐬈·𐬀𐬊𐬘𐬋>
  text <𐬵𐬀𐬗𐬀𐬌𐬙𐬌·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬀𐬯𐬙𐬌𐬗𐬀·𐬀𐬵𐬨𐬌·𐬀𐬴𐬁𐬎𐬨·𐬰𐬀𐬭𐬀𐬚𐬎𐬱𐬙𐬭𐬀>
  text <𐬀𐬎𐬎𐬀𐬎𐬎𐬀𐬝·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬫𐬀𐬚𐬀·𐬫𐬀𐬝·𐬌𐬜𐬀·𐬀𐬥𐬀𐬌𐬭𐬌𐬌𐬃·𐬛𐬀𐬦𐬵𐬎𐬱>
  text <𐬵𐬀𐬐𐬀𐬝·𐬎𐬯𐬗𐬀·𐬎𐬯𐬟𐬭𐬁𐬎𐬎𐬀𐬌𐬌𐬋𐬌𐬝𐬾>
  text <𐬀𐬚𐬭𐬀·𐬞𐬀𐬯𐬗𐬀𐬉𐬙𐬀·𐬬𐬀𐬊𐬰𐬌𐬭𐬆𐬨>
  text <𐬠𐬀𐬊𐬜𐬆𐬧𐬙𐬋·𐬴𐬎𐬜𐬆𐬨·𐬙𐬀𐬭𐬴𐬥𐬆𐬨𐬗𐬀>
  text <𐬠𐬀𐬊𐬜𐬆𐬧𐬙𐬋·𐬀𐬊𐬙𐬆𐬨·𐬎𐬭𐬎𐬎𐬁𐬑𐬭𐬆𐬨𐬗𐬀𐬼>
  text <𐬙𐬀𐬝·𐬀𐬯𐬙𐬌·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋>
  text <𐬚𐬭𐬁𐬚𐬭𐬆𐬨·𐬀𐬌𐬭𐬌𐬌𐬀𐬥𐬅𐬨·𐬛𐬀𐬟𐬌𐬌𐬎𐬥𐬅𐬨>
  text <𐬔𐬇𐬎𐬱𐬗𐬀·𐬞𐬀𐬧𐬗𐬋𐬵𐬌𐬌𐬀𐬌𐬌𐬁𐬌>
  text <𐬀𐬎𐬎𐬀𐬢𐬵𐬈·𐬥𐬀𐬭𐬅𐬨·𐬀𐬴𐬀𐬊𐬥𐬅𐬨>
  text <𐬛𐬀𐬉𐬥𐬀𐬌𐬌𐬃𐬯𐬗𐬀·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝·𐬐𐬀𐬎𐬎𐬀𐬉𐬨·𐬐𐬀𐬎𐬎𐬁𐬙𐬆𐬨·𐬫𐬌𐬨𐬗𐬀·𐬐𐬀𐬎𐬎𐬀𐬉𐬨·𐬀𐬌𐬞𐬌𐬬𐬊𐬵𐬎𐬨·𐬫𐬌𐬨𐬗𐬀>
  text <𐬐𐬀𐬎𐬎𐬀𐬉𐬨·𐬎𐬯𐬀𐬜𐬀𐬥𐬆𐬨·𐬫𐬌𐬨𐬗𐬀·𐬐𐬀𐬎𐬎𐬀𐬉𐬨·𐬀𐬭𐬴𐬥𐬆𐬨·𐬫𐬌𐬨𐬗𐬀·𐬐𐬀𐬎𐬎𐬀𐬉𐬨·𐬞𐬌𐬯𐬌𐬥𐬆𐬨·𐬫𐬌𐬨𐬗𐬀>
  text <𐬐𐬀𐬎𐬎𐬀𐬉𐬨·𐬠𐬌𐬌𐬀𐬭𐬴𐬁𐬥𐬆𐬨·𐬫𐬌𐬨𐬗𐬀·𐬐𐬀𐬎𐬎𐬀𐬉𐬨·𐬯𐬌𐬌𐬁𐬎𐬎𐬀𐬭𐬴𐬁𐬥𐬆𐬨>
  text <𐬫𐬀𐬝·𐬠𐬁𐬎𐬥·𐬬𐬍𐬯𐬞𐬈·𐬀𐬎𐬭𐬎𐬎𐬀·𐬬𐬍𐬯𐬞𐬈·𐬙𐬀𐬑𐬨𐬀·𐬬𐬍𐬯𐬞𐬈·𐬚𐬀𐬨𐬥𐬀𐬢𐬵𐬎𐬧𐬙𐬀·𐬬𐬍𐬯𐬞𐬈>
  text <𐬬𐬀𐬭𐬆𐬗𐬀𐬢𐬵𐬎𐬧𐬙𐬀·𐬬𐬍𐬯𐬞𐬈·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬀·𐬬𐬍𐬯𐬞𐬈·𐬛𐬀𐬭𐬴𐬌𐬐𐬀𐬌𐬭𐬌·𐬐𐬀𐬎𐬎𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝·𐬐𐬀𐬎𐬎𐬀𐬉𐬨·𐬵𐬀𐬊𐬯𐬭𐬀𐬎𐬎𐬀𐬢𐬵𐬆𐬨>
  text <𐬀𐬨𐬀𐬵𐬈𐬗𐬀·𐬞𐬀𐬌𐬙𐬌·𐬵𐬎𐬙𐬁𐬱𐬙𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬀𐬵𐬈𐬗𐬀·𐬞𐬀𐬌𐬙𐬌·𐬀𐬵𐬎𐬭𐬀𐬜𐬁𐬙𐬀𐬵𐬈>
  text <𐬬𐬀𐬥𐬀𐬌𐬧𐬙𐬌𐬌𐬃𐬯𐬗𐬀·𐬞𐬀𐬌𐬙𐬌·𐬎𐬞𐬀𐬭𐬀𐬙𐬁𐬙𐬋·𐬯𐬀𐬢𐬎𐬵𐬀𐬯𐬗𐬀·𐬞𐬀𐬌𐬙𐬌·𐬵𐬎𐬯𐬀𐬯𐬙𐬀𐬌𐬌𐬃>
  text <𐬯𐬀𐬢𐬎𐬵𐬀𐬯𐬗𐬀·𐬞𐬀𐬌𐬙𐬌·𐬀𐬨𐬎𐬌𐬌𐬀𐬨𐬥𐬀𐬌𐬌𐬃·𐬯𐬀𐬢𐬎𐬵𐬀𐬯𐬗𐬀·𐬞𐬀𐬌𐬙𐬌·𐬀𐬎𐬎𐬀𐬥𐬆𐬨𐬥𐬀𐬌𐬌𐬃>
  text <𐬵𐬀𐬚𐬭𐬀𐬎𐬎𐬀𐬙𐬀𐬵𐬈𐬗𐬀·𐬞𐬀𐬌𐬙𐬌·𐬵𐬀𐬨𐬆𐬭𐬆𐬚𐬀𐬥𐬅𐬨>
  text <𐬛𐬭𐬎𐬎𐬀𐬵𐬈𐬗𐬀·𐬞𐬀𐬌𐬙𐬌·𐬀𐬊𐬘𐬀𐬢𐬵𐬋·𐬓𐬀𐬭𐬆𐬥𐬀𐬢𐬵𐬀𐬯𐬗𐬀·𐬞𐬀𐬌𐬙𐬌·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬙𐬀𐬥𐬎𐬌𐬌𐬃𐬯𐬗𐬀·𐬞𐬀𐬌𐬙𐬌·𐬛𐬭𐬎𐬎𐬀𐬙𐬁𐬙𐬋·𐬁𐬯𐬥𐬀𐬌𐬌𐬃𐬯𐬗𐬀·𐬞𐬀𐬌𐬙𐬌·𐬬𐬀𐬢𐬵𐬎𐬌𐬌𐬃·𐬟𐬭𐬀𐬰𐬀𐬧𐬙𐬋𐬌𐬱>
  text <𐬛𐬀𐬢𐬭𐬀𐬌𐬌𐬃·𐬬𐬌𐬌𐬁𐬑𐬀𐬥𐬀𐬌𐬌𐬃·𐬑𐬴𐬋𐬌𐬚𐬥𐬌𐬌𐬋·𐬯𐬞𐬌𐬙𐬌𐬛𐬋𐬌𐬚𐬭𐬀𐬌𐬌𐬃·𐬅𐬰𐬋𐬠𐬏𐬘𐬋·𐬵𐬎𐬎𐬍𐬭𐬀𐬌𐬌𐬃>
  text <𐬵𐬎𐬰𐬀𐬧𐬙𐬇𐬎𐬱·𐬞𐬀𐬌𐬙𐬌·𐬀𐬞𐬀𐬭𐬀𐬌𐬌𐬃·𐬬𐬌𐬌𐬀𐬭𐬆𐬚𐬌𐬌𐬀𐬌𐬌𐬃·𐬬𐬀𐬵𐬌𐬱𐬙𐬀𐬵𐬈·𐬀𐬢𐬵𐬇𐬎𐬱>
  text <𐬑𐬴𐬀𐬚𐬭𐬀𐬵𐬈𐬗𐬀·𐬞𐬀𐬌𐬙𐬌·𐬠𐬁𐬥𐬎𐬨𐬀𐬙𐬋·𐬛𐬀𐬭𐬆𐬖𐬀𐬌𐬌𐬃𐬯𐬗𐬀·𐬞𐬀𐬌𐬙𐬌·𐬛𐬀𐬭𐬆𐬖𐬋𐬘𐬍𐬙𐬋𐬌𐬱>
  text <𐬬𐬍𐬯𐬞𐬀𐬥𐬅𐬨𐬗𐬀·𐬞𐬀𐬌𐬙𐬌·𐬀𐬌𐬌𐬀𐬞𐬙𐬀𐬥𐬅𐬨·𐬬𐬍𐬯𐬞𐬀𐬥𐬅𐬨𐬗𐬀·𐬞𐬀𐬌𐬙𐬌·𐬠𐬀𐬉𐬴𐬀𐬰𐬀𐬥𐬅𐬨𐬾>
  text <𐬫𐬀𐬝·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀·𐬙𐬅𐬨·𐬐𐬆𐬭𐬆𐬯𐬆𐬨·𐬎𐬞𐬀·𐬙𐬅𐬨·𐬗𐬀𐬭𐬆𐬙𐬅𐬨·𐬫𐬅𐬨>
  text <𐬛𐬀𐬭𐬆𐬖𐬅𐬨·𐬥𐬀𐬎𐬎𐬀𐬟𐬭𐬁𐬚𐬡𐬆𐬭𐬆𐬯𐬅𐬨·𐬭𐬀𐬰𐬎𐬭𐬆𐬨·𐬫𐬀𐬝·𐬛𐬌𐬨·𐬨𐬀𐬌𐬭𐬌𐬌𐬋·𐬥𐬎𐬭𐬆𐬨·𐬀𐬯𐬞𐬀𐬉𐬴𐬎>
  text <𐬞𐬀𐬌𐬙𐬌·𐬞𐬀𐬭𐬆𐬙𐬀𐬙𐬀𐬼>
  text <𐬬𐬍𐬯𐬞𐬈·𐬠𐬀𐬎𐬎𐬀𐬝·𐬀𐬌𐬡𐬌𐬬𐬀𐬥𐬌𐬌𐬃>
  text <𐬀𐬵𐬎𐬭𐬋·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀>
  text <𐬨𐬀𐬌𐬭𐬍𐬨·𐬙𐬏𐬌𐬭𐬍𐬨·𐬟𐬭𐬀𐬢𐬭𐬀𐬯𐬌𐬌𐬁𐬥𐬆𐬨>
  text <𐬠𐬀𐬧𐬛𐬀𐬌𐬌𐬀𐬝·𐬐𐬆𐬭𐬆𐬯𐬀𐬎𐬎𐬀𐬰𐬛𐬆𐬨>
  text <𐬞𐬎𐬚𐬭𐬋·𐬐𐬀𐬉𐬥𐬀·𐬯𐬌𐬌𐬁𐬎𐬎𐬀𐬭𐬴𐬁𐬥𐬁𐬌>
  text <𐬰𐬎𐬭𐬋𐬘𐬀𐬙𐬀𐬵𐬈·𐬥𐬀𐬭𐬀𐬵𐬈>
  text <𐬀𐬖𐬭𐬀𐬉𐬭𐬀𐬚𐬀𐬵𐬈𐬗𐬀·𐬥𐬀𐬭𐬀𐬎𐬎𐬀𐬵𐬈𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬰𐬀𐬭𐬀𐬚𐬎𐬱𐬙𐬭𐬆𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬎𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬫𐬀𐬝·𐬀𐬯·𐬬𐬍𐬯𐬞𐬀𐬵𐬈·𐬀𐬢𐬵𐬇𐬎𐬱·𐬀𐬯𐬙𐬎𐬎𐬀𐬙𐬋·𐬀𐬴𐬆𐬨·𐬀𐬴𐬀𐬎𐬎𐬀𐬯𐬙𐬆𐬨𐬋·𐬑𐬴𐬀𐬚𐬭𐬆𐬨>
  text <𐬵𐬎𐬑𐬴𐬀𐬚𐬭𐬋𐬙𐬆𐬨𐬋·𐬭𐬀𐬉𐬨·𐬭𐬀𐬉𐬎𐬎𐬀𐬯𐬙𐬆𐬨𐬋·𐬓𐬀𐬭𐬆𐬥𐬋·𐬓𐬀𐬭𐬆𐬥𐬀𐬢𐬎𐬵𐬀𐬯𐬙𐬆𐬨𐬋·𐬬𐬆𐬭𐬆𐬚𐬭𐬀>
  text <𐬬𐬆𐬭𐬆𐬚𐬭𐬀𐬎𐬎𐬀𐬯𐬙𐬆𐬨𐬋𐬾>
  text <𐬬𐬀𐬉𐬥𐬆𐬨𐬥𐬆𐬨·𐬀𐬵𐬨𐬀𐬝·𐬞𐬀𐬭𐬀·𐬛𐬀𐬉𐬎𐬎𐬀·𐬞𐬀𐬙𐬀𐬌𐬌𐬆𐬥·𐬬𐬀𐬉𐬥𐬆𐬨𐬥𐬆𐬨·𐬨𐬀𐬌𐬌𐬃·𐬟𐬭𐬁𐬎𐬎𐬋𐬌𐬝>
  text <𐬬𐬀𐬉𐬥𐬆𐬨𐬥𐬆𐬨·𐬀𐬞𐬀𐬭𐬀·𐬐𐬀𐬭𐬴𐬀𐬌𐬌𐬆𐬥>
  text <𐬘𐬀𐬌𐬥𐬌𐬱·𐬵𐬀𐬗𐬀·𐬨𐬀𐬳𐬌𐬌𐬁𐬐𐬀𐬉𐬌𐬠𐬌𐬌𐬋𐬼>
  text <𐬁𐬀𐬝·𐬙𐬃·𐬯𐬥𐬀𐬊𐬜𐬆𐬧𐬙𐬌𐬱·𐬔𐬆𐬭𐬆𐬰𐬁𐬥𐬃>
  text <𐬵𐬀𐬰𐬋·𐬥𐬌𐬎𐬎𐬀𐬭𐬆𐬰𐬀𐬌𐬌𐬆𐬥·𐬛𐬀𐬉𐬎𐬎𐬀𐬾>
  text <𐬁𐬀𐬝·𐬙𐬉·𐬀𐬉𐬎𐬎𐬋·𐬀𐬵𐬎𐬥𐬋·𐬬𐬀𐬌𐬭𐬌𐬌𐬋·𐬫𐬌𐬨·𐬀𐬴𐬀𐬎𐬎𐬀𐬥𐬆𐬨·𐬰𐬀𐬭𐬀𐬚𐬎𐬱𐬙𐬭𐬆𐬨>
  text <𐬟𐬭𐬀𐬯𐬭𐬁𐬎𐬎𐬀𐬌𐬌𐬀𐬝·𐬬𐬍𐬠𐬆𐬭𐬆𐬚𐬡𐬆𐬧𐬙𐬆𐬨·𐬁𐬑𐬙𐬏𐬌𐬭𐬍𐬨·𐬀𐬞𐬀𐬭𐬆𐬨·𐬑𐬭𐬀𐬊𐬲𐬛𐬌𐬌𐬈𐬵𐬌𐬌𐬀·𐬟𐬭𐬀𐬯𐬭𐬏𐬌𐬙𐬌>
  text <𐬰𐬆𐬨𐬀𐬭𐬆𐬔𐬏𐬰𐬀·𐬀𐬎𐬎𐬀𐬰𐬀𐬝·𐬬𐬍𐬯𐬞𐬈·𐬛𐬀𐬉𐬎𐬎𐬀·𐬀𐬌𐬌𐬈𐬯𐬥𐬌𐬌𐬀·𐬀𐬎𐬎𐬀𐬵𐬨𐬌𐬌𐬀𐬾>
  text <𐬫𐬈𐬦𐬵𐬈·𐬙𐬀𐬝·𐬓𐬀𐬭𐬆𐬥𐬋·𐬌𐬯𐬀𐬝·𐬨𐬀𐬌𐬭𐬌𐬌𐬋·𐬙𐬏𐬌𐬭𐬌𐬌𐬋·𐬟𐬭𐬀𐬢𐬭𐬀𐬯𐬈·𐬬𐬍𐬯𐬞𐬁𐬌𐬱·𐬀𐬎𐬎𐬌>
  text <𐬐𐬀𐬭𐬴𐬎𐬎𐬅𐬥·𐬫𐬁𐬌𐬱·𐬵𐬀𐬞𐬙𐬀𐬼>
  text <𐬞𐬀𐬌𐬭𐬌·𐬫𐬁𐬌𐬱·𐬵𐬀𐬞𐬙𐬀·𐬐𐬀𐬭𐬴𐬎𐬎𐬅𐬥>
  text <𐬨𐬀𐬌𐬭𐬌𐬌𐬋·𐬀𐬞𐬀𐬙𐬀𐬝·𐬟𐬭𐬀𐬢𐬭𐬀𐬯𐬈>
  text <𐬌𐬯𐬋·𐬓𐬀𐬭𐬆𐬥𐬋·𐬰𐬀𐬭𐬀𐬚𐬎𐬱𐬙𐬭𐬁𐬌𐬼>
  text <𐬁𐬙𐬀𐬝·𐬓𐬀𐬭𐬆𐬥𐬋·𐬟𐬭𐬀𐬰𐬔𐬀𐬜𐬀𐬙𐬀>
  text <𐬀𐬎𐬎𐬌·𐬬𐬀𐬌𐬌𐬅𐬥·𐬬𐬍𐬙𐬁𐬞𐬆𐬨𐬼>
  text <𐬌𐬥𐬘𐬀·𐬨𐬉·𐬎𐬭𐬎𐬎𐬌𐬯𐬌𐬌𐬀𐬙𐬆𐬨·𐬀𐬉𐬰𐬋·𐬘𐬀𐬯𐬀𐬙𐬆𐬨·𐬀𐬉𐬰𐬀𐬵𐬈·𐬫𐬀𐬚𐬀·𐬐𐬀𐬚𐬀𐬗𐬀·𐬙𐬉·𐬁𐬯·𐬰𐬀𐬊𐬴𐬋>
  text <𐬨𐬀𐬥𐬀·𐬫𐬀𐬝·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃·𐬛𐬀𐬉𐬥𐬀𐬌𐬌𐬃𐬯𐬗𐬀·𐬨𐬁𐬰𐬛𐬀𐬌𐬌𐬀𐬯𐬥𐬋𐬌𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝·𐬐𐬀𐬎𐬎𐬀𐬉𐬨·𐬬𐬍𐬱𐬙𐬁𐬯𐬞𐬆𐬨>
  text <𐬀𐬥𐬎𐬨𐬀𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬑𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬀𐬥𐬎𐬎𐬀𐬭𐬱𐬙𐬇𐬈·𐬛𐬀𐬉𐬥𐬀𐬌𐬌𐬁𐬌>
  text <𐬫𐬀𐬝·𐬌𐬨𐬅𐬨·𐬛𐬀𐬉𐬥𐬅𐬨·𐬁𐬯𐬙𐬀𐬊𐬙𐬀>
  text <𐬛𐬎𐬱𐬨𐬀𐬌𐬥𐬌𐬌𐬏𐬨·𐬯𐬌𐬲𐬛𐬌𐬌𐬋·𐬛𐬀𐬉𐬎𐬎𐬅𐬥·𐬀𐬞𐬀·𐬀𐬴𐬀𐬎𐬎𐬅𐬥𐬾>
  text <𐬫𐬋·𐬛𐬭𐬎𐬗𐬀·𐬞𐬀𐬎𐬭𐬎𐬎𐬅𐬥𐬗𐬀·𐬀𐬴𐬁𐬌·𐬭𐬀𐬎𐬎𐬋·𐬫𐬀𐬉𐬴𐬀·𐬫𐬋·𐬛𐬭𐬎𐬗𐬀·𐬞𐬀𐬎𐬭𐬎𐬎𐬅𐬥𐬗𐬀·𐬀𐬴𐬁𐬌>
  text <𐬭𐬀𐬎𐬎𐬋·𐬬𐬍𐬎𐬎𐬀𐬉𐬜𐬀·𐬫𐬋·𐬠𐬁𐬰𐬎𐬱𐬗𐬀·𐬎𐬞𐬀𐬯𐬙𐬀𐬗𐬀·𐬬𐬍𐬯𐬀𐬙𐬀·𐬀𐬌𐬦𐬵𐬃·𐬛𐬀𐬉𐬥𐬀𐬌𐬌𐬃>
  text <𐬫𐬀𐬝·𐬀𐬵𐬎𐬭𐬋𐬌𐬱·𐬰𐬀𐬭𐬀𐬚𐬎𐬱𐬙𐬭𐬋𐬌𐬱𐬼>
  text <𐬫𐬋·𐬵𐬍𐬨·𐬯𐬙𐬁𐬙𐬅𐬨·𐬵𐬌𐬙𐬅𐬨·𐬵𐬀𐬌𐬙𐬍𐬨·𐬎𐬰𐬎𐬎𐬀𐬲𐬀𐬝·𐬵𐬀𐬗𐬀·𐬵𐬌𐬥𐬏𐬌𐬡𐬌𐬌𐬋>
  text <𐬥𐬍𐬵𐬍𐬨·𐬛𐬀𐬯𐬙𐬀·𐬨𐬀𐬌𐬜𐬌𐬌𐬋𐬌𐬴𐬁𐬜𐬆𐬨>
  text <𐬠𐬆𐬭𐬆𐬰𐬌𐬭𐬁𐬰𐬆𐬨·𐬀𐬟𐬭𐬀𐬐𐬀𐬜𐬀𐬎𐬎𐬀𐬌𐬙𐬍𐬨·𐬀𐬴𐬀𐬊𐬥𐬍𐬨>
  text <𐬚𐬭𐬅𐬟𐬜𐬅𐬨·𐬔𐬇𐬎𐬱𐬗𐬀·𐬬𐬁𐬯𐬙𐬭𐬀𐬵𐬈𐬗𐬀>
  text <𐬟𐬭𐬌𐬚𐬅𐬨·𐬔𐬇𐬎𐬱𐬗𐬀·𐬬𐬁𐬯𐬙𐬭𐬀𐬵𐬈𐬗𐬀𐬾>
  text <𐬠𐬀𐬎𐬎𐬀𐬝·𐬀𐬌𐬡𐬌𐬬𐬀𐬥𐬌𐬌𐬃>
  text <𐬫𐬀𐬯𐬆·𐬙𐬀𐬑𐬨𐬋·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋>
  text <𐬙𐬅𐬚𐬭𐬌𐬌𐬁𐬎𐬎𐬀𐬧𐬙𐬆𐬨·𐬛𐬎𐬲𐬛𐬀𐬉𐬥𐬆𐬨>
  text <𐬞𐬆𐬴𐬀𐬥𐬆𐬨𐬗𐬀·𐬛𐬀𐬉𐬎𐬎𐬀𐬌𐬌𐬀𐬯𐬥𐬆𐬨>
  text <𐬛𐬭𐬎𐬎𐬀𐬧𐬙𐬆𐬨𐬗𐬀·𐬀𐬭𐬆𐬘𐬀𐬝𐬀𐬯𐬞𐬆𐬨>
  text <𐬎𐬙𐬀·𐬀𐬥𐬌𐬌𐬃𐬯𐬗𐬌𐬝·𐬀𐬖𐬀>
  text <𐬛𐬎𐬲𐬎𐬎𐬀𐬧𐬛𐬭𐬀𐬎𐬎𐬋·𐬟𐬌𐬌𐬀𐬊𐬥𐬃𐬢𐬵𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬎𐬞𐬀𐬢𐬵𐬀𐬗𐬀𐬝>
  text <𐬯𐬀𐬊𐬳𐬌𐬌𐬀𐬧𐬙𐬅𐬨·𐬬𐬆𐬭𐬆𐬚𐬭𐬁𐬘𐬀𐬥𐬆𐬨>
  text <𐬎𐬙𐬀·𐬀𐬥𐬌𐬌𐬃𐬯𐬗𐬌𐬝·𐬵𐬀𐬑𐬀𐬌𐬌𐬋𐬼>
  text <𐬫𐬀𐬝·𐬐𐬆𐬭𐬆𐬥𐬀𐬎𐬎𐬁𐬝·𐬟𐬭𐬀𐬴𐬆𐬨·𐬀𐬵𐬏𐬨>
  text <𐬀𐬰𐬀𐬭𐬴𐬆𐬧𐬙𐬆𐬨·𐬀𐬨𐬀𐬭𐬆𐬴𐬆𐬧𐬙𐬆𐬨>
  text <𐬀𐬟𐬭𐬌𐬚𐬌𐬌𐬀𐬧𐬙𐬆𐬨·𐬀𐬞𐬎𐬌𐬌𐬀𐬧𐬙𐬆𐬨>
  text <𐬫𐬀𐬎𐬎𐬀𐬉𐬘𐬌𐬨·𐬫𐬀𐬎𐬎𐬀𐬉𐬯𐬎𐬨·𐬬𐬀𐬯𐬋𐬑𐬴𐬀𐬚𐬭𐬆𐬨>
  text <𐬫𐬀𐬝·𐬌𐬭𐬌𐬯𐬙𐬀·𐬞𐬀𐬌𐬙𐬌·𐬎𐬯𐬆𐬵𐬌𐬱𐬙𐬁𐬝>
  text <𐬘𐬀𐬯𐬁𐬝·𐬘𐬎𐬎𐬀𐬌𐬌𐬋·𐬀𐬨𐬆𐬭𐬆𐬑𐬙𐬌𐬱>
  text <𐬛𐬀𐬚𐬀𐬌𐬙𐬈·𐬟𐬭𐬀𐬴𐬆𐬨·𐬬𐬀𐬯𐬥𐬀·𐬀𐬢𐬵𐬎𐬱𐬼>
  text <𐬠𐬎𐬥·𐬔𐬀𐬉𐬚𐬃·𐬀𐬨𐬀𐬭𐬴𐬀𐬧𐬙𐬍𐬱·𐬫𐬃·𐬀𐬴𐬀𐬵𐬈·𐬯𐬀𐬢𐬎𐬵𐬀𐬌𐬙𐬍𐬱𐬼>
  text <𐬥𐬌𐬱𐬙𐬀𐬝·𐬞𐬀𐬌𐬙𐬌·𐬛𐬭𐬎𐬑𐬱·𐬥𐬁𐬴𐬁𐬌𐬙𐬈·𐬫𐬀𐬜𐬁𐬝·𐬀𐬌𐬡𐬌𐬗𐬌𐬝·𐬘𐬀𐬖𐬨𐬀𐬝>
  text <𐬀𐬴𐬀𐬎𐬎𐬀𐬥𐬆𐬨·𐬨𐬀𐬵𐬭𐬐𐬀𐬚𐬁𐬌·𐬀𐬊𐬨·𐬗𐬌𐬚𐬭𐬆𐬨𐬗𐬀·𐬯𐬙𐬍𐬨𐬗𐬀·𐬁𐬚𐬀𐬝𐬗𐬀·𐬨𐬀𐬭𐬈·𐬥𐬁𐬴𐬁𐬙𐬀𐬉𐬗𐬀>
  text <𐬨𐬀𐬌𐬭𐬌𐬌𐬋·𐬀𐬚𐬀·𐬭𐬀𐬙𐬎𐬱𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈·𐬀𐬱𐬬𐬀𐬧𐬛𐬭𐬆𐬨>
  text <𐬎𐬞𐬀𐬭𐬋𐬐𐬀𐬌𐬭𐬍𐬨·𐬚𐬀𐬨𐬥𐬀𐬢𐬎𐬵𐬀𐬧𐬙𐬆𐬨·𐬬𐬀𐬭𐬆𐬗𐬀𐬢𐬎𐬵𐬀𐬧𐬙𐬆𐬨·𐬫𐬀𐬊𐬑𐬱𐬙𐬌𐬎𐬎𐬀𐬧𐬙𐬆𐬨·𐬙𐬀𐬭𐬀𐬜𐬁𐬙𐬆𐬨>
  text <𐬀𐬥𐬌𐬌𐬁𐬌𐬱·𐬛𐬁𐬨𐬅𐬥𐬼>
  text <𐬫𐬀𐬝·𐬀𐬯𐬙𐬎𐬎𐬀𐬝𐬆𐬭𐬆𐬙𐬋·𐬟𐬭𐬀𐬑𐬱𐬙𐬁𐬌𐬙𐬈>
  text <𐬵𐬀𐬗𐬀·𐬀𐬞𐬀𐬝·𐬐𐬅𐬯𐬀𐬊𐬌𐬌𐬁𐬝>
  text <𐬀𐬱𐬙𐬋·𐬨𐬀𐬰𐬛𐬃·𐬀𐬵𐬎𐬭𐬀𐬵𐬈>
  text <𐬬𐬍𐬯𐬞𐬀𐬙𐬀𐬎𐬭𐬎𐬎𐬀𐬌𐬌𐬃·𐬞𐬎𐬚𐬭𐬋>
  text <𐬬𐬀𐬉𐬜𐬆𐬨·𐬬𐬀𐬉𐬘𐬋·𐬫𐬌𐬨·𐬬𐬁𐬭𐬆𐬚𐬭𐬀𐬖𐬥𐬆𐬨>
  text <𐬫𐬌𐬨·𐬠𐬀𐬭𐬀𐬝·𐬙𐬀𐬑𐬨𐬋·𐬚𐬭𐬀𐬉𐬙𐬀𐬊𐬥𐬋>
  text <𐬫𐬀𐬝·𐬀𐬲𐬌𐬱·𐬛𐬀𐬵𐬁𐬐𐬋·𐬘𐬀𐬌𐬥𐬌𐬼>
  text <𐬫𐬌𐬨·𐬠𐬀𐬭𐬀𐬝·𐬟𐬭𐬀𐬢𐬭𐬀𐬯𐬈·𐬙𐬏𐬭𐬋>
  text <𐬫𐬀𐬝·𐬛𐬭𐬎𐬎𐬃·𐬰𐬀𐬌𐬥𐬌𐬔𐬁𐬎𐬱·𐬘𐬀𐬌𐬥𐬌>
  text <𐬫𐬌𐬨·𐬠𐬀𐬭𐬀𐬝·𐬐𐬀𐬎𐬎𐬀·𐬵𐬀𐬊𐬯𐬭𐬀𐬎𐬎𐬀>
  text <𐬫𐬀𐬝·𐬙𐬏𐬭𐬋·𐬘𐬀𐬌𐬥𐬌·𐬟𐬭𐬀𐬢𐬭𐬀𐬯𐬈>
  text <𐬫𐬌𐬨·𐬠𐬀𐬭𐬀𐬝·𐬐𐬀𐬎𐬎𐬀·𐬬𐬍𐬱𐬙𐬁𐬯𐬞𐬋>
  text <𐬀𐬴𐬀𐬵𐬈·𐬵𐬀𐬉𐬥𐬀𐬌𐬌𐬃·𐬗𐬀𐬉𐬴𐬆𐬨𐬥𐬋𐬼>
  text <𐬙𐬃·𐬀𐬎𐬎𐬀𐬜𐬀·𐬛𐬭𐬎𐬘𐬆𐬨·𐬥𐬌𐬲𐬠𐬀𐬭𐬁𐬝>
  text <𐬀𐬴𐬀𐬵𐬈·𐬵𐬀𐬗𐬀·𐬔𐬀𐬉𐬚𐬁𐬠𐬌𐬌𐬋𐬾>
  text <𐬵𐬋·𐬛𐬌𐬜𐬁𐬝·𐬑𐬭𐬀𐬙𐬇𐬎𐬱·𐬛𐬋𐬌𐬚𐬭𐬁𐬠𐬌𐬌𐬋>
  text <𐬬𐬍𐬯𐬞𐬀·𐬛𐬁𐬨𐬅𐬥·𐬞𐬀𐬌𐬙𐬌·𐬬𐬀𐬉𐬥𐬁𐬝>
  text <𐬱𐬋·𐬛𐬎𐬱𐬗𐬌𐬚𐬭𐬀𐬌𐬌𐬀𐬌𐬌𐬃>
  text <𐬵𐬋·𐬬𐬍𐬯𐬞𐬆𐬨·𐬀𐬵𐬏𐬨·𐬀𐬯𐬙𐬎𐬎𐬀𐬧𐬙𐬆𐬨>
  text <𐬌𐬲𐬀𐬌𐬌𐬃·𐬬𐬀𐬉𐬥𐬁𐬝·𐬛𐬋𐬌𐬚𐬭𐬁𐬠𐬌𐬌𐬀>
  text <𐬛𐬀𐬭𐬆𐬯𐬗𐬀·𐬛𐬀𐬚𐬀𐬝·𐬀𐬨𐬆𐬭𐬆𐬑𐬴𐬌𐬌𐬀𐬧𐬙𐬍𐬨>
  text <𐬬𐬍𐬯𐬞𐬅𐬨·𐬫𐬅𐬨·𐬀𐬯𐬙𐬎𐬎𐬀𐬌𐬙𐬍𐬨·𐬔𐬀𐬉𐬚𐬅𐬨𐬾>
  text <𐬀𐬦𐬵𐬈·𐬵𐬀𐬑𐬀𐬌𐬌𐬋·𐬟𐬭𐬁𐬌𐬌𐬈𐬧𐬙𐬈>
  text <𐬀𐬯𐬙𐬎𐬎𐬀𐬝𐬆𐬭𐬆𐬙𐬀𐬵𐬈·𐬬𐬆𐬭𐬆𐬚𐬭𐬀𐬖𐬥𐬋>
  text <𐬵𐬎𐬨𐬀𐬥𐬀𐬢𐬵𐬋·𐬵𐬎𐬎𐬀𐬗𐬀𐬢𐬵𐬋>
  text <𐬵𐬎𐬳𐬌𐬌𐬀𐬊𐬚𐬥𐬃𐬢𐬵𐬋·𐬵𐬎𐬜𐬀𐬉𐬥𐬀>
  text <𐬥𐬀𐬉𐬜𐬀𐬗𐬌𐬝·𐬨𐬌𐬚𐬋𐬀𐬊𐬘𐬃𐬢𐬵𐬋>
  text <𐬀𐬉𐬴𐬅𐬨·𐬓𐬀𐬉𐬞𐬀𐬌𐬚𐬌𐬌𐬀·𐬵𐬌𐬰𐬎𐬎𐬋𐬼>
  text <𐬀𐬉𐬴𐬎·𐬞𐬀𐬭𐬋·𐬟𐬭𐬁𐬥𐬁𐬨𐬁𐬌𐬙𐬈>
  text <𐬀𐬉𐬴𐬨𐬋·𐬑𐬭𐬎𐬎𐬌𐬛𐬭𐬎𐬑𐬱·𐬛𐬎𐬱𐬓𐬀𐬭𐬆𐬥𐬃𐬼>
  text <𐬬𐬀𐬥𐬁𐬝·𐬀𐬴𐬀·𐬀𐬐𐬅𐬨·𐬛𐬭𐬎𐬘𐬌𐬨>
  text <𐬫𐬅𐬨·𐬛𐬎𐬱𐬗𐬌𐬚𐬭𐬅𐬨·𐬙𐬆𐬨𐬀𐬢𐬵𐬀𐬉𐬥𐬍𐬨𐬾>
  text <𐬬𐬀𐬥𐬀𐬌𐬙𐬌·𐬀𐬐𐬆𐬨𐬗𐬌𐬝·𐬨𐬀𐬥𐬋>
  text <𐬬𐬊𐬵𐬎·𐬨𐬀𐬥𐬋·𐬙𐬀𐬝·𐬬𐬀𐬥𐬀𐬌𐬙𐬌𐬼>
  text <𐬬𐬀𐬥𐬀𐬌𐬙𐬌·𐬨𐬌𐬚𐬀𐬊𐬑𐬙𐬋>
  text <𐬆𐬭𐬆𐬲𐬎𐬑𐬜𐬋·𐬬𐬁𐬑𐬱·𐬙𐬆𐬨·𐬬𐬀𐬥𐬀𐬌𐬙𐬌𐬼>
  text <𐬬𐬀𐬥𐬁𐬝·𐬵𐬀𐬎𐬭𐬎𐬎𐬃𐬯𐬗𐬀·𐬀𐬨𐬆𐬭𐬆𐬙𐬃𐬯𐬗𐬀>
  text <𐬎𐬎𐬀·𐬴𐬎𐬜𐬆𐬨𐬗𐬀·𐬙𐬀𐬭𐬴𐬥𐬆𐬨𐬗𐬀>
  text <𐬬𐬀𐬥𐬁𐬝·𐬵𐬀𐬎𐬭𐬎𐬎𐬃𐬯𐬗𐬀·𐬀𐬨𐬆𐬭𐬆𐬙𐬃𐬯𐬗𐬀>
  text <𐬀𐬖𐬆𐬨·𐬴𐬎𐬜𐬆𐬨𐬗𐬀·𐬙𐬀𐬭𐬴𐬥𐬆𐬨𐬗𐬀𐬼>
  text <𐬟𐬭𐬁𐬥𐬁𐬨𐬁𐬌𐬙𐬌·𐬛𐬎𐬲𐬎𐬎𐬀𐬭𐬱𐬙𐬁𐬎𐬎𐬀𐬭𐬱>
  text <𐬀𐬢𐬭𐬋·𐬨𐬀𐬌𐬥𐬌𐬌𐬎𐬱·𐬀𐬑𐬴𐬌𐬌𐬀𐬨𐬀𐬥𐬋𐬾>
  text <𐬀𐬵𐬈·𐬭𐬀𐬌𐬌𐬀·𐬓𐬀𐬭𐬆𐬥𐬀𐬢𐬵𐬀𐬗𐬀·𐬙𐬆𐬨·𐬫𐬀𐬰𐬁𐬌·𐬯𐬎𐬭𐬎𐬥𐬎𐬎𐬀𐬙𐬀·𐬫𐬀𐬯𐬥𐬀>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬰𐬀𐬊𐬚𐬭𐬁𐬠𐬌𐬌𐬋𐬼>
  text <𐬎𐬖𐬭𐬆𐬨·𐬐𐬀𐬎𐬎𐬀𐬉𐬨·𐬓𐬀𐬭𐬆𐬥𐬋·𐬨𐬀𐬰𐬛𐬀𐬜𐬁𐬙𐬆𐬨·𐬫𐬀𐬰𐬀𐬨𐬀𐬌𐬛𐬈>
  text <𐬵𐬀𐬊𐬨𐬀𐬌𐬌𐬋·𐬔𐬀𐬎𐬎𐬀·𐬠𐬀𐬭𐬆𐬯𐬨𐬀𐬥𐬀·𐬵𐬌𐬰𐬎𐬎𐬋·𐬛𐬀𐬢𐬵𐬀𐬢𐬵𐬀·𐬨𐬅𐬚𐬭𐬀𐬗𐬀>
  text <𐬬𐬀𐬗𐬀𐬗𐬀·𐬳𐬌𐬌𐬀𐬊𐬚𐬥𐬀𐬗𐬀·𐬰𐬀𐬊𐬚𐬭𐬁𐬠𐬌𐬌𐬀𐬯𐬗𐬀·𐬀𐬭𐬱𐬎𐬑𐬜𐬀𐬉𐬌𐬠𐬌𐬌𐬀𐬯𐬗𐬀·𐬬𐬁𐬖𐬲𐬌𐬠𐬌𐬌𐬋𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬔𐬀𐬭𐬋𐬌𐬱·𐬎𐬴𐬌𐬛𐬀𐬭𐬆𐬥𐬀𐬵𐬈·𐬨𐬀𐬰𐬛𐬀𐬜𐬁𐬙𐬀𐬵𐬈·𐬀𐬱𐬓𐬁𐬚𐬭𐬀𐬵𐬈·𐬐𐬁𐬎𐬎𐬀𐬌𐬌𐬈𐬵𐬈𐬗𐬀·𐬓𐬀𐬭𐬆𐬥𐬀𐬢𐬵𐬋>
  text <𐬨𐬀𐬰𐬛𐬀𐬜𐬁𐬙𐬀𐬵𐬈·𐬀𐬓𐬀𐬭𐬆𐬙𐬀𐬵𐬈𐬗𐬀·𐬓𐬀𐬭𐬆𐬥𐬀𐬢𐬵𐬋·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬵𐬀𐬊𐬨𐬀𐬵𐬈·𐬀𐬴𐬀𐬎𐬎𐬀𐬰𐬀𐬢𐬵𐬋>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬵𐬀𐬊𐬨𐬆𐬨·𐬰𐬁𐬌𐬭𐬍𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬆𐬨·𐬟𐬭𐬁𐬴𐬨𐬍𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬆𐬨·𐬛𐬏𐬭𐬀𐬊𐬴𐬆𐬨·𐬫𐬀𐬰𐬀𐬨𐬀𐬌𐬛𐬈𐬾>
  text <𐬥𐬍𐬙𐬉·𐬰𐬁𐬌𐬭𐬈·𐬨𐬀𐬜𐬆𐬨·𐬨𐬭𐬎𐬌𐬌𐬈>
  text <𐬥𐬍·𐬀𐬨𐬆𐬨·𐬥𐬍·𐬬𐬆𐬭𐬆𐬚𐬭𐬀𐬖𐬥𐬆𐬨>
  text <𐬥𐬍·𐬛𐬀𐬯𐬎𐬎𐬀𐬭𐬆·𐬥𐬍·𐬠𐬀𐬉𐬴𐬀𐬰𐬆𐬨>
  text <𐬥𐬍·𐬟𐬭𐬀𐬛𐬀𐬚𐬆𐬨·𐬥𐬍·𐬬𐬀𐬭𐬆𐬛𐬀𐬚𐬆𐬨>
  text <𐬥𐬍·𐬀𐬊𐬘𐬋·𐬬𐬍𐬯𐬞𐬋𐬙𐬀𐬥𐬏𐬨>
  text <𐬥𐬍·𐬨𐬀𐬯𐬙𐬍𐬨·𐬬𐬍𐬯𐬞𐬋𐬞𐬀𐬉𐬯𐬀𐬢𐬵𐬆𐬨𐬼>
  text <𐬥𐬍·𐬙𐬀𐬝·𐬫𐬀𐬚𐬀·𐬔𐬀𐬉𐬚𐬁𐬵𐬎𐬎𐬀>
  text <𐬬𐬀𐬯𐬋𐬑𐬴𐬀𐬚𐬭𐬋·𐬟𐬭𐬀𐬗𐬀𐬭𐬁𐬥𐬈>
  text <𐬝𐬠𐬀𐬉𐬴𐬋·𐬙𐬀𐬎𐬭𐬎𐬎𐬃·𐬛𐬭𐬎𐬘𐬆𐬨·𐬬𐬀𐬥𐬋𐬼>
  text <𐬥𐬍·𐬙𐬀𐬝·𐬫𐬀𐬚𐬀·𐬙𐬀𐬎𐬭𐬎𐬎𐬀𐬌𐬌𐬈𐬥𐬌𐬾>
  text <𐬵𐬀𐬊𐬨𐬆𐬨·𐬰𐬁𐬌𐬭𐬍𐬨·𐬠𐬆𐬭𐬆𐬰𐬀𐬧𐬙𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬆𐬨·𐬟𐬭𐬁𐬴𐬨𐬍𐬨·𐬟𐬭𐬁𐬛𐬀𐬝𐬔𐬀𐬉𐬚𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬵𐬀𐬊𐬨𐬆𐬨·𐬛𐬏𐬭𐬀𐬊𐬴𐬆𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬬𐬍𐬯𐬞𐬈·𐬵𐬀𐬊𐬨𐬀·𐬫𐬀𐬰𐬀𐬨𐬀𐬌𐬛𐬈𐬼>
  text <𐬰𐬀𐬭𐬀𐬚𐬎𐬱𐬙𐬭𐬀𐬵𐬈·𐬯𐬞𐬌𐬙𐬁𐬨𐬀𐬵𐬈·𐬌𐬜𐬀·𐬀𐬴𐬀𐬊𐬥𐬋·𐬀𐬴𐬍𐬨𐬗𐬀·𐬟𐬭𐬀𐬎𐬎𐬀𐬴𐬍𐬨𐬗𐬀·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬈𐬦𐬵𐬉·𐬵𐬁𐬙𐬅𐬨·𐬁𐬀𐬝·𐬫𐬈𐬯𐬥𐬉·𐬞𐬀𐬌𐬙𐬍·𐬬𐬀𐬢𐬵𐬋·𐬨𐬀𐬰𐬛𐬃·𐬀𐬵𐬎𐬭𐬋·𐬬𐬀𐬉𐬚𐬁·𐬀𐬴𐬁𐬝·𐬵𐬀𐬗𐬁>
  text <𐬫𐬃𐬢𐬵𐬅𐬨𐬗𐬁·𐬙𐬅𐬯𐬗𐬁·𐬙𐬃𐬯𐬗𐬁·𐬫𐬀𐬰𐬀𐬨𐬀𐬌𐬛𐬈𐬾>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬵𐬀𐬊𐬨𐬀𐬵𐬈·𐬀𐬴𐬀𐬎𐬎𐬀𐬰𐬀𐬢𐬵𐬋𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
text <Yasht>
  text <𐬑𐬴𐬥𐬀𐬊𐬚𐬭𐬀·𐬀𐬵𐬎𐬭𐬀𐬵𐬈·𐬨𐬀𐬰𐬛𐬃𐬼𐬙𐬀𐬭𐬋𐬌𐬛𐬍𐬙𐬌·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱𐬼>
  text <𐬵𐬀𐬌𐬚𐬌𐬌𐬁𐬎𐬎𐬀𐬭𐬱𐬙𐬅𐬨·𐬵𐬌𐬌𐬀𐬝·𐬬𐬀𐬯𐬥𐬁·𐬟𐬆𐬭𐬀𐬴𐬋𐬙𐬆𐬨𐬆𐬨𐬾𐬯𐬙𐬀𐬊𐬨𐬍·𐬀𐬴𐬆𐬨𐬼>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬟𐬭𐬀𐬎𐬎𐬀𐬭𐬁𐬥𐬈·𐬨𐬀𐬰𐬛𐬀𐬌𐬌𐬀𐬯𐬥𐬋·𐬰𐬀𐬭𐬀𐬚𐬎𐬱𐬙𐬭𐬌𐬱·𐬬𐬍𐬛𐬀𐬉𐬎𐬎𐬋·𐬀𐬵𐬎𐬭𐬀𐬝𐬐𐬀𐬉𐬴𐬋𐬼>
  text <𐬬𐬀𐬥𐬀𐬧𐬙𐬋·𐬯𐬙𐬁𐬭𐬋·𐬨𐬀𐬰𐬛𐬀𐬜𐬁𐬙𐬀𐬵𐬈>
  text <𐬑𐬴𐬥𐬀𐬊𐬚𐬭𐬀·𐬫𐬀𐬯𐬥𐬁𐬌𐬗𐬀·𐬬𐬀𐬵𐬨𐬁𐬌𐬗𐬀·𐬑𐬴𐬥𐬀𐬊𐬚𐬭𐬁𐬌𐬗𐬀·𐬟𐬭𐬀𐬯𐬀𐬯𐬙𐬀𐬌𐬌𐬀𐬉𐬗𐬀𐬼>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋·𐬰𐬀𐬊𐬙𐬁·𐬟𐬭𐬁𐬨𐬉·𐬨𐬭𐬏𐬙𐬉𐬼>
  text <𐬀𐬚𐬁·𐬭𐬀𐬙𐬎𐬱·𐬀𐬴𐬁𐬝𐬗𐬍𐬝·𐬵𐬀𐬗𐬀·𐬟𐬭𐬁·𐬀𐬴𐬀𐬎𐬎𐬀·𐬬𐬍𐬜𐬎𐬎𐬃·𐬨𐬭𐬀𐬊𐬙𐬏𐬾>
  text <𐬬𐬀𐬥𐬀𐬧𐬙𐬆𐬨·𐬯𐬙𐬁𐬭𐬆𐬨·𐬨𐬀𐬰𐬛𐬀𐬜𐬁𐬙𐬆𐬨·𐬀𐬴𐬀𐬎𐬎𐬀𐬥𐬆𐬨·𐬀𐬴𐬀𐬵𐬈·𐬭𐬀𐬙𐬏𐬨·𐬫𐬀𐬰𐬀𐬨𐬀𐬌𐬛𐬈𐬼>
  text <𐬫𐬀𐬰𐬁𐬌·𐬬𐬀𐬥𐬀𐬧𐬙𐬆𐬨·𐬀𐬨𐬀𐬎𐬎𐬀𐬧𐬙𐬆𐬨·𐬀𐬊𐬑𐬙𐬋𐬥𐬁𐬨𐬀𐬥𐬆𐬨·𐬠𐬀𐬉𐬴𐬀𐬰𐬆𐬨·𐬞𐬀𐬌𐬙𐬌𐬱𐬙𐬁𐬙𐬇𐬈>
  text <𐬀𐬘𐬀𐬯𐬙𐬀𐬗𐬀·𐬰𐬋𐬌𐬲𐬛𐬌𐬱𐬙𐬀𐬗𐬀·𐬀𐬞𐬀𐬌𐬌𐬀𐬧𐬙𐬀𐬨𐬀𐬵𐬈𐬗𐬀·𐬀𐬢𐬭𐬀𐬵𐬈·𐬨𐬀𐬌𐬥𐬌𐬌𐬇𐬎𐬱·𐬑𐬭𐬀𐬟𐬯𐬙𐬭𐬀>
  text <𐬫𐬀𐬚𐬁·𐬀𐬵𐬏·𐬬𐬀𐬌𐬭𐬌𐬌𐬋𐬾>
  text <𐬫𐬀𐬯𐬥𐬆𐬨𐬗𐬀·𐬬𐬀𐬵𐬨𐬆𐬨𐬗𐬀·𐬀𐬊𐬘𐬀𐬯𐬗𐬀·𐬰𐬀𐬎𐬎𐬀𐬭𐬆𐬗𐬀·𐬁𐬟𐬭𐬍𐬥𐬁𐬨𐬌>
  text <𐬬𐬀𐬥𐬀𐬧𐬙𐬋·𐬯𐬙𐬁𐬭𐬋·𐬨𐬀𐬰𐬛𐬀𐬜𐬁𐬙𐬀𐬵𐬈𐬾>
  text <𐬀𐬴𐬆𐬨·𐬬𐬊𐬵𐬏𐬾>
  text <𐬀𐬵𐬨𐬁𐬌·𐬭𐬀𐬉𐬱𐬗𐬀·𐬵𐬀𐬰𐬀𐬢𐬭𐬆𐬨·𐬘𐬀𐬯𐬀𐬨𐬉·𐬀𐬴𐬆𐬨·𐬬𐬊𐬵𐬏𐬾>
