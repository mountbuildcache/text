
text <دیکھو انساں خاک کا پتلا بنا کیا چیز ہے>
  block
    text <دیکھو انساں خاک کا پتلا بنا کیا چیز ہے>
    text <بولتا ہے اس میں کیا وہ بولتا کیا چیز ہے>
  block
    text <روبرو اس زلف کے دام بلا کیا چیز ہے>
    text <اس نگہ کے سامنے تیر قضا کیا چیز ہے>
  block
    text <یوں تو ہیں سارے بتاں غارتگر ایمان و دیں>
    text <ایک وہ کافر صنم نام خدا کیا چیز ہے>
  block
    text <جس نے دل میرا دیا دام محبت میں پھنسا>
    text <وہ نہیں معلوم مج کو ناصحا کیا چیز ہے>
  block
    text <ہووے اک قطرہ جو زہراب محبت کا نصیب>
    text <خضر پھر تو چشمۂ آب بقا کیا چیز ہے>
  block
    text <مرگ ہی صحت ہے اس کی مرگ ہی اس کا علاج>
    text <عشق کا بیمار کیا جانے دوا کیا چیز ہے>
  block
    text <دل مرا بیٹھا ہے لے کر پھر مجھی سے وہ نگار>
    text <پوچھتا ہے ہاتھ میں میرے بتا کیا چیز ہے>
  block
    text <خاک سے پیدا ہوئے ہیں دیکھ رنگا رنگ گل>
    text <ہے تو یہ ناچیز لیکن اس میں کیا کیا چیز ہے>
  block
    text <جس کی تجھ کو جستجو ہے وہ تجھی میں ہے ظفرؔ>
    text <ڈھونڈتا پھر پھر کے تو پھر جا بجا کیا چیز ہے>
