
text <کیا کہوں دل مائل زلف دوتا کیونکر ہوا>
  block
    text <کیا کہوں دل مائل زلف دوتا کیونکر ہوا>
    text <یہ بھلا چنگا گرفتار بلا کیونکر ہوا>
  block
    text <جن کو محراب عبادت ہو خم ابروئے یار>
    text <ان کا کعبے میں کہو سجدہ ادا کیونکر ہوا>
  block
    text <دیدۂ حیراں ہمارا تھا تمہارے زیر پا>
    text <ہم کو حیرت ہے کہ پیدا نقش پا کیونکر ہوا>
  block
    text <نامہ بر خط دے کے اس نو خط کو تو نے کیا کہا>
    text <کیا خطا تجھ سے ہوئی اور وہ خفا کیونکر ہوا>
  block
    text <خاکساری کیا عجب کھووے اگر دل کا غبار>
    text <خاک سے دیکھو کہ آئینہ صفا کیونکر ہوا>
  block
    text <جن کو یکتائی کا دعویٰ تھا وہ مثل آئینہ>
    text <ان کو حیرت ہے کہ پیدا دوسرا کیونکر ہوا>
  block
    text <تیرے دانتوں کے تصور سے نہ تھا گر آب دار>
    text <جو بہا آنسو وہ در بے بہا کیونکر ہوا>
  block
    text <جو نہ ہونا تھا ہوا ہم پر تمہارے عشق میں>
    text <تم نے اتنا بھی نہ پوچھا کیا ہوا کیونکر ہوا>
  block
    text <وہ تو ہے نا آشنا مشہور عالم میں ظفرؔ>
    text <پر خدا جانے وہ تجھ سے آشنا کیونکر ہوا>
