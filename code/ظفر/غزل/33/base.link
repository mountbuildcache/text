
text <نہ اس کا بھید یاری سے نہ عیاری سے ہاتھ آیا>
  block
    text <نہ اس کا بھید یاری سے نہ عیاری سے ہاتھ آیا>
    text <خدا آگاہ ہے دل کی خبرداری سے ہاتھ آیا>
  block
    text <نہ ہوں جن کے ٹھکانے ہوش وہ منزل کو کیا پہنچے>
    text <کہ رستہ ہاتھ آیا جس کی ہشیاری سے ہاتھ آیا>
  block
    text <ہوا حق میں ہمارے کیوں ستم گر آسماں اتنا>
    text <کوئی پوچھے کہ ظالم کیا ستم گاری سے ہاتھ آیا>
  block
    text <اگرچہ مال دنیا ہاتھ بھی آیا حریصوں کے>
    text <تو دیکھا ہم نے کس کس ذلت و خواری سے ہاتھ آیا>
  block
    text <نہ کر ظالم دل آزاری جو یہ دل منظور ہے لینا>
    text <کسی کا دل جو ہاتھ آیا تو دل داری سے ہاتھ آیا>
  block
    text <اگرچہ خاکساری کیمیا کا سہل نسخہ ہے>
    text <ولیکن ہاتھ آیا جس کے دشواری سے ہاتھ آیا>
  block
    text <ہوئی ہرگز نہ تیرے چشم کے بیمار کو صحت>
    text <نہ جب تک زہر تیرے خط زنگاری سے ہاتھ آیا>
  block
    text <کوئی یہ وحشیٔ رم دیدہ تیرے ہاتھ آیا تھا>
    text <پر اے صیادوش دل کی گرفتاری سے ہاتھ آیا>
  block
    text <ظفرؔ جو دو جہاں میں گوہر مقصود تھا اپنا>
    text <جناب فخر دیں کی وہ مددگاری سے ہاتھ آیا>
