
text <وہ سو سو اٹھکھٹوں سے گھر سے باہر دو قدم نکلے>
  block
    text <وہ سو سو اٹھکھٹوں سے گھر سے باہر دو قدم نکلے>
    text <بلا سے اس کی گر اس میں کسی مضطر کا دم نکلے>
  block
    text <کہاں آنسو کے قطرے خون دل سے ہیں بہم نکلے>
    text <یہ دل میں جمع تھے مدت سے کچھ پیکان غم نکلے>
  block
    text <مرے مضمون سوز دل سے خط سب جل گیا میرا>
    text <قلم سے حرف جو نکلے شرر ہی یک قلم نکلے>
  block
    text <نکال اے چارہ گر تو شوق سے لیکن سر پیکاں>
    text <ادھر نکلے جگر سے تیر ادھر قالب سے دم نکلے>
  block
    text <تصور سے لب لعلیں کے تیرے ہم اگر رو دیں>
    text <تو جو لخت جگر آنکھوں سے نکلے اک رقم نکلے>
  block
    text <نہیں ڈرتے اگر ہوں لاکھ زنداں یار زنداں سے>
    text <جنون اب تو مثال نالۂ زنجیر ہم نکلے>
  block
    text <جگر پر داغ لب پر دود دل اور اشک دامن میں>
    text <تری محفل سے ہم مانند شمع صبح دم نکلے>
  block
    text <اگر ہوتا زمانہ گیسوئے شب رنگ کا تیرے>
    text <مری شب دیز سودا کا زیادہ تر قدم نکلے>
  block
    text <کجی جن کی طبیعت میں ہے کب ہوتی وہ سیدھی ہے>
    text <کہو شاخ گل تصویر سے کس طرح خم نکلے>
  block
    text <شمار اک شب کیا ہم نے جو اپنے دل کے داغوں سے>
    text <تو انجم چرخ ہشتم کے بہت سے ان سے کم نکلے>
  block
    text <خدا کے واسطے زاہد اٹھا پردہ نہ کعبہ کا>
    text <کہیں ایسا نہ ہو یاں بھی وہی کافر صنم نکلے>
  block
    text <تمنا ہے یہ دل میں جب تلک ہے دم میں دم اپنے>
    text <ظفرؔ منہ سے ہمارے نام اس کا دم بہ دم نکلے>
