
text <سب رنگ میں اس گل کی مرے شان ہے موجود>
  block
    text <سب رنگ میں اس گل کی مرے شان ہے موجود>
    text <غافل تو ذرا دیکھ وہ ہر آن ہے موجود>
  block
    text <ہر تار کا دامن کے مرے کر کے تبرک>
    text <سربستہ ہر اک خار بیابان ہے موجود>
  block
    text <عریانی تن ہے یہ بہ از خلعت شاہی>
    text <ہم کو یہ ترے عشق میں سامان ہے موجود>
  block
    text <کس طرح لگاوے کوئی داماں کو ترے ہاتھ>
    text <ہونے کو تو اب دست و گریبان ہے موجود>
  block
    text <لیتا ہی رہا رات ترے رخ کی بلائیں>
    text <تو پوچھ لے یہ زلف پریشان ہے موجود>
  block
    text <تم چشم حقیقت سے اگر آپ کو دیکھو>
    text <آئینۂ حق میں دل انسان ہے موجود>
  block
    text <کہتا ہے ظفرؔ ہیں یہ سخن آگے سبھوں کے>
    text <جو کوئی یہاں صاحب عرفان ہے موجود>
