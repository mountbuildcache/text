
text <ٹکڑے نہیں ہیں آنسوؤں میں دل کے چار پانچ>
  block
    text <ٹکڑے نہیں ہیں آنسوؤں میں دل کے چار پانچ>
    text <سرخاب بیٹھے پانی میں ہیں مل کے چار پانچ>
  block
    text <منہ کھولے ہیں یہ زخم جو بسمل کے چار پانچ>
    text <پھر لیں گے بوسے خنجر قاتل کے چار پانچ>
  block
    text <کہنے ہیں مطلب ان سے ہمیں دل کے چار پانچ>
    text <کیا کہیے ایک منہ ہیں وہاں مل کے چار پانچ>
  block
    text <دریا میں گر پڑا جو مرا اشک ایک گرم>
    text <بت خانے لب پہ ہو گئے ساحل کے چار پانچ>
  block
    text <دو چار لاشے اب بھی پڑے تیرے در پہ ہیں>
    text <اور آگے دب چکے ہیں تلے گل کے چار پانچ>
  block
    text <راہیں ہیں دو مجاز و حقیقت ہے جن کا نام>
    text <رستے نہیں ہیں عشق کی منزل کے چار پانچ>
  block
    text <رنج و تعب مصیبت و غم یاس و درد و داغ>
    text <آہ و فغاں رفیق ہیں یہ دل کے چار پانچ>
  block
    text <دو تین جھٹکے دوں جوں ہی وحشت کے زور میں>
    text <زنداں میں ٹکڑے ہوویں سلاسل کے چار پانچ>
  block
    text <فرہاد و قیس و وامق و عذرا تھے چار دوست>
    text <اب ہم بھی آ ملے تو ہوئے مل کے چار پانچ>
  block
    text <ناز و ادا و غمزہ نگہ پنجۂ مژہ>
    text <ماریں ہیں ایک دل کو یہ پل پل کے چار پانچ>
  block
    text <ایما ہے یہ کہ دیویں گے نو دن کے بعد دل>
    text <لکھ بھیجے خط میں شعر جو بیدل کے چار پانچ>
  block
    text <ہیرے کے نورتن نہیں تیرے ہوئے ہیں جما>
    text <یہ چاندنی کے پھول مگر کھل کے چار پانچ>
  block
    text <مینائے نہہ فلک ہے کہاں بادۂ نشاط>
    text <شیشے ہیں یہ تو زہر ہلاہل کے چار پانچ>
  block
    text <ناخن کریں ہیں زخموں کو دو دو ملا کے ایک>
    text <تھے آٹھ دس سو ہو گئے اب چھل کے چار پانچ>
  block
    text <گر انجم فلک سے بھی تعداد کیجئے>
    text <نکلیں زیادہ داغ مرے دل کے چار پانچ>
  block
    text <ماریں جو سر پہ سل کو اٹھا کر قلق سے ہم>
    text <دس پانچ ٹکڑے سر کے ہوں اور سل کے چار پانچ>
  block
    text <مان اے ظفرؔ تو پنج تن و چار یار کو>
    text <ہیں صدر دین کی یہی محفل کے چار پانچ>
