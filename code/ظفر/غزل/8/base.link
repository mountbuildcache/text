
text <محبت چاہیے باہم ہمیں بھی ہو تمہیں بھی ہو>
  block
    text <محبت چاہیے باہم ہمیں بھی ہو تمہیں بھی ہو>
    text <خوشی ہو اس میں یا ہو غم ہمیں بھی ہو تمہیں بھی ہو>
  block
    text <غنیمت تم اسے سمجھو کہ اس خم خانہ میں یارو>
    text <نصیب اک دم دل خرم ہمیں بھی ہو تمہیں بھی ہو>
  block
    text <دلاؤ حضرت دل تم نہ یاد خط سبز اس کا>
    text <کہیں ایسا نہ ہو یہ سم ہمیں بھی ہو تمہیں بھی ہو>
  block
    text <ہمیشہ چاہتا ہے دل کہ مل کر کیجے مے نوشی>
    text <میسر جام مے جم جم ہمیں بھی ہو تمہیں بھی ہو>
  block
    text <ہم اپنا عشق چمکائیں تم اپنا حسن چمکاؤ>
    text <کہ حیراں دیکھ کر عالم ہمیں بھی ہو تمہیں بھی ہو>
  block
    text <رہے حرص و ہوا دائم عزیزو ساتھ جب اپنے>
    text <نہ کیونکر فکر بیش و کم ہمیں بھی ہو تمہیں بھی ہو>
  block
    text <ظفرؔ سے کہتا ہے مجنوں کہیں درد دل محزوں>
    text <جو غم سے فرصت اب اک دم ہمیں بھی ہو تمہیں بھی ہو>
