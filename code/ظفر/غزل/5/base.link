
text <یا مجھے افسر شاہانہ بنایا ہوتا>
  block
    text <یا مجھے افسر شاہانہ بنایا ہوتا>
    text <یا مرا تاج گدایانہ بنایا ہوتا>
  block
    text <اپنا دیوانہ بنایا مجھے ہوتا تو نے>
    text <کیوں خرد مند بنایا نہ بنایا ہوتا>
  block
    text <خاکساری کے لیے گرچہ بنایا تھا مجھے>
    text <کاش خاک در جانانہ بنایا ہوتا>
  block
    text <نشۂ عشق کا گر ظرف دیا تھا مجھ کو>
    text <عمر کا تنگ نہ پیمانہ بنایا ہوتا>
  block
    text <دل صد چاک بنایا تو بلا سے لیکن>
    text <زلف مشکیں کا ترے شانہ بنایا ہوتا>
  block
    text <صوفیوں کے جو نہ تھا لائق صحبت تو مجھے>
    text <قابل جلسۂ رندانہ بنایا ہوتا>
  block
    text <تھا جلانا ہی اگر دورئ ساقی سے مجھے>
    text <تو چراغ در مے خانہ بنایا ہوتا>
  block
    text <شعلۂ حسن چمن میں نہ دکھایا اس نے>
    text <ورنہ بلبل کو بھی پروانہ بنایا ہوتا>
  block
    text <روز معمورۂ دنیا میں خرابی ہے ظفرؔ>
    text <ایسی بستی کو تو ویرانہ بنایا ہوتا>
