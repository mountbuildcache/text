
text <نہ درویشوں کا خرقہ چاہیئے نہ تاج شاہانا>
  block
    text <نہ درویشوں کا خرقہ چاہیئے نہ تاج شاہانا>
    text <مجھے تو ہوش دے اتنا رہوں میں تجھ پہ دیوانا>
  block
    text <کتابوں میں دھرا ہے کیا بہت لکھ لکھ کے دھو ڈالیں>
    text <ہمارے دل پہ نقش کالجحر ہے تیرا فرمانا>
  block
    text <غنیمت جان جو دم گزرے کیفیت سے گلشن میں>
    text <دئے جا ساقیٔ پیماں شکن بھر بھر کے پیمانا>
  block
    text <نہ دیکھا وہ کہیں جلوہ جو دیکھا خانۂ دل میں>
    text <بہت مسجد میں سر مارا بہت سا ڈھونڈا بت خانا>
  block
    text <کچھ ایسا ہو کہ جس سے منزل مقصود کو پہنچوں>
    text <طریق پارسائی ہووے یا ہو راہ رندانا>
  block
    text <یہ ساری آمد و شد ہے نفس کی آمد و شد پر>
    text <اسی تک آنا جانا ہے نہ پھر جانا نہ پھر آنا>
  block
    text <ظفرؔ وہ زاہد بے درد کی ہو حق سے بہتر ہے>
    text <کرے گر رند درد دل سے ہاو ہوئے مستانا>
