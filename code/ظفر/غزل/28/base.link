
text <نہ دو دشنام ہم کو اتنی بد خوئی سے کیا حاصل>
  block
    text <نہ دو دشنام ہم کو اتنی بد خوئی سے کیا حاصل>
    text <تمہیں دینا ہی ہوگا بوسہ خم روئی سے کیا حاصل>
  block
    text <دل آزاری نے تیری کر دیا بالکل مجھے بیدل>
    text <نہ کر اب میری دل جوئی کہ دل جوئی سے کیا حاصل>
  block
    text <نہ جب تک چاک ہو دل پھانس کب دل کی نکلتی ہے>
    text <جہاں ہو کام خنجر کا وہاں سوئی سے کیا حاصل>
  block
    text <برائی یا بھلائی گو ہے اپنے واسطے لیکن>
    text <کسی کو کیوں کہیں ہم بد کہ بد گوئی سے کیا حاصل>
  block
    text <نہ کر فکر خضاب اے شیخ تو پیری میں جانے دے>
    text <جواں ہونا نہیں ممکن سیہ روئی سے کیا حاصل>
  block
    text <چڑھائے آستیں خنجر بکف وہ یوں جو پھرتا ہے>
    text <اسے کیا جانے ہے اس عربدہ جوئی سے کیا حاصل>
  block
    text <عبث پنبہ نہ رکھ داغ دل سوزاں پہ تو میرے>
    text <کہ انگارے پہ ہوگا چارہ گر روئی سے کیا حاصل>
  block
    text <شمیم زلف ہو اس کی تو ہو فرحت مرے دل کو>
    text <صبا ہووے گا مشک چیں کی خوشبوئی سے کیا حاصل>
  block
    text <نہ ہووے جب تلک انساں کو دل سے میل یک جانب>
    text <ظفرؔ لوگوں کے دکھلانے کو یکسوئی سے کیا حاصل>
