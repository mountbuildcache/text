
text <بات کرنی مجھے مشکل کبھی ایسی تو نہ تھی>
  block
    text <بات کرنی مجھے مشکل کبھی ایسی تو نہ تھی>
    text <جیسی اب ہے تری محفل کبھی ایسی تو نہ تھی>
  block
    text <لے گیا چھین کے کون آج ترا صبر و قرار>
    text <بے قراری تجھے اے دل کبھی ایسی تو نہ تھی>
  block
    text <اس کی آنکھوں نے خدا جانے کیا کیا جادو>
    text <کہ طبیعت مری مائل کبھی ایسی تو نہ تھی>
  block
    text <عکس رخسار نے کس کے ہے تجھے چمکایا>
    text <تاب تجھ میں مہ کامل کبھی ایسی تو نہ تھی>
  block
    text <اب کی جو راہ محبت میں اٹھائی تکلیف>
    text <سخت ہوتی ہمیں منزل کبھی ایسی تو نہ تھی>
  block
    text <پائے کوباں کوئی زنداں میں نیا ہے مجنوں>
    text <آتی آواز سلاسل کبھی ایسی تو نہ تھی>
  block
    text <نگہ یار کو اب کیوں ہے تغافل اے دل>
    text <وہ ترے حال سے غافل کبھی ایسی تو نہ تھی>
  block
    text <چشم قاتل مری دشمن تھی ہمیشہ لیکن>
    text <جیسی اب ہو گئی قاتل کبھی ایسی تو نہ تھی>
  block
    text <کیا سبب تو جو بگڑتا ہے ظفرؔ سے ہر بار>
    text <خو تری حور شمائل کبھی ایسی تو نہ تھی>
