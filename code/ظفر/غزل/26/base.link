
text <زلف جو رخ پر ترے اے مہر طلعت کھل گئی>
  block
    text <زلف جو رخ پر ترے اے مہر طلعت کھل گئی>
    text <ہم کو اپنی تیرہ روزی کی حقیقت کھل گئی>
  block
    text <کیا تماشا ہے رگ لیلیٰ میں ڈوبا نیشتر>
    text <فصد مجنوں باعث جوش محبت کھل گئی>
  block
    text <دل کا سودا اک نگہ پر ہے تری ٹھہرا ہوا>
    text <نرخ تو کیا پوچھتا ہے اب تو قیمت کھل گئی>
  block
    text <آئینے کو ناز تھا کیا اپنے روئے صاف پر>
    text <آنکھ ہی پر دیکھتے ہی تیری صورت کھل گئی>
  block
    text <تھی اسیران قفس کو آرزو پرواز کی>
    text <کھل گئی کھڑکی قفس کی کیا کہ قسمت کھل گئی>
  block
    text <تیرے عارض پر ہوا آخر غبار خط نمود>
    text <کھل گئی آئینہ رو دل کی کدورت کھل گئی>
  block
    text <بے تکلف آئے تم کھولے ہوئے بند قبا>
    text <اب گرہ دل کی ہمارے فی الحقیقت کھل گئی>
  block
    text <باندھی زاہد نے توکل پر کمر سو بار چست>
    text <لیکن آخر باعث سستی ہمت کھل گئی>
  block
    text <کھلتے کھلتے رک گئے وہ ان کو تو نے اے ظفرؔ>
    text <سچ کہو کس آنکھ سے دیکھا کہ چاہت کھل گئی>
