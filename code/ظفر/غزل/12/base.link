
text <شمشیر برہنہ مانگ غضب بالوں کی مہک پھر ویسی ہی>
  block
    text <شمشیر برہنہ مانگ غضب بالوں کی مہک پھر ویسی ہی>
    text <جوڑے کی گندھاوٹ قہر خدا بالوں کی مہک پھر ویسی ہی>
  block
    text <آنکھیں ہیں کٹورا سی وہ ستم گردن ہے صراحی دار غضب>
    text <اور اسی میں شراب سرخی پاں رکھتی ہے جھلک پھر ویسی ہی>
  block
    text <ہر بات میں اس کی گرمی ہے ہر ناز میں اس کے شوخی ہے>
    text <قامت ہے قیامت چال پری چلنے میں پھڑک پھر ویسی ہی>
  block
    text <گر رنگ بھبوکا آتش ہے اور بینی شعلۂ سرکش ہے>
    text <تو بجلی سی کوندے ہے پری عارض کی چمک پھر ویسی ہی>
  block
    text <نوخیز کچیں دو غنچہ ہیں ہے نرم شکم اک خرمن گل>
    text <باریک کمر جو شاخ گل رکھتی ہے لچک پھر ویسی ہی>
  block
    text <ہے ناف کوئی گرداب بلا اور گول سریں رانیں ہیں صفا>
    text <ہے ساق بلوریں شمع ضیا پاؤں کی کفک پھر ویسی ہی>
  block
    text <محرم ہے حباب آب رواں سورج کی کرن ہے اس پہ لپٹ>
    text <جالی کی کرتی ہے وہ بلا گوٹے کی دھنک پھر ویسی ہی>
  block
    text <وہ گائے تو آفت لائے ہے ہر تال میں لیوے جان نکال>
    text <ناچ اس کا اٹھائے سو فتنے گھنگرو کی جھنک پھر ویسی ہی>
  block
    text <ہر بات پہ ہم سے وہ جو ظفرؔ کرتا ہے لگاوٹ مدت سے>
    text <اور اس کی چاہت رکھتے ہیں ہم آج تلک پھر ویسی ہی>
