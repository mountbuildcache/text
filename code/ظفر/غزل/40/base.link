
text <کیونکہ ہم دنیا میں آئے کچھ سبب کھلتا نہیں>
  block
    text <کیونکہ ہم دنیا میں آئے کچھ سبب کھلتا نہیں>
    text <اک سبب کیا بھید واں کا سب کا سب کھلتا نہیں>
  block
    text <پوچھتا ہے حال بھی گر وہ تو مارے شرم کے>
    text <غنچۂ تصویر کے مانند لب کھلتا نہیں>
  block
    text <شاہد مقصود تک پہنچیں گے کیونکر دیکھیے>
    text <بند ہے باب تمنا ہے غضب کھلتا نہیں>
  block
    text <بند ہے جس خانۂ زنداں میں دیوانہ تیرا>
    text <اس کا دروازہ پری رو روز و شب کھلتا نہیں>
  block
    text <دل ہے یہ غنچہ نہیں ہے اس کا عقدہ اے صبا>
    text <کھولنے کا جب تلک آوے نہ ڈھب کھلتا نہیں>
  block
    text <عشق نے جن کو کیا خاطر گرفتہ ان کا دل>
    text <لاکھ ہووے گرچہ سامان طرب کھلتا نہیں>
  block
    text <کس طرح معلوم ہووے اس کے دل کا مدعا>
    text <مجھ سے باتوں میں ظفرؔ وہ غنچہ لب کھلتا نہیں>
