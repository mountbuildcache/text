
text <بھری ہے دل میں جو حسرت کہوں تو کس سے کہوں>
  block
    text <بھری ہے دل میں جو حسرت کہوں تو کس سے کہوں>
    text <سنے ہے کون مصیبت کہوں تو کس سے کہوں>
  block
    text <جو تو ہو صاف تو کچھ میں بھی صاف تجھ سے کہوں>
    text <ترے ہے دل میں کدورت کہوں تو کس سے کہوں>
  block
    text <نہ کوہ کن ہے نہ مجنوں کہ تھے مرے ہمدرد>
    text <میں اپنا درد محبت کہوں تو کس سے کہوں>
  block
    text <دل اس کو آپ دیا آپ ہی پشیماں ہوں>
    text <کہ سچ ہے اپنی ندامت کہوں تو کس سے کہوں>
  block
    text <کہوں میں جس سے اسے ہووے سنتے ہی وحشت>
    text <پھر اپنا قصۂ وحشت کہوں تو کس سے کہوں>
  block
    text <رہا ہے تو ہی تو غم خوار اے دل غمگیں>
    text <ترے سوا غم فرقت کہوں تو کس سے کہوں>
  block
    text <جو دوست ہو تو کہوں تجھ سے دوستی کی بات>
    text <تجھے تو مجھ سے عداوت کہوں تو کس سے کہوں>
  block
    text <نہ مجھ کو کہنے کی طاقت کہوں تو کیا احوال>
    text <نہ اس کو سننے کی فرصت کہوں تو کس سے کہوں>
  block
    text <کسی کو دیکھتا اتنا نہیں حقیقت میں>
    text <ظفرؔ میں اپنی حقیقت کہوں تو کس سے کہوں>
