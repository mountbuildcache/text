
text <مر گئے اے واہ ان کی ناز برداری میں ہم>
  block
    text <مر گئے اے واہ ان کی ناز برداری میں ہم>
    text <دل کے ہاتھوں سے پڑے کیسی گرفتاری میں ہم>
  block
    text <سب پہ روشن ہے ہماری سوزش دل بزم میں>
    text <شمع ساں جلتے ہیں اپنی گرم بازاری میں ہم>
  block
    text <یاد میں ہے تیرے دم کی آمد و شد پر خیال>
    text <بے خبر سب سے ہیں اس دم کی خبرداری میں ہم>
  block
    text <جب ہنسایا گردش گردوں نے ہم کو شکل گل>
    text <مثل شبنم ہیں ہمیشہ گریہ و زاری میں ہم>
  block
    text <چشم و دل بینا ہے اپنے روز و شب اے مردماں>
    text <گرچہ سوتے ہیں بظاہر پر ہیں بیداری میں ہم>
  block
    text <دوش پر رخت سفر باندھے ہے کیا غنچہ صبا>
    text <دیکھتے ہیں سب کو یاں جیسے کہ تیاری میں ہم>
  block
    text <کب تلک بے دید سے یا رب رکھیں چشم وفا>
    text <لگ رہے ہیں آج کل تو دل کی غم خواری میں ہم>
  block
    text <دیکھ کر آئینہ کیا کہتا ہے یارو اب وہ شوخ>
    text <ماہ سے صد چند بہتر ہیں ادا داری میں ہم>
  block
    text <اے ظفرؔ لکھ تو غزل بحر و قوافی پھیر کر>
    text <خامۂ در ریز سے ہیں اب گہر باری میں ہم>
