
text <اتنا نہ اپنے جامے سے باہر نکل کے چل>
  block
    text <اتنا نہ اپنے جامے سے باہر نکل کے چل>
    text <دنیا ہے چل چلاؤ کا رستہ سنبھل کے چل>
  block
    text <کم ظرف پر غرور ذرا اپنا ظرف دیکھ>
    text <مانند جوش غم نہ زیادہ ابل کے چل>
  block
    text <فرصت ہے اک صدا کی یہاں سوز دل کے ساتھ>
    text <اس پر سپند وار نہ اتنا اچھل کے چل>
  block
    text <یہ غول وش ہیں ان کو سمجھ تو نہ رہ نما>
    text <سائے سے بچ کے اہل فریب و دغل کے چل>
  block
    text <اوروں کے بل پہ بل نہ کر اتنا نہ چل نکل>
    text <بل ہے تو بل کے بل پہ تو کچھ اپنے بل کے چل>
  block
    text <انساں کو کل کا پتلا بنایا ہے اس نے آپ>
    text <اور آپ ہی وہ کہتا ہے پتلے کو کل کے چل>
  block
    text <پھر آنکھیں بھی تو دیں ہیں کہ رکھ دیکھ کر قدم>
    text <کہتا ہے کون تجھ کو نہ چل چل سنبھل کے چل>
  block
    text <ہے طرفہ امن گاہ نہاں خانۂ عدم>
    text <آنکھوں کے روبرو سے تو لوگوں کے ٹل کے چل>
  block
    text <کیا چل سکے گا ہم سے کہ پہچانتے ہیں ہم>
    text <تو لاکھ اپنی چال کو ظالم بدل کے چل>
  block
    text <ہے شمع سر کے بل جو محبت میں گرم ہو>
    text <پروانہ اپنے دل سے یہ کہتا ہے جل کے چل>
  block
    text <بلبل کے ہوش نکہت گل کی طرح اڑا>
    text <گلشن میں میرے ساتھ ذرا عطر مل کے چل>
  block
    text <گر قصد سوئے دل ہے ترا اے نگاہ یار>
    text <دو چار تیر پیک سے آگے اجل کے چل>
  block
    text <جو امتحان طبع کرے اپنا اے ظفرؔ>
    text <تو کہہ دو اس کو طور پہ تو اس غزل کے چل>
