
text <جب کہ پہلو میں ہمارے بت خود کام نہ ہو>
  block
    text <جب کہ پہلو میں ہمارے بت خود کام نہ ہو>
    text <گریے سے شام و سحر کیوں کہ ہمیں کام نہ ہو>
  block
    text <لے گیا دل کا جو آرام ہمارے یا رب>
    text <اس دل آرام کو مطلق کبھی آرام نہ ہو>
  block
    text <جس کو سمجھے لب پاں خوردہ وہ مالیدہ مسی>
    text <مردماں دیکھیو پھولی وہ کہیں شام نہ ہو>
  block
    text <آج تشریف گلستاں میں وہ مے کش لایا>
    text <کف نرگس پہ دھرا کیونکہ بھلا جام نہ ہو>
  block
    text <کر مجھے قتل وہاں اب کہ نہ ہو کوئی جہاں>
    text <تا مری جاں تو کہیں خلق میں بدنام نہ ہو>
  block
    text <دیکھ کر کھولیو تو کاکل پیچاں کی گرہ>
    text <کہ مرا طائر دل اس کے تہ دام نہ ہو>
  block
    text <بن ترے اے بت خود کام یہ دل کو ہے خطر>
    text <تیرے عاشق کا تمام آہ کہیں کام نہ ہو>
  block
    text <آج ہر ایک جو یارو نظر آتا ہے نڈھال>
    text <اپنی ابرو کی وہ کھینچے ہوئے صمصام نہ ہو>
  block
    text <ہے مرے شوخ کی بالیدہ وہ کافر آنکھیں>
    text <جس کے ہم چشم ذرا نرگس بادام نہ ہو>
  block
    text <صبح ہوتی ہی نہیں اور نہیں کٹتی رات>
    text <رخ پہ کھولے وہ کہیں زلف سیاہ فام نہ ہو>
  block
    text <اے ظفرؔ چرخ پہ خورشید جو یوں کانپے ہے>
    text <جلوہ گر آج کہیں یار لب بام نہ ہو>
