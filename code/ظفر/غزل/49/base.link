
text <نہ دائم غم ہے نے عشرت کبھی یوں ہے کبھی ووں ہے>
  block
    text <نہ دائم غم ہے نے عشرت کبھی یوں ہے کبھی ووں ہے>
    text <تبدل یاں ہے ہر ساعت کبھی یوں ہے کبھی ووں ہے>
  block
    text <گریباں چاک ہوں گاہے اڑاتا خاک ہوں گاہے>
    text <لیے پھرتی مجھے وحشت کبھی یوں ہے کبھی ووں ہے>
  block
    text <ابھی ہیں وہ مرے ہم دم ابھی ہو جائیں گے دشمن>
    text <نہیں اک وضع پر صحبت کبھی یوں ہے کبھی ووں ہے>
  block
    text <جو شکل شیشہ گریاں ہوں تو مثل جام خنداں ہوں>
    text <یہی ہے یاں کی کیفیت کبھی یوں ہے کبھی ووں ہے>
  block
    text <کسی وقت اشک ہیں جاری کسی وقت آہ اور زاری>
    text <غرض حال غم فرقت کبھی یوں ہے کبھی ووں ہے>
  block
    text <کوئی دن ہے بہار گل پھر آخر ہے خزاں بالکل>
    text <چمن ہے منزل عبرت کبھی یوں ہے کبھی ووں ہے>
  block
    text <ظفرؔ اک بات پر دائم وہ ہووے کس طرح قائم>
    text <جو اپنی پھیرتا نیت کبھی یوں ہے کبھی ووں ہے>
