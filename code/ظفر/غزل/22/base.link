
text <ہم نے تری خاطر سے دل زار بھی چھوڑا>
  block
    text <ہم نے تری خاطر سے دل زار بھی چھوڑا>
    text <تو بھی نہ ہوا یار اور اک یار بھی چھوڑا>
  block
    text <کیا ہوگا رفوگر سے رفو میرا گریبان>
    text <اے دست جنوں تو نے نہیں تار بھی چھوڑا>
  block
    text <دیں دے کے گیا کفر کے بھی کام سے عاشق>
    text <تسبیح کے ساتھ اس نے تو زنار بھی چھوڑا>
  block
    text <گوشہ میں تری چشم سیہ مست کے دل نے>
    text <کی جب سے جگہ خانۂ خمار بھی چھوڑا>
  block
    text <اس سے ہے غریبوں کو تسلی کہ اجل نے>
    text <مفلس کو جو مارا تو نہ زردار بھی چھوڑا>
  block
    text <ٹیڑھے نہ ہو ہم سے رکھو اخلاص تو سیدھا>
    text <تم پیار سے رکتے ہو تو لو پیار بھی چھوڑا>
  block
    text <کیا چھوڑیں اسیران محبت کو وہ جس نے>
    text <صدقے میں نہ اک مرغ گرفتار بھی چھوڑا>
  block
    text <پہنچی مری رسوائی کی کیونکر خبر اس کو>
    text <اس شوخ نے تو دیکھنا اخبار بھی چھوڑا>
  block
    text <کرتا تھا جو یاں آنے کا جھوٹا کبھی اقرار>
    text <مدت سے ظفرؔ اس نے وہ اقرار بھی چھوڑا>
