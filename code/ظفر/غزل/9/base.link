
text <ہم یہ تو نہیں کہتے کہ غم کہہ نہیں سکتے>
  block
    text <ہم یہ تو نہیں کہتے کہ غم کہہ نہیں سکتے>
    text <پر جو سبب غم ہے وہ ہم کہہ نہیں سکتے>
  block
    text <ہم دیکھتے ہیں تم میں خدا جانے بتو کیا>
    text <اس بھید کو اللہ کی قسم کہہ نہیں سکتے>
  block
    text <رسوائے جہاں کرتا ہے رو رو کے ہمیں تو>
    text <ہم تجھے کچھ اے دیدۂ نم کہہ نہیں سکتے>
  block
    text <کیا پوچھتا ہے ہم سے تو اے شوخ ستم گر>
    text <جو تو نے کئے ہم پہ ستم کہہ نہیں سکتے>
  block
    text <ہے صبر جنہیں تلخ کلامی کو تمہاری>
    text <شربت ہی بتاتے ہیں سم کہہ نہیں سکتے>
  block
    text <جب کہتے ہیں کچھ بات رکاوٹ کی ترے ہم>
    text <رک جاتا ہے یہ سینہ میں دم کہہ نہیں سکتے>
  block
    text <اللہ رے ترا رعب کہ احوال دل اپنا>
    text <دے دیتے ہیں ہم کر کے رقم کہہ نہیں سکتے>
  block
    text <طوبائے بہشتی ہے تمہارا قد رعنا>
    text <ہم کیونکر کہیں سرو ارم کہہ نہیں سکتے>
  block
    text <جو ہم پہ شب ہجر میں اس ماہ لقا کے>
    text <گزرے ہیں ظفرؔ رنج و الم کہہ نہیں سکتے>
