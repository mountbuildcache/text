
text <رخ جو زیر سنبل پر پیچ و تاب آ جائے گا>
  block
    text <رخ جو زیر سنبل پر پیچ و تاب آ جائے گا>
    text <پھر کے برج سنبلہ میں آفتاب آ جائے گا>
  block
    text <تیرا احساں ہوگا قاصد گر شتاب آ جائے گا>
    text <صبر مجھ کو دیکھ کر خط کا جواب آ جائے گا>
  block
    text <ہو نہ بیتاب اتنا گر اس کا عتاب آ جائے گا>
    text <تو غضب میں اے دل خانہ خراب آ جائے گا>
  block
    text <اس قدر رونا نہیں بہتر بس اب اشکوں کو روک>
    text <ورنہ طوفاں دیکھ اے چشم پر آب آ جائے گا>
  block
    text <پیش ہووے گا اگر تیرے گناہوں کا حساب>
    text <تنگ ظالم عرصۂ روز حساب آ جائے گا>
  block
    text <دیکھ کر دست ستم میں تیری تیغ آب دار>
    text <میرے ہر زخم جگر کے منہ میں آب آ جائے گا>
  block
    text <اپنی چشم مست کی گردش نہ اے ساقی دکھا>
    text <دیکھ چکر میں ابھی جام شراب آ جائے گا>
  block
    text <خوب ہوگا ہاں جو سینہ سے نکل جائے گا تو>
    text <چین مجھ کو اے دل پر اضطراب آ جائے گا>
  block
    text <اے ظفرؔ اٹھ جائے گا جب پردہ شرم و حجاب>
    text <سامنے وہ یار میرے بے حجاب آ جائے گا>
