
text <ہے دل کو جو یاد آئی فلک پیر کسی کی>
  block
    text <ہے دل کو جو یاد آئی فلک پیر کسی کی>
    text <آنکھوں کے تلے پھرتی ہے تصویر کسی کی>
  block
    text <گریہ بھی ہے نالہ بھی ہے اور آہ و فغاں بھی>
    text <پر دل میں ہوئی اس کے نہ تاثیر کسی کی>
  block
    text <ہاتھ آئے ہے کیا خاک ترے خاک کف پا>
    text <جب تک کہ نہ قسمت میں ہو اکسیر کسی کی>
  block
    text <یارو وہ ہے بگڑا ہوا باتیں نہ بناؤ>
    text <کچھ پیش نہیں جانے کی تقریر کسی کی>
  block
    text <نازاں نہ ہو منعم کہ جہاں تیرا محل ہے>
    text <ہووے گی یہاں پہلے بھی تعمیر کسی کی>
  block
    text <میری گرہ دل نہ کھلی ہے نہ کھلے گی>
    text <جب تک نہ کھلے زلف گرہ گیر کسی کی>
  block
    text <آتا بھی اگر ہے تو وہ پھر جائے ہے الٹا>
    text <جس وقت الٹ جائے ہے تقدیر کسی کی>
  block
    text <اس ابرو و مژگاں سے ظفرؔ تیز زیادہ>
    text <خنجر نہ کسی کا ہے نہ شمشیر کسی کی>
  block
    text <جو دل سے ادھر جائے نظر دل ہو گرفتار>
    text <مجرم ہو کوئی اور ہو تقصیر کسی کی>
