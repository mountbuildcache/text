
text <پان کھا کر سرمہ کی تحریر پھر کھینچی تو کیا>
  block
    text <پان کھا کر سرمہ کی تحریر پھر کھینچی تو کیا>
    text <جب مرا خوں ہو چکا شمشیر پھر کھینچی تو کیا>
  block
    text <اے مہوس جب کہ زر تیرے نصیبوں میں نہیں>
    text <تو نے محنت بھی پئے اکسیر پھر کھینچی تو کیا>
  block
    text <گر کھنچے سینہ سے ناوک روح تو قالب سے کھینچ>
    text <اے اجل جب کھنچ گیا وہ تیر پھر کھینچی تو کیا>
  block
    text <کھینچتا تھا پاؤں میرا پہلے ہی زنجیر سے>
    text <اے جنوں تو نے مری زنجیر پھر کھینچی تو کیا>
  block
    text <دار ہی پر اس نے کھینچا جب سر بازار عشق>
    text <لاش بھی میری پئے تشہیر پھر کھینچی تو کیا>
  block
    text <کھینچ اب نالہ کوئی ایسا کہ ہو اس کو اثر>
    text <تو نے اے دل آہ پر تاثیر پھر کھینچی تو کیا>
  block
    text <چاہیئے اس کا تصور ہی سے نقشہ کھینچنا>
    text <دیکھ کر تصویر کو تصویر پھر کھینچی تو کیا>
  block
    text <کھینچ لے اول ہی سے دل کی عنان اختیار>
    text <تو نے گر اے عاشق دلگیر پھر کھینچی تو کیا>
  block
    text <کیا ہوا آگے اٹھائے گر ظفرؔ احسان عقل>
    text <اور اگر اب منت تدبیر پھر کھینچی تو کیا>
