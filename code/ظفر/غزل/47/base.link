
text <کیونکر نہ خاکسار رہیں اہل کیں سے دور>
  block
    text <کیونکر نہ خاکسار رہیں اہل کیں سے دور>
    text <دیکھو زمیں فلک سے فلک ہے زمیں سے دور>
  block
    text <پروانہ وصل شمع پہ دیتا ہے اپنی جاں>
    text <کیونکر رہے دل اس کے رخ آتشیں سے دور>
  block
    text <مضمون وصل و ہجر جو نامہ میں ہے رقم>
    text <ہے حرف بھی کہیں سے ملے اور کہیں سے دور>
  block
    text <گو تیر بے گماں ہے مرے پاس پر ابھی>
    text <جائے نکل کے سینۂ چرخ بریں سے دور>
  block
    text <وہ کون ہے کہ جاتے نہیں آپ جس کے پاس>
    text <لیکن ہمیشہ بھاگتے ہو تم ہمیں سے دور>
  block
    text <حیران ہوں کہ اس کے مقابل ہو آئینہ>
    text <جو پر غرور کھنچتا ہے ماہ مبیں سے دور>
  block
    text <یاں تک عدو کا پاس ہے ان کو کہ بزم میں>
    text <وہ بیٹھتے بھی ہیں تو مرے ہم نشیں سے دور>
  block
    text <منظور ہو جو دید تجھے دل کی آنکھ سے>
    text <پہنچے تری نظر نگہ دور بیں سے دور>
  block
    text <دنیائے دوں کی دے نہ محبت خدا ظفرؔ>
    text <انساں کو پھینک دے ہے یہ ایمان و دیں سے دور>
