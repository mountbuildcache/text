
text <جب کبھی دریا میں ہوتے سایہ افگن آپ ہیں>
  block
    text <جب کبھی دریا میں ہوتے سایہ افگن آپ ہیں>
    text <فلس ماہی کو بتاتے ماہ روشن آپ ہیں>
  block
    text <سیتے ہیں سوزن سے چاک سینہ کیا اے چارہ ساز>
    text <خار غم سینے میں اپنے مثل سوزن آپ ہیں>
  block
    text <پیار سے کر کے حمائل غیر کی گردن میں ہاتھ>
    text <مارتے تیغ ستم سے مجھ کو گردن آپ ہیں>
  block
    text <کھینچ کر آنکھوں میں اپنی سرمۂ دنبالہ دار>
    text <کرتے پیدا سحر سے نرگس میں سوسن آپ ہیں>
  block
    text <دیکھ کر صحرا میں مجھ کو پہلے گھبرایا تھا قیس>
    text <پھر جو پہچانا تو بولا حضرت من آپ ہیں>
  block
    text <جی دھڑکتا ہے کہیں تار رگ گل چبھ نہ جائے>
    text <سیج پر پھولوں کی کرتے قصد خفتن آپ ہیں>
  block
    text <کیا مزا ہے تیغ قاتل میں کہ اکثر صید عشق>
    text <آن کر اس پر رگڑتے اپنی گردن آپ ہیں>
  block
    text <مجھ سے تم کیا پوچھتے ہو کیسے ہیں ہم کیا کہیں>
    text <جی ہی جانے ہے کہ جیسے مشفق من آپ ہیں>
  block
    text <پر غرور و پر تکبر پر جفا و پر ستم>
    text <پر فریب و پر دغا پر مکر و پر فن آپ ہیں>
  block
    text <ظلم پیشہ ظلم شیوہ ظلم ران و ظلم دوست>
    text <دشمن دل دشمن جاں دشمن تن آپ ہیں>
  block
    text <یکہ تاز و نیزہ باز و عربدہ جو تند خو>
    text <تیغ زن دشنہ گزار و ناوک افگن آپ ہیں>
  block
    text <تسمہ کش طراز و غارت گر تاراج ساز>
    text <کافر یغمائی و قزاق رہزن آپ ہیں>
  block
    text <فتنہ جو بیداد گر سفاک و اظلم کینہ ور>
    text <گرم جنگ و گرم قتل و گرم کشتن آپ ہیں>
  block
    text <بد مزاج و بد دماغ و بد شعار و بد سلوک>
    text <بد طریق و بد زباں بد عہد و بد ظن آپ ہیں>
  block
    text <بے مروت بے وفا نا مہرباں نا آشنا>
    text <میرے قاتل میرے حاسد میرے دشمن آپ ہیں>
  block
    text <اے ظفرؔ کیا پائے قاتل کے ہے بوسے کی ہوس>
    text <یوں جو بسمل ہو کے سرگرم طپیدن آپ ہیں>
