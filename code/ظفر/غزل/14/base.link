
text <کیا کچھ نہ کیا اور ہیں کیا کچھ نہیں کرتے>
  block
    text <کیا کچھ نہ کیا اور ہیں کیا کچھ نہیں کرتے>
    text <کچھ کرتے ہیں ایسا بخدا کچھ نہیں کرتے>
  block
    text <اپنے مرض غم کا حکیم اور کوئی ہے>
    text <ہم اور طبیبوں کی دوا کچھ نہیں کرتے>
  block
    text <معلوم نہیں ہم سے حجاب ان کو ہے کیسا>
    text <اوروں سے تو وہ شرم و حیا کچھ نہیں کرتے>
  block
    text <گو کرتے ہیں ظاہر کو صفا اہل کدورت>
    text <پر دل کو نہیں کرتے صفا کچھ نہیں کرتے>
  block
    text <وہ دلبری اب تک مری کچھ کرتے ہیں لیکن>
    text <تاثیر ترے نالے دلا کچھ نہیں کرتے>
  block
    text <دل ہم نے دیا تھا تجھے امید وفا پر>
    text <تم ہم سے نہیں کرتے وفا کچھ نہیں کرتے>
  block
    text <کرتے ہیں وہ اس طرح ظفرؔ دل پہ جفائیں>
    text <ظاہر میں یہ جانو کہ جفا کچھ نہیں کرتے>
