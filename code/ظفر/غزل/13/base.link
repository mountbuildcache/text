
text <ہوتے ہوتے چشم سے آج اشک باری رہ گئی>
  block
    text <ہوتے ہوتے چشم سے آج اشک باری رہ گئی>
    text <آبرو بارے تری ابر بہاری رہ گئی>
  block
    text <آتے آتے اس طرف ان کی سواری رہ گئی>
    text <دل کی دل میں آرزوئے جاں نثاری رہ گئی>
  block
    text <ہم کو خطرہ تھا کہ لوگوں میں تھا چرچا اور کچھ>
    text <بات خط آنے سے تیرے پر ہماری رہ گئی>
  block
    text <ٹکڑے ٹکڑے ہو کے اڑ جائے گا سب سنگ مزار>
    text <دل میں بعد از مرگ کچھ گر بے قراری رہ گئی>
  block
    text <اتنا ملیے خاک میں جو خاک میں ڈھونڈے کوئی>
    text <خاکساری خاک کی گر خاکساری رہ گئی>
  block
    text <آؤ گر آنا ہے کیوں گن گن کے رکھتے ہو قدم>
    text <اور کوئی دم کی ہے یاں دم شماری رہ گئی>
  block
    text <ہو گیا جس دن سے اپنے دل پر اس کو اختیار>
    text <اختیار اپنا گیا بے اختیاری رہ گئی>
  block
    text <جب قدم اس کافر بدکیش کی جانب بڑھے>
    text <دور پہنچے سو قدم پرہیزگاری رہ گئی>
  block
    text <کھینچتے ہی تیغ ادا کے دم ہوا اپنا ہوا>
    text <آہ دل میں آرزوئے زخم کاری رہ گئی>
  block
    text <اور تو غم خوار سارے کر چکے غم خوارگی>
    text <اب فقط ہے ایک غم کی غم گساری رہ گئی>
  block
    text <شکوہ عیاری کا یاروں سے بجا ہے اے ظفرؔ>
    text <اس زمانے میں یہی ہے رسم یاری رہ گئی>
