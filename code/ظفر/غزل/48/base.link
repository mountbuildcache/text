
text <کریں گے قصد ہم جس دم تمہارے گھر میں آویں گے>
  block
    text <کریں گے قصد ہم جس دم تمہارے گھر میں آویں گے>
    text <جو ہوگی عمر بھر کی راہ تو دم بھر میں آویں گے>
  block
    text <اگر ہاتھوں سے اس شیریں ادا کے ذبح ہوں گے ہم>
    text <تو شربت کے سے گھونٹ آب دم خنجر میں آویں گے>
  block
    text <یہی گر جوش گریہ ہے تو بہہ کر ساتھ اشکوں کے>
    text <ہزاروں پارۂ دل میرے چشم تر میں آویں گے>
  block
    text <گر اس قید بلا سے اب کی چھوٹیں گے تو پھر ہرگز>
    text <نہ ہم دام فریب شوخ غارت گر میں آویں گے>
  block
    text <نہ جاتے گرچہ مر جاتے جو ہم معلوم کر جاتے>
    text <کہ اتنا تنگ جا کر کوچہ دلبر میں آویں گے>
  block
    text <گریباں چاک لاکھوں ہاتھ سے اس مہر طلعت کے>
    text <برنگ صبح محشر عرصۂ محشر میں آویں گے>
  block
    text <جو سرگردانی اپنی تیرے دیوانے دکھائیں گے>
    text <تو پھر کیا کیا بگولے دشت کے چکر میں آویں گے>
  block
    text <ظفرؔ اپنا کرشمہ گر دکھایا چشم ساقی نے>
    text <تماشے جام جم کے سب نظر ساغر میں آویں گے>
