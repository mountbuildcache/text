
text <نہیں عشق میں اس کا تو رنج ہمیں کہ قرار و شکیب ذرا نہ رہا>
  block
    text <نہیں عشق میں اس کا تو رنج ہمیں کہ قرار و شکیب ذرا نہ رہا>
    text <غم عشق تو اپنا رفیق رہا کوئی اور بلا سے رہا نہ رہا>
  block
    text <دیا اپنی خودی کو جو ہم نے اٹھا وہ جو پردہ سا بیچ میں تھا نہ رہا>
    text <رہے پردے میں اب نہ وہ پردہ نشیں کوئی دوسرا اس کے سوا نہ رہا>
  block
    text <نہ تھی حال کی جب ہمیں خبر رہے دیکھتے اوروں کے عیب و ہنر>
    text <پڑی اپنی برائیوں پر جو نظر تو نگاہ میں کوئی برا نہ رہا>
  block
    text <ترے رخ کے خیال میں کون سے دن اٹھے مجھ پہ نہ فتنۂ روز جزا>
    text <تری زلف کے دھیان میں کون سی شب مرے سر پہ ہجوم بلا نہ رہا>
  block
    text <ہمیں ساغر بادہ کے دینے میں اب کرے دیر جو ساقی تو ہائے غضب>
    text <کہ یہ عہد نشاط یہ دور طرب نہ رہے گا جہاں میں سدا نہ رہا>
  block
    text <کئی روز میں آج وہ مہر لقا ہوا میرے جو سامنے جلوہ نما>
    text <مجھے صبر و قرار ذرا نہ رہا اسے پاس حجاب و حیا نہ رہا>
  block
    text <ترے خنجر و تیغ کی آب رواں ہوئی جب کہ سبیل ستم زدگاں>
    text <گئے کتنے ہی قافلے خشک زباں کوئی تشنۂ آب بقا نہ رہا>
  block
    text <مجھے صاف بتائے نگار اگر تو یہ پوچھوں میں رو رو کے خون جگر>
    text <ملے پاؤں سے کس کے ہیں دیدۂ تر کف پا پہ جو رنگ حنا نہ رہا>
  block
    text <اسے چاہا تھا میں نے کہ روک رکھوں مری جان بھی جائے تو جانے نہ دوں>
    text <کئے لاکھ فریب کروڑ فسوں نہ رہا نہ رہا نہ رہا نہ رہا>
  block
    text <لگے یوں تو ہزاروں ہی تیر ستم کہ تڑپتے رہے پڑے خاک پہ ہم>
    text <ولے ناز و کرشمہ کی تیغ دو دم لگی ایسی کہ تسمہ لگا نہ رہا>
  block
    text <ظفرؔ آدمی اس کو نہ جانئے گا وہ ہو کیسا ہی صاحب فہم و ذکا>
    text <جسے عیش میں یاد خدا نہ رہی جسے طیش میں خوف خدا نہ رہا>
