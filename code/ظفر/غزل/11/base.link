
text <جگر کے ٹکڑے ہوئے جل کے دل کباب ہوا>
  block
    text <جگر کے ٹکڑے ہوئے جل کے دل کباب ہوا>
    text <یہ عشق جان کو میرے کوئی عذاب ہوا>
  block
    text <کیا جو قتل مجھے تم نے خوب کام کیا>
    text <کہ میں عذاب سے چھوٹا تمہیں ثواب ہوا>
  block
    text <کبھی تو شیفتہ اس نے کہا کبھی شیدا>
    text <غرض کہ روز نیا اک مجھے خطاب ہوا>
  block
    text <پیوں نہ رشک سے خوں کیونکہ دم بہ دم اپنا>
    text <کہ ساتھ غیر کے وہ آج ہم شراب ہوا>
  block
    text <تمہارے لب کے لب جام نے لیے بوسے>
    text <لب اپنے کاٹا کیا میں نہ کامیاب ہوا>
  block
    text <گلی گلی تری خاطر پھرا بچشم پر آب>
    text <لگا کے تجھ سے دل اپنا بہت خراب ہوا>
  block
    text <تری گلی میں بہائے پھرے ہے سیل سرشک>
    text <ہمارا کاسۂ سر کیا ہوا حباب ہوا>
  block
    text <جواب خط کے نہ لکھنے سے یہ ہوا معلوم>
    text <کہ آج سے ہمیں اے نامہ بر جواب ہوا>
  block
    text <منگائی تھی تری تصویر دل کی تسکیں کو>
    text <مجھے تو دیکھتے ہی اور اضطراب ہوا>
  block
    text <ستم تمہارے بہت اور دن حساب کا ایک>
    text <مجھے ہے سوچ یہ ہی کس طرح حساب ہوا>
  block
    text <ظفرؔ بدل کے ردیف اور تو غزل وہ سنا>
    text <کہ جس کا تجھ سے ہر اک شعر انتخاب ہوا>
