
text <خواہ کر انصاف ظالم خواہ کر بیداد تو>
  block
    text <خواہ کر انصاف ظالم خواہ کر بیداد تو>
    text <پر جو فریادی ہیں ان کی سن تو لے فریاد تو>
  block
    text <دم بدم بھرتے ہیں ہم تیری ہوا خواہی کا دم>
    text <کر نہ بد خوؤں کے کہنے سے ہمیں برباد تو>
  block
    text <کیا گنہ کیا جرم کیا تقصیر میری کیا خطا>
    text <بن گیا جو اس طرح حق میں مرے جلاد تو>
  block
    text <قید سے تیری کہاں جائیں گے ہم بے بال و پر>
    text <کیوں قفس میں تنگ کرتا ہے ہمیں صیاد تو>
  block
    text <دل کو دل سے راہ ہے تو جس طرح سے ہم تجھے>
    text <یاد کرتے ہیں کرے یوں ہی ہمیں بھی یاد تو>
  block
    text <دل ترا فولاد ہو تو آپ ہو آئینہ وار>
    text <صاف یک باری سنے میری اگر روداد تو>
  block
    text <شاد و خرم ایک عالم کو کیا اس نے ظفرؔ>
    text <پر سبب کیا ہے کہ ہے رنجیدہ و ناشاد تو>
