
text <کافر تجھے اللہ نے صورت تو پری دی>
  block
    text <کافر تجھے اللہ نے صورت تو پری دی>
    text <پر حیف ترے دل میں محبت نہ ذری دی>
  block
    text <دی تو نے مجھے سلطنت بحر و بر اے عشق>
    text <ہونٹوں کو جو خشکی مری آنکھوں کو تری دی>
  block
    text <خال لب شیریں کا دیا بوسہ کب اس نے>
    text <اک چاٹ لگانے کو مرے نیشکری دی>
  block
    text <کافر ترے سوائے سر زلف نے مجھ کو>
    text <کیا کیا نہ پریشانی و آشفتہ سری دی>
  block
    text <محنت سے ہے عظمت کہ زمانے میں نگیں کو>
    text <بے کاوش سینہ نہ کبھی ناموری دی>
  block
    text <صیاد نے دی رخصت پرواز پر افسوس>
    text <تو نے نہ اجازت مجھے بے بال و پری دی>
  block
    text <کہتا ترا کچھ سوختہ جاں لیک اجل نے>
    text <فرصت نہ اسے مثل چراغ سحری دی>
  block
    text <قسام ازل نے نہ رکھا ہم کو بھی محروم>
    text <گرچہ نہ دیا کوئی ہنر بے ہنری دی>
  block
    text <اس چشم میں ہے سرمے کا دنبالہ پر آشوب>
    text <کیوں ہاتھ میں بدمست کے بندوق بھری دی>
  block
    text <دل دے کے کیا ہم نے تری زلف کا سودا>
    text <اک آپ بلا اپنے لیے مول خریدی>
  block
    text <ساقی نے دیا کیا مجھے اک ساغر سرشار>
    text <گویا کہ دو عالم سے ظفرؔ بے خبری دی>
