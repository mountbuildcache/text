text <යොධාජීවවග්‌ගො>
  text <පඨමචෙතොවිමුත්‌තිඵලසුත්‌තං>
    text <71>, <පඤ්‌චිමෙ භික්‌ඛවෙ ධම්‌මා භාවිතා බහුලීකතා චෙතොවිමුත්‌තිඵලා ච හොන්‌ති චෙතොවිමුත්‌තිඵලානිසංසා ච පඤ්‌ඤාවිමුත්‌තිඵලා ච හොන්‌ති පඤ්‌ඤාවිමුත්‌තිඵලානිසංසා ච>
    text <කතමෙ පඤ්‌ච ඉධ භික්‌ඛවෙ භික්‌ඛු අසුභානුපස්‌සී කායෙ විහරති ආහාරෙ පටිකූලසඤ්‌ඤී සබ්‌බලොකෙ අනභිරතසඤ්‌ඤී සබ්‌බසඞ්‌ඛාරෙසු අනිච්‌චානුපස්‌සී මරණසඤ්‌ඤා ඛො පනස්‌ස අජ්‌ඣත්‌තං සූපට්‌ඨිතා හොති ඉමෙ ඛො භික්‌ඛවෙ පඤ්‌ච ධම්‌මා භාවිතා බහුලීකතා චෙතොවිමුත්‌තිඵලා ච හොන්‌ති චෙතොවිමුත්‌තිඵලානිසංසා ච පඤ්‌ඤාවිමුත්‌තිඵලා ච හොන්‌ති පඤ්‌ඤාවිමුත්‌තිඵලානිසංසා ච යතො ඛො භික්‌ඛවෙ භික්‌ඛු චෙතොවිමුත්‌තො ච හොති පඤ්‌ඤාවිමුත්‌තො ච හොති අයං වුච්‌චති භික්‌ඛවෙ භික්‌ඛු උක්‌ඛිත්‌තපලිඝො ඉතිපි සංකිණ්‌ණපරිඛො ඉතිපි අබ්‌බූළ්‌හෙසිකො ඉතිපි නිරග්‌ගළො ඉතිපි අරියො පන්‌නද්‌ධජො පන්‌නභාරො විසංයුත්‌තො ඉතිපි>
    text <කථඤ්‌ච භික්‌ඛවෙ භික්‌ඛු උක්‌ඛිත්‌තපලිඝො හොති ඉධ භික්‌ඛවෙ භික්‌ඛුනො අවිජ්‌ජා පහීනා හොති උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා එවං ඛො භික්‌ඛවෙ භික්‌ඛු උක්‌ඛිත්‌තපලිඝො හොති>
    text <කථඤ්‌ච භික්‌ඛවෙ භික්‌ඛු සංකිණ්‌ණපරිඛො හොති ඉධ භික්‌ඛවෙ භික්‌ඛුනො පොනොභවිකො ජාතිසංසාරො පහීනො හොති උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මො එවං ඛො භික්‌ඛවෙ භික්‌ඛු සංකිණ්‌ණපරිඛො හොති>
    text <කථඤ්‌ච භික්‌ඛවෙ භික්‌ඛු අබ්‌බූළ්‌හෙසිකො හොති ඉධ භික්‌ඛවෙ භික්‌ඛුනො තණ්‌හා පහීනා හොති උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා එවං ඛො භික්‌ඛවෙ භික්‌ඛු අබ්‌බූළ්‌හෙසිකො හොති>
    text <කථඤ්‌ච භික්‌ඛවෙ භික්‌ඛු නිරග්‌ගළො හොති ඉධ භික්‌ඛවෙ භික්‌ඛුනො පඤ්‌චොරම්‌භාගියානි සංයොජනානි පහීනානි හොන්‌ති උච්‌ඡින්‌නමූලානි තාලාවත්‌ථුකතානි අනභාවංකතානි ආයතිං අනුප්‌පාදධම්‌මානි එවං ඛො භික්‌ඛවෙ භික්‌ඛු නිරග්‌ගළො හොති>
    text <කථඤ්‌ච භික්‌ඛවෙ භික්‌ඛු අරියො පන්‌නද්‌ධජො පන්‌නභාරො විසංයුත්‌තො හොති ඉධ භික්‌ඛවෙ භික්‌ඛුනො අස්‌මිමානො පහීනො හොති උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මො එවං ඛො භික්‌ඛවෙ භික්‌ඛු අරියො පන්‌නද්‌ධජො පන්‌නභාරො විසංයුත්‌තො හොතීති පඨමං>
  text <දුතියචෙතොවිමුත්‌තිඵලසුත්‌තං>
    text <72>, <පඤ්‌චිමෙ භික්‌ඛවෙ ධම්‌මා භාවිතා බහුලීකතා චෙතොවිමුත්‌තිඵලා ච හොන්‌ති චෙතොවිමුත්‌තිඵලානිසංසා ච පඤ්‌ඤාවිමුත්‌තිඵලා ච හොන්‌ති පඤ්‌ඤාවිමුත්‌තිඵලානිසංසා ච කතමෙ පඤ්‌ච අනිච්‌චසඤ්‌ඤා අනිච්‌චෙ දුක්‌ඛසඤ්‌ඤා දුක්‌ඛෙ අනත්‌තසඤ්‌ඤා පහානසඤ්‌ඤා විරාගසඤ්‌ඤා ඉමෙ ඛො භික්‌ඛවෙ පඤ්‌ච ධම්‌මා භාවිතා බහුලීකතා චෙතොවිමුත්‌තිඵලා ච හොන්‌ති චෙතොවිමුත්‌තිඵලානිසංසා ච පඤ්‌ඤාවිමුත්‌තිඵලා ච හොන්‌ති පඤ්‌ඤාවිමුත්‌තිඵලානිසංසා ච යතො ඛො භික්‌ඛවෙ භික්‌ඛු චෙතොවිමුත්‌තො ච හොති පඤ්‌ඤාවිමුත්‌තො ච අයං වුච්‌චති භික්‌ඛවෙ භික්‌ඛු උක්‌ඛිත්‌තපලිඝො ඉතිපි සංකිණ්‌ණපරිඛො ඉතිපි අබ්‌බූළ්‌හෙසිකො ඉතිපි නිරග්‌ගළො ඉතිපි අරියො පන්‌නද්‌ධජො පන්‌නභාරො විසංයුත්‌තො ඉතිපි>
    text <කථඤ්‌ච භික්‌ඛවෙ භික්‌ඛු උක්‌ඛිත්‌තපලිඝො හොති ඉධ භික්‌ඛවෙ භික්‌ඛුනො අවිජ්‌ජා පහීනා හොති උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා එවං ඛො භික්‌ඛවෙ භික්‌ඛු උක්‌ඛිත්‌තපලිඝො හොති>
    text <කථඤ්‌ච භික්‌ඛවෙ භික්‌ඛු සංකිණ්‌ණපරිඛො හොති ඉධ භික්‌ඛවෙ භික්‌ඛුනො පොනොභවිකො ජාතිසංසාරො පහීනො හොති උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මො එවං ඛො භික්‌ඛවෙ භික්‌ඛු සංකිණ්‌ණපරිඛො හොති>
    text <කථඤ්‌ච භික්‌ඛවෙ භික්‌ඛු අබ්‌බූළ්‌හෙසිකො හොති ඉධ භික්‌ඛවෙ භික්‌ඛුනො තණ්‌හා පහීනා හොති උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා එවං ඛො භික්‌ඛවෙ භික්‌ඛු අබ්‌බූළ්‌හෙසිකො හොති>
    text <කථඤ්‌ච භික්‌ඛවෙ භික්‌ඛු නිරග්‌ගළො හොති ඉධ භික්‌ඛවෙ භික්‌ඛුනො පඤ්‌චොරම්‌භාගියානි සංයොජනානි පහීනානි හොන්‌ති උච්‌ඡින්‌නමූලානි තාලාවත්‌ථුකතානි අනභාවංකතානි ආයතිං අනුප්‌පාදධම්‌මානි එවං ඛො භික්‌ඛවෙ භික්‌ඛු නිරග්‌ගළො හොති>
    text <කථඤ්‌ච භික්‌ඛවෙ භික්‌ඛු අරියො පන්‌නද්‌ධජො පන්‌නභාරො විසංයුත්‌තො හොති ඉධ භික්‌ඛවෙ භික්‌ඛුනො අස්‌මිමානො පහීනො හොති උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මො එවං ඛො භික්‌ඛවෙ භික්‌ඛු අරියො පන්‌නද්‌ධජො පන්‌නභාරො විසංයුත්‌තො හොතීති දුතියං>
  text <පඨමධම්‌මවිහාරීසුත්‌තං>
    text <73>, <අථ ඛො අඤ්‌ඤතරො භික්‌ඛු යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නො ඛො සො භික්‌ඛු භගවන්‌තං එතදවොච ධම්‌මවිහාරී ධම්‌මවිහාරීති භන්‌තෙ වුච්‌චති කිත්‌තාවතා නු ඛො භන්‌තෙ භික්‌ඛු ධම්‌මවිහාරී හොතීති>
    text <ඉධ භික්‌ඛු භික්‌ඛු ධම්‌මං පරියාපුණාති සුත්‌තං ගෙය්‍යං වෙය්‍යාකරණං ගාථං උදානං ඉතිවුත්‌තකං ජාතකං අබ්‌භුතධම්‌මං වෙදල්‌ලං සො තාය ධම්‌මපරියත්‌තියා දිවසං අතිනාමෙති රිඤ්‌චති පටිසල්‌ලානං නානුයුඤ්‌ජති අජ්‌ඣත්‌තං චෙතොසමථං අයං වුච්‌චති භික්‌ඛු භික්‌ඛු පරියත්‌තිබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං විත්‌ථාරෙන පරෙසං දෙසෙති සො තාය ධම්‌මපඤ්‌ඤත්‌තියා දිවසං අතිනාමෙති රිඤ්‌චති පටිසල්‌ලානං නානුයුඤ්‌ජති අජ්‌ඣත්‌තං චෙතොසමථං අයං වුච්‌චති භික්‌ඛු භික්‌ඛු පඤ්‌ඤත්‌තිබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං විත්‌ථාරෙන සජ්‌ඣායං කරොති සො තෙන සජ්‌ඣායෙන දිවසං අතිනාමෙති රිඤ්‌චති පටිසල්‌ලානං නානුයුඤ්‌ජති අජ්‌ඣත්‌තං චෙතොසමථං අයං වුච්‌චති භික්‌ඛු භික්‌ඛු සජ්‌ඣායබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං චෙතසා අනුවිතක්‌කෙති අනුවිචාරෙති මනසානුපෙක්‌ඛති සො තෙහි ධම්‌මවිතක්‌කෙහි දිවසං අතිනාමෙති රිඤ්‌චති පටිසල්‌ලානං නානුයුඤ්‌ජති අජ්‌ඣත්‌තං චෙතොසමථං අයං වුච්‌චති භික්‌ඛු භික්‌ඛු විතක්‌කබහුලො නො ධම්‌මවිහාරී>
    text <ඉධ භික්‌ඛු භික්‌ඛු ධම්‌මං පරියාපුණාති සුත්‌තං ගෙය්‍යං වෙය්‍යාකරණං ගාථං උදානං ඉතිවුත්‌තකං ජාතකං අබ්‌භුතධම්‌මං වෙදල්‌ලං සො තාය ධම්‌මපරියත්‌තියා න දිවසං අතිනාමෙති නාපි රිඤ්‌චති පටිසල්‌ලානං අනුයුඤ්‌ජති අජ්‌ඣත්‌තං චෙතොසමථං එවං ඛො භික්‌ඛු භික්‌ඛු ධම්‌මවිහාරී හොති>
    text <ඉති ඛො භික්‌ඛු දෙසිතො මයා පරියත්‌තිබහුලො දෙසිතො පඤ්‌ඤත්‌තිබහුලො දෙසිතො සජ්‌ඣායබහුලො දෙසිතො විතක්‌කබහුලො දෙසිතො ධම්‌මවිහාරී යං ඛො භික්‌ඛු සත්‌ථාරා කරණීයං සාවකානං හිතෙසිනා අනුකම්‌පකෙන අනුකම්‌පං උපාදාය කතං වො තං මයා එතානි භික්‌ඛු රුක්‌ඛමූලානි එතානි සුඤ්‌ඤාගාරානි ඣායථ භික්‌ඛු මා පමාදත්‌ථ මා පච්‌ඡා විප්‌පටිසාරිනො අහුවත්‌ථ අයං වො අම්‌හාකං අනුසාසනීති තතියං>
  text <දුතියධම්‌මවිහාරීසුත්‌තං>
    text <74>, <අථ ඛො අඤ්‌ඤතරො භික්‌ඛු යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නො ඛො සො භික්‌ඛු භගවන්‌තං එතදවොච ධම්‌මවිහාරී ධම්‌මවිහාරීති භන්‌තෙ වුච්‌චති කිත්‌තාවතා නු ඛො භන්‌තෙ භික්‌ඛු ධම්‌මවිහාරී හොතීති>
    text <ඉධ භික්‌ඛු භික්‌ඛු ධම්‌මං පරියාපුණාති සුත්‌තං ගෙය්‍යං වෙය්‍යාකරණං ගාථං උදානං ඉතිවුත්‌තකං ජාතකං අබ්‌භුතධම්‌මං වෙදල්‌ලං උත්‌තරි චස්‌ස පඤ්‌ඤාය අත්‌ථං නප්‌පජානාති අයං වුච්‌චති භික්‌ඛු භික්‌ඛු පරියත්‌තිබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං විත්‌ථාරෙන පරෙසං දෙසෙති උත්‌තරි චස්‌ස පඤ්‌ඤාය අත්‌ථං නප්‌පජානාති අයං වුච්‌චති භික්‌ඛු භික්‌ඛු පඤ්‌ඤත්‌තිබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං විත්‌ථාරෙන සජ්‌ඣායං කරොති උත්‌තරි චස්‌ස පඤ්‌ඤාය අත්‌ථං නප්‌පජානාති අයං වුච්‌චති භික්‌ඛු භික්‌ඛු සජ්‌ඣායබහුලො නො ධම්‌මවිහාරී>
    text <පුන චපරං භික්‌ඛු භික්‌ඛු යථාසුතං යථාපරියත්‌තං ධම්‌මං චෙතසා අනුවිතක්‌කෙති අනුවිචාරෙති මනසානුපෙක්‌ඛති උත්‌තරි චස්‌ස පඤ්‌ඤාය අත්‌ථං නප්‌පජානාති අයං වුච්‌චති භික්‌ඛු භික්‌ඛු විතක්‌කබහුලො නො ධම්‌මවිහාරී>
    text <ඉධ භික්‌ඛු භික්‌ඛු ධම්‌මං පරියාපුණාති සුත්‌තං ගෙය්‍යං වෙය්‍යාකරණං ගාථං උදානං ඉතිවුත්‌තකං ජාතකං අබ්‌භුතධම්‌මං වෙදල්‌ලං උත්‌තරි චස්‌ස පඤ්‌ඤාය අත්‌ථං පජානාති එවං ඛො භික්‌ඛු භික්‌ඛු ධම්‌මවිහාරී හොති>
    text <ඉති ඛො භික්‌ඛු දෙසිතො මයා පරියත්‌තිබහුලො දෙසිතො පඤ්‌ඤත්‌තිබහුලො දෙසිතො සජ්‌ඣායබහුලො දෙසිතො විතක්‌කබහුලො දෙසිතො ධම්‌මවිහාරී යං ඛො භික්‌ඛු සත්‌ථාරා කරණීයං සාවකානං හිතෙසිනා අනුකම්‌පකෙන අනුකම්‌පං උපාදාය කතං වො තං මයා එතානි භික්‌ඛු රුක්‌ඛමූලානි එතානි සුඤ්‌ඤාගාරානි ඣායථ භික්‌ඛු මා පමාදත්‌ථ මා පච්‌ඡා විප්‌පටිසාරිනො අහුවත්‌ථ අයං වො අම්‌හාකං අනුසාසනීති චතුත්‌ථං>
  text <පඨමයොධාජීවසුත්‌තං>
    text <75>, <පඤ්‌චිමෙ භික්‌ඛවෙ යොධාජීවා සන්‌තො සංවිජ්‌ජමානා ලොකස්‌මිං කතමෙ පඤ්‌ච ඉධ භික්‌ඛවෙ එකච්‌චො යොධාජීවො රජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ පඨමො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො සහති රජග්‌ගං අපි ච ඛො ධජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ දුතියො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො සහති රජග්‌ගං සහති ධජග්‌ගං අපි ච ඛො උස්‌සාරණඤ්‌ඤෙව සුත්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ තතියො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො සහති රජග්‌ගං සහති ධජග්‌ගං සහති උස්‌සාරණං අපි ච ඛො සම්‌පහාරෙ හඤ්‌ඤති බ්‍යාපජ්‌ජති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ චතුත්‌ථො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො සහති රජග්‌ගං සහති ධජග්‌ගං සහති උස්‌සාරණං සහති සම්‌පහාරං සො තං සඞ්‌ගාමං අභිවිජිනිත්‌වා විජිතසඞ්‌ගාමො තමෙව සඞ්‌ගාමසීසං අජ්‌ඣාවසති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ පඤ්‌චමො යොධාජීවො සන්‌තො සංවිජ්‌ජමානො ලොකස්‌මිං ඉමෙ ඛො භික්‌ඛවෙ පඤ්‌ච යොධාජීවා සන්‌තො සංවිජ්‌ජමානා ලොකස්‌මිං>
    text <එවමෙවං ඛො භික්‌ඛවෙ පඤ්‌චිමෙ යොධාජීවූපමා පුග්‌ගලා සන්‌තො සංවිජ්‌ජමානා භික්‌ඛූසු කතමෙ පඤ්‌ච ඉධ භික්‌ඛවෙ භික්‌ඛු රජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති කිමස්‌ස රජග්‌ගස්‌මිං ඉධ භික්‌ඛවෙ භික්‌ඛු සුණාති අමුකස්‌මිං නාම ගාමෙ වා නිගමෙ වා ඉත්‌ථී වා කුමාරී වා අභිරූපා දස්‌සනීයා පාසාදිකා පරමාය වණ්‌ණපොක්‌ඛරතාය සමන්‌නාගතාති සො තං සුත්‌වා සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති ඉදමස්‌ස රජග්‌ගස්‌මිං>
    text <සෙය්‍යථාපි සො භික්‌ඛවෙ යොධාජීවො රජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ පඨමො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු සහති රජග්‌ගං අපි ච ඛො ධජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති කිමස්‌ස ධජග්‌ගස්‌මිං ඉධ භික්‌ඛවෙ භික්‌ඛු න හෙව ඛො සුණාති අමුකස්‌මිං නාම ගාමෙ වා නිගමෙ වා ඉත්‌ථී වා කුමාරී වා අභිරූපා දස්‌සනීයා පාසාදිකා පරමාය වණ්‌ණපොක්‌ඛරතාය සමන්‌නාගතාති අපි ච ඛො සාමං පස්‌සති ඉත්‌ථිං වා කුමාරිං වා අභිරූපං දස්‌සනීයං පාසාදිකං පරමාය වණ්‌ණපොක්‌ඛරතාය සමන්‌නාගතං සො තං දිස්‌වා සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති ඉදමස්‌ස ධජග්‌ගස්‌මිං>
    text <සෙය්‍යථාපි සො භික්‌ඛවෙ යොධාජීවො සහති රජග්‌ගං අපි ච ඛො ධජග්‌ගඤ්‌ඤෙව දිස්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ දුතියො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු සහති රජග්‌ගං සහති ධජග්‌ගං අපි ච ඛො උස්‌සාරණඤ්‌ඤෙව සුත්‌වා සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති කිමස්‌ස උස්‌සාරණාය ඉධ භික්‌ඛවෙ භික්‌ඛුං අරඤ්‌ඤගතං වා රුක්‌ඛමූලගතං වා සුඤ්‌ඤාගාරගතං වා මාතුගාමො උපසඞ්‌කමිත්‌වා ඌහසති උල්‌ලපති උජ්‌ජග්‌ඝති උප්‌පණ්‌ඩෙති සො මාතුගාමෙන ඌහසියමානො උල්‌ලපියමානො උජ්‌ජග්‌ඝියමානො උප්‌පණ්‌ඩියමානො සංසීදති විසීදති න සන්‌ථම්‌භති න සක්‌කොති බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති ඉදමස්‌ස උස්‌සාරණාය>
    text <සෙය්‍යථාපි සො භික්‌ඛවෙ යොධාජීවො සහති රජග්‌ගං සහති ධජග්‌ගං අපි ච ඛො උස්‌සාරණඤ්‌ඤෙව සුත්‌වා සංසීදති විසීදති න සන්‌ථම්‌භති න සක්‌කොති සඞ්‌ගාමං ඔතරිතුං තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ තතියො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු සහති රජග්‌ගං සහති ධජග්‌ගං සහති උස්‌සාරණං අපි ච ඛො සම්‌පහාරෙ හඤ්‌ඤති බ්‍යාපජ්‌ජති කිමස්‌ස සම්‌පහාරස්‌මිං ඉධ භික්‌ඛවෙ භික්‌ඛුං අරඤ්‌ඤගතං වා රුක්‌ඛමූලගතං වා සුඤ්‌ඤාගාරගතං වා මාතුගාමො උපසඞ්‌කමිත්‌වා අභිනිසීදති අභිනිපජ්‌ජති අජ්‌ඣොත්‌ථරති සො මාතුගාමෙන අභිනිසීදියමානො අභිනිපජ්‌ජියමානො අජ්‌ඣොත්‌ථරියමානො සික්‌ඛං අපච්‌චක්‌ඛාය දුබ්‌බල්‍යං අනාවිකත්‌වා මෙථුනං ධම්‌මං පටිසෙවති ඉදමස්‌ස සම්‌පහාරස්‌මිං>
    text <සෙය්‍යථාපි සො භික්‌ඛවෙ යොධාජීවො සහති රජග්‌ගං සහති ධජග්‌ගං සහති උස්‌සාරණං අපි ච ඛො සම්‌පහාරෙ හඤ්‌ඤති බ්‍යාපජ්‌ජති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ චතුත්‌ථො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු සහති රජග්‌ගං සහති ධජග්‌ගං සහති උස්‌සාරණං සහති සම්‌පහාරං සො තං සඞ්‌ගාමං අභිවිජිනිත්‌වා විජිතසඞ්‌ගාමො තමෙව සඞ්‌ගාමසීසං අජ්‌ඣාවසති කිමස්‌ස සඞ්‌ගාමවිජයස්‌මිං ඉධ භික්‌ඛවෙ භික්‌ඛු අරඤ්‌ඤගතං වා රුක්‌ඛමූලගතං වා සුඤ්‌ඤාගාරගතං වා මාතුගාමො උපසඞ්‌කමිත්‌වා අභිනිසීදති අභිනිපජ්‌ජති අජ්‌ඣොත්‌ථරති සො මාතුගාමෙන අභිනිසීදියමානො අභිනිපජ්‌ජියමානො අජ්‌ඣොත්‌ථරියමානො විනිවෙඨෙත්‌වා විනිමොචෙත්‌වා යෙන කාමං පක්‌කමති සො විවිත්‌තං සෙනාසනං භජති අරඤ්‌ඤං රුක්‌ඛමූලං පබ්‌බතං කන්‌දරං ගිරිගුහං සුසානං වනපත්‌ථං අබ්‌භොකාසං පලාලපුඤ්‌ජං>
    text <සො අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො අභිජ්‌ඣං ලොකෙ පහාය විගතාභිජ්‌ඣෙන චෙතසා විහරති අභිජ්‌ඣාය චිත්‌තං පරිසොධෙති බ්‍යාපාදපදොසං පහාය අබ්‍යාපන්‌නචිත්‌තො විහරති සබ්‌බපාණභූතහිතානුකම්‌පී බ්‍යාපාදපදොසා චිත්‌තං පරිසොධෙති ථිනමිද්‌ධං පහාය විගතථිනමිද්‌ධො විහරති ආලොකසඤ්‌ඤී සතො සම්‌පජානො ථිනමිද්‌ධා චිත්‌තං පරිසොධෙති උද්‌ධච්‌චකුක්‌කුච්‌චං පහාය අනුද්‌ධතො විහරති අජ්‌ඣත්‌තං වූපසන්‌තචිත්‌තො උද්‌ධච්‌චකුක්‌කුච්‌චා චිත්‌තං පරිසොධෙති විචිකිච්‌ඡං පහාය තිණ්‌ණවිචිකිච්‌ඡො විහරති අකථංකථී කුසලෙසු ධම්‌මෙසු විචිකිච්‌ඡාය චිත්‌තං පරිසොධෙති සො ඉමෙ පඤ්‌ච නීවරණෙ පහාය චෙතසො උපක්‌කිලෙසෙ පඤ්‌ඤාය දුබ්‌බලීකරණෙ විවිච්‌චෙව කාමෙහි…පෙ … පීතියා ච විරාගා උපෙක්‌ඛකො ච විහරති සතො සම්‌පජානො සුඛඤ්‌ච කායෙන පටිසංවෙදෙති යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරති සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරති>
    text <සො එවං සමාහිතෙ චිත්‌තෙ පරිසුද්‌ධෙ පරියොදාතෙ අනඞ්‌ගණෙ විගතූපක්‌කිලෙසෙ මුදුභූතෙ කම්‌මනියෙ ඨිතෙ ආනෙඤ්‌ජප්‌පත්‌තෙ ආසවානං ඛයඤාණාය චිත්‌තං අභිනින්‌නාමෙති සො ඉදං දුක්‌ඛන්‌ති යථාභූතං පජානාති අයං දුක්‌ඛසමුදයොති යථාභූතං පජානාති අයං දුක්‌ඛනිරොධොති යථාභූතං පජානාති අයං දුක්‌ඛනිරොධගාමිනී පටිපදාති යථාභූතං පජානාති ඉමෙ ආසවාති යථාභූතං පජානාති අයං ආසවසමුදයොති යථාභූතං පජානාති අයං ආසවනිරොධොති යථාභූතං පජානාති අයං ආසවනිරොධගාමිනී පටිපදාති යථාභූතං පජානාති තස්‌ස එවං ජානතො එවං පස්‌සතො කාමාසවාපි චිත්‌තං විමුච්‌චති භවාසවාපි චිත්‌තං විමුච්‌චති අවිජ්‌ජාසවාපි චිත්‌තං විමුච්‌චති විමුත්‌තස්‌මිං විමුත්‌තමිති ඤාණං හොති ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාති ඉදමස්‌ස සඞ්‌ගාමවිජයස්‌මිං>
    text <සෙය්‍යථාපි සො භික්‌ඛවෙ යොධාජීවො සහති රජග්‌ගං සහති ධජග්‌ගං සහති උස්‌සාරණං සහති සම්‌පහාරං සො තං සඞ්‌ගාමං අභිවිජිනිත්‌වා විජිතසඞ්‌ගාමො තමෙව සඞ්‌ගාමසීසං අජ්‌ඣාවසති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ පඤ්‌චමො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු ඉමෙ ඛො භික්‌ඛවෙ පඤ්‌ච යොධාජීවූපමා පුග්‌ගලා සන්‌තො සංවිජ්‌ජමානා භික්‌ඛූසූති පඤ්‌චමං>
  text <දුතියයොධාජීවසුත්‌තං>
    text <76>, <පඤ්‌චිමෙ භික්‌ඛවෙ යොධාජීවා සන්‌තො සංවිජ්‌ජමානා ලොකස්‌මිං කතමෙ පඤ්‌ච ඉධ භික්‌ඛවෙ එකච්‌චො යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ හනන්‌ති පරියාපාදෙන්‌ති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ පඨමො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති සො ඤාතකෙහි නීයමානො අප්‌පත්‌වාව ඤාතකෙ අන්‌තරාමග්‌ගෙ කාලං කරොති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ දුතියො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති තමෙනං ඤාතකා උපට්‌ඨහන්‌ති පරිචරන්‌ති සො ඤාතකෙහි උපට්‌ඨහියමානො පරිචරියමානො තෙනෙව ආබාධෙන කාලං කරොති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ තතියො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති තමෙනං ඤාතකා උපට්‌ඨහන්‌ති පරිචරන්‌ති සො ඤාතකෙහි උපට්‌ඨහියමානො පරිචරියමානො වුට්‌ඨාති තම්‌හා ආබාධා එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ චතුත්‌ථො යොධාජීවො සන්‌තො සංවිජ්‌ජමානො ලොකස්‌මිං>
    text <පුන චපරං භික්‌ඛවෙ ඉධෙකච්‌චො යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තං සඞ්‌ගාමං අභිවිජිනිත්‌වා විජිතසඞ්‌ගාමො තමෙව සඞ්‌ගාමසීසං අජ්‌ඣාවසති එවරූපොපි භික්‌ඛවෙ ඉධෙකච්‌චො යොධාජීවො හොති අයං භික්‌ඛවෙ පඤ්‌චමො යොධාජීවො සන්‌තො සංවිජ්‌ජමානො ලොකස්‌මිං ඉමෙ ඛො භික්‌ඛවෙ පඤ්‌ච යොධාජීවා සන්‌තො සංවිජ්‌ජමානා ලොකස්‌මිං>
    text <එවමෙවං ඛො භික්‌ඛවෙ පඤ්‌චිමෙ යොධාජීවූපමා පුග්‌ගලා සන්‌තො සංවිජ්‌ජමානා භික්‌ඛූසු කතමෙ පඤ්‌ච ඉධ භික්‌ඛවෙ භික්‌ඛු අඤ්‌ඤතරං ගාමං වා නිගමං වා උපනිස්‌සාය විහරති සො පුබ්‌බණ්‌හසමයං නිවාසෙත්‌වා පත්‌තචීවරමාදාය තමෙව ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති මාතුගාමං දුන්‌නිවත්‌ථං වා දුප්‌පාරුතං වා තස්‌ස තං මාතුගාමං දිස්‌වා දුන්‌නිවත්‌ථං වා දුප්‌පාරුතං වා රාගො චිත්‌තං අනුද්‌ධංසෙති සො රාගානුද්‌ධංසිතෙන චිත්‌තෙන සික්‌ඛං අපච්‌චක්‌ඛාය දුබ්‌බල්‍යං අනාවිකත්‌වා මෙථුනං ධම්‌මං පටිසෙවති>
    text <සෙය්‍යථාපි සො භික්‌ඛවෙ යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ හනන්‌ති පරියාපාදෙන්‌ති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ පඨමො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු අඤ්‌ඤතරං ගාමං වා නිගමං වා උපනිස්‌සාය විහරති සො පුබ්‌බණ්‌හසමයං නිවාසෙත්‌වා පත්‌තචීවරමාදාය තමෙව ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති මාතුගාමං දුන්‌නිවත්‌ථං වා දුප්‌පාරුතං වා තස්‌ස තං මාතුගාමං දිස්‌වා දුන්‌නිවත්‌ථං වා දුප්‌පාරුතං වා රාගො චිත්‌තං අනුද්‌ධංසෙති සො රාගානුද්‌ධංසිතෙන චිත්‌තෙන පරිඩය්‌හතෙව කායෙන පරිඩය්‌හති චෙතසා තස්‌ස එවං හොති යංනූනාහං ආරාමං ගන්‌ත්‌වා භික්‌ඛූනං ආරොචෙය්‍යං රාගපරියුට්‌ඨිතොම්‌හි ආවුසො රාගපරෙතො න සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති සො ආරාමං ගච්‌ඡන්‌තො අප්‌පත්‌වාව ආරාමං අන්‌තරාමග්‌ගෙ සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති>
    text <සෙය්‍යථාපි සො භික්‌ඛවෙ යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති සො ඤාතකෙහි නීයමානො අප්‌පත්‌වාව ඤාතකෙ අන්‌තරාමග්‌ගෙ කාලං කරොති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ දුතියො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු අඤ්‌ඤතරං ගාමං වා නිගමං වා උපනිස්‌සාය විහරති සො පුබ්‌බණ්‌හසමයං නිවාසෙත්‌වා පත්‌තචීවරමාදාය තමෙව ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති මාතුගාමං දුන්‌නිවත්‌ථං වා දුප්‌පාරුතං වා තස්‌ස තං මාතුගාමං දිස්‌වා දුන්‌නිවත්‌ථං වා දුප්‌පාරුතං වා රාගො චිත්‌තං අනුද්‌ධංසෙති සො රාගානුද්‌ධංසිතෙන චිත්‌තෙන පරිඩය්‌හතෙව කායෙන පරිඩය්‌හති චෙතසා තස්‌ස එවං හොති යංනූනාහං ආරාමං ගන්‌ත්‌වා භික්‌ඛූනං ආරොචෙය්‍යං රාගපරියුට්‌ඨිතොම්‌හි ආවුසො රාගපරෙතො න සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති සො ආරාමං ගන්‌ත්‌වා භික්‌ඛූනං ආරොචෙති රාගපරියුට්‌ඨිතොම්‌හි ආවුසො රාගපරෙතො න සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති>
    text <තමෙනං සබ්‍රහ්‌මචාරී ඔවදන්‌ති අනුසාසන්‌ති අප්‌පස්‌සාදා ආවුසො කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අට්‌ඨිකඞ්‌කලූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො මංසපෙසූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො තිණුක්‌කූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අඞ්‌ගාරකාසූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො සුපිනකූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො යාචිතකූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො රුක්‌ඛඵලූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අසිසූනූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො සත්‌තිසූලූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො සප්‌පසිරූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අභිරමතායස්‌මා බ්‍රහ්‌මචරියෙ මායස්‌මා සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තීති>
    text <සො සබ්‍රහ්‌මචාරීහි එවං ඔවදියමානො එවං අනුසාසියමානො එවමාහ කිඤ්‌චාපි ආවුසො අප්‌පස්‌සාදා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අථ ඛො නෙවාහං සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති සො සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තති>
    text <සෙය්‍යථාපි සො භික්‌ඛවෙ යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති තමෙනං ඤාතකා උපට්‌ඨහන්‌ති පරිචරන්‌ති සො ඤාතකෙහි උපට්‌ඨහියමානො පරිචරියමානො තෙනෙව ආබාධෙන කාලං කරොති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ තතියො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු අඤ්‌ඤතරං ගාමං වා නිගමං වා උපනිස්‌සාය විහරති සො පුබ්‌බණ්‌හසමයං නිවාසෙත්‌වා පත්‌තචීවරමාදාය තමෙව ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති මාතුගාමං දුන්‌නිවත්‌ථං වා දුප්‌පාරුතං වා තස්‌ස තං මාතුගාමං දිස්‌වා දුන්‌නිවත්‌ථං වා දුප්‌පාරුතං වා රාගො චිත්‌තං අනුද්‌ධංසෙති සො රාගානුද්‌ධංසිතෙන චිත්‌තෙන පරිඩය්‌හතෙව කායෙන පරිඩය්‌හති චෙතසා තස්‌ස එවං හොති යංනූනාහං ආරාමං ගන්‌ත්‌වා භික්‌ඛූනං ආරොචෙය්‍යං රාගපරියුට්‌ඨිතොම්‌හි ආවුසො රාගපරෙතො න සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති සො ආරාමං ගන්‌ත්‌වා භික්‌ඛූනං ආරොචෙති රාගපරියුට්‌ඨිතොම්‌හි ආවුසො රාගපරෙතො න සක්‌කොමි බ්‍රහ්‌මචරියං සන්‌ධාරෙතුං සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති>
    text <තමෙනං සබ්‍රහ්‌මචාරී ඔවදන්‌ති අනුසාසන්‌ති අප්‌පස්‌සාදා ආවුසො කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අට්‌ඨිකඞ්‌කලූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො මංසපෙසූපමා කාමා වුත්‌තා භගවතා…පෙ … තිණුක්‌කූපමා කාමා වුත්‌තා භගවතා… අඞ්‌ගාරකාසූපමා කාමා වුත්‌තා භගවතා… සුපිනකූපමා කාමා වුත්‌තා භගවතා… යාචිතකූපමා කාමා වුත්‌තා භගවතා… රුක්‌ඛඵලූපමා කාමා වුත්‌තා භගවතා… අසිසූනූපමා කාමා වුත්‌තා භගවතා… සත්‌තිසූලූපමා කාමා වුත්‌තා භගවතා… සප්‌පසිරූපමා කාමා වුත්‌තා භගවතා බහුදුක්‌ඛා බහුපායාසා ආදීනවො එත්‌ථ භිය්‍යො අභිරමතායස්‌මා බ්‍රහ්‌මචරියෙ මායස්‌මා සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තීති>
    text <සො සබ්‍රහ්‌මචාරීහි එවං ඔවදියමානො එවං අනුසාසියමානො එවමාහ උස්‌සහිස්‌සාමි ආවුසො වායමිස්‌සාමි ආවුසො අභිරමිස්‌සාමි ආවුසො න දානාහං ආවුසො සික්‌ඛාදුබ්‌බල්‍යං ආවිකත්‌වා සික්‌ඛං පච්‌චක්‌ඛාය හීනායාවත්‌තිස්‌සාමීති>
    text <සෙය්‍යථාපි සො භික්‌ඛවෙ යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තස්‌මිං සඞ්‌ගාමෙ උස්‌සහති වායමති තමෙනං උස්‌සහන්‌තං වායමන්‌තං පරෙ උපලික්‌ඛන්‌ති තමෙනං අපනෙන්‌ති අපනෙත්‌වා ඤාතකානං නෙන්‌ති තමෙනං ඤාතකා උපට්‌ඨහන්‌ති පරිචරන්‌ති සො ඤාතකෙහි උපට්‌ඨහියමානො පරිචරියමානො වුට්‌ඨාති තම්‌හා ආබාධා තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ චතුත්‌ථො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු>
    text <පුන චපරං භික්‌ඛවෙ භික්‌ඛු අඤ්‌ඤතරං ගාමං වා නිගමං වා උපනිස්‌සාය විහරති සො පුබ්‌බණ්‌හසමයං නිවාසෙත්‌වා පත්‌තචීවරමාදාය තමෙව ගාමං වා නිගමං වා පිණ්‌ඩාය පවිසති රක්‌ඛිතෙනෙව කායෙන රක්‌ඛිතාය වාචාය රක්‌ඛිතෙන චිත්‌තෙන උපට්‌ඨිතාය සතියා සංවුතෙහි ඉන්‌ද්‍රියෙහි සො චක්‌ඛුනා රූපං දිස්‌වා න නිමිත්‌තග්‌ගාහී හොති නානුබ්‍යඤ්‌ජනග්‌ගාහී යත්‌වාධිකරණමෙනං චක්‌ඛුන්‌ද්‍රියං අසංවුතං විහරන්‌තං අභිජ්‌ඣාදොමනස්‌සා පාපකා අකුසලා ධම්‌මා අන්‌වාස්‌සවෙය්‍යුං තස්‌ස සංවරාය පටිපජ්‌ජති රක්‌ඛති චක්‌ඛුන්‌ද්‍රියං චක්‌ඛුන්‌ද්‍රියෙ සංවරං ආපජ්‌ජති සොතෙන සද්‌දං සුත්‌වා… ඝානෙන ගන්‌ධං ඝායිත්‌වා … ජිව්‌හාය රසං සායිත්‌වා… කායෙන ඵොට්‌ඨබ්‌බං ඵුසිත්‌වා… මනසා ධම්‌මං විඤ්‌ඤාය න නිමිත්‌තග්‌ගාහී හොති නානුබ්‍යඤ්‌ජනග්‌ගාහී යත්‌වාධිකරණමෙනං මනින්‌ද්‍රියං අසංවුතං විහරන්‌තං අභිජ්‌ඣාදොමනස්‌සා පාපකා අකුසලා ධම්‌මා අන්‌වාස්‌සවෙය්‍යුං තස්‌ස සංවරාය පටිපජ්‌ජති රක්‌ඛති මනින්‌ද්‍රියං මනින්‌ද්‍රියෙ සංවරං ආපජ්‌ජති සො පච්‌ඡාභත්‌තං පිණ්‌ඩපාතපටික්‌කන්‌තො විවිත්‌තං සෙනාසනං භජති අරඤ්‌ඤං රුක්‌ඛමූලං පබ්‌බතං කන්‌දරං ගිරිගුහං සුසානං වනපත්‌ථං අබ්‌භොකාසං පලාලපුඤ්‌ජං සො අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො අභිජ්‌ඣං ලොකෙ පහාය…පෙ … සො ඉමෙ පඤ්‌ච නීවරණෙ පහාය චෙතසො උපක්‌කිලෙසෙ පඤ්‌ඤාය දුබ්‌බලීකරණෙ විවිච්‌චෙව කාමෙහි…පෙ … චතුත්‌ථං ඣානං උපසම්‌පජ්‌ජ විහරති>
    text <සො එවං සමාහිතෙ චිත්‌තෙ පරිසුද්‌ධෙ පරියොදාතෙ අනඞ්‌ගණෙ විගතූපක්‌කිලෙසෙ මුදුභූතෙ කම්‌මනියෙ ඨිතෙ ආනෙඤ්‌ජප්‌පත්‌තෙ ආසවානං ඛයඤාණාය චිත්‌තං අභිනින්‌නාමෙති සො ඉදං දුක්‌ඛන්‌ති යථාභූතං පජානාති…පෙ … නාපරං ඉත්‌ථත්‌තායාති පජානාති>
    text <සෙය්‍යථාපි සො භික්‌ඛවෙ යොධාජීවො අසිචම්‌මං ගහෙත්‌වා ධනුකලාපං සන්‌නය්‌හිත්‌වා වියූළ්‌හං සඞ්‌ගාමං ඔතරති සො තං සඞ්‌ගාමං අභිවිජිනිත්‌වා විජිතසඞ්‌ගාමො තමෙව සඞ්‌ගාමසීසං අජ්‌ඣාවසති තථූපමාහං භික්‌ඛවෙ ඉමං පුග්‌ගලං වදාමි එවරූපොපි භික්‌ඛවෙ ඉධෙකච්‌චො පුග්‌ගලො හොති අයං භික්‌ඛවෙ පඤ්‌චමො යොධාජීවූපමො පුග්‌ගලො සන්‌තො සංවිජ්‌ජමානො භික්‌ඛූසු ඉමෙ ඛො භික්‌ඛවෙ පඤ්‌ච යොධාජීවූපමා පුග්‌ගලා සන්‌තො සංවිජ්‌ජමානා භික්‌ඛූසූති ඡට්‌ඨං>
  text <පඨමඅනාගතභයසුත්‌තං>
    text <77>, <පඤ්‌චිමානි භික්‌ඛවෙ අනාගතභයානි සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <කතමානි පඤ්‌ච ඉධ භික්‌ඛවෙ ආරඤ්‌ඤිකො භික්‌ඛු ඉති පටිසඤ්‌චික්‌ඛති අහං ඛො එතරහි එකකො අරඤ්‌ඤෙ විහරාමි එකකං ඛො පන මං අරඤ්‌ඤෙ විහරන්‌තං අහි වා මං ඩංසෙය්‍ය විච්‌ඡිකො වා මං ඩංසෙය්‍ය සතපදී වා මං ඩංසෙය්‍ය තෙන මෙ අස්‌ස කාලඞ්‌කිරියා සො මමස්‌ස අන්‌තරායො හන්‌දාහං වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති ඉදං භික්‌ඛවෙ පඨමං අනාගතභයං සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ ආරඤ්‌ඤිකො භික්‌ඛු ඉති පටිසඤ්‌චික්‌ඛති අහං ඛො එතරහි එකකො අරඤ්‌ඤෙ විහරාමි එකකො ඛො පනාහං අරඤ්‌ඤෙ විහරන්‌තො උපක්‌ඛලිත්‌වා වා පපතෙය්‍යං භත්‌තං වා භුත්‌තං මෙ බ්‍යාපජ්‌ජෙය්‍ය පිත්‌තං වා මෙ කුප්‌පෙය්‍ය සෙම්‌හං වා මෙ කුප්‌පෙය්‍ය සත්‌ථකා වා මෙ වාතා කුප්‌පෙය්‍යුං තෙන මෙ අස්‌ස කාලඞ්‌කිරියා සො මමස්‌ස අන්‌තරායො හන්‌දාහං වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති ඉදං භික්‌ඛවෙ දුතියං අනාගතභයං සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ ආරඤ්‌ඤිකො භික්‌ඛු ඉති පටිසඤ්‌චික්‌ඛති අහං ඛො එතරහි එකකො අරඤ්‌ඤෙ විහරාමි එකකො ඛො පනාහං අරඤ්‌ඤෙ විහරන්‌තො වාළෙහි සමාගච්‌ඡෙය්‍යං සීහෙන වා බ්‍යග්‌ඝෙන වා දීපිනා වා අච්‌ඡෙන වා තරච්‌ඡෙන වා තෙ මං ජීවිතා වොරොපෙය්‍යුං තෙන මෙ අස්‌ස කාලඞ්‌කිරියා සො මමස්‌ස අන්‌තරායො හන්‌දාහං වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති ඉදං භික්‌ඛවෙ තතියං අනාගතභයං සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ ආරඤ්‌ඤිකො භික්‌ඛු ඉති පටිසඤ්‌චික්‌ඛති අහං ඛො එතරහි එකකො අරඤ්‌ඤෙ විහරාමි එකකො ඛො පනාහං අරඤ්‌ඤෙ විහරන්‌තො මාණවෙහි සමාගච්‌ඡෙය්‍යං කතකම්‌මෙහි වා අකතකම්‌මෙහි වා තෙ මං ජීවිතා වොරොපෙය්‍යුං තෙන මෙ අස්‌ස කාලඞ්‌කිරියා සො මමස්‌ස අන්‌තරායො හන්‌දාහං වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති ඉදං භික්‌ඛවෙ චතුත්‌ථං අනාගතභයං සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ ආරඤ්‌ඤිකො භික්‌ඛු ඉති පටිසඤ්‌චික්‌ඛති අහං ඛො එතරහි එකකො අරඤ්‌ඤෙ විහරාමි සන්‌ති ඛො පනාරඤ්‌ඤෙ වාළා අමනුස්‌සා තෙ මං ජීවිතා වොරොපෙය්‍යුං තෙන මෙ අස්‌ස කාලඞ්‌කිරියා සො මමස්‌ස අන්‌තරායො හන්‌දාහං වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති ඉදං භික්‌ඛවෙ පඤ්‌චමං අනාගතභයං සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <ඉමානි ඛො භික්‌ඛවෙ පඤ්‌ච අනාගතභයානි සම්‌පස්‌සමානෙන අලමෙව ආරඤ්‌ඤිකෙන භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති සත්‌තමං>
  text <දුතියඅනාගතභයසුත්‌තං>
    text <78>, <පඤ්‌චිමානි භික්‌ඛවෙ අනාගතභයානි සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය කතමානි පඤ්‌ච ඉධ භික්‌ඛවෙ භික්‌ඛු ඉති පටිසඤ්‌චික්‌ඛති අහං ඛො එතරහි දහරො යුවා සුසුකාළකෙසො භද්‍රෙන යොබ්‌බනෙන සමන්‌නාගතො පඨමෙන වයසා හොති ඛො පන සො සමයො යං ඉමං කායං ජරා ඵුසති ජිණ්‌ණෙන ඛො පන ජරාය අභිභූතෙන න සුකරං බුද්‌ධානං සාසනං මනසි කාතුං න සුකරානි අරඤ්‌ඤවනපත්‌ථානි පන්‌තානි සෙනාසනානි පටිසෙවිතුං පුරා මං සො ධම්‌මො ආගච්‌ඡති අනිට්‌ඨො අකන්‌තො අමනාපො හන්‌දාහං පටිකච්‌චෙව වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය යෙනාහං ධම්‌මෙන සමන්‌නාගතො ජිණ්‌ණකොපි ඵාසුං විහරිස්‌සාමීති ඉදං භික්‌ඛවෙ පඨමං අනාගතභයං සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ භික්‌ඛු ඉති පටිසඤ්‌චික්‌ඛති අහං ඛො එතරහි අප්‌පාබාධො අප්‌පාතඞ්‌කො සමවෙපාකිනියා ගහණියා සමන්‌නාගතො නාතිසීතාය නාච්‌චුණ්‌හාය මජ්‌ඣිමාය පධානක්‌ඛමාය හොති ඛො පන සො සමයො යං ඉමං කායං බ්‍යාධි ඵුසති බ්‍යාධිතෙන ඛො පන බ්‍යාධිනා අභිභූතෙන න සුකරං බුද්‌ධානං සාසනං මනසි කාතුං න සුකරානි අරඤ්‌ඤවනපත්‌ථානි පන්‌තානි සෙනාසනානි පටිසෙවිතුං පුරා මං සො ධම්‌මො ආගච්‌ඡති අනිට්‌ඨො අකන්‌තො අමනාපො හන්‌දාහං පටිකච්‌චෙව වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය යෙනාහං ධම්‌මෙන සමන්‌නාගතො බ්‍යාධිතොපි ඵාසුං විහරිස්‌සාමීති ඉදං භික්‌ඛවෙ දුතියං අනාගතභයං සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ භික්‌ඛු ඉති පටිසඤ්‌චික්‌ඛති එතරහි ඛො සුභික්‌ඛං සුසස්‌සං සුලභපිණ්‌ඩං සුකරං උඤ්‌ඡෙන පග්‌ගහෙන යාපෙතුං හොති ඛො පන සො සමයො යං දුබ්‌භික්‌ඛං හොති දුස්‌සස්‌සං දුල්‌ලභපිණ්‌ඩං න සුකරං උඤ්‌ඡෙන පග්‌ගහෙන යාපෙතුං දුබ්‌භික්‌ඛෙ ඛො පන මනුස්‌සා යෙන සුභික්‌ඛං තෙන සඞ්‌කමන්‌ති තත්‌ථ සඞ්‌ගණිකවිහාරො හොති ආකිණ්‌ණවිහාරො සඞ්‌ගණිකවිහාරෙ ඛො පන සති ආකිණ්‌ණවිහාරෙ න සුකරං බුද්‌ධානං සාසනං මනසි කාතුං න සුකරානි අරඤ්‌ඤවනපත්‌ථානි පන්‌තානි සෙනාසනානි පටිසෙවිතුං පුරා මං සො ධම්‌මො ආගච්‌ඡති අනිට්‌ඨො අකන්‌තො අමනාපො හන්‌දාහං පටිකච්‌චෙව වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය යෙනාහං ධම්‌මෙන සමන්‌නාගතො දුබ්‌භික්‌ඛෙපි ඵාසු විහරිස්‌සාමීති ඉදං භික්‌ඛවෙ තතියං අනාගතභයං සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ භික්‌ඛු ඉති පටිසඤ්‌චික්‌ඛති එතරහි ඛො මනුස්‌සා සමග්‌ගා සම්‌මොදමානා අවිවදමානා ඛීරොදකීභූතා අඤ්‌ඤමඤ්‌ඤං පියචක්‌ඛූහි සම්‌පස්‌සන්‌තා විහරන්‌ති හොති ඛො පන සො සමයො යං භයං හොති අටවිසඞ්‌කොපො චක්‌කසමාරූළ්‌හා ජානපදා පරියායන්‌ති භයෙ ඛො පන සති මනුස්‌සා යෙන ඛෙමං තෙන සඞ්‌කමන්‌ති තත්‌ථ සඞ්‌ගණිකවිහාරො හොති ආකිණ්‌ණවිහාරො සඞ්‌ගණිකවිහාරෙ ඛො පන සති ආකිණ්‌ණවිහාරෙ න සුකරං බුද්‌ධානං සාසනං මනසි කාතුං න සුකරානි අරඤ්‌ඤවනපත්‌ථානි පන්‌තානි සෙනාසනානි පටිසෙවිතුං පුරා මං සො ධම්‌මො ආගච්‌ඡති අනිට්‌ඨො අකන්‌තො අමනාපො හන්‌දාහං පටිකච්‌චෙව වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය යෙනාහං ධම්‌මෙන සමන්‌නාගතො භයෙපි ඵාසුං විහරිස්‌සාමීති ඉදං භික්‌ඛවෙ චතුත්‌ථං අනාගතභයං සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <පුන චපරං භික්‌ඛවෙ භික්‌ඛු ඉති පටිසඤ්‌චික්‌ඛති එතරහි ඛො සඞ්‌ඝො සමග්‌ගො සම්‌මොදමානො අවිවදමානො එකුද්‌දෙසො ඵාසු විහරති හොති ඛො පන සො සමයො යං සඞ්‌ඝො භිජ්‌ජති සඞ්‌ඝෙ ඛො පන භින්‌නෙ න සුකරං බුද්‌ධානං සාසනං මනසි කාතුං න සුකරානි අරඤ්‌ඤවනපත්‌ථානි පන්‌තානි සෙනාසනානි පටිසෙවිතුං පුරා මං සො ධම්‌මො ආගච්‌ඡති අනිට්‌ඨො අකන්‌තො අමනාපො හන්‌දාහං පටිකච්‌චෙව වීරියං ආරභාමි අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය යෙනාහං ධම්‌මෙන සමන්‌නාගතො භින්‌නෙපි සඞ්‌ඝෙ ඵාසුං විහරිස්‌සාමීති ඉදං භික්‌ඛවෙ පඤ්‌චමං අනාගතභයං සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය>
    text <ඉමානි ඛො භික්‌ඛවෙ පඤ්‌ච අනාගතභයානි සම්‌පස්‌සමානෙන අලමෙව භික්‌ඛුනා අප්‌පමත්‌තෙන ආතාපිනා පහිතත්‌තෙන විහරිතුං අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියායාති අට්‌ඨමං>
  text <තතියඅනාගතභයසුත්‌තං>
    text <79>, <පඤ්‌චිමානි භික්‌ඛවෙ අනාගතභයානි එතරහි අසමුප්‌පන්‌නානි ආයතිං සමුප්‌පජ්‌ජිස්‌සන්‌ති තානි වො පටිබුජ්‌ඣිතබ්‌බානි පටිබුජ්‌ඣිත්‌වා ච තෙසං පහානාය වායමිතබ්‌බං>
    text <කතමානි පඤ්‌ච භවිස්‌සන්‌ති භික්‌ඛවෙ භික්‌ඛූ අනාගතමද්‌ධානං අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා අඤ්‌ඤෙ උපසම්‌පාදෙස්‌සන්‌ති තෙපි න සක්‌ඛිස්‌සන්‌ති විනෙතුං අධිසීලෙ අධිචිත්‌තෙ අධිපඤ්‌ඤාය තෙපි භවිස්‌සන්‌ති අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා අඤ්‌ඤෙ උපසම්‌පාදෙස්‌සන්‌ති තෙපි න සක්‌ඛිස්‌සන්‌ති විනෙතුං අධිසීලෙ අධිචිත්‌තෙ අධිපඤ්‌ඤාය තෙපි භවිස්‌සන්‌ති අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා ඉති ඛො භික්‌ඛවෙ ධම්‌මසන්‌දොසා විනයසන්‌දොසො විනයසන්‌දොසා ධම්‌මසන්‌දොසො ඉදං භික්‌ඛවෙ පඨමං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා අඤ්‌ඤෙසං නිස්‌සයං දස්‌සන්‌ති තෙපි න සක්‌ඛිස්‌සන්‌ති විනෙතුං අධිසීලෙ අධිචිත්‌තෙ අධිපඤ්‌ඤාය තෙපි භවිස්‌සන්‌ති අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා අඤ්‌ඤෙසං නිස්‌සයං දස්‌සන්‌ති තෙපි න සක්‌ඛිස්‌සන්‌ති විනෙතුං අධිසීලෙ අධිචිත්‌තෙ අධිපඤ්‌ඤාය තෙපි භවිස්‌සන්‌ති අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා ඉති ඛො භික්‌ඛවෙ ධම්‌මසන්‌දොසා විනයසන්‌දොසො විනයසන්‌දොසා ධම්‌මසන්‌දොසො ඉදං භික්‌ඛවෙ දුතියං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා අභිධම්‌මකථං වෙදල්‌ලකථං කථෙන්‌තා කණ්‌හධම්‌මං ඔක්‌කමමානා න බුජ්‌ඣිස්‌සන්‌ති ඉති ඛො භික්‌ඛවෙ ධම්‌මසන්‌දොසා විනයසන්‌දොසො විනයසන්‌දොසා ධම්‌මසන්‌දොසො ඉදං භික්‌ඛවෙ තතියං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා යෙ තෙ සුත්‌තන්‌තා තථාගතභාසිතා ගම්‌භීරා ගම්‌භීරත්‌ථා ලොකුත්‌තරා සුඤ්‌ඤතාප්‌පටිසංයුත්‌තා තෙසු භඤ්‌ඤමානෙසු න සුස්‌සූසිස්‌සන්‌ති න සොතං ඔදහිස්‌සන්‌ති න අඤ්‌ඤා චිත්‌තං උපට්‌ඨපෙස්‌සන්‌ති න ච තෙ ධම්‌මෙ උග්‌ගහෙතබ්‌බං පරියාපුණිතබ්‌බං මඤ්‌ඤිස්‌සන්‌ති යෙ පන තෙ සුත්‌තන්‌තා කවිතා කාවෙය්‍යා චිත්‌තක්‌ඛරා චිත්‌තබ්‍යඤ්‌ජනා බාහිරකා සාවකභාසිතා තෙසු භඤ්‌ඤමානෙසු සුස්‌සූසිස්‌සන්‌ති සොතං ඔදහිස්‌සන්‌ති අඤ්‌ඤා චිත්‌තං උපට්‌ඨපෙස්‌සන්‌ති තෙ ච ධම්‌මෙ උග්‌ගහෙතබ්‌බං පරියාපුණිතබ්‌බං මඤ්‌ඤිස්‌සන්‌ති ඉති ඛො භික්‌ඛවෙ ධම්‌මසන්‌දොසා විනයසන්‌දොසො විනයසන්‌දොසා ධම්‌මසන්‌දොසො ඉදං භික්‌ඛවෙ චතුත්‌ථං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං අභාවිතකායා අභාවිතසීලා අභාවිතචිත්‌තා අභාවිතපඤ්‌ඤා තෙ අභාවිතකායා සමානා අභාවිතසීලා අභාවිතචිත්‌තා අභාවිතපඤ්‌ඤා ථෙරා භික්‌ඛූ බාහුලිකා භවිස්‌සන්‌ති සාථලිකා ඔක්‌කමනෙ පුබ්‌බඞ්‌ගමා පවිවෙකෙ නික්‌ඛිත්‌තධුරා න වීරියං ආරභිස්‌සන්‌ති අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය තෙසං පච්‌ඡිමා ජනතා දිට්‌ඨානුගතිං ආපජ්‌ජිස්‌සති සාපි භවිස්‌සති බාහුලිකා සාථලිකා ඔක්‌කමනෙ පුබ්‌බඞ්‌ගමා පවිවෙකෙ නික්‌ඛිත්‌තධුරා න වීරියං ආරභිස්‌සති අප්‌පත්‌තස්‌ස පත්‌තියා අනධිගතස්‌ස අධිගමාය අසච්‌ඡිකතස්‌ස සච්‌ඡිකිරියාය ඉති ඛො භික්‌ඛවෙ ධම්‌මසන්‌දොසා විනයසන්‌දොසො විනයසන්‌දොසා ධම්‌මසන්‌දොසො ඉදං භික්‌ඛවෙ පඤ්‌චමං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං ඉමානි ඛො භික්‌ඛවෙ පඤ්‌ච අනාගතභයානි එතරහි අසමුප්‌පන්‌නානි ආයතිං සමුප්‌පජ්‌ජිස්‌සන්‌ති තානි වො පටිබුජ්‌ඣිතබ්‌බානි පටිබුජ්‌ඣිත්‌වා ච තෙසං පහානාය වායමිතබ්‌බන්‌ති නවමං>
  text <චතුත්‌ථඅනාගතභයසුත්‌තං>
    text <80>, <පඤ්‌චිමානි භික්‌ඛවෙ අනාගතභයානි එතරහි අසමුප්‌පන්‌නානි ආයතිං සමුප්‌පජ්‌ජිස්‌සන්‌ති තානි වො පටිබුජ්‌ඣිතබ්‌බානි පටිබුජ්‌ඣිත්‌වා ච තෙසං පහානාය වායමිතබ්‌බං>
    text <කතමානි පඤ්‌ච භවිස්‌සන්‌ති භික්‌ඛවෙ භික්‌ඛූ අනාගතමද්‌ධානං චීවරෙ කල්‍යාණකාමා තෙ චීවරෙ කල්‍යාණකාමා සමානා රිඤ්‌චිස්‌සන්‌ති පංසුකූලිකත්‌තං රිඤ්‌චිස්‌සන්‌ති අරඤ්‌ඤවනපත්‌ථානි පන්‌තානි සෙනාසනානි ගාමනිගමරාජධානීසු ඔසරිත්‌වා වාසං කප්‌පෙස්‌සන්‌ති චීවරහෙතු ච අනෙකවිහිතං අනෙසනං අප්‌පතිරූපං ආපජ්‌ජිස්‌සන්‌ති ඉදං භික්‌ඛවෙ පඨමං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං පිණ්‌ඩපාතෙ කල්‍යාණකාමා තෙ පිණ්‌ඩපාතෙ කල්‍යාණකාමා සමානා රිඤ්‌චිස්‌සන්‌ති පිණ්‌ඩපාතිකත්‌තං රිඤ්‌චිස්‌සන්‌ති අරඤ්‌ඤවනපත්‌ථානි පන්‌තානි සෙනාසනානි ගාමනිගමරාජධානීසු ඔසරිත්‌වා වාසං කප්‌පෙස්‌සන්‌ති ජිව්‌හග්‌ගෙන රසග්‌ගානි පරියෙසමානා පිණ්‌ඩපාතහෙතු ච අනෙකවිහිතං අනෙසනං අප්‌පතිරූපං ආපජ්‌ජිස්‌සන්‌ති ඉදං භික්‌ඛවෙ දුතියං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං සෙනාසනෙ කල්‍යාණකාමා තෙ සෙනාසනෙ කල්‍යාණකාමා සමානා රිඤ්‌චිස්‌සන්‌ති රුක්‌ඛමූලිකත්‌තං රිඤ්‌චිස්‌සන්‌ති අරඤ්‌ඤවනපත්‌ථානි පන්‌තානි සෙනාසනානි ගාමනිගමරාජධානීසු ඔසරිත්‌වා වාසං කප්‌පෙස්‌සන්‌ති සෙනාසනහෙතු ච අනෙකවිහිතං අනෙසනං අප්‌පතිරූපං ආපජ්‌ජිස්‌සන්‌ති ඉදං භික්‌ඛවෙ තතියං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං භික්‌ඛුනීසික්‌ඛමානාසමණුද්‌දෙසෙහි සංසට්‌ඨා විහරිස්‌සන්‌ති භික්‌ඛුනීසික්‌ඛමානාසමණුද්‌දෙසෙහි සංසග්‌ගෙ ඛො පන භික්‌ඛවෙ සති එතං පාටිකඞ්‌ඛං අනභිරතා වා බ්‍රහ්‌මචරියං චරිස්‌සන්‌ති අඤ්‌ඤතරං වා සංකිලිට්‌ඨං ආපත්‌තිං ආපජ්‌ජිස්‌සන්‌ති සික්‌ඛං වා පච්‌චක්‌ඛාය හීනායාවත්‌තිස්‌සන්‌ති ඉදං භික්‌ඛවෙ චතුත්‌ථං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <පුන චපරං භික්‌ඛවෙ භවිස්‌සන්‌ති භික්‌ඛූ අනාගතමද්‌ධානං ආරාමිකසමණුද්‌දෙසෙහි සංසට්‌ඨා විහරිස්‌සන්‌ති ආරාමිකසමණුද්‌දෙසෙහි සංසග්‌ගෙ ඛො පන භික්‌ඛවෙ සති එතං පාටිකඞ්‌ඛං අනෙකවිහිතං සන්‌නිධිකාරපරිභොගං අනුයුත්‌තා විහරිස්‌සන්‌ති ඔළාරිකම්‌පි නිමිත්‌තං කරිස්‌සන්‌ති පථවියාපි හරිතග්‌ගෙපි ඉදං භික්‌ඛවෙ පඤ්‌චමං අනාගතභයං එතරහි අසමුප්‌පන්‌නං ආයතිං සමුප්‌පජ්‌ජිස්‌සති තං වො පටිබුජ්‌ඣිතබ්‌බං පටිබුජ්‌ඣිත්‌වා ච තස්‌ස පහානාය වායමිතබ්‌බං>
    text <ඉමානි ඛො භික්‌ඛවෙ පඤ්‌ච අනාගතභයානි එතරහි අසමුප්‌පන්‌නානි ආයතිං සමුප්‌පජ්‌ජිස්‌සන්‌ති තානි වො පටිබුජ්‌ඣිතබ්‌බානි පටිබුජ්‌ඣිත්‌වා ච තෙසං පහානාය වායමිතබ්‌බන්‌ති දසමං>
    stand <යොධාජීවවග්‌ගො තතියො>
    text <තස්‌සුද්‌දානං>
    block
      text <ද්‌වෙ චෙතොවිමුත්‌තිඵලා ද්‌වෙ ච ධම්‌මවිහාරිනො>
      text <යොධාජීවා ච ද්‌වෙ වුත්‌තා චත්‌තාරො ච අනාගතාති>
