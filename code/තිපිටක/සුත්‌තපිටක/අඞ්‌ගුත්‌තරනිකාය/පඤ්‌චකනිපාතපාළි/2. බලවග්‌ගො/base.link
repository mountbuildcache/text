text <බලවග්‌ගො>
  text <අනනුස්‌සුතසුත්‌තං>
    text <11>, <පුබ්‌බාහං භික්‌ඛවෙ අනනුස්‌සුතෙසු ධම්‌මෙසු අභිඤ්‌ඤාවොසානපාරමිප්‌පත්‌තො පටිජානාමි පඤ්‌චිමානි භික්‌ඛවෙ තථාගතස්‌ස තථාගතබලානි යෙහි බලෙහි සමන්‌නාගතො තථාගතො ආසභං ඨානං පටිජානාති පරිසාසු සීහනාදං නදති බ්‍රහ්‌මචක්‌කං පවත්‌තෙති කතමානි පඤ්‌ච සද්‌ධාබලං හිරීබලං ඔත්‌තප්‌පබලං වීරියබලං පඤ්‌ඤාබලං ඉමානි ඛො භික්‌ඛවෙ පඤ්‌ච තථාගතස්‌ස තථාගතබලානි යෙහි බලෙහි සමන්‌නාගතො තථාගතො ආසභං ඨානං පටිජානාති පරිසාසු සීහනාදං නදති බ්‍රහ්‌මචක්‌කං පවත්‌තෙතීති පඨමං>
  text <කූටසුත්‌තං>
    text <12>, <පඤ්‌චිමානි භික්‌ඛවෙ සෙඛබලානි කතමානි පඤ්‌ච සද්‌ධාබලං හිරීබලං ඔත්‌තප්‌පබලං වීරියබලං පඤ්‌ඤාබලං ඉමානි ඛො භික්‌ඛවෙ පඤ්‌ච සෙඛබලානි ඉමෙසං ඛො භික්‌ඛවෙ පඤ්‌චන්‌නං සෙඛබලානං එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං පඤ්‌ඤාබලං>
    text <සෙය්‍යථාපි භික්‌ඛවෙ කූටාගාරස්‌ස එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං කූටං එවමෙවං ඛො භික්‌ඛවෙ ඉමෙසං පඤ්‌චන්‌නං සෙඛබලානං එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං පඤ්‌ඤාබලං>
    text <තස්‌මාතිහ භික්‌ඛවෙ එවං සික්‌ඛිතබ්‌බං සද්‌ධාබලෙන සමන්‌නාගතා භවිස්‌සාම සෙඛබලෙන හිරීබලෙන… ඔත්‌තප්‌පබලෙන… වීරියබලෙන… පඤ්‌ඤාබලෙන සමන්‌නාගතා භවිස්‌සාම සෙඛබලෙනාති එවඤ්‌හි වො භික්‌ඛවෙ සික්‌ඛිතබ්‌බන්‌ති දුතියං>
  text <සංඛිත්‌තසුත්‌තං>
    text <13>, <පඤ්‌චිමානි භික්‌ඛවෙ බලානි කතමානි පඤ්‌ච සද්‌ධාබලං වීරියබලං සතිබලං සමාධිබලං පඤ්‌ඤාබලං ඉමානි ඛො භික්‌ඛවෙ පඤ්‌ච බලානීති තතියං>
  text <විත්‌ථතසුත්‌තං>
    text <14>, <පඤ්‌චිමානි භික්‌ඛවෙ බලානි කතමානි පඤ්‌ච සද්‌ධාබලං වීරියබලං සතිබලං සමාධිබලං පඤ්‌ඤාබලං>
    text <කතමඤ්‌ච භික්‌ඛවෙ සද්‌ධාබලං ඉධ භික්‌ඛවෙ අරියසාවකො සද්‌ධො හොති සද්‌දහති තථාගතස්‌ස බොධිං ඉතිපි සො භගවා අරහං සම්‌මාසම්‌බුද්‌ධො විජ්‌ජාචරණසම්‌පන්‌නො සුගතො ලොකවිදූ අනුත්‌තරො පුරිසදම්‌මසාරථි සත්‌ථා දෙවමනුස්‌සානං බුද්‌ධො භගවාති ඉදං වුච්‌චති භික්‌ඛවෙ සද්‌ධාබලං>
    text <කතමඤ්‌ච භික්‌ඛවෙ වීරියබලං ඉධ භික්‌ඛවෙ අරියසාවකො ආරද්‌ධවීරියො විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසු ඉදං වුච්‌චති භික්‌ඛවෙ වීරියබලං>
    text <කතමඤ්‌ච භික්‌ඛවෙ සතිබලං ඉධ භික්‌ඛවෙ අරියසාවකො සතිමා හොති පරමෙන සතිනෙපක්‌කෙන සමන්‌නාගතො චිරකතම්‌පි චිරභාසිතම්‌පි සරිතා අනුස්‌සරිතා ඉදං වුච්‌චති භික්‌ඛවෙ සතිබලං>
    text <කතමඤ්‌ච භික්‌ඛවෙ සමාධිබලං ඉධ භික්‌ඛවෙ අරියසාවකො විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරති විතක්‌කවිචාරානං වූපසමා අජ්‌ඣත්‌තං සම්‌පසාදනං චෙතසො එකොදිභාවං අවිතක්‌කං අවිචාරං සමාධිජං පීතිසුඛං දුතියං ඣානං උපසම්‌පජ්‌ජ විහරති පීතියා ච විරාගා උපෙක්‌ඛකො ච විහරති සතො ච සම්‌පජානො සුඛඤ්‌ච කායෙන පටිසංවෙදෙති යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරති සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරති ඉදං වුච්‌චති භික්‌ඛවෙ සමාධිබලං>
    text <කතමඤ්‌ච භික්‌ඛවෙ පඤ්‌ඤාබලං ඉධ භික්‌ඛවෙ අරියසාවකො පඤ්‌ඤවා හොති උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියා ඉදං වුච්‌චති භික්‌ඛවෙ පඤ්‌ඤාබලං ඉමානි ඛො භික්‌ඛවෙ පඤ්‌ච බලානීති චතුත්‌ථං>
  text <දට්‌ඨබ්‌බසුත්‌තං>
    text <15>, <පඤ්‌චිමානි භික්‌ඛවෙ බලානි කතමානි පඤ්‌ච සද්‌ධාබලං වීරියබලං සතිබලං සමාධිබලං පඤ්‌ඤාබලං කත්‌ථ ච භික්‌ඛවෙ සද්‌ධාබලං දට්‌ඨබ්‌බං චතූසු සොතාපත්‌තියඞ්‌ගෙසු එත්‌ථ සද්‌ධාබලං දට්‌ඨබ්‌බං කත්‌ථ ච භික්‌ඛවෙ වීරියබලං දට්‌ඨබ්‌බං චතූසු සම්‌මප්‌පධානෙසු එත්‌ථ වීරියබලං දට්‌ඨබ්‌බං කත්‌ථ ච භික්‌ඛවෙ සතිබලං දට්‌ඨබ්‌බං චතූසු සතිපට්‌ඨානෙසු එත්‌ථ සතිබලං දට්‌ඨබ්‌බං කත්‌ථ ච භික්‌ඛවෙ සමාධිබලං දට්‌ඨබ්‌බං චතූසු ඣානෙසු එත්‌ථ සමාධිබලං දට්‌ඨබ්‌බං කත්‌ථ ච භික්‌ඛවෙ පඤ්‌ඤාබලං දට්‌ඨබ්‌බං චතූසු අරියසච්‌චෙසු එත්‌ථ පඤ්‌ඤාබලං දට්‌ඨබ්‌බං ඉමානි ඛො භික්‌ඛවෙ පඤ්‌ච බලානීති පඤ්‌චමං>
  text <පුනකූටසුත්‌තං>
    text <16>, <පඤ්‌චිමානි භික්‌ඛවෙ බලානි කතමානි පඤ්‌ච සද්‌ධාබලං වීරියබලං සතිබලං සමාධිබලං පඤ්‌ඤාබලං ඉමානි ඛො භික්‌ඛවෙ පඤ්‌ච බලානි ඉමෙසං ඛො භික්‌ඛවෙ පඤ්‌චන්‌නං බලානං එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං පඤ්‌ඤාබලං සෙය්‍යථාපි භික්‌ඛවෙ කූටාගාරස්‌ස එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං කූටං එවමෙවං ඛො භික්‌ඛවෙ ඉමෙසං පඤ්‌චන්‌නං බලානං එතං අග්‌ගං එතං සඞ්‌ගාහිකං එතං සඞ්‌ඝාතනියං යදිදං පඤ්‌ඤාබලන්‌ති ඡට්‌ඨං>
  text <පඨමහිතසුත්‌තං>
    text <17>, <පඤ්‌චහි භික්‌ඛවෙ ධම්‌මෙහි සමන්‌නාගතො භික්‌ඛු අත්‌තහිතාය පටිපන්‌නො හොති නො පරහිතාය කතමෙහි පඤ්‌චහි ඉධ භික්‌ඛවෙ භික්‌ඛු අත්‌තනා සීලසම්‌පන්‌නො හොති නො පරං සීලසම්‌පදාය සමාදපෙති අත්‌තනා සමාධිසම්‌පන්‌නො හොති නො පරං සමාධිසම්‌පදාය සමාදපෙති අත්‌තනා පඤ්‌ඤාසම්‌පන්‌නො හොති නො පරං පඤ්‌ඤාසම්‌පදාය සමාදපෙති අත්‌තනා විමුත්‌තිසම්‌පන්‌නො හොති නො පරං විමුත්‌තිසම්‌පදාය සමාදපෙති අත්‌තනා විමුත්‌තිඤාණදස්‌සනසම්‌පන්‌නො හොති නො පරං විමුත්‌තිඤාණදස්‌සනසම්‌පදාය සමාදපෙති ඉමෙහි ඛො භික්‌ඛවෙ පඤ්‌චහි අඞ්‌ගෙහි සමන්‌නාගතො භික්‌ඛු අත්‌තහිතාය පටිපන්‌නො හොති නො පරහිතායාති සත්‌තමං>
  text <දුතියහිතසුත්‌තං>
    text <18>, <පඤ්‌චහි භික්‌ඛවෙ ධම්‌මෙහි සමන්‌නාගතො භික්‌ඛු පරහිතාය පටිපන්‌නො හොති නො අත්‌තහිතාය කතමෙහි පඤ්‌චහි ඉධ භික්‌ඛවෙ භික්‌ඛු අත්‌තනා න සීලසම්‌පන්‌නො හොති පරං සීලසම්‌පදාය සමාදපෙති අත්‌තනා න සමාධිසම්‌පන්‌නො හොති පරං සමාධිසම්‌පදාය සමාදපෙති අත්‌තනා න පඤ්‌ඤාසම්‌පන්‌නො හොති පරං පඤ්‌ඤාසම්‌පදාය සමාදපෙති අත්‌තනා න විමුත්‌තිසම්‌පන්‌නො හොති පරං විමුත්‌තිසම්‌පදාය සමාදපෙති අත්‌තනා න විමුත්‌තිඤාණදස්‌සනසම්‌පන්‌නො හොති පරං විමුත්‌තිඤාණදස්‌සනසම්‌පදාය සමාදපෙති ඉමෙහි ඛො භික්‌ඛවෙ පඤ්‌චහි ධම්‌මෙහි සමන්‌නාගතො භික්‌ඛු පරහිතාය පටිපන්‌නො හොති නො අත්‌තහිතායාති අට්‌ඨමං>
  text <තතියහිතසුත්‌තං>
    text <19>, <පඤ්‌චහි භික්‌ඛවෙ ධම්‌මෙහි සමන්‌නාගතො භික්‌ඛු නෙව අත්‌තහිතාය පටිපන්‌නො හොති නො පරහිතාය කතමෙහි පඤ්‌චහි ඉධ භික්‌ඛවෙ භික්‌ඛු අත්‌තනා න සීලසම්‌පන්‌නො හොති නො පරං සීලසම්‌පදාය සමාදපෙති අත්‌තනා න සමාධිසම්‌පන්‌නො හොති නො පරං සමාධිසම්‌පදාය සමාදපෙති අත්‌තනා න පඤ්‌ඤාසම්‌පන්‌නො හොති නො පරං පඤ්‌ඤාසම්‌පදාය සමාදපෙති අත්‌තනා න විමුත්‌තිසම්‌පන්‌නො හොති නො පරං විමුත්‌තිසම්‌පදාය සමාදපෙති අත්‌තනා න විමුත්‌තිඤාණදස්‌සනසම්‌පන්‌නො හොති නො පරං විමුත්‌තිඤාණදස්‌සනසම්‌පදාය සමාදපෙති ඉමෙහි ඛො භික්‌ඛවෙ පඤ්‌චහි ධම්‌මෙහි සමන්‌නාගතො භික්‌ඛු නෙව අත්‌තහිතාය පටිපන්‌නො හොති නො පරහිතායාති නවමං>
  text <චතුත්‌ථහිතසුත්‌තං>
    text <20>, <පඤ්‌චහි භික්‌ඛවෙ ධම්‌මෙහි සමන්‌නාගතො භික්‌ඛු අත්‌තහිතාය ච පටිපන්‌නො හොති පරහිතාය ච කතමෙහි පඤ්‌චහි ඉධ භික්‌ඛවෙ භික්‌ඛු අත්‌තනා ච සීලසම්‌පන්‌නො හොති පරඤ්‌ච සීලසම්‌පදාය සමාදපෙති අත්‌තනා ච සමාධිසම්‌පන්‌නො හොති පරඤ්‌ච සමාධිසම්‌පදාය සමාදපෙති අත්‌තනා ච පඤ්‌ඤාසම්‌පන්‌නො හොති පරඤ්‌ච පඤ්‌ඤාසම්‌පදාය සමාදපෙති අත්‌තනා ච විමුත්‌තිසම්‌පන්‌නො හොති පරඤ්‌ච විමුත්‌තිසම්‌පදාය සමාදපෙති අත්‌තනා ච විමුත්‌තිඤාණදස්‌සනසම්‌පන්‌නො හොති පරඤ්‌ච විමුත්‌තිඤාණදස්‌සනසම්‌පදාය සමාදපෙති ඉමෙහි ඛො භික්‌ඛවෙ පඤ්‌චහි ධම්‌මෙහි සමන්‌නාගතො භික්‌ඛු අත්‌තහිතාය ච පටිපන්‌නො හොති පරහිතාය චාති දසමං>
    stand <බලවග්‌ගො දුතියො>
    text <තස්‌සුද්‌දානං>
    block
      text <අනනුස්‌සුතකූටඤ්‌ච සංඛිත්‌තං විත්‌ථතෙන ච>
      text <දට්‌ඨබ්‌බඤ්‌ච පුන කූටං චත්‌තාරොපි හිතෙන චාති>
