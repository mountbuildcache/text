text <භයවග්‌ගො>
  text <අත්‌තානුවාදසුත්‌තං>
    text <121>, <චත්‌තාරිමානි භික්‌ඛවෙ භයානි කතමානි චත්‌තාරි අත්‌තානුවාදභයං පරානුවාදභයං දණ්‌ඩභයං දුග්‌ගතිභයං>
    text <කතමඤ්‌ච භික්‌ඛවෙ අත්‌තානුවාදභයං ඉධ භික්‌ඛවෙ එකච්‌චො ඉති පටිසඤ්‌චික්‌ඛති අහඤ්‌චෙව ඛො පන කායෙන දුච්‌චරිතං චරෙය්‍යං වාචාය දුච්‌චරිතං චරෙය්‍යං මනසා දුච්‌චරිතං චරෙය්‍යං කිඤ්‌ච තං යං මං අත්‌තා සීලතො න උපවදෙය්‍යාති සො අත්‌තානුවාදභයස්‌ස භීතො කායදුච්‌චරිතං පහාය කායසුචරිතං භාවෙති වචීදුච්‌චරිතං පහාය වචීසුචරිතං භාවෙති මනොදුච්‌චරිතං පහාය මනොසුචරිතං භාවෙති සුද්‌ධං අත්‌තානං පරිහරති ඉදං වුච්‌චති භික්‌ඛවෙ අත්‌තානුවාදභයං>
    text <කතමඤ්‌ච භික්‌ඛවෙ පරානුවාදභයං ඉධ භික්‌ඛවෙ එකච්‌චො ඉති පටිසඤ්‌චික්‌ඛති අහඤ්‌චෙව ඛො පන කායෙන දුච්‌චරිතං චරෙය්‍යං වාචාය දුච්‌චරිතං චරෙය්‍යං මනසා දුච්‌චරිතං චරෙය්‍යං කිඤ්‌ච තං යං මං පරෙ සීලතො න උපවදෙය්‍යුන්‌ති සො පරානුවාදභයස්‌ස භීතො කායදුච්‌චරිතං පහාය කායසුචරිතං භාවෙති වචීදුච්‌චරිතං පහාය වචීසුචරිතං භාවෙති මනොදුච්‌චරිතං පහාය මනොසුචරිතං භාවෙති සුද්‌ධං අත්‌තානං පරිහරති ඉදං වුච්‌චති භික්‌ඛවෙ පරානුවාදභයං>
    text <කතමඤ්‌ච භික්‌ඛවෙ දණ්‌ඩභයං ඉධ භික්‌ඛවෙ එකච්‌චො පස්‌සති චොරං ආගුචාරිං රාජානො ගහෙත්‌වා විවිධා කම්‌මකාරණා කාරෙන්‌තෙ කසාහිපි තාළෙන්‌තෙ වෙත්‌තෙහිපි තාළෙන්‌තෙ අද්‌ධදණ්‌ඩකෙහිපි තාළෙන්‌තෙ හත්‌ථම්‌පි ඡින්‌දන්‌තෙ පාදම්‌පි ඡින්‌දන්‌තෙ හත්‌ථපාදම්‌පි ඡින්‌දන්‌තෙ කණ්‌ණම්‌පි ඡින්‌දන්‌තෙ නාසම්‌පි ඡින්‌දන්‌තෙ කණ්‌ණනාසම්‌පි ඡින්‌දන්‌තෙ බිලඞ්‌ගථාලිකම්‌පි කරොන්‌තෙ සඞ්‌ඛමුණ්‌ඩිකම්‌පි කරොන්‌තෙ රාහුමුඛම්‌පි කරොන්‌තෙ ජොතිමාලිකම්‌පි කරොන්‌තෙ හත්‌ථපජ්‌ජොතිකම්‌පි කරොන්‌තෙ එරකවත්‌තිකම්‌පි කරොන්‌තෙ චීරකවාසිකම්‌පි කරොන්‌තෙ එණෙය්‍යකම්‌පි කරොන්‌තෙ බලිසමංසිකම්‌පි කරොන්‌තෙ කහාපණකම්‌පි කරොන්‌තෙ ඛාරාපතච්‌ඡිකම්‌පි කරොන්‌තෙ පලිඝපරිවත්‌තිකම්‌පි කරොන්‌තෙ පලාලපීඨකම්‌පි කරොන්‌තෙ තත්‌තෙනපි තෙලෙන ඔසිඤ්‌චන්‌තෙ සුනඛෙහිපි ඛාදාපෙන්‌තෙ ජීවන්‌තම්‌පි සූලෙ උත්‌තාසෙන්‌තෙ අසිනාපි සීසං ඡින්‌දන්‌තෙ>
    text <තස්‌ස එවං හොති යථාරූපානං ඛො පාපකානං කම්‌මානං හෙතු චොරං ආගුචාරිං රාජානො ගහෙත්‌වා විවිධා කම්‌මකාරණා කාරෙන්‌ති කසාහිපි තාළෙන්‌ති…පෙ … අසිනාපි සීසං ඡින්‌දන්‌ති අහඤ්‌චෙව ඛො පන එවරූපං පාපකම්‌මං කරෙය්‍යං මම්‌පි රාජානො ගහෙත්‌වා එවරූපා විවිධා කම්‌මකාරණා කාරෙය්‍යුං කසාහිපි තාළෙය්‍යුං වෙත්‌තෙහිපි තාළෙය්‍යුං අද්‌ධදණ්‌ඩකෙහිපි තාළෙය්‍යුං හත්‌ථම්‌පි ඡින්‌දෙය්‍යුං පාදම්‌පි ඡින්‌දෙය්‍යුං හත්‌ථපාදම්‌පි ඡින්‌දෙය්‍යුං කණ්‌ණම්‌පි ඡින්‌දෙය්‍යුං නාසම්‌පි ඡින්‌දෙය්‍යුං කණ්‌ණනාසම්‌පි ඡින්‌දෙය්‍යුං බිලඞ්‌ගථාලිකම්‌පි කරෙය්‍යුං සඞ්‌ඛමුණ්‌ඩිකම්‌පි කරෙය්‍යුං රාහුමුඛම්‌පි කරෙය්‍යුං ජොතිමාලිකම්‌පි කරෙය්‍යුං හත්‌ථපජ්‌ජොතිකම්‌පි කරෙය්‍යුං එරකවත්‌තිකම්‌පි කරෙය්‍යුං චීරකවාසිකම්‌පි කරෙය්‍යුං එණෙය්‍යකම්‌පි කරෙය්‍යුං බලිසමංසිකම්‌පි කරෙය්‍යුං කහාපණකම්‌පි කරෙය්‍යුං ඛාරාපතච්‌ඡිකම්‌පි කරෙය්‍යුං පලිඝපරිවත්‌තිකම්‌පි කරෙය්‍යුං පලාලපීඨකම්‌පි කරෙය්‍යුං තත්‌තෙනපි තෙලෙන ඔසිඤ්‌චෙය්‍යුං සුනඛෙහිපි ඛාදාපෙය්‍යුං ජීවන්‌තම්‌පි සූලෙ උත්‌තාසෙය්‍යුං අසිනාපි සීසං ඡින්‌දෙය්‍යුන්‌ති සො දණ්‌ඩභයස්‌ස භීතො න පරෙසං පාභතං විලුම්‌පන්‌තො චරති කායදුච්‌චරිතං පහාය…පෙ … සුද්‌ධං අත්‌තානං පරිහරති ඉදං වුච්‌චති භික්‌ඛවෙ දණ්‌ඩභයං>
    text <කතමඤ්‌ච භික්‌ඛවෙ දුග්‌ගතිභයං ඉධ භික්‌ඛවෙ එකච්‌චො ඉති පටිසඤ්‌චික්‌ඛති කායදුච්‌චරිතස්‌ස ඛො පාපකො විපාකො අභිසම්‌පරායං වචීදුච්‌චරිතස්‌ස පාපකො විපාකො අභිසම්‌පරායං මනොදුච්‌චරිතස්‌ස පාපකො විපාකො අභිසම්‌පරායං අහඤ්‌චෙව ඛො පන කායෙන දුච්‌චරිතං චරෙය්‍යං වාචාය දුච්‌චරිතං චරෙය්‍යං මනසා දුච්‌චරිතං චරෙය්‍යං කිඤ්‌ච තං යාහං න කායස්‌ස භෙදා පරං මරණා අපායං දුග්‌ගතිං විනිපාතං නිරයං උපපජ්‌ජෙය්‍යන්‌ති සො දුග්‌ගතිභයස්‌ස භීතො කායදුච්‌චරිතං පහාය කායසුචරිතං භාවෙති වචීදුච්‌චරිතං පහාය වචීසුචරිතං භාවෙති මනොදුච්‌චරිතං පහාය මනොසුචරිතං භාවෙති සුද්‌ධං අත්‌තානං පරිහරති ඉදං වුච්‌චති භික්‌ඛවෙ දුග්‌ගතිභයං ඉමානි ඛො භික්‌ඛවෙ චත්‌තාරි භයානීති පඨමං>
  text <ඌමිභයසුත්‌තං>
    text <122>, <චත්‌තාරිමානි භික්‌ඛවෙ භයානි උදකොරොහන්‌තස්‌ස පාටිකඞ්‌ඛිතබ්‌බානි කතමානි චත්‌තාරි ඌමිභයං කුම්‌භීලභයං ආවට්‌ටභයං සුසුකාභයං ඉමානි ඛො භික්‌ඛවෙ චත්‌තාරි භයානි උදකොරොහන්‌තස්‌ස පාටිකඞ්‌ඛිතබ්‌බානි එවමෙවං ඛො භික්‌ඛවෙ චත්‌තාරි භයානි ඉධෙකච්‌චස්‌ස කුලපුත්‌තස්‌ස ඉමස්‌මිං ධම්‌මවිනයෙ අගාරස්‌මා අනගාරියං පබ්‌බජිතස්‌ස පාටිකඞ්‌ඛිතබ්‌බානි කතමානි චත්‌තාරි ඌමිභයං කුම්‌භීලභයං ආවට්‌ටභයං සුසුකාභයං>
    text <කතමඤ්‌ච භික්‌ඛවෙ ඌමිභයං ඉධ භික්‌ඛවෙ එකච්‌චො කුලපුත්‌තො සද්‌ධා අගාරස්‌මා අනගාරියං පබ්‌බජිතො හොති ඔතිණ්‌ණොම්‌හි ජාතියා ජරාය මරණෙන සොකෙහි පරිදෙවෙහි දුක්‌ඛෙහි දොමනස්‌සෙහි උපායාසෙහි දුක්‌ඛොතිණ්‌ණො දුක්‌ඛපරෙතො අප්‌පෙව නාම ඉමස්‌ස කෙවලස්‌ස දුක්‌ඛක්‌ඛන්‌ධස්‌ස අන්‌තකිරියා පඤ්‌ඤායෙථාති තමෙනං තථා පබ්‌බජිතං සමානං සබ්‍රහ්‌මචාරිනො ඔවදන්‌ති අනුසාසන්‌ති එවං තෙ අභික්‌කමිතබ්‌බං එවං තෙ පටික්‌කමිතබ්‌බං එවං තෙ ආලොකෙතබ්‌බං එවං තෙ විලොකෙතබ්‌බං එවං තෙ සමිඤ්‌ජිතබ්‌බං එවං තෙ පසාරිතබ්‌බං එවං තෙ සඞ්‌ඝාටිපත්‌තචීවරං ධාරෙතබ්‌බන්‌ති තස්‌ස එවං හොති මයං ඛො පුබ්‌බෙ අගාරියභූතා සමානා අඤ්‌ඤෙ ඔවදාමපි අනුසාසාමපි ඉමෙ පනම්‌හාකං පුත්‌තමත්‌තා මඤ්‌ඤෙ නත්‌තමත්‌තා මඤ්‌ඤෙ ඔවදිතබ්‌බං අනුසාසිතබ්‌බං මඤ්‌ඤන්‌තීති සො කුපිතො අනත්‌තමනො සික්‌ඛං පච්‌චක්‌ඛාය හීනායාවත්‌තති අයං වුච්‌චති භික්‌ඛවෙ භික්‌ඛු ඌමිභයස්‌ස භීතො සික්‌ඛං පච්‌චක්‌ඛාය හීනායාවත්‌තො ඌමිභයන්‌ති ඛො භික්‌ඛවෙ කොධූපායාසස්‌සෙතං අධිවචනං ඉදං වුච්‌චති භික්‌ඛවෙ ඌමිභයං>
    text <කතමඤ්‌ච භික්‌ඛවෙ කුම්‌භීලභයං ඉධ භික්‌ඛවෙ එකච්‌චො කුලපුත්‌තො සද්‌ධා අගාරස්‌මා අනගාරියං පබ්‌බජිතො හොති ඔතිණ්‌ණොම්‌හි ජාතියා ජරාය මරණෙන සොකෙහි පරිදෙවෙහි දුක්‌ඛෙහි දොමනස්‌සෙහි උපායාසෙහි දුක්‌ඛොතිණ්‌ණො දුක්‌ඛපරෙතො අප්‌පෙව නාම ඉමස්‌ස කෙවලස්‌ස දුක්‌ඛක්‌ඛන්‌ධස්‌ස අන්‌තකිරියා පඤ්‌ඤායෙථාති තමෙනං තථා පබ්‌බජිතං සමානං සබ්‍රහ්‌මචාරිනො ඔවදන්‌ති අනුසාසන්‌ති ඉදං තෙ ඛාදිතබ්‌බං ඉදං තෙ න ඛාදිතබ්‌බං ඉදං තෙ භුඤ්‌ජිතබ්‌බං ඉදං තෙ න භුඤ්‌ජිතබ්‌බං ඉදං තෙ සායිතබ්‌බං ඉදං තෙ න සායිතබ්‌බං ඉදං තෙ පාතබ්‌බං ඉදං තෙ න පාතබ්‌බං කප්‌පියං තෙ ඛාදිතබ්‌බං අකප්‌පියං තෙ න ඛාදිතබ්‌බං කප්‌පියං තෙ භුඤ්‌ජිතබ්‌බං අකප්‌පියං තෙ න භුඤ්‌ජිතබ්‌බං කප්‌පියං තෙ සායිතබ්‌බං අකප්‌පියං තෙ න සායිතබ්‌බං කප්‌පියං තෙ පාතබ්‌බං අකප්‌පියං තෙ න පාතබ්‌බං කාලෙ තෙ ඛාදිතබ්‌බං විකාලෙ තෙ න ඛාදිතබ්‌බං කාලෙ තෙ භුඤ්‌ජිතබ්‌බං විකාලෙ තෙ න භුඤ්‌ජිතබ්‌බං කාලෙ තෙ සායිතබ්‌බං විකාලෙ තෙ න සායිතබ්‌බං කාලෙ තෙ පාතබ්‌බං විකාලෙ තෙ න පාතබ්‌බන්‌ති තස්‌ස එවං හොති මයං ඛො පුබ්‌බෙ අගාරියභූතා සමානා යං ඉච්‌ඡාම තං ඛාදාම යං න ඉච්‌ඡාම න තං ඛාදාම යං ඉච්‌ඡාම තං භුඤ්‌ජාම යං න ඉච්‌ඡාම න තං භුඤ්‌ජාම යං ඉච්‌ඡාම තං සායාම යං න ඉච්‌ඡාම න තං සායාම යං ඉච්‌ඡාම තං පිවාම යං න ඉච්‌ඡාම න තං පිවාම කප්‌පියම්‌පි ඛාදාම අකප්‌පියම්‌පි ඛාදාම කප්‌පියම්‌පි භුඤ්‌ජාම අකප්‌පියම්‌පි භුඤ්‌ජාම කප්‌පියම්‌පි සායාම අකප්‌පියම්‌පි සායාම කප්‌පියම්‌පි පිවාම අකප්‌පියම්‌පි පිවාම කාලෙපි ඛාදාම විකාලෙපි ඛාදාම කාලෙපි භුඤ්‌ජාම විකාලෙපි භුඤ්‌ජාම කාලෙපි සායාම විකාලෙපි සායාම කාලෙපි පිවාම විකාලෙපි පිවාම යම්‌පි නො සද්‌ධා ගහපතිකා දිවා විකාලෙ පණීතං ඛාදනීයං වා භොජනීයං වා දෙන්‌ති තත්‍රපිමෙ මුඛාවරණං මඤ්‌ඤෙ කරොන්‌තීති සො කුපිතො අනත්‌තමනො සික්‌ඛං පච්‌චක්‌ඛාය හීනායාවත්‌තති අයං වුච්‌චති භික්‌ඛවෙ භික්‌ඛු කුම්‌භීලභයස්‌ස භීතො සික්‌ඛං පච්‌චක්‌ඛාය හීනායාවත්‌තො කුම්‌භීලභයන්‌ති ඛො භික්‌ඛවෙ ඔදරිකත්‌තස්‌සෙතං අධිවචනං ඉදං වුච්‌චති භික්‌ඛවෙ කුම්‌භීලභයං>
    text <කතමඤ්‌ච භික්‌ඛවෙ ආවට්‌ටභයං ඉධ භික්‌ඛවෙ එකච්‌චො කුලපුත්‌තො සද්‌ධා අගාරස්‌මා අනගාරියං පබ්‌බජිතො හොති ඔතිණ්‌ණොම්‌හි ජාතියා ජරාය මරණෙන සොකෙහි පරිදෙවෙහි දුක්‌ඛෙහි දොමනස්‌සෙහි උපායාසෙහි දුක්‌ඛොතිණ්‌ණො දුක්‌ඛපරෙතො අප්‌පෙව නාම ඉමස්‌ස කෙවලස්‌ස දුක්‌ඛක්‌ඛන්‌ධස්‌ස අන්‌තකිරියා පඤ්‌ඤායෙථාති සො එවං පබ්‌බජිතො සමානො පුබ්‌බණ්‌හසමයං නිවාසෙත්‌වා පත්‌තචීවරමාදාය ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති ගහපතිං වා ගහපතිපුත්‌තං වා පඤ්‌චහි කාමගුණෙහි සමප්‌පිතං සමඞ්‌ගීභූතං පරිචාරයමානං තස්‌ස එවං හොති මයං ඛො පුබ්‌බෙ අගාරියභූතා සමානා පඤ්‌චහි කාමගුණෙහි සමප්‌පිතා සමඞ්‌ගීභූතා පරිචාරිම්‌හා සංවිජ්‌ජන්‌ති ඛො පන මෙ කුලෙ භොගා සක්‌කා භොගෙ ච භුඤ්‌ජිතුං පුඤ්‌ඤානි ච කාතුං යංනූනාහං සික්‌ඛං පච්‌චක්‌ඛාය හීනායාවත්‌තිත්‌වා භොගෙ ච භුඤ්‌ජෙය්‍යං පුඤ්‌ඤානි ච කරෙය්‍යන්‌ති සො සික්‌ඛං පච්‌චක්‌ඛාය හීනායාවත්‌තති අයං වුච්‌චති භික්‌ඛවෙ භික්‌ඛු ආවට්‌ටභයස්‌ස භීතො සික්‌ඛං පච්‌චක්‌ඛාය හීනායාවත්‌තො ආවට්‌ටභයන්‌ති ඛො භික්‌ඛවෙ පඤ්‌චන්‌නෙතං කාමගුණානං අධිවචනං ඉදං වුච්‌චති භික්‌ඛවෙ ආවට්‌ටභයං>
    text <කතමඤ්‌ච භික්‌ඛවෙ සුසුකාභයං ඉධ භික්‌ඛවෙ එකච්‌චො කුලපුත්‌තො සද්‌ධා අගාරස්‌මා අනගාරියං පබ්‌බජිතො හොති ඔතිණ්‌ණොම්‌හි ජාතියා ජරාය මරණෙන සොකෙහි පරිදෙවෙහි දුක්‌ඛෙහි දොමනස්‌සෙහි උපායාසෙහි දුක්‌ඛොතිණ්‌ණො දුක්‌ඛපරෙතො අප්‌පෙව නාම ඉමස්‌ස කෙවලස්‌ස දුක්‌ඛක්‌ඛන්‌ධස්‌ස අන්‌තකිරියා පඤ්‌ඤායෙථාති සො එවං පබ්‌බජිතො සමානො පුබ්‌බණ්‌හසමයං නිවාසෙත්‌වා පත්‌තචීවරමාදාය ගාමං වා නිගමං වා පිණ්‌ඩාය පවිසති අරක්‌ඛිතෙනෙව කායෙන අරක්‌ඛිතාය වාචාය අරක්‌ඛිතෙන චිත්‌තෙන අනුපට්‌ඨිතාය සතියා අසංවුතෙහි ඉන්‌ද්‍රියෙහි සො තත්‌ථ පස්‌සති මාතුගාමං දුන්‌නිවත්‌ථං වා දුප්‌පාරුතං වා තස්‌ස මාතුගාමං දිස්‌වා දුන්‌නිවත්‌ථං වා දුප්‌පාරුතං වා රාගො චිත්‌තං අනුද්‌ධංසෙති සො රාගානුද්‌ධංසිතෙන චිත්‌තෙන සික්‌ඛං පච්‌චක්‌ඛාය හීනායාවත්‌තති අයං වුච්‌චති භික්‌ඛවෙ භික්‌ඛු සුසුකාභයස්‌ස භීතො සික්‌ඛං පච්‌චක්‌ඛාය හීනායාවත්‌තො සුසුකාභයන්‌ති ඛො භික්‌ඛවෙ මාතුගාමස්‌සෙතං අධිවචනං ඉදං වුච්‌චති භික්‌ඛවෙ සුසුකාභයං ඉමානි ඛො භික්‌ඛවෙ චත්‌තාරි භයානි ඉධෙකච්‌චස්‌ස කුලපුත්‌තස්‌ස ඉමස්‌මිං ධම්‌මවිනයෙ අගාරස්‌මා අනගාරියං පබ්‌බජිතස්‌ස පාටිකඞ්‌ඛිතබ්‌බානීති දුතියං>
  text <පඨමනානාකරණසුත්‌තං>
    text <123>, <චත්‌තාරොමෙ භික්‌ඛවෙ පුග්‌ගලා සන්‌තො සංවිජ්‌ජමානා ලොකස්‌මිං කතමෙ චත්‌තාරො ඉධ භික්‌ඛවෙ එකච්‌චො පුග්‌ගලො විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො බ්‍රහ්‌මකායිකානං දෙවානං සහබ්‍යතං උපපජ්‌ජති බ්‍රහ්‌මකායිකානං භික්‌ඛවෙ දෙවානං කප්‌පො ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති>
    text <පුන චපරං භික්‌ඛවෙ ඉධෙකච්‌චො පුග්‌ගලො විතක්‌කවිචාරානං වූපසමා අජ්‌ඣත්‌තං සම්‌පසාදනං චෙතසො එකොදිභාවං අවිතක්‌කං අවිචාරං සමාධිජං පීතිසුඛං දුතියං ඣානං උපසම්‌පජ්‌ජ විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො ආභස්‌සරානං දෙවානං සහබ්‍යතං උපපජ්‌ජති ආභස්‌සරානං භික්‌ඛවෙ දෙවානං ද්‌වෙ කප්‌පා ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති>
    text <පුන චපරං භික්‌ඛවෙ ඉධෙකච්‌චො පුග්‌ගලො පීතියා ච විරාගා උපෙක්‌ඛකො ච විහරති සතො ච සම්‌පජානො සුඛඤ්‌ච කායෙන පටිසංවෙදෙති යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො සුභකිණ්‌හානං දෙවානං සහබ්‍යතං උපපජ්‌ජති සුභකිණ්‌හානං භික්‌ඛවෙ දෙවානං චත්‌තාරො කප්‌පා ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති>
    text <පුන චපරං භික්‌ඛවෙ ඉධෙකච්‌චො පුග්‌ගලො සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො වෙහප්‌ඵලානං දෙවානං සහබ්‍යතං උපපජ්‌ජති වෙහප්‌ඵලානං භික්‌ඛවෙ දෙවානං පඤ්‌ච කප්‌පසතානි ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති ඉමෙ ඛො භික්‌ඛවෙ චත්‌තාරො පුග්‌ගලා සන්‌තො සංවිජ්‌ජමානා ලොකස්‌මින්‌ති තතියං>
  text <දුතියනානාකරණසුත්‌තං>
    text <124>, <චත්‌තාරොමෙ භික්‌ඛවෙ පුග්‌ගලා සන්‌තො සංවිජ්‌ජමානා ලොකස්‌මිං කතමෙ චත්‌තාරො ඉධ භික්‌ඛවෙ එකච්‌චො පුග්‌ගලො විවිච්‌චෙව කාමෙහි…පෙ … පඨමං ඣානං උපසම්‌පජ්‌ජ විහරති සො යදෙව තත්‌ථ හොති රූපගතං වෙදනාගතං සඤ්‌ඤාගතං සඞ්‌ඛාරගතං විඤ්‌ඤාණගතං තෙ ධම්‌මෙ අනිච්‌චතො දුක්‌ඛතො රොගතො ගණ්‌ඩතො සල්‌ලතො අඝතො ආබාධතො පරතො පලොකතො සුඤ්‌ඤතො අනත්‌තතො සමනුපස්‌සති සො කායස්‌ස භෙදා පරං මරණා සුද්‌ධාවාසානං දෙවානං සහබ්‍යතං උපපජ්‌ජති අයං භික්‌ඛවෙ උපපත්‌ති අසාධාරණා පුථුජ්‌ජනෙහි>
    text <පුන චපරං භික්‌ඛවෙ ඉධෙකච්‌චො පුග්‌ගලො විතක්‌කවිචාරානං වූපසමා…පෙ … දුතියං ඣානං…පෙ … තතියං ඣානං…පෙ … චතුත්‌ථං ඣානං උපසම්‌පජ්‌ජ විහරති සො යදෙව තත්‌ථ හොති රූපගතං වෙදනාගතං සඤ්‌ඤාගතං සඞ්‌ඛාරගතං විඤ්‌ඤාණගතං තෙ ධම්‌මෙ අනිච්‌චතො දුක්‌ඛතො රොගතො ගණ්‌ඩතො සල්‌ලතො අඝතො ආබාධතො පරතො පලොකතො සුඤ්‌ඤතො අනත්‌තතො සමනුපස්‌සති සො කායස්‌ස භෙදා පරං මරණා සුද්‌ධාවාසානං දෙවානං සහබ්‍යතං උපපජ්‌ජති අයං භික්‌ඛවෙ උපපත්‌ති අසාධාරණා පුථුජ්‌ජනෙහි ඉමෙ ඛො භික්‌ඛවෙ චත්‌තාරො පුග්‌ගලා සන්‌තො සංවිජ්‌ජමානා ලොකස්‌මින්‌ති චතුත්‌ථං>
  text <පඨමමෙත්‌තාසුත්‌තං>
    text <125>, <චත්‌තාරොමෙ භික්‌ඛවෙ පුග්‌ගලා සන්‌තො සංවිජ්‌ජමානා ලොකස්‌මිං කතමෙ චත්‌තාරො ඉධ භික්‌ඛවෙ එකච්‌චො පුග්‌ගලො මෙත්‌තාසහගතෙන චෙතසා එකං දිසං ඵරිත්‌වා විහරති තථා දුතියං තථා තතියං තථා චතුත්‌ථං ඉති උද්‌ධමධො තිරියං සබ්‌බධි සබ්‌බත්‌තතාය සබ්‌බාවන්‌තං ලොකං මෙත්‌තාසහගතෙන චෙතසා විපුලෙන මහග්‌ගතෙන අප්‌පමාණෙන අවෙරෙන අබ්‍යාපජ්‌ජෙන ඵරිත්‌වා විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො බ්‍රහ්‌මකායිකානං දෙවානං සහබ්‍යතං උපපජ්‌ජති බ්‍රහ්‌මකායිකානං භික්‌ඛවෙ දෙවානං කප්‌පො ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති>
    text <පුන චපරං භික්‌ඛවෙ ඉධෙකච්‌චො පුග්‌ගලො කරුණාසහගතෙන චෙතසා…පෙ … මුදිතාසහගතෙන චෙතසා…පෙ … උපෙක්‌ඛාසහගතෙන චෙතසා එකං දිසං ඵරිත්‌වා විහරති තථා දුතියං තථා තතියං තථා චතුත්‌ථං ඉති උද්‌ධමධො තිරියං සබ්‌බධි සබ්‌බත්‌තතාය සබ්‌බාවන්‌තං ලොකං උපෙක්‌ඛාසහගතෙන චෙතසා විපුලෙන මහග්‌ගතෙන අප්‌පමාණෙන අවෙරෙන අබ්‍යාපජ්‌ජෙන ඵරිත්‌වා විහරති සො තදස්‌සාදෙති තං නිකාමෙති තෙන ච විත්‌තිං ආපජ්‌ජති තත්‌ථ ඨිතො තදධිමුත්‌තො තබ්‌බහුලවිහාරී අපරිහීනො කාලං කුරුමානො ආභස්‌සරානං දෙවානං සහබ්‍යතං උපපජ්‌ජති ආභස්‌සරානං භික්‌ඛවෙ දෙවානං ද්‌වෙ කප්‌පා ආයුප්‌පමාණං…පෙ … සුභකිණ්‌හානං දෙවානං සහබ්‍යතං උපපජ්‌ජති සුභකිණ්‌හානං භික්‌ඛවෙ දෙවානං චත්‌තාරො කප්‌පා ආයුප්‌පමාණං…පෙ … වෙහප්‌ඵලානං දෙවානං සහබ්‍යතං උපපජ්‌ජති වෙහප්‌ඵලානං භික්‌ඛවෙ දෙවානං පඤ්‌ච කප්‌පසතානි ආයුප්‌පමාණං තත්‌ථ පුථුජ්‌ජනො යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා නිරයම්‌පි ගච්‌ඡති තිරච්‌ඡානයොනිම්‌පි ගච්‌ඡති පෙත්‌තිවිසයම්‌පි ගච්‌ඡති භගවතො පන සාවකො තත්‌ථ යාවතායුකං ඨත්‌වා යාවතකං තෙසං දෙවානං ආයුප්‌පමාණං තං සබ්‌බං ඛෙපෙත්‌වා තස්‌මිංයෙව භවෙ පරිනිබ්‌බායති අයං ඛො භික්‌ඛවෙ විසෙසො අයං අධිප්‌පයාසො ඉදං නානාකරණං සුතවතො අරියසාවකස්‌ස අස්‌සුතවතා පුථුජ්‌ජනෙන යදිදං ගතියා උපපත්‌තියා සති ඉමෙ ඛො භික්‌ඛවෙ චත්‌තාරො පුග්‌ගලා සන්‌තො සංවිජ්‌ජමානා ලොකස්‌මින්‌ති පඤ්‌චමං>
  text <දුතියමෙත්‌තාසුත්‌තං>
    text <126>, <චත්‌තාරොමෙ භික්‌ඛවෙ පුග්‌ගලා සන්‌තො සංවිජ්‌ජමානා ලොකස්‌මිං කතමෙ චත්‌තාරො ඉධ භික්‌ඛවෙ එකච්‌චො පුග්‌ගලො මෙත්‌තාසහගතෙන චෙතසා එකං දිසං ඵරිත්‌වා විහරති තථා දුතියං තථා තතියං තථා චතුත්‌ථං ඉති උද්‌ධමධො තිරියං සබ්‌බධි සබ්‌බත්‌තතාය සබ්‌බාවන්‌තං ලොකං මෙත්‌තාසහගතෙන චෙතසා විපුලෙන මහග්‌ගතෙන අප්‌පමාණෙන අවෙරෙන අබ්‍යාපජ්‌ජෙන ඵරිත්‌වා විහරති සො යදෙව තත්‌ථ හොති රූපගතං වෙදනාගතං සඤ්‌ඤාගතං සඞ්‌ඛාරගතං විඤ්‌ඤාණගතං තෙ ධම්‌මෙ අනිච්‌චතො දුක්‌ඛතො රොගතො ගණ්‌ඩතො සල්‌ලතො අඝතො ආබාධතො පරතො පලොකතො සුඤ්‌ඤතො අනත්‌තතො සමනුපස්‌සති සො කායස්‌ස භෙදා පරං මරණා සුද්‌ධාවාසානං දෙවානං සහබ්‍යතං උපපජ්‌ජති අයං භික්‌ඛවෙ උපපත්‌ති අසාධාරණා පුථුජ්‌ජනෙහි>
    text <පුන චපරං භික්‌ඛවෙ ඉධෙකච්‌චො පුග්‌ගලො කරුණා…පෙ … මුදිතා…පෙ … උපෙක්‌ඛාසහගතෙන චෙතසා එකං දිසං ඵරිත්‌වා විහරති තථා දුතියං තථා තතියං තථා චතුත්‌ථං ඉති උද්‌ධමධො තිරියං සබ්‌බධි සබ්‌බත්‌තතාය සබ්‌බාවන්‌තං ලොකං උපෙක්‌ඛාසහගතෙන චෙතසා විපුලෙන මහග්‌ගතෙන අප්‌පමාණෙන අවෙරෙන අබ්‍යාපජ්‌ජෙන ඵරිත්‌වා විහරති සො යදෙව තත්‌ථ හොති රූපගතං වෙදනාගතං සඤ්‌ඤාගතං සඞ්‌ඛාරගතං විඤ්‌ඤාණගතං තෙ ධම්‌මෙ අනිච්‌චතො දුක්‌ඛතො රොගතො ගණ්‌ඩතො සල්‌ලතො අඝතො ආබාධතො පරතො පලොකතො සුඤ්‌ඤතො අනත්‌තතො සමනුපස්‌සති සො කායස්‌ස භෙදා පරං මරණා සුද්‌ධාවාසානං දෙවානං සහබ්‍යතං උපපජ්‌ජති අයං භික්‌ඛවෙ උපපත්‌ති අසාධාරණා පුථුජ්‌ජනෙහි ඉමෙ ඛො භික්‌ඛවෙ චත්‌තාරො පුග්‌ගලා සන්‌තො සංවිජ්‌ජමානා ලොකස්‌මින්‌ති ඡට්‌ඨං>
  text <පඨමතථාගතඅච්‌ඡරියසුත්‌තං>
    text <127>, <තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා චත්‌තාරො අච්‌ඡරියා අබ්‌භුතා ධම්‌මා පාතුභවන්‌ති කතමෙ චත්‌තාරො යදා භික්‌ඛවෙ බොධිසත්‌තො තුසිතා කායා චවිත්‌වා සතො සම්‌පජානො මාතුකුච්‌ඡිං ඔක්‌කමති අථ සදෙවකෙ ලොකෙ සමාරකෙ සබ්‍රහ්‌මකෙ සස්‌සමණබ්‍රාහ්‌මණියා පජාය සදෙවමනුස්‌සාය අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යාපි තා ලොකන්‌තරිකා අඝා අසංවුතා අන්‌ධකාරා අන්‌ධකාරතිමිසා යත්‌ථපිමෙසං චන්‌දිමසූරියානං එවංමහිද්‌ධිකානං එවංමහානුභාවානං ආභා නානුභොන්‌ති තත්‌ථපි අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යෙපි තත්‌ථ සත්‌තා උපපන්‌නා තෙපි තෙනොභාසෙන අඤ්‌ඤමඤ්‌ඤං සඤ්‌ජානන්‌ති අඤ්‌ඤෙපි කිර භො සන්‌ති සත්‌තා ඉධූපපන්‌නාති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං පඨමො අච්‌ඡරියො අබ්‌භුතො ධම්‌මො පාතුභවති>
    text <පුන චපරං භික්‌ඛවෙ යදා බොධිසත්‌තො සතො සම්‌පජානො මාතුකුච්‌ඡිම්‌හා නික්‌ඛමති අථ සදෙවකෙ ලොකෙ සමාරකෙ සබ්‍රහ්‌මකෙ සස්‌සමණබ්‍රාහ්‌මණියා පජාය සදෙවමනුස්‌සාය අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යාපි තා ලොකන්‌තරිකා අඝා අසංවුතා අන්‌ධකාරා අන්‌ධකාරතිමිසා යත්‌ථපිමෙසං චන්‌දිමසූරියානං එවංමහිද්‌ධිකානං එවංමහානුභාවානං ආභා නානුභොන්‌ති තත්‌ථපි අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යෙපි තත්‌ථ සත්‌තා උපපන්‌නා තෙපි තෙනොභාසෙන අඤ්‌ඤමඤ්‌ඤං සඤ්‌ජානන්‌ති අඤ්‌ඤෙපි කිර භො සන්‌ති සත්‌තා ඉධූපපන්‌නාති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං දුතියො අච්‌ඡරියො අබ්‌භුතො ධම්‌මො පාතුභවති>
    text <පුන චපරං භික්‌ඛවෙ යදා තථාගතො අනුත්‌තරං සම්‌මාසම්‌බොධිං අභිසම්‌බුජ්‌ඣති අථ සදෙවකෙ ලොකෙ සමාරකෙ සබ්‍රහ්‌මකෙ සස්‌සමණබ්‍රාහ්‌මණියා පජාය සදෙවමනුස්‌සාය අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යාපි තා ලොකන්‌තරිකා අඝා අසංවුතා අන්‌ධකාරා අන්‌ධකාරතිමිසා යත්‌ථපිමෙසං චන්‌දිමසූරියානං එවංමහිද්‌ධිකානං එවංමහානුභාවානං ආභා නානුභොන්‌ති තත්‌ථපි අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යෙපි තත්‌ථ සත්‌තා උපපන්‌නා තෙපි තෙනොභාසෙන අඤ්‌ඤමඤ්‌ඤං සඤ්‌ජානන්‌ති අඤ්‌ඤෙපි කිර භො සන්‌ති සත්‌තා ඉධූපපන්‌නාති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං තතියො අච්‌ඡරියො අබ්‌භුතො ධම්‌මො පාතුභවති>
    text <පුන චපරං භික්‌ඛවෙ යදා තථාගතො අනුත්‌තරං ධම්‌මචක්‌කං පවත්‌තෙති අථ සදෙවකෙ ලොකෙ සමාරකෙ සබ්‍රහ්‌මකෙ සස්‌සමණබ්‍රාහ්‌මණියා පජාය සදෙවමනුස්‌සාය අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යාපි තා ලොකන්‌තරිකා අඝා අසංවුතා අන්‌ධකාරා අන්‌ධකාරතිමිසා යත්‌ථපිමෙසං චන්‌දිමසූරියානං එවංමහිද්‌ධිකානං එවංමහානුභාවානං ආභා නානුභොන්‌ති තත්‌ථපි අප්‌පමාණො උළාරො ඔභාසො පාතුභවති අතික්‌කම්‌මෙව දෙවානං දෙවානුභාවං යෙපි තත්‌ථ සත්‌තා උපපන්‌නා තෙපි තෙනොභාසෙන අඤ්‌ඤමඤ්‌ඤං සඤ්‌ජානන්‌ති අඤ්‌ඤෙපි කිර භො සන්‌ති සත්‌තා ඉධූපපන්‌නාති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං චතුත්‌ථො අච්‌ඡරියො අබ්‌භුතො ධම්‌මො පාතුභවති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා ඉමෙ චත්‌තාරො අච්‌ඡරියා අබ්‌භුතා ධම්‌මා පාතුභවන්‌තීති සත්‌තමං>
  text <දුතියතථාගතඅච්‌ඡරියසුත්‌තං>
    text <128>, <තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා චත්‌තාරො අච්‌ඡරියා අබ්‌භුතා ධම්‌මා පාතුභවන්‌ති කතමෙ චත්‌තාරො ආලයාරාමා භික්‌ඛවෙ පජා ආලයරතා ආලයසම්‌මුදිතා සා තථාගතෙන අනාලයෙ ධම්‌මෙ දෙසියමානෙ සුස්‌සූසති සොතං ඔදහති අඤ්‌ඤා චිත්‌තං උපට්‌ඨපෙති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං පඨමො අච්‌ඡරියො අබ්‌භුතො ධම්‌මො පාතුභවති>
    text <මානාරාමා භික්‌ඛවෙ පජා මානරතා මානසම්‌මුදිතා සා තථාගතෙන මානවිනයෙ ධම්‌මෙ දෙසියමානෙ සුස්‌සූසති සොතං ඔදහති අඤ්‌ඤා චිත්‌තං උපට්‌ඨපෙති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං දුතියො අච්‌ඡරියො අබ්‌භුතො ධම්‌මො පාතුභවති>
    text <අනුපසමාරාමා භික්‌ඛවෙ පජා අනුපසමරතා අනුපසමසම්‌මුදිතා සා තථාගතෙන ඔපසමිකෙ ධම්‌මෙ දෙසියමානෙ සුස්‌සූසති සොතං ඔදහති අඤ්‌ඤා චිත්‌තං උපට්‌ඨපෙති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං තතියො අච්‌ඡරියො අබ්‌භුතො ධම්‌මො පාතුභවති>
    text <අවිජ්‌ජාගතා භික්‌ඛවෙ පජා අණ්‌ඩභූතා පරියොනද්‌ධා සා තථාගතෙන අවිජ්‌ජාවිනයෙ ධම්‌මෙ දෙසියමානෙ සුස්‌සූසති සොතං ඔදහති අඤ්‌ඤා චිත්‌තං උපට්‌ඨපෙති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා අයං චතුත්‌ථො අච්‌ඡරියො අබ්‌භුතො ධම්‌මො පාතුභවති තථාගතස්‌ස භික්‌ඛවෙ අරහතො සම්‌මාසම්‌බුද්‌ධස්‌ස පාතුභාවා ඉමෙ චත්‌තාරො අච්‌ඡරියා අබ්‌භුතා ධම්‌මා පාතුභවන්‌තීති අට්‌ඨමං>
  text <ආනන්‌දඅච්‌ඡරියසුත්‌තං>
    text <129>, <චත්‌තාරොමෙ භික්‌ඛවෙ අච්‌ඡරියා අබ්‌භුතා ධම්‌මා ආනන්‌දෙ කතමෙ චත්‌තාරො සචෙ භික්‌ඛවෙ භික්‌ඛුපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ භික්‌ඛුපරිසා හොති අථ ආනන්‌දො තුණ්‌හී භවති>
    text <සචෙ භික්‌ඛවෙ භික්‌ඛුනිපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‌ථ චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ භික්‌ඛුනිපරිසා හොති අථ ආනන්‌දො තුණ්‌හී භවති>
    text <සචෙ භික්‌ඛවෙ උපාසකපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ උපාසකපරිසා හොති අථ ආනන්‌දො තුණ්‌හී භවති>
    text <සචෙ භික්‌ඛවෙ උපාසිකාපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ උපාසිකාපරිසා හොති අථ ආනන්‌දො තුණ්‌හී භවති ඉමෙ ඛො භික්‌ඛවෙ චත්‌තාරො අච්‌ඡරියා අබ්‌භුතා ධම්‌මා ආනන්‌දෙති නවමං>
  text <චක්‌කවත්‌තිඅච්‌ඡරියසුත්‌තං>
    text <130>, <චත්‌තාරොමෙ භික්‌ඛවෙ අච්‌ඡරියා අබ්‌භුතා ධම්‌මා රඤ්‌ඤෙ චක්‌කවත්‌තිම්‌හි කතමෙ චත්‌තාරො සචෙ භික්‌ඛවෙ ඛත්‌තියපරිසා රාජානං චක්‌කවත්‌තිං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ රාජා චක්‌කවත්‌තී භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ ඛත්‌තියපරිසා හොති අථ රාජා චක්‌කවත්‌තී තුණ්‌හී භවති>
    text <සචෙ භික්‌ඛවෙ බ්‍රාහ්‌මණපරිසා රාජානං චක්‌කවත්‌තිං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ රාජා චක්‌කවත්‌තී භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ බ්‍රාහ්‌මණපරිසා හොති අථ රාජා චක්‌කවත්‌තී තුණ්‌හී භවති>
    text <සචෙ භික්‌ඛවෙ ගහපතිපරිසා රාජානං චක්‌කවත්‌තිං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ රාජා චක්‌කවත්‌තී භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ ගහපතිපරිසා හොති අථ රාජා චක්‌කවත්‌තී තුණ්‌හී භවති>
    text <සචෙ භික්‌ඛවෙ සමණපරිසා රාජානං චක්‌කවත්‌තිං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ රාජා චක්‌කවත්‌තී භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ සමණපරිසා හොති අථ රාජා චක්‌කවත්‌තී තුණ්‌හී භවති ඉමෙ ඛො භික්‌ඛවෙ චත්‌තාරො අච්‌ඡරියා අබ්‌භුතා ධම්‌මා රඤ්‌ඤෙ චක්‌කවත්‌තිම්‌හි>
    text <එවමෙවං ඛො භික්‌ඛවෙ චත්‌තාරො අච්‌ඡරියා අබ්‌භුතා ධම්‌මා ආනන්‌දෙ කතමෙ චත්‌තාරො සචෙ භික්‌ඛවෙ භික්‌ඛුපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ භික්‌ඛුපරිසා හොති අථ ආනන්‌දො තුණ්‌හී භවති>
    text <සචෙ භික්‌ඛවෙ භික්‌ඛුනිපරිසා…පෙ … සචෙ භික්‌ඛවෙ උපාසකපරිසා…පෙ … සචෙ භික්‌ඛවෙ උපාසිකාපරිසා ආනන්‌දං දස්‌සනාය උපසඞ්‌කමති දස්‌සනෙනපි සා අත්‌තමනා හොති තත්‍ර චෙ ආනන්‌දො ධම්‌මං භාසති භාසිතෙනපි සා අත්‌තමනා හොති අතිත්‌තාව භික්‌ඛවෙ උපාසිකාපරිසා හොති අථ ආනන්‌දො තුණ්‌හී භවති ඉමෙ ඛො භික්‌ඛවෙ චත්‌තාරො අච්‌ඡරියා අබ්‌භුතා ධම්‌මා ආනන්‌දෙති දසමං>
    stand <භයවග්‌ගො තතියො>
    text <තස්‌සුද්‌දානං>
    block
      text <අත්‌තානුවාදඌමි ච ද්‌වෙ ච නානා ද්‌වෙ ච හොන්‌ති>
      text <මෙත්‌තා ද්‌වෙ ච අච්‌ඡරියා අපරා ච තථා දුවෙති>
