text <නාථවග්‌ගො>
  text <සෙනාසනසුත්‌තං>
    text <11>, <පඤ්‌චඞ්‌ගසමන්‌නාගතො භික්‌ඛවෙ භික්‌ඛු පඤ්‌චඞ්‌ගසමන්‌නාගතං සෙනාසනං සෙවමානො භජමානො නචිරස්‌සෙව ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරෙය්‍ය>
    text <කථඤ්‌ච භික්‌ඛවෙ භික්‌ඛු පඤ්‌චඞ්‌ගසමන්‌නාගතො හොති ඉධ භික්‌ඛවෙ භික්‌ඛු සද්‌ධො හොති සද්‌දහති තථාගතස්‌ස බොධිං ඉතිපි සො භගවා…පෙ … භගවාති අප්‌පාබාධො හොති අප්‌පාතඞ්‌කො සමවෙපාකිනියා ගහණියා සමන්‌නාගතො නාතිසීතාය නාච්‌චුණ්‌හාය මජ්‌ඣිමාය පධානක්‌ඛමාය අසඨො හොති අමායාවී යථාභූතං අත්‌තානං ආවිකත්‌තා සත්‌ථරි වා විඤ්‌ඤූසු වා සබ්‍රහ්‌මචාරීසු ආරද්‌ධවීරියො විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසු පඤ්‌ඤවා හොති උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියා එවං ඛො භික්‌ඛවෙ භික්‌ඛු පඤ්‌චඞ්‌ගසමන්‌නාගතො හොති>
    text <කථඤ්‌ච භික්‌ඛවෙ සෙනාසනං පඤ්‌චඞ්‌ගසමන්‌නාගතං හොති ඉධ භික්‌ඛවෙ සෙනාසනං නාතිදූරං හොති නාච්‌චාසන්‌නං ගමනාගමනසම්‌පන්‌නං දිවා අප්‌පාකිණ්‌ණං රත්‌තිං අප්‌පසද්‌දං අප්‌පනිග්‌ඝොසං අප්‌පඩංසමකසවාතාතපසරීසපසම්‌ඵස්‌සං තස්‌මිං ඛො පන සෙනාසනෙ විහරන්‌තස්‌ස අප්‌පකසිරෙන උප්‌පජ්‌ජන්‌ති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරා තස්‌මිං ඛො පන සෙනාසනෙ ථෙරා භික්‌ඛූ විහරන්‌ති බහුස්‌සුතා ආගතාගමා ධම්‌මධරා විනයධරා මාතිකාධරා තෙ කාලෙන කාලං උපසඞ්‌කමිත්‌වා පරිපුච්‌ඡති පරිපඤ්‌හති ඉදං භන්‌තෙ කථං ඉමස්‌ස කො අත්‌ථොති තස්‌ස තෙ ආයස්‌මන්‌තො අවිවටඤ්‌චෙව විවරන්‌ති අනුත්‌තානීකතඤ්‌ච උත්‌තානිං කරොන්‌ති අනෙකවිහිතෙසු ච කඞ්‌ඛාඨානියෙසු ධම්‌මෙසු කඞ්‌ඛං පටිවිනොදෙන්‌ති එවං ඛො භික්‌ඛවෙ සෙනාසනං පඤ්‌චඞ්‌ගසමන්‌නාගතං හොති පඤ්‌චඞ්‌ගසමන්‌නාගතො ඛො භික්‌ඛවෙ භික්‌ඛු පඤ්‌චඞ්‌ගසමන්‌නාගතං සෙනාසනං සෙවමානො භජමානො නචිරස්‌සෙව ආසවානං ඛයා…පෙ … සච්‌ඡිකත්‌වා උපසම්‌පජ්‌ජ විහරෙය්‍යාති පඨමං>
  text <පඤ්‌චඞ්‌ගසුත්‌තං>
    text <12>, <පඤ්‌චඞ්‌ගවිප්‌පහීනො භික්‌ඛවෙ භික්‌ඛු පඤ්‌චඞ්‌ගසමන්‌නාගතො ඉමස්‌මිං ධම්‌මවිනයෙ කෙවලී වුසිතවා උත්‌තමපුරිසොති වුච්‌චති කථඤ්‌ච භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති ඉධ භික්‌ඛවෙ භික්‌ඛුනො කාමච්‌ඡන්‌දො පහීනො හොති බ්‍යාපාදො පහීනො හොති ථිනමිද්‌ධං පහීනං හොති උද්‌ධච්‌චකුක්‌කුච්‌චං පහීනං හොති විචිකිච්‌ඡා පහීනා හොති එවං ඛො භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති>
    text <කථඤ්‌ච භික්‌ඛවෙ භික්‌ඛු පඤ්‌චඞ්‌ගසමන්‌නාගතො හොති ඉධ භික්‌ඛවෙ භික්‌ඛු අසෙඛෙන සීලක්‌ඛන්‌ධෙන සමන්‌නාගතො හොති අසෙඛෙන සමාධික්‌ඛන්‌ධෙන සමන්‌නාගතො හොති අසෙඛෙන පඤ්‌ඤාක්‌ඛන්‌ධෙන සමන්‌නාගතො හොති අසෙඛෙන විමුත්‌තික්‌ඛන්‌ධෙන සමන්‌නාගතො හොති අසෙඛෙන විමුත්‌තිඤාණදස්‌සනක්‌ඛන්‌ධෙන සමන්‌නාගතො හොති එවං ඛො භික්‌ඛවෙ භික්‌ඛු පඤ්‌චඞ්‌ගසමන්‌නාගතො හොති>
    text <පඤ්‌චඞ්‌ගවිප්‌පහීනො ඛො භික්‌ඛවෙ භික්‌ඛු පඤ්‌චඞ්‌ගසමන්‌නාගතො ඉමස්‌මිං ධම්‌මවිනයෙ කෙවලී වුසිතවා උත්‌තමපුරිසොති වුච්‌චති>
    block
      text <කාමච්‌ඡන්‌දො ච බ්‍යාපාදො ථිනමිද්‌ධඤ්‌ච භික්‌ඛුනො>
      text <උද්‌ධච්‌චං විචිකිච්‌ඡා ච සබ්‌බසොව න විජ්‌ජති>
      text <අසෙඛෙන ච සීලෙන අසෙඛෙන සමාධිනා>
      text <විමුත්‌තියා ච සම්‌පන්‌නො ඤාණෙන ච තථාවිධො>
      text <ස වෙ පඤ්‌චඞ්‌ගසම්‌පන්‌නො පඤ්‌ච අඞ්‌ගෙ විවජ්‌ජයං>
      text <ඉමස්‌මිං ධම්‌මවිනයෙ කෙවලී ඉති වුච්‌චතීති දුතියං>
      text <සෙනාසනඤ්‌ච පඤ්‌චඞ්‌ගං සංයොජනාඛිලෙන ච>
      text <අප්‌පමාදො ආහුනෙය්‍යො ද්‌වෙ නාථා ද්‌වෙ අරියාවාසාති>
  text <සංයොජනසුත්‌තං>
    text <13>, <දසයිමානි භික්‌ඛවෙ සංයොජනානි කතමානි දස පඤ්‌චොරම්‌භාගියානි සංයොජනානි පඤ්‌චුද්‌ධම්‌භාගියානි සංයොජනානි කතමානි පඤ්‌චොරම්‌භාගියානි සංයොජනානි සක්‌කායදිට්‌ඨි විචිකිච්‌ඡා සීලබ්‌බතපරාමාසො කාමච්‌ඡන්‌දො බ්‍යාපාදො ඉමානි පඤ්‌චොරම්‌භාගියානි සංයොජනානි>
    text <කතමානි පඤ්‌චුද්‌ධම්‌භාගියානි සංයොජනානි රූපරාගො අරූපරාගො මානො උද්‌ධච්‌චං අවිජ්‌ජා ඉමානි පඤ්‌චුද්‌ධම්‌භාගියානි සංයොජනානි ඉමානි ඛො භික්‌ඛවෙ දස සංයොජනානීති තතියං>
  text <චෙතොඛිලසුත්‌තං>
    text <14>, <යස්‌ස කස්‌සචි භික්‌ඛවෙ භික්‌ඛුස්‌ස වා භික්‌ඛුනියා වා පඤ්‌ච චෙතොඛිලා අප්‌පහීනා පඤ්‌ච චෙතසොවිනිබන්‌ධා අසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <කතමස්‌ස පඤ්‌ච චෙතොඛිලා අප්‌පහීනා හොන්‌ති ඉධ භික්‌ඛවෙ භික්‌ඛු සත්‌ථරි කඞ්‌ඛති විචිකිච්‌ඡති නාධිමුච්‌චති න සම්‌පසීදති යො සො භික්‌ඛවෙ භික්‌ඛු සත්‌ථරි කඞ්‌ඛති විචිකිච්‌ඡති නාධිමුච්‌චති න සම්‌පසීදති තස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය එවමස්‌සායං පඨමො චෙතොඛිලො අප්‌පහීනො හොති>
    text <පුන චපරං භික්‌ඛවෙ භික්‌ඛු ධම්‌මෙ කඞ්‌ඛති…පෙ … සඞ්‌ඝෙ කඞ්‌ඛති… සික්‌ඛාය කඞ්‌ඛති… සබ්‍රහ්‌මචාරීසු කුපිතො හොති අනත්‌තමනො ආහතචිත්‌තො ඛිලජාතො යො සො භික්‌ඛවෙ භික්‌ඛු සබ්‍රහ්‌මචාරීසු කුපිතො හොති අනත්‌තමනො ආහතචිත්‌තො ඛිලජාතො තස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය එවමස්‌සායං පඤ්‌චමො චෙතොඛිලො අප්‌පහීනො හොති ඉමස්‌ස පඤ්‌ච චෙතොඛිලා අප්‌පහීනා හොන්‌ති>
    text <කතමස්‌ස පඤ්‌ච චෙතසොවිනිබන්‌ධා අසමුච්‌ඡින්‌නා හොන්‌ති ඉධ භික්‌ඛවෙ භික්‌ඛු කාමෙසු අවීතරාගො හොති අවිගතච්‌ඡන්‌දො අවිගතපෙමො අවිගතපිපාසො අවිගතපරිළාහො අවිගතතණ්‌හො යො සො භික්‌ඛවෙ භික්‌ඛු කාමෙසු අවීතරාගො හොති අවිගතච්‌ඡන්‌දො අවිගතපෙමො අවිගතපිපාසො අවිගතපරිළාහො අවිගතතණ්‌හො තස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය එවමස්‌සායං පඨමො චෙතසොවිනිබන්‌ධො අසමුච්‌ඡින්‌නො හොති>
    text <පුන චපරං භික්‌ඛවෙ භික්‌ඛු කායෙ අවීතරාගො හොති…පෙ … රූපෙ අවීතරාගො හොති…පෙ … යාවදත්‌ථං උදරාවදෙහකං භුඤ්‌ජිත්‌වා සෙය්‍යසුඛං පස්‌සසුඛං මිද්‌ධසුඛං අනුයුත්‌තො විහරති… අඤ්‌ඤතරං දෙවනිකායං පණිධාය බ්‍රහ්‌මචරියං චරති ඉමිනාහං සීලෙන වා වතෙන වා තපෙන වා බ්‍රහ්‌මචරියෙන වා දෙවො වා භවිස්‌සාමි දෙවඤ්‌ඤතරො වාති යො සො භික්‌ඛවෙ භික්‌ඛු අඤ්‌ඤතරං දෙවනිකායං පණිධාය බ්‍රහ්‌මචරියං චරති ඉමිනාහං සීලෙන වා වතෙන වා තපෙන වා බ්‍රහ්‌මචරියෙන වා දෙවො වා භවිස්‌සාමි දෙවඤ්‌ඤතරො වාති තස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං න නමති ආතප්‌පාය අනුයොගාය සාතච්‌චාය පධානාය එවමස්‌සායං පඤ්‌චමො චෙතසොවිනිබන්‌ධො අසමුච්‌ඡින්‌නො හොති ඉමස්‌ස පඤ්‌ච චෙතසොවිනිබන්‌ධා අසමුච්‌ඡින්‌නා හොන්‌ති>
    text <යස්‌ස කස්‌සචි භික්‌ඛවෙ භික්‌ඛුස්‌ස වා භික්‌ඛුනියා වා ඉමෙ පඤ්‌ච චෙතොඛිලා අප්‌පහීනා ඉමෙ පඤ්‌ච චෙතසොවිනිබන්‌ධා අසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <සෙය්‍යථාපි භික්‌ඛවෙ කාළපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති හායතෙව වණ්‌ණෙන හායති මණ්‌ඩලෙන හායති ආභාය හායති ආරොහපරිණාහෙන එවමෙවං ඛො භික්‌ඛවෙ යස්‌ස කස්‌සචි භික්‌ඛුස්‌ස වා භික්‌ඛුනියා වා ඉමෙ පඤ්‌ච චෙතොඛිලා අප්‌පහීනා ඉමෙ පඤ්‌ච චෙතසොවිනිබන්‌ධා අසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <යස්‌ස කස්‌සචි භික්‌ඛවෙ භික්‌ඛුස්‌ස වා භික්‌ඛුනියා වා පඤ්‌ච චෙතොඛිලා පහීනා පඤ්‌ච චෙතසොවිනිබන්‌ධා සුසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <කතමස්‌ස පඤ්‌ච චෙතොඛිලා පහීනා හොන්‌ති ඉධ භික්‌ඛවෙ භික්‌ඛු සත්‌ථරි න කඞ්‌ඛති න විචිකිච්‌ඡති අධිමුච්‌චති සම්‌පසීදති යො සො භික්‌ඛවෙ භික්‌ඛු සත්‌ථරි න කඞ්‌ඛති න විචිකිච්‌ඡති අධිමුච්‌චති සම්‌පසීදති තස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය එවමස්‌සායං පඨමො චෙතොඛිලො පහීනො හොති>
    text <පුන චපරං භික්‌ඛවෙ භික්‌ඛු ධම්‌මෙ න කඞ්‌ඛති…පෙ … සඞ්‌ඝෙ න කඞ්‌ඛති… සික්‌ඛාය න කඞ්‌ඛති … සබ්‍රහ්‌මචාරීසු න කුපිතො හොති අත්‌තමනො න ආහතචිත්‌තො න ඛිලජාතො යො සො භික්‌ඛවෙ භික්‌ඛු සබ්‍රහ්‌මචාරීසු න කුපිතො හොති අත්‌තමනො න ආහතචිත්‌තො න ඛිලජාතො තස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය එවමස්‌සායං පඤ්‌චමො චෙතොඛිලො පහීනො හොති ඉමස්‌ස පඤ්‌ච චෙතොඛිලා පහීනා හොන්‌ති>
    text <කතමස්‌ස පඤ්‌ච චෙතසොවිනිබන්‌ධා සුසමුච්‌ඡින්‌නා හොන්‌ති ඉධ භික්‌ඛවෙ භික්‌ඛු කාමෙසු වීතරාගො හොති විගතච්‌ඡන්‌දො විගතපෙමො විගතපිපාසො විගතපරිළාහො විගතතණ්‌හො යො සො භික්‌ඛවෙ භික්‌ඛු කාමෙසු වීතරාගො හොති විගතච්‌ඡන්‌දො විගතපෙමො විගතපිපාසො විගතපරිළාහො විගතතණ්‌හො තස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය එවමස්‌සායං පඨමො චෙතසොවිනිබන්‌ධො සුසමුච්‌ඡින්‌නො හොති>
    text <පුන චපරං භික්‌ඛවෙ භික්‌ඛු කායෙ වීතරාගො හොති…පෙ … රූපෙ වීතරාගො හොති …පෙ … න යාවදත්‌ථං උදරාවදෙහකං භුඤ්‌ජිත්‌වා සෙය්‍යසුඛං පස්‌සසුඛං මිද්‌ධසුඛං අනුයුත්‌තො විහරති න අඤ්‌ඤතරං දෙවනිකායං පණිධාය බ්‍රහ්‌මචරියං චරති ඉමිනාහං සීලෙන වා වතෙන වා තපෙන වා බ්‍රහ්‌මචරියෙන වා දෙවො වා භවිස්‌සාමි දෙවඤ්‌ඤතරො වාති යො සො භික්‌ඛවෙ භික්‌ඛු න අඤ්‌ඤතරං දෙවනිකායං පණිධාය…පෙ … දෙවඤ්‌ඤතරො වාති තස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය යස්‌ස චිත්‌තං නමති ආතප්‌පාය අනුයොගාය සාතච්‌චාය පධානාය එවමස්‌සායං පඤ්‌චමො චෙතසොවිනිබන්‌ධො සුසමුච්‌ඡින්‌නො හොති ඉමස්‌ස පඤ්‌ච චෙතසොවිනිබන්‌ධා සුසමුච්‌ඡින්‌නා හොන්‌ති>
    text <යස්‌ස කස්‌සචි භික්‌ඛවෙ භික්‌ඛුස්‌ස වා භික්‌ඛුනියා වා ඉමෙ පඤ්‌ච චෙතොඛිලා පහීනා ඉමෙ පඤ්‌ච චෙතසොවිනිබන්‌ධා සුසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <සෙය්‍යථාපි භික්‌ඛවෙ ජුණ්‌හපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති වඩ්‌ඪතෙව වණ්‌ණෙන වඩ්‌ඪති මණ්‌ඩලෙන වඩ්‌ඪති ආභාය වඩ්‌ඪති ආරොහපරිණාහෙන එවමෙවං ඛො භික්‌ඛවෙ යස්‌ස කස්‌සචි භික්‌ඛුස්‌ස වා භික්‌ඛුනියා වා ඉමෙ පඤ්‌ච චෙතොඛිලා පහීනා ඉමෙ පඤ්‌ච චෙතසොවිනිබන්‌ධා සුසමුච්‌ඡින්‌නා තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානීති චතුත්‌ථං>
  text <අප්‌පමාදසුත්‌තං>
    text <15>, <යාවතා භික්‌ඛවෙ සත්‌තා අපදා වා ද්‌විපදා වා චතුප්‌පදා වා බහුප්‌පදා වා රූපිනො වා අරූපිනො වා සඤ්‌ඤිනො වා අසඤ්‌ඤිනො වා නෙවසඤ්‌ඤිනාසඤ්‌ඤිනො වා තථාගතො තෙසං අග්‌ගමක්‌ඛායති අරහං සම්‌මාසම්‌බුද්‌ධො එවමෙවං ඛො භික්‌ඛවෙ යෙ කෙචි කුසලා ධම්‌මා සබ්‌බෙ තෙ අප්‌පමාදමූලකා අප්‌පමාදසමොසරණා අප්‌පමාදො තෙසං අග්‌ගමක්‌ඛායති>
    text <සෙය්‍යථාපි භික්‌ඛවෙ යානි කානිචි ජඞ්‌ගලානං පාණානං පදජාතානි සබ්‌බානි තානි හත්‌ථිපදෙ සමොධානං ගච්‌ඡන්‌ති හත්‌ථිපදං තෙසං අග්‌ගමක්‌ඛායති යදිදං මහන්‌තත්‌තෙන එවමෙවං ඛො භික්‌ඛවෙ යෙ කෙචි කුසලා ධම්‌මා සබ්‌බෙ තෙ අප්‌පමාදමූලකා අප්‌පමාදසමොසරණා අප්‌පමාදො තෙසං අග්‌ගමක්‌ඛායති>
    text <සෙය්‍යථාපි භික්‌ඛවෙ කූටාගාරස්‌ස යා කාචි ගොපානසියො සබ්‌බා තා කූටඞ්‌ගමා කූටනින්‌නා කූටසමොසරණා කූටො තාසං අග්‌ගමක්‌ඛායති එවමෙවං ඛො භික්‌ඛවෙ යෙ කෙචි කුසලා ධම්‌මා සබ්‌බෙ තෙ අප්‌පමාදමූලකා අප්‌පමාදසමොසරණා අප්‌පමාදො තෙසං අග්‌ගමක්‌ඛායති>
    text <සෙය්‍යථාපි භික්‌ඛවෙ යෙ කෙචි මූලගන්‌ධා කාළානුසාරියං තෙසං අග්‌ගමක්‌ඛායති එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ යෙ කෙචි සාරගන්‌ධා ලොහිතචන්‌දනං තෙසං අග්‌ගමක්‌ඛායති එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ යෙ කෙචි පුප්‌ඵගන්‌ධා වස්‌සිකං තෙසං අග්‌ගමක්‌ඛායති එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ යෙ කෙචි ඛුද්‌දරාජානො සබ්‌බෙ තෙ රඤ්‌ඤො චක්‌කවත්‌තිස්‌ස අනුයන්‌තා භවන්‌ති රාජා තෙසං චක්‌කවත්‌තී අග්‌ගමක්‌ඛායති එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ යා කාචි තාරකරූපානං පභා සබ්‌බා තා චන්‌දප්‌පභාය කලං නාග්‌ඝන්‌ති සොළසිං චන්‌දප්‌පභා තාසං අග්‌ගමක්‌ඛායති එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ සරදසමයෙ විද්‌ධෙ විගතවලාහකෙ දෙවෙ ආදිච්‌චො නභං අබ්‌භුස්‌සක්‌කමානො සබ්‌බං ආකාසගතං තමගතං අභිවිහච්‌ච භාසතෙ ච තපතෙ ච විරොචති ච එවමෙවං ඛො භික්‌ඛවෙ…පෙ …>
    text <සෙය්‍යථාපි භික්‌ඛවෙ යා කාචි මහානදියො සෙය්‍යථිදං ගඞ්‌ගා යමුනා අචිරවතී සරභූ මහී සබ්‌බා තා සමුද්‌දඞ්‌ගමා සමුද්‌දනින්‌නා සමුද්‌දපොණා සමුද්‌දපබ්‌භාරා මහාසමුද්‌දො තාසං අග්‌ගමක්‌ඛායති එවමෙවං ඛො භික්‌ඛවෙ යෙ කෙචි කුසලා ධම්‌මා සබ්‌බෙ තෙ අප්‌පමාදමූලකා අප්‌පමාදසමොසරණා අප්‌පමාදො තෙසං අග්‌ගමක්‌ඛායතීති පඤ්‌චමං>
  text <ආහුනෙය්‍යසුත්‌තං>
    text <16>, <දසයිමෙ භික්‌ඛවෙ පුග්‌ගලා ආහුනෙය්‍යා පාහුනෙය්‍යා දක්‌ඛිණෙය්‍යා අඤ්‌ජලිකරණීයා අනුත්‌තරං පුඤ්‌ඤක්‌ඛෙත්‌තං ලොකස්‌ස කතමෙ දස තථාගතො අරහං සම්‌මාසම්‌බුද්‌ධො පච්‌චෙකබුද්‌ධො උභතොභාගවිමුත්‌තො පඤ්‌ඤාවිමුත්‌තො කායසක්‌ඛී දිට්‌ඨිප්‌පත්‌තො සද්‌ධාවිමුත්‌තො සද්‌ධානුසාරී ධම්‌මානුසාරී ගොත්‍රභූ ඉමෙ ඛො භික්‌ඛවෙ දස පුග්‌ගලා ආහුනෙය්‍යා…පෙ … අනුත්‌තරං පුඤ්‌ඤක්‌ඛෙත්‌තං ලොකස්‌සාති ඡට්‌ඨං>
  text <පඨමනාථසුත්‌තං>
    text <17>, <සනාථා භික්‌ඛවෙ විහරථ මා අනාථා දුක්‌ඛං භික්‌ඛවෙ අනාථො විහරති දසයිමෙ භික්‌ඛවෙ නාථකරණා ධම්‌මා කතමෙ දස ඉධ භික්‌ඛවෙ භික්‌ඛු සීලවා හොති පාතිමොක්‌ඛසංවරසංවුතො විහරති ආචාරගොචරසම්‌පන්‌නො අණුමත්‌තෙසු වජ්‌ජෙසු භයදස්‌සාවී සමාදාය සික්‌ඛති සික්‌ඛාපදෙසු යම්‌පි භික්‌ඛවෙ භික්‌ඛු සීලවා හොති…පෙ … සමාදාය සික්‌ඛති සික්‌ඛාපදෙසු අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු බහුස්‌සුතො හොති සුතධරො සුතසන්‌නිචයො යෙ තෙ ධම්‌මා ආදිකල්‍යාණා මජ්‌ඣෙකල්‍යාණා පරියොසානකල්‍යාණා සාත්‌ථං සබ්‍යඤ්‌ජනං කෙවලපරිපුණ්‌ණං පරිසුද්‌ධං බ්‍රහ්‌මචරියං අභිවදන්‌ති තථාරූපාස්‌ස ධම්‌මා බහුස්‌සුතා හොන්‌ති ධාතා වචසා පරිචිතා මනසානුපෙක්‌ඛිතා දිට්‌ඨියා සුප්‌පටිවිද්‌ධා යම්‌පි භික්‌ඛවෙ භික්‌ඛු බහුස්‌සුතො හොති…පෙ … දිට්‌ඨියා සුප්‌පටිවිද්‌ධා අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු කල්‍යාණමිත්‌තො හොති කල්‍යාණසහායො කල්‍යාණසම්‌පවඞ්‌කො යම්‌පි භික්‌ඛවෙ භික්‌ඛු කල්‍යාණමිත්‌තො හොති කල්‍යාණසහායො කල්‍යාණසම්‌පවඞ්‌කො අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සුවචො හොති සොවචස්‌සකරණෙහි ධම්‌මෙහි සමන්‌නාගතො ඛමො පදක්‌ඛිණග්‌ගාහී අනුසාසනිං යම්‌පි භික්‌ඛවෙ භික්‌ඛු සුවචො හොති…පෙ … අනුසාසනිං අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු යානි තානි සබ්‍රහ්‌මචාරීනං උච්‌චාවචානි කිංකරණීයානි තත්‌ථ දක්‌ඛො හොති අනලසො තත්‍රූපායාය වීමංසාය සමන්‌නාගතො අලං කාතුං අලං සංවිධාතුං යම්‌පි භික්‌ඛවෙ භික්‌ඛු යානි තානි සබ්‍රහ්‌මචාරීනං…පෙ … අලං කාතුං අලං සංවිධාතුං අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු ධම්‌මකාමො හොති පියසමුදාහාරො අභිධම්‌මෙ අභිවිනයෙ උළාරපාමොජ්‌ජො යම්‌පි භික්‌ඛවෙ භික්‌ඛු ධම්‌මකාමො හොති පියසමුදාහාරො අභිධම්‌මෙ අභිවිනයෙ උළාරපාමොජ්‌ජො අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු ආරද්‌ධවීරියො විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසු යම්‌පි භික්‌ඛවෙ භික්‌ඛු ආරද්‌ධවීරියො විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසු අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සන්‌තුට්‌ඨො හොති ඉතරීතරචීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරෙන යම්‌පි භික්‌ඛවෙ භික්‌ඛු සන්‌තුට්‌ඨො හොති ඉතරීතරචීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරෙන අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සතිමා හොති පරමෙන සතිනෙපක්‌කෙන සමන්‌නාගතො චිරකතම්‌පි චිරභාසිතම්‌පි සරිතා අනුස්‌සරිතා යම්‌පි භික්‌ඛවෙ භික්‌ඛු සතිමා හොති පරමෙන සතිනෙපක්‌කෙන සමන්‌නාගතො චිරකතම්‌පි චිරභාසිතම්‌පි සරිතා අනුස්‌සරිතා අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු පඤ්‌ඤවා හොති උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියා යම්‌පි භික්‌ඛවෙ භික්‌ඛු පඤ්‌ඤවා හොති උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියා අයම්‌පි ධම්‌මො නාථකරණො>
    text <සනාථා භික්‌ඛවෙ විහරථ මා අනාථා දුක්‌ඛං භික්‌ඛවෙ අනාථො විහරති ඉමෙ ඛො භික්‌ඛවෙ දස නාථකරණා ධම්‌මාති සත්‌තමං>
  text <දුතියනාථසුත්‌තං>
    text <18>, <එවං මෙ සුතං එකං සමයං භගවා සාවත්‌ථියං විහරති ජෙතවනෙ අනාථපිණ්‌ඩිකස්‌ස ආරාමෙ තත්‍ර ඛො භගවා භික්‌ඛූ ආමන්‌තෙසි භික්‌ඛවොති භදන්‌තෙති තෙ භික්‌ඛූ භගවතො පච්‌චස්‌සොසුං භගවා එතදවොච>
    text <සනාථා භික්‌ඛවෙ විහරථ මා අනාථා දුක්‌ඛං භික්‌ඛවෙ අනාථො විහරති දසයිමෙ භික්‌ඛවෙ නාථකරණා ධම්‌මා කතමෙ දස ඉධ භික්‌ඛවෙ භික්‌ඛු සීලවා හොති…පෙ … සමාදාය සික්‌ඛති සික්‌ඛාපදෙසු සීලවා වතායං භික්‌ඛු පාතිමොක්‌ඛසංවරසංවුතො විහරති ආචාරගොචරසම්‌පන්‌නො අණුමත්‌තෙසු වජ්‌ජෙසු භයදස්‌සාවී සමාදාය සික්‌ඛති සික්‌ඛාපදෙසූති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු බහුස්‌සුතො හොති…පෙ … දිට්‌ඨියා සුප්‌පටිවිද්‌ධා බහුස්‌සුතො වතායං භික්‌ඛු සුතධරො සුතසන්‌නිචයො යෙ තෙ ධම්‌මා ආදිකල්‍යාණා මජ්‌ඣෙකල්‍යාණා පරියොසානකල්‍යාණා සාත්‌ථං සබ්‍යඤ්‌ජනං කෙවලපරිපුණ්‌ණං පරිසුද්‌ධං බ්‍රහ්‌මචරියං අභිවදන්‌ති තථාරූපාස්‌ස ධම්‌මා බහුස්‌සුතා හොන්‌ති ධාතා වචසා පරිචිතා මනසානුපෙක්‌ඛිතා දිට්‌ඨියා සුප්‌පටිවිද්‌ධාති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු කල්‍යාණමිත්‌තො හොති කල්‍යාණසහායො කල්‍යාණසම්‌පවඞ්‌කො කල්‍යාණමිත්‌තො වතායං භික්‌ඛු කල්‍යාණසහායො කල්‍යාණසම්‌පවඞ්‌කොති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සුවචො හොති සොවචස්‌සකරණෙහි ධම්‌මෙහි සමන්‌නාගතො ඛමො පදක්‌ඛිණග්‌ගාහී අනුසාසනිං සුවචො වතායං භික්‌ඛු සොවචස්‌සකරණෙහි ධම්‌මෙහි සමන්‌නාගතො ඛමො පදක්‌ඛිණග්‌ගාහී අනුසාසනින්‌ති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු යානි තානි සබ්‍රහ්‌මචාරීනං උච්‌චාවචානි කිංකරණීයානි තත්‌ථ දක්‌ඛො හොති අනලසො තත්‍රූපායාය වීමංසාය සමන්‌නාගතො අලං කාතුං අලං සංවිධාතුං යානි තානි සබ්‍රහ්‌මචාරීනං උච්‌චාවචානි කිංකරණීයානි තත්‌ථ දක්‌ඛො වතායං භික්‌ඛු අනලසො තත්‍රූපායාය වීමංසාය සමන්‌නාගතො අලං කාතුං අලං සංවිධාතුන්‌ති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු ධම්‌මකාමො හොති පියසමුදාහාරො අභිධම්‌මෙ අභිවිනයෙ උළාරපාමොජ්‌ජො ධම්‌මකාමො වතායං භික්‌ඛු පියසමුදාහාරො අභිධම්‌මෙ අභිවිනයෙ උළාරපාමොජ්‌ජොති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු ආරද්‌ධවීරියො විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසු ආරද්‌ධවීරියො වතායං භික්‌ඛු විහරති අකුසලානං ධම්‌මානං පහානාය කුසලානං ධම්‌මානං උපසම්‌පදාය ථාමවා දළ්‌හපරක්‌කමො අනික්‌ඛිත්‌තධුරො කුසලෙසු ධම්‌මෙසූති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සන්‌තුට්‌ඨො හොති ඉතරීතරචීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරෙන සන්‌තුට්‌ඨො වතායං භික්‌ඛු ඉතරීතරචීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරෙනාති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු සතිමා හොති පරමෙන සතිනෙපක්‌කෙන සමන්‌නාගතො චිරකතම්‌පි චිරභාසිතම්‌පි සරිතා අනුස්‌සරිතා සතිමා වතායං භික්‌ඛු පරමෙන සතිනෙපක්‌කෙන සමන්‌නාගතො චිරකතම්‌පි චිරභාසිතම්‌පි සරිතා අනුස්‌සරිතාති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස මජ්‌ඣිමානුකම්‌පිතස්‌ස නවානුකම්‌පිතස්‌ස වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි අයම්‌පි ධම්‌මො නාථකරණො>
    text <පුන චපරං භික්‌ඛවෙ භික්‌ඛු පඤ්‌ඤවා හොති උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියා පඤ්‌ඤවා වතායං භික්‌ඛු උදයත්‌ථගාමිනියා පඤ්‌ඤාය සමන්‌නාගතො අරියාය නිබ්‌බෙධිකාය සම්‌මා දුක්‌ඛක්‌ඛයගාමිනියාති ථෙරාපි නං භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති මජ්‌ඣිමාපි භික්‌ඛූ… නවාපි භික්‌ඛූ වත්‌තබ්‌බං අනුසාසිතබ්‌බං මඤ්‌ඤන්‌ති තස්‌ස ථෙරානුකම්‌පිතස්‌ස…පෙ … නො පරිහානි අයම්‌පි ධම්‌මො නාථකරණො>
    text <සනාථා භික්‌ඛවෙ විහරථ මා අනාථා දුක්‌ඛං භික්‌ඛවෙ අනාථො විහරති ඉමෙ ඛො භික්‌ඛවෙ දස නාථකරණා ධම්‌මාති ඉදමවොච භගවා අත්‌තමනා තෙ භික්‌ඛූ භගවතො භාසිතං අභිනන්‌දුන්‌ති අට්‌ඨමං>
  text <පඨමඅරියාවාසසුත්‌තං>
    text <19>, <දසයිමෙ භික්‌ඛවෙ අරියාවාසා යෙ අරියා ආවසිංසු වා ආවසන්‌ති වා ආවසිස්‌සන්‌ති වා කතමෙ දස ඉධ භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති ඡළඞ්‌ගසමන්‌නාගතො එකාරක්‌ඛො චතුරාපස්‌සෙනො පණුන්‌නපච්‌චෙකසච්‌චො සමවයසට්‌ඨෙසනො අනාවිලසඞ්‌කප්‌පො පස්‌සද්‌ධකායසඞ්‌ඛාරො සුවිමුත්‌තචිත්‌තො සුවිමුත්‌තපඤ්‌ඤො ඉමෙ ඛො භික්‌ඛවෙ දස අරියාවාසා යෙ අරියා ආවසිංසු වා ආවසන්‌ති වා ආවසිස්‌සන්‌ති වාති නවමං>
  text <දුතියඅරියාවාසසුත්‌තං>
    text <20>, <එකං සමයං භගවා කුරූසු විහරති කම්‌මාසධම්‌මං නාම කුරූනං නිගමො තත්‍ර ඛො භගවා භික්‌ඛූ ආමන්‌තෙසි…පෙ …>
    text <දසයිමෙ භික්‌ඛවෙ අරියාවාසා යෙ අරියා ආවසිංසු වා ආවසන්‌ති වා ආවසිස්‌සන්‌ති වා කතමෙ දස ඉධ භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති ඡළඞ්‌ගසමන්‌නාගතො එකාරක්‌ඛො චතුරාපස්‌සෙනො පණුන්‌නපච්‌චෙකසච්‌චො සමවයසට්‌ඨෙසනො අනාවිලසඞ්‌කප්‌පො පස්‌සද්‌ධකායසඞ්‌ඛාරො සුවිමුත්‌තචිත්‌තො සුවිමුත්‌තපඤ්‌ඤො>
    text <කථඤ්‌ච භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති ඉධ භික්‌ඛවෙ භික්‌ඛුනො කාමච්‌ඡන්‌දො පහීනො හොති බ්‍යාපාදො පහීනො හොති ථිනමිද්‌ධං පහීනං හොති උද්‌ධච්‌චකුක්‌කුච්‌චං පහීනං හොති විචිකිච්‌ඡා පහීනා හොති එවං ඛො භික්‌ඛවෙ භික්‌ඛු පඤ්‌චඞ්‌ගවිප්‌පහීනො හොති>
    text <කථඤ්‌ච භික්‌ඛවෙ භික්‌ඛු ඡළඞ්‌ගසමන්‌නාගතො හොති ඉධ භික්‌ඛවෙ භික්‌ඛු චක්‌ඛුනා රූපං දිස්‌වා නෙව සුමනො හොති න දුම්‌මනො උපෙක්‌ඛකො විහරති සතො සම්‌පජානො සොතෙන සද්‌දං සුත්‌වා… ඝානෙන ගන්‌ධං ඝායිත්‌වා… ජිව්‌හාය රසං සායිත්‌වා… කායෙන ඵොට්‌ඨබ්‌බං ඵුසිත්‌වා… මනසා ධම්‌මං විඤ්‌ඤාය නෙව සුමනො හොති න දුම්‌මනො උපෙක්‌ඛකො විහරති සතො සම්‌පජානො එවං ඛො භික්‌ඛවෙ භික්‌ඛු ඡළඞ්‌ගසමන්‌නාගතො හොති>
    text <කථඤ්‌ච භික්‌ඛවෙ භික්‌ඛු එකාරක්‌ඛො හොති ඉධ භික්‌ඛවෙ භික්‌ඛු සතාරක්‌ඛෙන චෙතසා සමන්‌නාගතො හොති එවං ඛො භික්‌ඛවෙ භික්‌ඛු එකාරක්‌ඛො හොති>
    text <කථඤ්‌ච භික්‌ඛවෙ භික්‌ඛු චතුරාපස්‌සෙනො හොති ඉධ භික්‌ඛවෙ භික්‌ඛු සඞ්‌ඛායෙකං පටිසෙවති සඞ්‌ඛායෙකං අධිවාසෙති සඞ්‌ඛායෙකං පරිවජ්‌ජෙති සඞ්‌ඛායෙකං විනොදෙති එවං ඛො භික්‌ඛවෙ භික්‌ඛු චතුරාපස්‌සෙනො හොති>
    text <කථඤ්‌ච භික්‌ඛවෙ භික්‌ඛු පණුන්‌නපච්‌චෙකසච්‌චො හොති ඉධ භික්‌ඛවෙ භික්‌ඛුනො යානි තානි පුථුසමණබ්‍රාහ්‌මණානං පුථුපච්‌චෙකසච්‌චානි සෙය්‍යථිදං සස්‌සතො ලොකොති වා අසස්‌සතො ලොකොති වා අන්‌තවා ලොකොති වා අනන්‌තවා ලොකොති වා තං ජීවං තං සරීරන්‌ති වා අඤ්‌ඤං ජීවං අඤ්‌ඤං සරීරන්‌ති වා හොති තථාගතො පරං මරණාති වා න හොති තථාගතො පරං මරණාති වා හොති ච න ච හොති තථාගතො පරං මරණාති වා නෙව හොති න න හොති තථාගතො පරං මරණාති වා සබ්‌බානි තානි නුන්‌නානි හොන්‌ති පණුන්‌නානි චත්‌තානි වන්‌තානි මුත්‌තානි පහීනානි පටිනිස්‌සට්‌ඨානි එවං ඛො භික්‌ඛවෙ භික්‌ඛු පණුන්‌නපච්‌චෙකසච්‌චො හොති>
    text <කථඤ්‌ච භික්‌ඛවෙ භික්‌ඛු සමවයසට්‌ඨෙසනො හොති ඉධ භික්‌ඛවෙ භික්‌ඛුනො කාමෙසනා පහීනා හොති භවෙසනා පහීනා හොති බ්‍රහ්‌මචරියෙසනා පටිප්‌පස්‌සද්‌ධා එවං ඛො භික්‌ඛවෙ භික්‌ඛු සමවයසට්‌ඨෙසනො හොති>
    text <කථඤ්‌ච භික්‌ඛවෙ භික්‌ඛු අනාවිලසඞ්‌කප්‌පො හොති ඉධ භික්‌ඛවෙ භික්‌ඛුනො කාමසඞ්‌කප්‌පො පහීනො හොති බ්‍යාපාදසඞ්‌කප්‌පො පහීනො හොති විහිංසාසඞ්‌කප්‌පො පහීනො හොති එවං ඛො භික්‌ඛවෙ භික්‌ඛු අනාවිලසඞ්‌කප්‌පො හොති>
    text <කථඤ්‌ච භික්‌ඛවෙ භික්‌ඛු පස්‌සද්‌ධකායසඞ්‌ඛාරො හොති ඉධ භික්‌ඛවෙ භික්‌ඛු සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරති එවං ඛො භික්‌ඛවෙ භික්‌ඛු පස්‌සද්‌ධකායසඞ්‌ඛාරො හොති>
    text <කථඤ්‌ච භික්‌ඛවෙ භික්‌ඛු සුවිමුත්‌තචිත්‌තො හොති ඉධ භික්‌ඛවෙ භික්‌ඛුනො රාගා චිත්‌තං විමුත්‌තං හොති දොසා චිත්‌තං විමුත්‌තං හොති මොහා චිත්‌තං විමුත්‌තං හොති එවං ඛො භික්‌ඛවෙ භික්‌ඛු සුවිමුත්‌තචිත්‌තො හොති>
    text <කථඤ්‌ච භික්‌ඛවෙ භික්‌ඛු සුවිමුත්‌තපඤ්‌ඤො හොති ඉධ භික්‌ඛවෙ භික්‌ඛු රාගො මෙ පහීනො උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මොති පජානාති දොසො මෙ පහීනො…පෙ … මොහො මෙ පහීනො උච්‌ඡින්‌නමූලො තාලාවත්‌ථුකතො අනභාවංකතො ආයතිං අනුප්‌පාදධම්‌මොති පජානාති එවං ඛො භික්‌ඛවෙ භික්‌ඛු සුවිමුත්‌තපඤ්‌ඤො හොති>
    text <යෙ හි කෙචි භික්‌ඛවෙ අතීතමද්‌ධානං අරියා අරියාවාසෙ ආවසිංසු සබ්‌බෙ තෙ ඉමෙව දස අරියාවාසෙ ආවසිංසු යෙ හි කෙචි භික්‌ඛවෙ අනාගතමද්‌ධානං අරියා අරියාවාසෙ ආවසිස්‌සන්‌ති සබ්‌බෙ තෙ ඉමෙව දස අරියාවාසෙ ආවසිස්‌සන්‌ති යෙ හි කෙචි භික්‌ඛවෙ එතරහි අරියා අරියාවාසෙ ආවසන්‌ති සබ්‌බෙ තෙ ඉමෙව දස අරියාවාසෙ ආවසන්‌ති ඉමෙ ඛො භික්‌ඛවෙ දස අරියාවාසා යෙ අරියා ආවසිංසු වා ආවසන්‌ති වා ආවසිස්‌සන්‌ති වාති දසමං>
    stand <නාථවග්‌ගො දුතියො>
    text <තස්‌සුද්‌දානං>
