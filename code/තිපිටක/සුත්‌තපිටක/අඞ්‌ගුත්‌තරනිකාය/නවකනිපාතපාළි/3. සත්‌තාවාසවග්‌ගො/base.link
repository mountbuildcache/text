text <සත්‌තාවාසවග්‌ගො>
  text <තිඨානසුත්‌තං>
    text <21>, <තීහි භික්‌ඛවෙ ඨානෙහි උත්‌තරකුරුකා මනුස්‌සා දෙවෙ ච තාවතිංසෙ අධිග්‌ගණ්‌හන්‌ති ජම්‌බුදීපකෙ ච මනුස්‌සෙ කතමෙහි තීහි අමමා අපරිග්‌ගහා නියතායුකා විසෙසගුණා ඉමෙහි ඛො භික්‌ඛවෙ තීහි ඨානෙහි උත්‌තරකුරුකා මනුස්‌සා දෙවෙ ච තාවතිංසෙ අධිග්‌ගණ්‌හන්‌ති ජම්‌බුදීපකෙ ච මනුස්‌සෙ>
    text <තීහි භික්‌ඛවෙ ඨානෙහි දෙවා තාවතිංසා උත්‌තරකුරුකෙ ච මනුස්‌සෙ අධිග්‌ගණ්‌හන්‌ති ජම්‌බුදීපකෙ ච මනුස්‌සෙ කතමෙහි තීහි දිබ්‌බෙන ආයුනා දිබ්‌බෙන වණ්‌ණෙන දිබ්‌බෙන සුඛෙන ඉමෙහි ඛො භික්‌ඛවෙ තීහි ඨානෙහි දෙවා තාවතිංසා උත්‌තරකුරුකෙ ච මනුස්‌සෙ අධිග්‌ගණ්‌හන්‌ති ජම්‌බුදීපකෙ ච මනුස්‌සෙ>
    text <තීහි භික්‌ඛවෙ ඨානෙහි ජම්‌බුදීපකා මනුස්‌සා උත්‌තරකුරුකෙ ච මනුස්‌සෙ අධිග්‌ගණ්‌හන්‌ති දෙවෙ ච තාවතිංසෙ කතමෙහි තීහි සූරා සතිමන්‌තො ඉධ බ්‍රහ්‌මචරියවාසො ඉමෙහි ඛො භික්‌ඛවෙ තීහි ඨානෙහි ජම්‌බුදීපකා මනුස්‌සා උත්‌තරකුරුකෙ ච මනුස්‌සෙ අධිග්‌ගණ්‌හන්‌ති දෙවෙ ච තාවතිංසෙති පඨමං>
  text <අස්‌සඛළුඞ්‌කසුත්‌තං>
    text <22>, <තයො ච භික්‌ඛවෙ අස්‌සඛළුඞ්‌කෙ දෙසෙස්‌සාමි තයො ච පුරිසඛළුඞ්‌කෙ තයො ච අස්‌සපරස්‌සෙ තයො ච පුරිසපරස්‌සෙ තයො ච භද්‌දෙ අස්‌සාජානීයෙ තයො ච භද්‌දෙ පුරිසාජානීයෙ තං සුණාථ>
    text <කතමෙ ච භික්‌ඛවෙ තයො අස්‌සඛළුඞ්‌කා ඉධ භික්‌ඛවෙ එකච්‌චො අස්‌සඛළුඞ්‌කො ජවසම්‌පන්‌නො හොති න වණ්‌ණසම්‌පන්‌නො න ආරොහපරිණාහසම්‌පන්‌නො ඉධ පන භික්‌ඛවෙ එකච්‌චො අස්‌සඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච න ආරොහපරිණාහසම්‌පන්‌නො ඉධ පන භික්‌ඛවෙ එකච්‌චො අස්‌සඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො අස්‌සඛළුඞ්‌කා>
    text <කතමෙ ච භික්‌ඛවෙ තයො පුරිසඛළුඞ්‌කා ඉධ භික්‌ඛවෙ එකච්‌චො පුරිසඛළුඞ්‌කො ජවසම්‌පන්‌නො හොති න වණ්‌ණසම්‌පන්‌නො න ආරොහපරිණාහසම්‌පන්‌නො ඉධ පන භික්‌ඛවෙ එකච්‌චො පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච න ආරොහපරිණාහසම්‌පන්‌නො ඉධ පන භික්‌ඛවෙ එකච්‌චො පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච>
    text <කථඤ්‌ච භික්‌ඛවෙ පුරිසඛළුඞ්‌කො ජවසම්‌පන්‌නො හොති න වණ්‌ණසම්‌පන්‌නො න ආරොහපරිණාහසම්‌පන්‌නො ඉධ භික්‌ඛවෙ භික්‌ඛු ඉදං දුක්‌ඛන්‌ති යථාභූතං පජානාති අයං දුක්‌ඛසමුදයොති යථාභූතං පජානාති අයං දුක්‌ඛනිරොධොති යථාභූතං පජානාති අයං දුක්‌ඛනිරොධගාමිනී පටිපදාති යථාභූතං පජානාති ඉදමස්‌ස ජවස්‌මිං වදාමි අභිධම්‌මෙ ඛො පන අභිවිනයෙ පඤ්‌හං පුට්‌ඨො සංසාදෙති නො විස්‌සජ්‌ජෙති ඉදමස්‌ස න වණ්‌ණස්‌මිං වදාමි න ඛො පන ලාභී හොති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරානං ඉදමස්‌ස න ආරොහපරිණාහස්‌මිං වදාමි එවං ඛො භික්‌ඛවෙ පුරිසඛළුඞ්‌කො ජවසම්‌පන්‌නො හොති න වණ්‌ණසම්‌පන්‌නො න ආරොහපරිණාහසම්‌පන්‌නො>
    text <කථඤ්‌ච භික්‌ඛවෙ පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච න ආරොහපරිණාහසම්‌පන්‌නො ඉධ භික්‌ඛවෙ භික්‌ඛු ඉදං දුක්‌ඛන්‌ති යථාභූතං පජානාති…පෙ … අයං දුක්‌ඛනිරොධගාමිනී පටිපදාති යථාභූතං පජානාති ඉදමස්‌ස ජවස්‌මිං වදාමි අභිධම්‌මෙ ඛො පන අභිවිනයෙ පඤ්‌හං පුට්‌ඨො විස්‌සජ්‌ජෙති නො සංසාදෙති ඉදමස්‌ස වණ්‌ණස්‌මිං වදාමි න ඛො පන ලාභී හොති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරානං ඉදමස්‌ස න ආරොහපරිණාහස්‌මිං වදාමි එවං ඛො භික්‌ඛවෙ පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච න ආරොහපරිණාහසම්‌පන්‌නො>
    text <කථඤ්‌ච භික්‌ඛවෙ පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉධ භික්‌ඛවෙ භික්‌ඛු ඉදං දුක්‌ඛන්‌ති යථාභූතං පජානාති…පෙ … අයං දුක්‌ඛනිරොධගාමිනී පටිපදාති යථාභූතං පජානාති ඉදමස්‌ස ජවස්‌මිං වදාමි අභිධම්‌මෙ ඛො පන අභිවිනයෙ පඤ්‌හං පුට්‌ඨො විස්‌සජ්‌ජෙති නො සංසාදෙති ඉදමස්‌ස වණ්‌ණස්‌මිං වදාමි ලාභී ඛො පන හොති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරානං ඉදමස්‌ස ආරොහපරිණාහස්‌මිං වදාමි එවං ඛො භික්‌ඛවෙ පුරිසඛළුඞ්‌කො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො පුරිසඛළුඞ්‌කා>
    text <කතමෙ ච භික්‌ඛවෙ තයො අස්‌සපරස්‌සා ඉධ භික්‌ඛවෙ එකච්‌චො අස්‌සපරස්‌සො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො අස්‌සපරස්‌සා>
    text <කතමෙ ච භික්‌ඛවෙ තයො පුරිසපරස්‌සා ඉධ භික්‌ඛවෙ එකච්‌චො පුරිසපරස්‌සො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච>
    text <කථඤ්‌ච භික්‌ඛවෙ පුරිසපරස්‌සො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉධ භික්‌ඛවෙ භික්‌ඛු පඤ්‌චන්‌නං ඔරම්‌භාගියානං සංයොජනානං පරික්‌ඛයා ඔපපාතිකො හොති තත්‌ථ පරිනිබ්‌බායී අනාවත්‌තිධම්‌මො තස්‌මා ලොකා ඉදමස්‌ස ජවස්‌මිං වදාමි අභිධම්‌මෙ ඛො පන අභිවිනයෙ පඤ්‌හං පුට්‌ඨො විස්‌සජ්‌ජෙති නො සංසාදෙති ඉදමස්‌ස වණ්‌ණස්‌මිං වදාමි ලාභී ඛො පන හොති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරානං ඉදමස්‌ස ආරොහපරිණාහස්‌මිං වදාමි එවං ඛො භික්‌ඛවෙ පුරිසපරස්‌සො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො පුරිසපරස්‌සා>
    text <කතමෙ ච භික්‌ඛවෙ තයො භද්‌දා අස්‌සාජානීයා ඉධ භික්‌ඛවෙ එකච්‌චො භද්‌දො අස්‌සාජානීයො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො භද්‌දා අස්‌සාජානීයා>
    text <කතමෙ ච භික්‌ඛවෙ තයො භද්‌දා පුරිසාජානීයා ඉධ භික්‌ඛවෙ එකච්‌චො භද්‌දො පුරිසාජානීයො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච>
    text <කථඤ්‌ච භික්‌ඛවෙ භද්‌දො පුරිසාජානීයො…පෙ … ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉධ භික්‌ඛවෙ භික්‌ඛු ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරති ඉදමස්‌ස ජවස්‌මිං වදාමි අභිධම්‌මෙ ඛො පන අභිවිනයෙ පඤ්‌හං පුට්‌ඨො විස්‌සජ්‌ජෙති නො සංසාදෙති ඉදමස්‌ස වණ්‌ණස්‌මිං වදාමි ලාභී ඛො පන හොති චීවරපිණ්‌ඩපාතසෙනාසනගිලානපච්‌චයභෙසජ්‌ජපරික්‌ඛාරානං ඉදමස්‌ස ආරොහපරිණාහස්‌මිං වදාමි එවං ඛො භික්‌ඛවෙ භද්‌දො පුරිසාජානීයො ජවසම්‌පන්‌නො ච හොති වණ්‌ණසම්‌පන්‌නො ච ආරොහපරිණාහසම්‌පන්‌නො ච ඉමෙ ඛො භික්‌ඛවෙ තයො භද්‌දා පුරිසාජානීයාති දුතියං>
  text <තණ්‌හාමූලකසුත්‌තං>
    text <23>, <නව භික්‌ඛවෙ තණ්‌හාමූලකෙ ධම්‌මෙ දෙසෙස්‌සාමි තං සුණාථ කතමෙ ච භික්‌ඛවෙ නව තණ්‌හාමූලකා ධම්‌මා තණ්‌හං පටිච්‌ච පරියෙසනා පරියෙසනං පටිච්‌ච ලාභො ලාභං පටිච්‌ච විනිච්‌ඡයො විනිච්‌ඡයං පටිච්‌ච ඡන්‌දරාගො ඡන්‌දරාගං පටිච්‌ච අජ්‌ඣොසානං අජ්‌ඣොසානං පටිච්‌ච පරිග්‌ගහො පරිග්‌ගහං පටිච්‌ච මච්‌ඡරියං මච්‌ඡරියං පටිච්‌ච ආරක්‌ඛො ආරක්‌ඛාධිකරණං දණ්‌ඩාදානං සත්‌ථාදානං කලහවිග්‌ගහවිවාදතුවංතුවංපෙසුඤ්‌ඤමුසාවාදා අනෙකෙ පාපකා අකුසලා ධම්‌මා සම්‌භවන්‌ති ඉමෙ ඛො භික්‌ඛවෙ නව තණ්‌හාමූලකා ධම්‌මාති තතියං>
  text <සත්‌තාවාසසුත්‌තං>
    text <24>, <නවයිමෙ භික්‌ඛවෙ සත්‌තාවාසා කතමෙ නව සන්‌ති භික්‌ඛවෙ සත්‌තා නානත්‌තකායා නානත්‌තසඤ්‌ඤිනො සෙය්‍යථාපි මනුස්‌සා එකච්‌චෙ ච දෙවා එකච්‌චෙ ච විනිපාතිකා අයං පඨමො සත්‌තාවාසො>
    text <සන්‌ති භික්‌ඛවෙ සත්‌තා නානත්‌තකායා එකත්‌තසඤ්‌ඤිනො සෙය්‍යථාපි දෙවා බ්‍රහ්‌මකායිකා පඨමාභිනිබ්‌බත්‌තා අයං දුතියො සත්‌තාවාසො>
    text <සන්‌ති භික්‌ඛවෙ සත්‌තා එකත්‌තකායා නානත්‌තසඤ්‌ඤිනො සෙය්‍යථාපි දෙවා ආභස්‌සරා අයං තතියො සත්‌තාවාසො>
    text <සන්‌ති භික්‌ඛවෙ සත්‌තා එකත්‌තකායා එකත්‌තසඤ්‌ඤිනො සෙය්‍යථාපි දෙවා සුභකිණ්‌හා අයං චතුත්‌ථො සත්‌තාවාසො>
    text <සන්‌ති භික්‌ඛවෙ සත්‌තා අසඤ්‌ඤිනො අප්‌පටිසංවෙදිනො සෙය්‍යථාපි දෙවා අසඤ්‌ඤසත්‌තා අයං පඤ්‌චමො සත්‌තාවාසො>
    text <සන්‌ති භික්‌ඛවෙ සත්‌තා සබ්‌බසො රූපසඤ්‌ඤානං සමතික්‌කමා පටිඝසඤ්‌ඤානං අත්‌ථඞ්‌ගමා නානත්‌තසඤ්‌ඤානං අමනසිකාරා අනන්‌තො ආකාසොති ආකාසානඤ්‌චායතනූපගා අයං ඡට්‌ඨො සත්‌තාවාසො>
    text <සන්‌ති භික්‌ඛවෙ සත්‌තා සබ්‌බසො ආකාසානඤ්‌චායතනං සමතික්‌කම්‌ම අනන්‌තං විඤ්‌ඤාණන්‌ති විඤ්‌ඤාණඤ්‌චායතනූපගා අයං සත්‌තමො සත්‌තාවාසො>
    text <සන්‌ති භික්‌ඛවෙ සත්‌තා සබ්‌බසො විඤ්‌ඤාණඤ්‌චායතනං සමතික්‌කම්‌ම නත්‌ථි කිඤ්‌චීති ආකිඤ්‌චඤ්‌ඤායතනූපගා අයං අට්‌ඨමො සත්‌තාවාසො>
    text <සන්‌ති භික්‌ඛවෙ සත්‌තා සබ්‌බසො ආකිඤ්‌චඤ්‌ඤායතනං සමතික්‌කම්‌ම නෙවසඤ්‌ඤානාසඤ්‌ඤායතනූපගා අයං නවමො සත්‌තාවාසො ඉමෙ ඛො භික්‌ඛවෙ නව සත්‌තාවාසාති චතුත්‌ථං>
  text <පඤ්‌ඤාසුත්‌තං>
    text <25>, <යතො ඛො භික්‌ඛවෙ භික්‌ඛුනො පඤ්‌ඤාය චිත්‌තං සුපරිචිතං හොති තස්‌සෙතං භික්‌ඛවෙ භික්‌ඛුනො කල්‌ලං වචනාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති>
    text <කථඤ්‌ච භික්‌ඛවෙ භික්‌ඛුනො පඤ්‌ඤාය චිත්‌තං සුපරිචිතං හොති වීතරාගං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති වීතදොසං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති වීතමොහං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති අසරාගධම්‌මං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති අසදොසධම්‌මං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති අසමොහධම්‌මං මෙ චිත්‌තන්‌ති පඤ්‌ඤාය චිත්‌තං සුපරිචිතං හොති අනාවත්‌තිධම්‌මං මෙ චිත්‌තං කාමභවායාති පඤ්‌ඤාය චිත්‌තං සුපරිචිතං හොති අනාවත්‌තිධම්‌මං මෙ චිත්‌තං රූපභවායාති පඤ්‌ඤාය චිත්‌තං සුපරිචිතං හොති අනාවත්‌තිධම්‌මං මෙ චිත්‌තං අරූපභවායාති පඤ්‌ඤාය චිත්‌තං සුපරිචිතං හොති යතො ඛො භික්‌ඛවෙ භික්‌ඛුනො පඤ්‌ඤාය චිත්‌තං සුපරිචිතං හොති තස්‌සෙතං භික්‌ඛවෙ භික්‌ඛුනො කල්‌ලං වචනාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති පඤ්‌චමං>
  text <සිලායූපසුත්‌තං>
    text <26>, <එකං සමයං ආයස්‌මා ච සාරිපුත්‌තො ආයස්‌මා ච චන්‌දිකාපුත්‌තො රාජගහෙ විහරන්‌ති වෙළුවනෙ කලන්‌දකනිවාපෙ තත්‍ර ඛො ආයස්‌මා චන්‌දිකාපුත්‌තො භික්‌ඛූ ආමන්‌තෙසි දෙවදත්‌තො ආවුසො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති>
    text <එවං වුත්‌තෙ ආයස්‌මා සාරිපුත්‌තො ආයස්‌මන්‌තං චන්‌දිකාපුත්‌තං එතදවොච න ඛො ආවුසො චන්‌දිකාපුත්‌ත දෙවදත්‌තො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති එවඤ්‌ච ඛො ආවුසො චන්‌දිකාපුත්‌ත දෙවදත්‌තො භික්‌ඛූනං ධම්‌මං දෙසෙති යතො ඛො ආවුසො භික්‌ඛුනො චෙතසා චිත්‌තං සුපරිචිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති>
    text <දුතියම්‌පි ඛො ආයස්‌මා චන්‌දිකාපුත්‌තො භික්‌ඛූ ආමන්‌තෙසි දෙවදත්‌තො ආවුසො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති දුතියම්‌පි ඛො ආයස්‌මා සාරිපුත්‌තො ආයස්‌මන්‌තං චන්‌දිකාපුත්‌තං එතදවොච න ඛො ආවුසො චන්‌දිකාපුත්‌ත දෙවදත්‌තො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති එවඤ්‌ච ඛො ආවුසො චන්‌දිකාපුත්‌ත දෙවදත්‌තො භික්‌ඛූනං ධම්‌මං දෙසෙති යතො ඛො ආවුසො භික්‌ඛුනො චෙතසා චිත්‌තං සුපරිචිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති>
    text <තතියම්‌පි ඛො ආයස්‌මා චන්‌දිකාපුත්‌තො භික්‌ඛූ ආමන්‌තෙසි දෙවදත්‌තො ආවුසො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති තතියම්‌පි ඛො ආයස්‌මා සාරිපුත්‌තො ආයස්‌මන්‌තං චන්‌දිකාපුත්‌තං එතදවොච න ඛො ආවුසො චන්‌දිකාපුත්‌ත දෙවදත්‌තො භික්‌ඛූනං එවං ධම්‌මං දෙසෙති යතො ඛො ආවුසො භික්‌ඛුනො චෙතසා චිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති එවඤ්‌ච ඛො ආවුසො චන්‌දිකාපුත්‌ත දෙවදත්‌තො භික්‌ඛූනං ධම්‌මං දෙසෙති යතො ඛො ආවුසො භික්‌ඛුනො චෙතසා චිත්‌තං සුපරිචිතං හොති තස්‌සෙතං භික්‌ඛුනො කල්‌ලං වෙය්‍යාකරණාය ඛීණා ජාති වුසිතං බ්‍රහ්‌මචරියං කතං කරණීයං නාපරං ඉත්‌ථත්‌තායාති පජානාමීති>
    text <කථඤ්‌ච ආවුසො භික්‌ඛුනො චෙතසා චිත්‌තං සුපරිචිතං හොති වීතරාගං මෙ චිත්‌තන්‌ති චෙතසා චිත්‌තං සුපරිචිතං හොති වීතදොසං මෙ චිත්‌තන්‌ති චෙතසා චිත්‌තං සුපරිචිතං හොති වීතමොහං මෙ චිත්‌තන්‌ති චෙතසා චිත්‌තං සුපරිචිතං හොති අසරාගධම්‌මං මෙ චිත්‌තන්‌ති චෙතසා චිත්‌තං සුපරිචිතං හොති අසදොසධම්‌මං මෙ චිත්‌තන්‌ති චෙතසා චිත්‌තං සුපරිචිතං හොති අසමොහධම්‌මං මෙ චිත්‌තන්‌ති චෙතසා චිත්‌තං සුපරිචිතං හොති අනාවත්‌තිධම්‌මං මෙ චිත්‌තං කාමභවායාති චෙතසා චිත්‌තං සුපරිචිතං හොති අනාවත්‌තිධම්‌මං මෙ චිත්‌තං රූපභවායාති චෙතසා චිත්‌තං සුපරිචිතං හොති අනාවත්‌තිධම්‌මං මෙ චිත්‌තං අරූපභවායාති චෙතසා චිත්‌තං සුපරිචිතං හොති එවං සම්‌මා විමුත්‌තචිත්‌තස්‌ස ඛො ආවුසො භික්‌ඛුනො භුසා චෙපි චක්‌ඛුවිඤ්‌ඤෙය්‍යා රූපා චක්‌ඛුස්‌ස ආපාථං ආගච්‌ඡන්‌ති නෙවස්‌ස චිත්‌තං පරියාදියන්‌ති අමිස්‌සීකතමෙවස්‌ස චිත්‌තං හොති ඨිතං ආනෙඤ්‌ජප්‌පත්‌තං වයං චස්‌සානුපස්‌සති>
    text <සෙය්‍යථාපි ආවුසො සිලායූපො සොළසකුක්‌කුකො තස්‌සස්‌සු අට්‌ඨ කුක්‌කූ හෙට්‌ඨා නෙමඞ්‌ගමා අට්‌ඨ කුක්‌කූ උපරි නෙමස්‌ස අථ පුරත්‌ථිමාය චෙපි දිසාය ආගච්‌ඡෙය්‍ය භුසා වාතවුට්‌ඨි නෙව නං සඞ්‌කම්‌පෙය්‍ය න සම්‌පවෙධෙය්‍ය අථ පච්‌ඡිමාය… අථ උත්‌තරාය… අථ දක්‌ඛිණාය චෙපි දිසාය ආගච්‌ඡෙය්‍ය භුසා වාතවුට්‌ඨි නෙව නං සඞ්‌කම්‌පෙය්‍ය න සම්‌පවෙධෙය්‍ය තං කිස්‌ස හෙතු ගම්‌භීරත්‌තා ආවුසො නෙමස්‌ස සුනිඛාතත්‌තා සිලායූපස්‌ස එවමෙවං ඛො ආවුසො සම්‌මා විමුත්‌තචිත්‌තස්‌ස භික්‌ඛුනො භුසා චෙපි චක්‌ඛුවිඤ්‌ඤෙය්‍යා රූපා චක්‌ඛුස්‌ස ආපාථං ආගච්‌ඡන්‌ති නෙවස්‌ස චිත්‌තං පරියාදියන්‌ති අමිස්‌සීකතමෙවස්‌ස චිත්‌තං හොති ඨිතං ආනෙඤ්‌ජප්‌පත්‌තං වයං චස්‌සානුපස්‌සති>
    text <භුසා චෙපි සොතවිඤ්‌ඤෙය්‍යා සද්‌දා… ඝානවිඤ්‌ඤෙය්‍යා ගන්‌ධා… ජිව්‌හාවිඤ්‌ඤෙය්‍යා රසා… කායවිඤ්‌ඤෙය්‍යා ඵොට්‌ඨබ්‌බා… මනොවිඤ්‌ඤෙය්‍යා ධම්‌මා මනස්‌ස ආපාථං ආගච්‌ඡන්‌ති නෙවස්‌ස චිත්‌තං පරියාදියන්‌ති අමිස්‌සීකතමෙවස්‌ස චිත්‌තං හොති ඨිතං ආනෙඤ්‌ජප්‌පත්‌තං වයං චස්‌සානුපස්‌සතීති ඡට්‌ඨං>
  text <පඨමවෙරසුත්‌තං>
    text <27>, <අථ ඛො අනාථපිණ්‌ඩිකො ගහපති යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො අනාථපිණ්‌ඩිකං ගහපතිං භගවා එතදවොච>
    text <යතො ඛො ගහපති අරියසාවකස්‌ස පඤ්‌ච භයානි වෙරානි වූපසන්‌තානි හොන්‌ති චතූහි ච සොතාපත්‌තියඞ්‌ගෙහි සමන්‌නාගතො හොති සො ආකඞ්‌ඛමානො අත්‌තනාව අත්‌තානං බ්‍යාකරෙය්‍ය ඛීණනිරයොම්‌හි ඛීණතිරච්‌ඡානයොනි ඛීණපෙත්‌තිවිසයො ඛීණාපායදුග්‌ගතිවිනිපාතො සොතාපන්‌නොහමස්‌මි අවිනිපාතධම්‌මො නියතො සම්‌බොධිපරායණොති>
    text <කතමානි පඤ්‌ච භයානි වෙරානි වූපසන්‌තානි හොන්‌ති යං ගහපති පාණාතිපාතී පාණාතිපාතපච්‌චයා දිට්‌ඨධම්‌මිකම්‌පි භයං වෙරං පසවති සම්‌පරායිකම්‌පි භයං වෙරං පසවති චෙතසිකම්‌පි දුක්‌ඛං දොමනස්‌සං පටිසංවෙදෙති පාණාතිපාතා පටිවිරතො නෙව දිට්‌ඨධම්‌මිකම්‌පි භයං වෙරං පසවති න සම්‌පරායිකම්‌පි භයං වෙරං පසවති න චෙතසිකම්‌පි දුක්‌ඛං දොමනස්‌සං පටිසංවෙදෙති පාණාතිපාතා පටිවිරතස්‌ස එවං තං භයං වෙරං වූපසන්‌තං හොති>
    text <යං ගහපති අදින්‌නාදායී…පෙ … කාමෙසුමිච්‌ඡාචාරී… මුසාවාදී… සුරාමෙරයමජ්‌ජපමාදට්‌ඨායී සුරාමෙරයමජ්‌ජපමාදට්‌ඨානපච්‌චයා දිට්‌ඨධම්‌මිකම්‌පි භයං වෙරං පසවති සම්‌පරායිකම්‌පි භයං වෙරං පසවති චෙතසිකම්‌පි දුක්‌ඛං දොමනස්‌සං පටිසංවෙදෙති සුරාමෙරයමජ්‌ජපමාදට්‌ඨානා පටිවිරතො නෙව දිට්‌ඨධම්‌මිකම්‌පි භයං වෙරං පසවති න සම්‌පරායිකම්‌පි භයං වෙරං පසවති න චෙතසිකම්‌පි දුක්‌ඛං දොමනස්‌සං පටිසංවෙදෙති සුරාමෙරයමජ්‌ජපමාදට්‌ඨානා පටිවිරතස්‌ස එවං තං භයං වෙරං වූපසන්‌තං හොති ඉමානි පඤ්‌ච භයානි වෙරානි වූපසන්‌තානි හොන්‌ති>
    text <කතමෙහි චතූහි සොතාපත්‌තියඞ්‌ගෙහි සමන්‌නාගතො හොති ඉධ ගහපති අරියසාවකො බුද්‌ධෙ අවෙච්‌චප්‌පසාදෙන සමන්‌නාගතො හොති ඉතිපි සො භගවා අරහං සම්‌මාසම්‌බුද්‌ධො විජ්‌ජාචරණසම්‌පන්‌නො සුගතො ලොකවිදූ අනුත්‌තරො පුරිසදම්‌මසාරථි සත්‌ථා දෙවමනුස්‌සානං බුද්‌ධො භගවාති>
    text <ධම්‌මෙ අවෙච්‌චප්‌පසාදෙන සමන්‌නාගතො හොති ස්‌වාක්‌ඛාතො භගවතා ධම්‌මො සන්‌දිට්‌ඨිකො අකාලිකො එහිපස්‌සිකො ඔපනෙය්‍යිකො පච්‌චත්‌තං වෙදිතබ්‌බො විඤ්‌ඤූහීති>
    text <සඞ්‌ඝෙ අවෙච්‌චප්‌පසාදෙන සමන්‌නාගතො හොති සුප්‌පටිපන්‌නො භගවතො සාවකසඞ්‌ඝො උජුප්‌පටිපන්‌නො භගවතො සාවකසඞ්‌ඝො ඤායප්‌පටිපන්‌නො භගවතො සාවකසඞ්‌ඝො සාමීචිප්‌පටිපන්‌නො භගවතො සාවකසඞ්‌ඝො යදිදං චත්‌තාරි පුරිසයුගානි අට්‌ඨ පුරිසපුග්‌ගලා එස භගවතො සාවකසඞ්‌ඝො ආහුනෙය්‍යො පාහුනෙය්‍යො දක්‌ඛිණෙය්‍යො අඤ්‌ජලිකරණීයො අනුත්‌තරං පුඤ්‌ඤක්‌ඛෙත්‌තං ලොකස්‌සාති>
    text <අරියකන්‌තෙහි සීලෙහි සමන්‌නාගතො හොති අඛණ්‌ඩෙහි අච්‌ඡිද්‌දෙහි අසබලෙහි අකම්‌මාසෙහි භුජිස්‌සෙහි විඤ්‌ඤුප්‌පසත්‌ථෙහි අපරාමට්‌ඨෙහි සමාධිසංවත්‌තනිකෙහි ඉමෙහි චතූහි සොතාපත්‌තියඞ්‌ගෙහි සමන්‌නාගතො හොති>
    text <යතො ඛො ගහපති අරියසාවකස්‌ස ඉමානි පඤ්‌ච භයානි වෙරානි වූපසන්‌තානි හොන්‌ති ඉමෙහි ච චතූහි සොතාපත්‌තියඞ්‌ගෙහි සමන්‌නාගතො හොති සො ආකඞ්‌ඛමානො අත්‌තනාව අත්‌තානං බ්‍යාකරෙය්‍ය ඛීණනිරයොම්‌හි ඛීණතිරච්‌ඡානයොනි ඛීණපෙත්‌තිවිසයො ඛීණාපායදුග්‌ගතිවිනිපාතො සොතාපන්‌නොහමස්‌මි අවිනිපාතධම්‌මො නියතො සම්‌බොධිපරායණොති සත්‌තමං>
  text <දුතියවෙරසුත්‌තං>
    text <28>, <යතො ඛො භික්‌ඛවෙ අරියසාවකස්‌ස පඤ්‌ච භයානි වෙරානි වූපසන්‌තානි හොන්‌ති චතූහි ච සොතාපත්‌තියඞ්‌ගෙහි සමන්‌නාගතො හොති සො ආකඞ්‌ඛමානො අත්‌තනාව අත්‌තානං බ්‍යාකරෙය්‍ය ඛීණනිරයොම්‌හි ඛීණතිරච්‌ඡානයොනි ඛීණපෙත්‌තිවිසයො ඛීණාපායදුග්‌ගතිවිනිපාතො සොතාපන්‌නොහමස්‌මි අවිනිපාතධම්‌මො නියතො සම්‌බොධිපරායණොති>
    text <කතමානි පඤ්‌ච භයානි වෙරානි වූපසන්‌තානි හොන්‌ති යං භික්‌ඛවෙ පාණාතිපාතී පාණාතිපාතපච්‌චයා දිට්‌ඨධම්‌මිකම්‌පි භයං වෙරං පසවති සම්‌පරායිකම්‌පි භයං වෙරං පසවති චෙතසිකම්‌පි දුක්‌ඛං දොමනස්‌සං පටිසංවෙදෙති පාණාතිපාතා පටිවිරතො…පෙ … එවං තං භයං වෙරං වූපසන්‌තං හොති>
    text <යං භික්‌ඛවෙ අදින්‌නාදායී…පෙ … සුරාමෙරයමජ්‌ජපමාදට්‌ඨායී සුරාමෙරයමජ්‌ජපමාදට්‌ඨානපච්‌චයා දිට්‌ඨධම්‌මිකම්‌පි භයං වෙරං පසවති සම්‌පරායිකම්‌පි භයං වෙරං පසවති චෙතසිකම්‌පි දුක්‌ඛං දොමනස්‌සං පටිසංවෙදෙති සුරාමෙරයමජ්‌ජපමාදට්‌ඨානා පටිවිරතො නෙව දිට්‌ඨධම්‌මිකම්‌පි භයං වෙරං පසවති න සම්‌පරායිකම්‌පි භයං වෙරං පසවති න චෙතසිකම්‌පි දුක්‌ඛං දොමනස්‌සං පටිසංවෙදෙති සුරාමෙරයමජ්‌ජපමාදට්‌ඨානා පටිවිරතස්‌ස එවං තං භයං වෙරං වූපසන්‌තං හොති ඉමානි පඤ්‌ච භයානි වෙරානි වූපසන්‌තානි හොන්‌ති>
    text <කතමෙහි චතූහි සොතාපත්‌තියඞ්‌ගෙහි සමන්‌නාගතො හොති ඉධ භික්‌ඛවෙ අරියසාවකො බුද්‌ධෙ අවෙච්‌චප්‌පසාදෙන සමන්‌නාගතො හොති ඉතිපි සො භගවා…පෙ … සත්‌ථා දෙවමනුස්‌සානං බුද්‌ධො භගවාති ධම්‌මෙ…පෙ … සඞ්‌ඝෙ… අරියකන්‌තෙහි සීලෙහි සමන්‌නාගතො හොති අඛණ්‌ඩෙහි අච්‌ඡිද්‌දෙහි අසබලෙහි අකම්‌මාසෙහි භුජිස්‌සෙහි විඤ්‌ඤුප්‌පසත්‌ථෙහි අපරාමට්‌ඨෙහි සමාධිසංවත්‌තනිකෙහි ඉමෙහි චතූහි සොතාපත්‌තියඞ්‌ගෙහි සමන්‌නාගතො හොති>
    text <යතො ඛො භික්‌ඛවෙ අරියසාවකස්‌ස ඉමානි පඤ්‌ච භයානි වෙරානි වූපසන්‌තානි හොන්‌ති ඉමෙහි ච චතූහි සොතාපත්‌තියඞ්‌ගෙහි සමන්‌නාගතො හොති සො ආකඞ්‌ඛමානො අත්‌තනාව අත්‌තානං බ්‍යාකරෙය්‍ය ඛීණනිරයොම්‌හි ඛීණතිරච්‌ඡානයොනි ඛීණපෙත්‌තිවිසයො ඛීණාපායදුග්‌ගතිවිනිපාතො සොතාපන්‌නොහමස්‌මි අවිනිපාතධම්‌මො නියතො සම්‌බොධිපරායණොති අට්‌ඨමං>
  text <ආඝාතවත්‌ථුසුත්‌තං>
    text <29>, <නවයිමානි භික්‌ඛවෙ ආඝාතවත්‌ථූනි කතමානි නව අනත්‌ථං මෙ අචරීති ආඝාතං බන්‌ධති අනත්‌ථං මෙ චරතීති ආඝාතං බන්‌ධති අනත්‌ථං මෙ චරිස්‌සතීති ආඝාතං බන්‌ධති පියස්‌ස මෙ මනාපස්‌ස අනත්‌ථං අචරීති…පෙ … අනත්‌ථං චරතීති…පෙ … අනත්‌ථං චරිස්‌සතීති ආඝාතං බන්‌ධති අප්‌පියස්‌ස මෙ අමනාපස්‌ස අත්‌ථං අචරීති …පෙ … අත්‌ථං චරතීති…පෙ … අත්‌ථං චරිස්‌සතීති ආඝාතං බන්‌ධති ඉමානි ඛො භික්‌ඛවෙ නව ආඝාතවත්‌ථූනීති නවමං>
  text <ආඝාතපටිවිනයසුත්‌තං>
    text <30>, <නවයිමෙ භික්‌ඛවෙ ආඝාතපටිවිනයා කතමෙ නව අනත්‌ථං මෙ අචරි තං කුතෙත්‌ථ ලබ්‌භාති ආඝාතං පටිවිනෙති අනත්‌ථං මෙ චරති තං කුතෙත්‌ථ ලබ්‌භාති ආඝාතං පටිවිනෙති අනත්‌ථං මෙ චරිස්‌සති තං කුතෙත්‌ථ ලබ්‌භාති ආඝාතං පටිවිනෙති පියස්‌ස මෙ මනාපස්‌ස අනත්‌ථං අචරි…පෙ … අනත්‌ථං චරති…පෙ … අනත්‌ථං චරිස්‌සති තං කුතෙත්‌ථ ලබ්‌භාති ආඝාතං පටිවිනෙති අප්‌පියස්‌ස මෙ අමනාපස්‌ස අත්‌ථං අචරි…පෙ … අත්‌ථං චරති…පෙ … අත්‌ථං චරිස්‌සති තං කුතෙත්‌ථ ලබ්‌භාති ආඝාතං පටිවිනෙති ඉමෙ ඛො භික්‌ඛවෙ නව ආඝාතපටිවිනයාති දසමං>
  text <අනුපුබ්‌බනිරොධසුත්‌තං>
    text <31>, <නවයිමෙ භික්‌ඛවෙ අනුපුබ්‌බනිරොධා කතමෙ නව පඨමං ඣානං සමාපන්‌නස්‌ස කාමසඤ්‌ඤා නිරුද්‌ධා හොති දුතියං ඣානං සමාපන්‌නස්‌ස විතක්‌කවිචාරා නිරුද්‌ධා හොන්‌ති තතියං ඣානං සමාපන්‌නස්‌ස පීති නිරුද්‌ධා හොති චතුත්‌ථං ඣානං සමාපන්‌නස්‌ස අස්‌සාසපස්‌සාසා නිරුද්‌ධා හොන්‌ති ආකාසානඤ්‌චායතනං සමාපන්‌නස්‌ස රූපසඤ්‌ඤා නිරුද්‌ධා හොති විඤ්‌ඤාණඤ්‌චායතනං සමාපන්‌නස්‌ස ආකාසානඤ්‌චායතනසඤ්‌ඤා නිරුද්‌ධා හොති ආකිඤ්‌චඤ්‌ඤායතනං සමාපන්‌නස්‌ස විඤ්‌ඤාණඤ්‌චායතනසඤ්‌ඤා නිරුද්‌ධා හොති නෙවසඤ්‌ඤානාසඤ්‌ඤායතනං සමාපන්‌නස්‌ස ආකිඤ්‌චඤ්‌ඤායතනසඤ්‌ඤා නිරුද්‌ධා හොති සඤ්‌ඤාවෙදයිතනිරොධං සමාපන්‌නස්‌ස සඤ්‌ඤා ච වෙදනා ච නිරුද්‌ධා හොන්‌ති ඉමෙ ඛො භික්‌ඛවෙ නව අනුපුබ්‌බනිරොධාති එකාදසමං>
    stand <සත්‌තාවාසවග්‌ගො තතියො>
    text <තස්‌සුද්‌දානං>
    block
      text <තිඨානං ඛළුඞ්‌කො තණ්‌හා සත්‌තපඤ්‌ඤා සිලායුපො>
      text <ද්‌වෙ වෙරා ද්‌වෙ ආඝාතානි අනුපුබ්‌බනිරොධෙන චාති>
