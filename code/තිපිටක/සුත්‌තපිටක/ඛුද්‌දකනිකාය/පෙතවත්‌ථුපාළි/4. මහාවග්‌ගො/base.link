text <මහාවග්‌ගො>
  text <අම්‌බසක්‌කරපෙතවත්‌ථු>
    text <517>
      text <වෙසාලී නාම නගරත්‌ථි වජ්‌ජීනං තත්‌ථ අහු ලිච්‌ඡවි අම්‌බසක්‌කරො>
      text <දිස්‌වාන පෙතං නගරස්‌ස බාහිරං තත්‌ථෙව පුච්‌ඡිත්‌ථ තං කාරණත්‌ථිකො>
    text <518>
      text <සෙය්‍යා නිසජ්‌ජා නයිමස්‌ස අත්‌ථි අභික්‌කමො නත්‌ථි පටික්‌කමො ච>
      text <අසිතපීතඛායිතවත්‌ථභොගා පරිචාරිකා සාපි ඉමස්‌ස නත්‌ථි>
    text <519>
      text <යෙ ඤාතකා දිට්‌ඨසුතා සුහජ්‌ජා අනුකම්‌පකා යස්‌ස අහෙසුං පුබ්‌බෙ>
      text <දට්‌ඨුම්‌පි තෙ දානි න තං ලභන්‌ති විරාජිතත්‌තො හි ජනෙන තෙන>
    text <520>
      text <න ඔග්‌ගතත්‌තස්‌ස භවන්‌ති මිත්‌තා ජහන්‌ති මිත්‌තා විකලං විදිත්‌වා>
      text <අත්‌ථඤ්‌ච දිස්‌වා පරිවාරයන්‌ති බහූ මිත්‌තා උග්‌ගතත්‌තස්‌ස හොන්‌ති>
    text <521>
      text <නිහීනත්‌තො සබ්‌බභොගෙහි කිච්‌ඡො සම්‌මක්‌ඛිතො සම්‌පරිභින්‌නගත්‌තො>
      text <උස්‌සාවබින්‌දූව පලිම්‌පමානො අජ්‌ජ සුවෙ ජීවිතස්‌සූපරොධො>
    text <522>
      text <එතාදිසං උත්‌තමකිච්‌ඡප්‌පත්‌තං උත්‌තාසිතං පුචිමන්‌දස්‌ස සූලෙ>
      text <අථ ත්‌වං කෙන වණ්‌ණෙන වදෙසි යක්‌ඛ ජීව භො ජීවිතමෙව සෙය්‍යොති>
    text <523>
      text <සාලොහිතො එස අහොසි මය්‌හං අහං සරාමි පුරිමාය ජාතියා>
      text <දිස්‌වා ච මෙ කාරුඤ්‌ඤමහොසි රාජ මා පාපධම්‌මො නිරයං පතායං>
    text <524>
      text <ඉතො චුතො ලිච්‌ඡවි එස පොසො සත්‌තුස්‌සදං නිරයං ඝොරරූපං>
      text <උපපජ්‌ජති දුක්‌කටකම්‌මකාරී මහාභිතාපං කටුකං භයානකං>
    text <525>
      text <අනෙකභාගෙන ගුණෙන සෙය්‍යො අයමෙව සූලො නිරයෙන තෙන>
      text <එකන්‌තදුක්‌ඛං කටුකං භයානකං එකන්‌තතිබ්‌බං නිරයං පතායං>
    text <526>
      text <ඉදඤ්‌ච සුත්‌වා වචනං මමෙසො දුක්‌ඛූපනීතො විජහෙය්‍ය පාණං>
      text <තස්‌මා අහං සන්‌තිකෙ න භණාමි මා මෙ කතො ජීවිතස්‌සූපරොධො>
    text <527>
      text <අඤ්‌ඤාතො එසො පුරිසස්‌ස අත්‌ථො අඤ්‌ඤම්‌පි ඉච්‌ඡාමසෙ පුච්‌ඡිතුං තුවං>
      text <ඔකාසකම්‌මං සචෙ නො කරොසි පුච්‌ඡාම තං නො න ච කුජ්‌ඣිතබ්‌බන්‌ති>
    text <528>
      text <අද්‌ධා පටිඤ්‌ඤා මෙ තදා අහු නාචික්‌ඛනා අප්‌පසන්‌නස්‌ස හොති>
      text <අකාමා සද්‌ධෙය්‍යවචොති කත්‌වා පුච්‌ඡස්‌සු මං කාමං යථා විසය්‌හන්‌ති>
    text <529>
      text <යං කිඤ්‌චහං චක්‌ඛුනා පස්‌සිස්‌සාමි සබ්‌බම්‌පි තාහං අභිසද්‌දහෙය්‍යං>
      text <දිස්‌වාව තං නොපි චෙ සද්‌දහෙය්‍යං කරෙය්‍යාසි මෙ යක්‌ඛ නියස්‌සකම්‌මන්‌ති>
    text <530>
      text <සච්‌චප්‌පටිඤ්‌ඤා තව මෙසා හොතු සුත්‌වාන ධම්‌මං ලභ සුප්‌පසාදං>
      text <අඤ්‌ඤත්‌ථිකො නො ච පදුට්‌ඨචිත්‌තො යං තෙ සුතං අසුතඤ්‌චාපි ධම්‌මං>
      text <සබ්‌බම්‌පි අක්‌ඛිස්‌සං යථා පජානන්‌ති>
    text <531>
      text <සෙතෙන අස්‌සෙන අලඞ්‌කතෙන උපයාසි සූලාවුතකස්‌ස සන්‌තිකෙ>
      text <යානං ඉදං අබ්‌භුතං දස්‌සනෙය්‍යං කිස්‌සෙතං කම්‌මස්‌ස අයං විපාකොති>
    text <532>
      text <වෙසාලියා නගරස්‌ස මජ්‌ඣෙ චික්‌ඛල්‌ලමග්‌ගෙ නරකං අහොසි>
      text <ගොසීසමෙකාහං පසන්‌නචිත්‌තො සෙතං ගහෙත්‌වා නරකස්‌මිං නික්‌ඛිපිං>
    text <533>
      text <එතස්‌මිං පාදානි පතිට්‌ඨපෙත්‌වා මයඤ්‌ච අඤ්‌ඤෙ ච අතික්‌කමිම්‌හා>
      text <යානං ඉදං අබ්‌භුතං දස්‌සනෙය්‍යං තස්‌සෙව කම්‌මස්‌ස අයං විපාකොති>
    text <534>
      text <වණ්‌ණො ච තෙ සබ්‌බදිසා පභාසති ගන්‌ධො ච තෙ සබ්‌බදිසා පවායති>
      text <යක්‌ඛිද්‌ධිපත්‌තොසි මහානුභාවො නග්‌ගො චාසි කිස්‌ස අයං විපාකොති>
    text <535>
      text <අක්‌කොධනො නිච්‌චපසන්‌නචිත්‌තො සණ්‌හාහි වාචාහි ජනං උපෙමි>
      text <තස්‌සෙව කම්‌මස්‌ස අයං විපාකො දිබ්‌බො මෙ වණ්‌ණො සතතං පභාසති>
    text <536>
      text <යසඤ්‌ච කිත්‌තිඤ්‌ච ධම්‌මෙ ඨිතානං දිස්‌වාන මන්‌තෙමි පසන්‌නචිත්‌තො>
      text <තස්‌සෙව කම්‌මස්‌ස අයං විපාකො දිබ්‌බො මෙ ගන්‌ධො සතතං පවායති>
    text <537>
      text <සහායානං තිත්‌ථස්‌මිං න්‌හායන්‌තානං ථලෙ ගහෙත්‌වා නිදහිස්‌ස දුස්‌සං>
      text <ඛිඩ්‌ඩත්‌ථිකො නො ච පදුට්‌ඨචිත්‌තො තෙනම්‌හි නග්‌ගො කසිරා ච වුත්‌තීති>
    text <538>
      text <යො කීළමානො පකරොති පාපං තස්‌සෙදිසං කම්‌මවිපාකමාහු>
      text <අකීළමානො පන යො කරොති කිං තස්‌ස කම්‌මස්‌ස විපාකමාහූති>
    text <539>
      text <යෙ දුට්‌ඨසඞ්‌කප්‌පමනා මනුස්‌සා කායෙන වාචාය ච සඞ්‌කිලිට්‌ඨා>
      text <කායස්‌ස භෙදා අභිසම්‌පරායං අසංසයං තෙ නිරයං උපෙන්‌ති>
    text <540>
      text <අපරෙ පන සුගතිමාසමානා දානෙ රතා සඞ්‌ගහිතත්‌තභාවා>
      text <කායස්‌ස භෙදා අභිසම්‌පරායං අසංසයං තෙ සුගතිං උපෙන්‌තීති>
    text <541>
      text <තං කින්‌ති ජානෙය්‍යමහං අවෙච්‌ච කල්‍යාණපාපස්‌ස අයං විපාකො>
      text <කිං වාහං දිස්‌වා අභිසද්‌දහෙය්‍යං කො වාපි මං සද්‌දහාපෙය්‍ය එතන්‌ති>
    text <542>
      text <දිස්‌වා ච සුත්‌වා අභිසද්‌දහස්‌සු කල්‍යාණපාපස්‌ස අයං විපාකො>
      text <කල්‍යාණපාපෙ උභයෙ අසන්‌තෙ සියා නු සත්‌තා සුගතා දුග්‌ගතා වා>
    text <543>
      text <නො චෙත්‌ථ කම්‌මානි කරෙය්‍යුං මච්‌චා කල්‍යාණපාපානි මනුස්‌සලොකෙ>
      text <නාහෙසුං සත්‌තා සුගතා දුග්‌ගතා වා හීනා පණීතා ච මනුස්‌සලොකෙ>
    text <544>
      text <යස්‌මා ච කම්‌මානි කරොන්‌ති මච්‌චා කල්‍යාණපාපානි මනුස්‌සලොකෙ>
      text <තස්‌මා හි සත්‌තා සුගතා දුග්‌ගතා වා හීනා පණීතා ච මනුස්‌සලොකෙ>
    text <545>
      text <ද්‌වයජ්‌ජ කම්‌මානං විපාකමාහු සුඛස්‌ස දුක්‌ඛස්‌ස ච වෙදනීයං>
      text <තා දෙවතායො පරිචාරයන්‌ති පච්‌චන්‌ති බාලා ද්‌වයතං අපස්‌සිනො>
    text <546>
      text <න මත්‌ථි කම්‌මානි සයංකතානි දත්‌වාපි මෙ නත්‌ථි යො ආදිසෙය්‍ය>
      text <අච්‌ඡාදනං සයනමථන්‌නපානං තෙනම්‌හි නග්‌ගො කසිරා ච වුත්‌තීති>
    text <547>
      text <සියා නු ඛො කාරණං කිඤ්‌චි යක්‌ඛ අච්‌ඡාදනං යෙන තුවං ලභෙථ>
      text <ආචික්‌ඛ මෙ ත්‌වං යදත්‌ථි හෙතු සද්‌ධායිකං හෙතුවචො සුණොමාති>
    text <548>
      text <කප්‌පිතකො නාම ඉධත්‌ථි භික්‌ඛු ඣායී සුසීලො අරහා විමුත්‌තො>
      text <ගුත්‌තින්‌ද්‍රියො සංවුතපාතිමොක්‌ඛො සීතිභූතො උත්‌තමදිට්‌ඨිපත්‌තො>
    text <549>
      text <සඛිලො වදඤ්‌ඤූ සුවචො සුමුඛො ස්‌වාගමො සුප්‌පටිමුත්‌තකො ච>
      text <පුඤ්‌ඤස්‌ස ඛෙත්‌තං අරණවිහාරී දෙවමනුස්‌සානඤ්‌ච දක්‌ඛිණෙය්‍යො>
    text <550>
      text <සන්‌තො විධූමො අනීඝො නිරාසො මුත්‌තො විසල්‌ලො අමමො අවඞ්‌කො>
      text <නිරූපධී සබ්‌බපපඤ්‌චඛීණො තිස්‌සො විජ්‌ජා අනුප්‌පත්‌තො ජුතිමා>
    text <551>
      text <අප්‌පඤ්‌ඤාතො දිස්‌වාපි න ච සුජානො මුනීති නං වජ්‌ජිසු වොහරන්‌ති>
      text <ජානන්‌ති තං යක්‌ඛභූතා අනෙජං කල්‍යාණධම්‌මං විචරන්‌තං ලොකෙ>
    text <552>
      text <තස්‌ස තුවං එකයුගං දුවෙ වා මමුද්‌දිසිත්‌වාන සචෙ දදෙථ>
      text <පටිග්‌ගහීතානි ච තානි අස්‌සු මමඤ්‌ච පස්‌සෙථ සන්‌නද්‌ධදුස්‌සන්‌ති>
    text <553>
      text <කස්‌මිං පදෙසෙ සමණං වසන්‌තං ගන්‌ත්‌වාන පස්‌සෙමු මයං ඉදානි>
      text <යො මජ්‌ජ කඞ්‌ඛං විචිකිච්‌ඡිතඤ්‌ච දිට්‌ඨීවිසූකානි විනොදයෙය්‍යාති>
    text <554>
      text <එසො නිසින්‌නො කපිනච්‌චනායං පරිවාරිතො දෙවතාහි බහූහි>
      text <ධම්‌මිං කථං භාසති සච්‌චනාමො සකස්‌මිමාචෙරකෙ අප්‌පමත්‌තොති>
    text <555>
      text <තථාහං කස්‌සාමි ගන්‌ත්‌වා ඉදානි අච්‌ඡාදයිස්‌සං සමණං යුගෙන>
      text <පටිග්‌ගහිතානි ච තානි අස්‌සු තුවඤ්‌ච පස්‌සෙමු සන්‌නද්‌ධදුස්‌සන්‌ති>
    text <556>
      text <මා අක්‌ඛණෙ පබ්‌බජිතං උපාගමි සාධු වො ලිච්‌ඡවි නෙස ධම්‌මො>
      text <තතො ච කාලෙ උපසඞ්‌කමිත්‌වා තත්‌ථෙව පස්‌සාහි රහො නිසින්‌නන්‌ති>
    text <557>
      text <තථාති වත්‌වා අගමාසි තත්‌ථ පරිවාරිතො දාසගණෙන ලිච්‌ඡවි>
      text <සො තං නගරං උපසඞ්‌කමිත්‌වා වාසූපගච්‌ඡිත්‌ථ සකෙ නිවෙසනෙ>
    text <558>
      text <තතො ච කාලෙ ගිහිකිච්‌චානි කත්‌වා න්‌හත්‌වා පිවිත්‌වා ච ඛණං ලභිත්‌වා>
      text <විචෙය්‍ය පෙළාතො ච යුගානි අට්‌ඨ ගාහාපයී දාසගණෙන ලිච්‌ඡවි>
    text <559>
      text <සො තං පදෙසං උපසඞ්‌කමිත්‌වා තං අද්‌දස සමණං සන්‌තචිත්‌තං>
      text <පටික්‌කන්‌තං ගොචරතො නිවත්‌තං සීතිභූතං රුක්‌ඛමූලෙ නිසින්‌නං>
    text <560>
      text <තමෙනමවොච උපසඞ්‌කමිත්‌වා අප්‌පාබාධං ඵාසුවිහාරඤ්‌ච පුච්‌ඡි>
      text <වෙසාලියං ලිච්‌ඡවිහං භදන්‌තෙ ජානන්‌ති මං ලිච්‌ඡවි අම්‌බසක්‌කරො>
    text <561>
      text <ඉමානි මෙ අට්‌ඨ යුගා සුභානි පටිගණ්‌හ භන්‌තෙ පදදාමි තුය්‌හං>
      text <තෙනෙව අත්‌ථෙන ඉධාගතොස්‌මි යථා අහං අත්‌තමනො භවෙය්‍යන්‌ති>
    text <562>
      text <දූරතොව සමණබ්‍රාහ්‌මණා ච නිවෙසනං තෙ පරිවජ්‌ජයන්‌ති>
      text <පත්‌තානි භිජ්‌ජන්‌ති ච තෙ නිවෙසනෙ සඞ්‌ඝාටියො චාපි විදාලයන්‌ති>
    text <563>
      text <අථාපරෙ පාදකුඨාරිකාහි අවංසිරා සමණා පාතයන්‌ති>
      text <එතාදිසං පබ්‌බජිතා විහෙසං තයා කතං සමණා පාපුණන්‌ති>
    text <564>
      text <තිණෙන තෙලම්‌පි න ත්‌වං අදාසි මූළ්‌හස්‌ස මග්‌ගම්‌පි න පාවදාසි>
      text <අන්‌ධස්‌ස දණ්‌ඩං සයමාදියාසි එතාදිසො කදරියො අසංවුතො තුවං>
      text <අථ ත්‌වං කෙන වණ්‌ණෙන කිමෙව දිස්‌වා>
      text <අම්‌හෙහි සහ සංවිභාගං කරොසීති>
    text <565>
      text <පච්‌චෙමි භන්‌තෙ යං ත්‌වං වදෙසි විහෙසයිං සමණෙ බ්‍රාහ්‌මණෙ ච>
      text <ඛිඩ්‌ඩත්‌ථිකො නො ච පදුට්‌ඨචිත්‌තො එතම්‌පි මෙ දුක්‌කටමෙව භන්‌තෙ>
    text <566>
      text <ඛිඩ්‌ඩාය යක්‌ඛො පසවිත්‌වා පාපං වෙදෙති දුක්‌ඛං අසමත්‌තභොගී>
      text <දහරො යුවා නග්‌ගනියස්‌ස භාගී කිං සු තතො දුක්‌ඛතරස්‌ස හොති>
    text <567>
      text <තං දිස්‌වා සංවෙගමලත්‌ථං භන්‌තෙ තප්‌පච්‌චයා වාපි දදාමි දානං>
      text <පටිගණ්‌හ භන්‌තෙ වත්‌ථයුගානි අට්‌ඨ යක්‌ඛස්‌සිමා ගච්‌ඡන්‌තු දක්‌ඛිණායොති>
    text <568>
      text <අද්‌ධා හි දානං බහුධා පසත්‌ථං දදතො ච තෙ අක්‌ඛයධම්‌මමත්‌ථු>
      text <පටිගණ්‌හාමි තෙ වත්‌ථයුගානි අට්‌ඨ යක්‌ඛස්‌සිමා ගච්‌ඡන්‌තු දක්‌ඛිණායොති>
    text <569>
      text <තතො හි සො ආචමයිත්‌වා ලිච්‌ඡවි ථෙරස්‌ස දත්‌වාන යුගානි අට්‌ඨ>
      text <පටිග්‌ගහිතානි ච තානි අස්‌සු යක්‌ඛඤ්‌ච පස්‌සෙථ සන්‌නද්‌ධදුස්‌සං>
    text <570>
      text <තමද්‌දසා චන්‌දනසාරලිත්‌තං ආජඤ්‌ඤමාරූළ්‌හමුළාරවණ්‌ණං>
      text <අලඞ්‌කතං සාධුනිවත්‌ථදුස්‌සං පරිවාරිතං යක්‌ඛමහිද්‌ධිපත්‌තං>
    text <571>
      text <සො තං දිස්‌වා අත්‌තමනා උදග්‌ගො පහට්‌ඨචිත්‌තො ච සුභග්‌ගරූපො>
      text <කම්‌මඤ්‌ච දිස්‌වාන මහාවිපාකං සන්‌දිට්‌ඨිකං චක්‌ඛුනා සච්‌ඡිකත්‌වා>
    text <572>
      text <තමෙනමවොච උපසඞ්‌කමිත්‌වා දස්‌සාමි දානං සමණබ්‍රාහ්‌මණානං>
      text <න චාපි මෙ කිඤ්‌චි අදෙය්‍යමත්‌ථි තුවඤ්‌ච මෙ යක්‌ඛ බහූපකාරොති>
    text <573>
      text <තුවඤ්‌ච මෙ ලිච්‌ඡවි එකදෙසං අදාසි දානානි අමොඝමෙතං>
      text <ස්‌වාහං කරිස්‌සාමි තයාව සක්‌ඛිං අමානුසො මානුසකෙන සද්‌ධින්‌ති>
    text <574>
      text <ගතී ච බන්‌ධූ ච පරායණඤ්‌ච මිත්‌තො මමාසි අථ දෙවතා මෙ>
      text <යාචාමි තං පඤ්‌ජලිකො භවිත්‌වා ඉච්‌ඡාමි තං යක්‌ඛ පුනාපි දට්‌ඨුන්‌ති>
    text <575>
      text <සචෙ තුවං අස්‌සද්‌ධො භවිස්‌සසි කදරියරූපො විප්‌පටිපන්‌නචිත්‌තො>
      text <ත්‌වං නෙව මං ලච්‌ඡසි දස්‌සනාය දිස්‌වා ච තං නොපි ච ආලපිස්‌සං>
    text <576>
      text <සචෙ පන ත්‌වං භවිස්‌සසි ධම්‌මගාරවො දානෙ රතො සඞ්‌ගහිතත්‌තභාවො>
      text <ඔපානභූතො සමණබ්‍රාහ්‌මණානං එවං මමං ලච්‌ඡසි දස්‌සනාය>
    text <577>
      text <දිස්‌වා ච තං ආලපිස්‌සං භදන්‌තෙ ඉමඤ්‌ච සූලතො ලහුං පමුඤ්‌ච>
      text <යතො නිදානං අකරිම්‌හ සක්‌ඛිං මඤ්‌ඤාමි සූලාවුතකස්‌ස කාරණා>
    text <578>
      text <තෙ අඤ්‌ඤමඤ්‌ඤං අකරිම්‌හ සක්‌ඛිං අයඤ්‌ච සූලතො ලහුං පමුත්‌තො>
      text <සක්‌කච්‌ච ධම්‌මානි සමාචරන්‌තො මුච්‌චෙය්‍ය සො නිරයා ච තම්‌හා>
      text <කම්‌මං සියා අඤ්‌ඤත්‍ර වෙදනීයං>
    text <579>
      text <කප්‌පිතකඤ්‌ච උපසඞ්‌කමිත්‌වා තෙනෙව සහ සංවිභජිත්‌වා කාලෙ>
      text <සයං මුඛෙනූපනිසජ්‌ජ පුච්‌ඡ සො තෙ අක්‌ඛිස්‌සති එතමත්‌ථං>
    text <580>
      text <තමෙව භික්‌ඛුං උපසඞ්‌කමිත්‌වා පුච්‌ඡස්‌සු අඤ්‌ඤත්‌ථිකො නො ච පදුට්‌ඨචිත්‌තො>
      text <සො තෙ සුතං අසුතඤ්‌චාපි ධම්‌මං>
      text <සබ්‌බම්‌පි අක්‌ඛිස්‌සති යථා පජානන්‌ති>
    text <581>
      text <සො තත්‌ථ රහස්‌සං සමුල්‌ලපිත්‌වා සක්‌ඛිං කරිත්‌වාන අමානුසෙන>
      text <පක්‌කාමි සො ලිච්‌ඡවීනං සකාසං අථ බ්‍රවි පරිසං සන්‌නිසින්‌නං>
    text <582>
      text <සුණන්‌තු භොන්‌තො මම එකවාක්‍යං වරං වරිස්‌සං ලභිස්‌සාමි අත්‌ථං>
      text <සූලාවුතො පුරිසො ලුද්‌දකම්‌මො පණීහිතදණ්‌ඩො අනුසත්‌තරූපො>
    text <583>
      text <එත්‌තාවතා වීසතිරත්‌තිමත්‌තා යතො ආවුතො නෙව ජීවති න මතො>
      text <තාහං මොචයිස්‌සාමි දානි යථාමතිං අනුජානාතු සඞ්‌ඝොති>
    text <584>
      text <එතඤ්‌ච අඤ්‌ඤඤ්‌ච ලහුං පමුඤ්‌ච කො තං වදෙථ තථා කරොන්‌තං>
      text <යථා පජානාසි තථා කරොහි යථාමතිං අනුජානාති සඞ්‌ඝොති>
    text <585>
      text <සො තං පදෙසං උපසඞ්‌කමිත්‌වා සූලාවුතං මොචයි ඛිප්‌පමෙව>
      text <මා භායි සම්‌මාති ච තං අවොච තිකිච්‌ඡකානඤ්‌ච උපට්‌ඨපෙසි>
    text <586>
      text <කප්‌පිතකඤ්‌ච උපසඞ්‌කමිත්‌වා තෙනෙව සහ සංවිභජිත්‌වා කාලෙ>
      text <සයං මුඛෙනූපනිසජ්‌ජ ලිච්‌ඡවි තථෙව පුච්‌ඡිත්‌ථ නං කාරණත්‌ථිකො>
    text <587>
      text <සූලාවුතො පුරිසො ලුද්‌දකම්‌මො පණීතදණ්‌ඩො අනුසත්‌තරූපො>
      text <එත්‌තාවතා වීසතිරත්‌තිමත්‌තා යතො ආවුතො නෙව ජීවති න මතො>
    text <588>
      text <සො මොචිතො ගන්‌ත්‌වා මයා ඉදානි එතස්‌ස යක්‌ඛස්‌ස වචො හි භන්‌තෙ>
      text <සියා නු ඛො කාරණං කිඤ්‌චිදෙව යෙන සො නිරයං නො වජෙය්‍ය>
    text <589>
      text <ආචික්‌ඛ භන්‌තෙ යදි අත්‌ථි හෙතු සද්‌ධායිකං හෙතුවචො සුණොම>
      text <න තෙසං කම්‌මානං විනාසමත්‌ථි අවෙදයිත්‌වා ඉධ බ්‍යන්‌තිභාවොති>
    text <590>
      text <සචෙ ස ධම්‌මානි සමාචරෙය්‍ය සක්‌කච්‌ච රත්‌තින්‌දිවමප්‌පමත්‌තො>
      text <මුච්‌චෙය්‍ය සො නිරයා ච තම්‌හා කම්‌මං සියා අඤ්‌ඤත්‍ර වෙදනීයන්‌ති>
    text <591>
      text <අඤ්‌ඤාතො එසො පුරිසස්‌ස අත්‌ථො මමම්‌පි දානි අනුකම්‌ප භන්‌තෙ>
      text <අනුසාස මං ඔවද භූරිපඤ්‌ඤ යථා අහං නො නිරයං වජෙය්‍යන්‌ති>
    text <592>
      text <අජ්‌ජෙව බුද්‌ධං සරණං උපෙහි ධම්‌මඤ්‌ච සඞ්‌ඝඤ්‌ච පසන්‌නචිත්‌තො>
      text <තථෙව සික්‌ඛාය පදානි පඤ්‌ච අඛණ්‌ඩඵුල්‌ලානි සමාදියස්‌සු>
    text <593>
      text <පාණාතිපාතා විරමස්‌සු ඛිප්‌පං ලොකෙ අදින්‌නං පරිවජ්‌ජයස්‌සු>
      text <අමජ්‌ජපො මා ච මුසා අභාණී සකෙන දාරෙන ච හොහි තුට්‌ඨො>
      text <ඉමඤ්‌ච අරියං අට්‌ඨඞ්‌ගවරෙනුපෙතං සමාදියාහි කුසලං සුඛුද්‍රයං>
    text <594>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <අන්‌නං පානං ඛාදනීයං වත්‌ථසෙනාසනානි ච>
      text <දදාහි උජුභූතෙසු විප්‌පසන්‌නෙන චෙතසා>
    text <595>
      text <භික්‌ඛූපි සීලසම්‌පන්‌නෙ වීතරාගෙ බහුස්‌සුතෙ>
      text <තප්‌පෙහි අන්‌නපානෙන සදා පුඤ්‌ඤං පවඩ්‌ඪති>
    text <596>
      text <එවඤ්‌ච ධම්‌මානි සමාචරන්‌තො සක්‌කච්‌ච රත්‌තින්‌දිවමප්‌පමත්‌තො>
      text <මුඤ්‌ච තුවං නිරයා ච තම්‌හා කම්‌මං සියා අඤ්‌ඤත්‍ර වෙදනීයන්‌ති>
    text <597>
      text <අජ්‌ජෙව බුද්‌ධං සරණං උපෙමි ධම්‌මඤ්‌ච සඞ්‌ඝඤ්‌ච පසන්‌නචිත්‌තො>
      text <තථෙව සික්‌ඛාය පදානි පඤ්‌ච අඛණ්‌ඩඵුල්‌ලානි සමාදියාමි>
    text <598>
      text <පාණාතිපාතා විරමාමි ඛිප්‌පං ලොකෙ අදින්‌නං පරිවජ්‌ජයාමි>
      text <අමජ්‌ජපො නො ච මුසා භණාමි සකෙන දාරෙන ච හොමි තුට්‌ඨො>
      text <ඉමඤ්‌ච අරියං අට්‌ඨඞ්‌ගවරෙනුපෙතං සමාදියාමි කුසලං සුඛුද්‍රයං>
    text <599>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <අන්‌නං පානං ඛාදනීයං වත්‌ථසෙනාසනානි ච>
    text <600>
      text <භික්‌ඛූ ච සීලසම්‌පන්‌නෙ වීතරාගෙ බහුස්‌සුතෙ>
      text <දදාමි න විකම්‌පාමි බුද්‌ධානං සාසනෙ රතොති>
    text <601>
      text <එතාදිසා ලිච්‌ඡවි අම්‌බසක්‌කරො වෙසාලියං අඤ්‌ඤතරො උපාසකො>
      text <සද්‌ධො මුදූ කාරකරො ච භික්‌ඛු සඞ්‌ඝඤ්‌ච සක්‌කච්‌ච තදා උපට්‌ඨහි>
    text <602>
      text <සූලාවුතො ච අරොගො හුත්‌වා සෙරී සුඛී පබ්‌බජ්‌ජං උපාගමි>
      text <භික්‌ඛුඤ්‌ච ආගම්‌ම කප්‌පිතකුත්‌තමං උභොපි සාමඤ්‌ඤඵලානි අජ්‌ඣගුං>
    text <603>
      text <එතාදිසා සප්‌පුරිසාන සෙවනා මහප්‌ඵලා හොති සතං විජානතං>
      text <සූලාවුතො අග්‌ගඵලං අඵස්‌සයි ඵලං කනිට්‌ඨං පන අම්‌බසක්‌කරොති>
    stand <අම්‌බසක්‌කරපෙතවත්‌ථු පඨමං>
  text <සෙරීසකපෙතවත්‌ථු>
    text <604>
      text <සුණොථ යක්‌ඛස්‌ස වාණිජාන ච සමාගමො යත්‌ථ තදා අහොසි>
      text <යථා කථං ඉතරිතරෙන චාපි සුභාසිතං තඤ්‌ච සුණාථ සබ්‌බෙ>
    text <605>
      text <යො සො අහු රාජා පායාසි නාම භුම්‌මානං සහබ්‍යගතො යසස්‌සී>
      text <සො මොදමානොව සකෙ විමානෙ අමානුසො මානුසෙ අජ්‌ඣභාසීති>
    text <606>
      text <වඞ්‌කෙ අරඤ්‌ඤෙ අමනුස්‌සට්‌ඨානෙ කන්‌තාරෙ අප්‌පොදකෙ අප්‌පභක්‌ඛෙ>
      text <සුදුග්‌ගමෙ වණ්‌ණුපථස්‌ස මජ්‌ඣෙ වඞ්‌කංභයා නට්‌ඨමනා මනුස්‌සා>
    text <607>
      text <නයිධ ඵලා මූලමයා ච සන්‌ති උපාදානං නත්‌ථි කුතොධ භක්‌ඛො>
      text <අඤ්‌ඤත්‍ර පංසූහි ච වාලුකාහි ච තතාහි උණ්‌හාහි ච දාරුණාහි ච>
    text <608>
      text <උජ්‌ජඞ්‌ගලං තත්‌තමිවං කපාලං අනායසං පරලොකෙන තුල්‍යං>
      text <ලුද්‌දානමාවාසමිදං පුරාණං භූමිප්‌පදෙසො අභිසත්‌තරූපො>
    text <609>
      text <අථ තුම්‌හෙ කෙන වණ්‌ණෙන කිමාසමානා ඉමං පදෙසං හි>
      text <අනුපවිට්‌ඨා සහසා සමච්‌ච ලොභා භයා අථ වා සම්‌පමූළ්‌හාති>
    text <610>
      text <මගධෙසු අඞ්‌ගෙසු ච සත්‌ථවාහා ආරොපයිත්‌වා පණියං පුථුත්‌තං>
      text <තෙ යාමසෙ සින්‌ධුසොවීරභූමිං ධනත්‌ථිකා උද්‌දයං පත්‌ථයානා>
    text <611>
      text <දිවා පිපාසං නධිවාසයන්‌තා යොග්‌ගානුකම්‌පඤ්‌ච සමෙක්‌ඛමානා>
      text <එතෙන වෙගෙන ආයාම සබ්‌බෙ රත්‌තිං මග්‌ගං පටිපන්‌නා විකාලෙ>
    text <612>
      text <තෙ දුප්‌පයාතා අපරද්‌ධමග්‌ගා අන්‌ධාකුලා විප්‌පනට්‌ඨා අරඤ්‌ඤෙ>
      text <සුදුග්‌ගමෙ වණ්‌ණුපථස්‌ස මජ්‌ඣෙ දිසං න ජානාම පමූළ්‌හචිත්‌තා>
    text <613>
      text <ඉදඤ්‌ච දිස්‌වාන අදිට්‌ඨපුබ්‌බං විමානසෙට්‌ඨඤ්‌ච තවඤ්‌ච යක්‌ඛ>
      text <තතුත්‌තරිං ජීවිතමාසමානා දිස්‌වා පතීතා සුමනා උදග්‌ගාති>
    text <614>
      text <පාරං සමුද්‌දස්‌ස ඉමඤ්‌ච වණ්‌ණුං වෙත්‌තාචරං සඞ්‌කුපථඤ්‌ච මග්‌ගං>
      text <නදියො පන පබ්‌බතානඤ්‌ච දුග්‌ගා පුථුද්‌දිසා ගච්‌ඡථ භොගහෙතු>
    text <615>
      text <පක්‌ඛන්‌දියාන විජිතං පරෙසං වෙරජ්‌ජකෙ මානුසෙ පෙක්‌ඛමානා>
      text <යං වො සුතං වා අථ වාපි දිට්‌ඨං අච්‌ඡෙරකං තං වො සුණොම තාතාති>
    text <616>
      text <ඉතොපි අච්‌ඡෙරතරං කුමාර න නො සුතං වා අථ වාපි දිට්‌ඨං>
      text <අතීතමානුස්‌සකමෙව සබ්‌බං දිස්‌වා න තප්‌පාම අනොමවණ්‌ණං>
    text <617>
      text <වෙහායසං පොක්‌ඛරඤ්‌ඤො සවන්‌ති පහූතමල්‍යා බහුපුණ්‌ඩරීකා>
      text <දුමා චිමෙ නිච්‌චඵලූපපන්‌නා අතීව ගන්‌ධා සුරභිං පවායන්‌ති>
    text <618>
      text <වෙළූරියථම්‌භා සතමුස්‌සිතාසෙ සිලාපවාළස්‌ස ච ආයතංසා>
      text <මසාරගල්‌ලා සහලොහිතඞ්‌ගා ථම්‌භා ඉමෙ ජොතිරසාමයාසෙ>
    text <619>
      text <සහස්‌සථම්‌භං අතුලානුභාවං තෙසූපරි සාධුමිදං විමානං>
      text <රතනන්‌තරං කඤ්‌චනවෙදිමිස්‌සං තපනීයපට්‌ටෙහි ච සාධුඡන්‌නං>
    text <620>
      text <ජම්‌බොනදුත්‌තත්‌තමිදං සුමට්‌ඨො පාසාදසොපාණඵලූපපන්‌නො>
      text <දළ්‌හො ච වග්‌ගු ච සුසඞ්‌ගතො ච අතීව නිජ්‌ඣානඛමො මනුඤ්‌ඤො>
    text <621>
      text <රතනන්‌තරස්‌මිං බහුඅන්‌නපානං පරිවාරිතො අච්‌ඡරාසඞ්‌ගණෙන>
      text <මුරජආලම්‌බරතූරියඝුට්‌ඨො අභිවන්‌දිතොසි ථුතිවන්‌දනාය>
    text <622>
      text <සො මොදසි නාරිගණප්‌පබොධනො විමානපාසාදවරෙ මනොරමෙ>
      text <අචින්‌තියො සබ්‌බගුණූපපන්‌නො රාජා යථා වෙස්‌සවණො නළින්‍යා>
    text <623>
      text <දෙවො නු ආසි උදවාසි යක්‌ඛො උදාහු දෙවින්‌දො මනුස්‌සභූතො>
      text <පුච්‌ඡන්‌ති තං වාණිජා සත්‌ථවාහා ආචික්‌ඛ කො නාම තුවංසි යක්‌ඛොති>
    text <624>
      text <සෙරීසකො නාම අහම්‌හි යක්‌ඛො කන්‌තාරියො වණ්‌ණුපථම්‌හි ගුත්‌තො>
      text <ඉමං පදෙසං අභිපාලයාමි වචනකරො වෙස්‌සවණස්‌ස රඤ්‌ඤොති>
    text <625>
      text <අධිච්‌චලද්‌ධං පරිණාමජං තෙ සයං කතං උදාහු දෙවෙහි දින්‌නං>
      text <පුච්‌ඡන්‌ති තං වාණිජා සත්‌ථවාහා කථං තයා ලද්‌ධමිදං මනුඤ්‌ඤන්‌ති>
    text <626>
      text <නාධිච්‌චලද්‌ධං න පරිණාමජං මෙ න සයං කතං න හි දෙවෙහි දින්‌නං>
      text <සකෙහි කම්‌මෙහි අපාපකෙහි පුඤ්‌ඤෙහි මෙ ලද්‌ධමිදං මනුඤ්‌ඤන්‌ති>
    text <627>
      text <කිං තෙ වතං කිං පන බ්‍රහ්‌මචරියං කිස්‌ස සුචිණ්‌ණස්‌ස අයං විපාකො>
      text <පුච්‌ඡන්‌ති තං වාණිජා සත්‌ථවාහා කථං තයා ලද්‌ධමිදං විමානන්‌ති>
    text <628>
      text <මමං පායාසීති අහු සමඤ්‌ඤා රජ්‌ජං යදා කාරයිං කොසලානං>
      text <නත්‌ථිකදිට්‌ඨි කදරියො පාපධම්‌මො උච්‌ඡෙදවාදී ච තදා අහොසිං>
    text <629>
      text <සමණො ච ඛො ආසි කුමාරකස්‌සපො බහුස්‌සුතො චිත්‌තකථී උළාරො>
      text <සො මෙ තදා ධම්‌මකථං අභාසි දිට්‌ඨිවිසූකානි විනොදයී මෙ>
    text <630>
      text <තාහං තස්‌ස ධම්‌මකථං සුණිත්‌වා උපාසකත්‌තං පටිදෙවයිස්‌සං>
      text <පාණාතිපාතා විරතො අහොසිං ලොකෙ අදින්‌නං පරිවජ්‌ජයිස්‌සං>
      text <අමජ්‌ජපො නො ච මුසා අභාණිං සකෙන දාරෙන ච අහොසි තුට්‌ඨො>
    text <631>
      text <තං මෙ වතං තං පන බ්‍රහ්‌මචරියං තස්‌ස සුචිණ්‌ණස්‌ස අයං විපාකො>
      text <තෙහෙව කම්‌මෙහි අපාපකෙහි පුඤ්‌ඤෙහි මෙ ලද්‌ධමිදං විමානන්‌ති>
    text <632>
      text <සච්‌චං කිරාහංසු නරා සපඤ්‌ඤා අනඤ්‌ඤථා වචනං පණ්‌ඩිතානං>
      text <යහිං යහිං ගච්‌ඡති පුඤ්‌ඤකම්‌මො තහිං තහිං මොදති කාමකාමී>
    text <633>
      text <යහිං යහිං සොකපරිද්‌දවො ච වධො ච බන්‌ධො ච පරික්‌කිලෙසො>
      text <තහිං තහිං ගච්‌ඡති පාපකම්‌මො න මුච්‌චති දුග්‌ගතියා කදාචීති>
    text <634>
      text <සම්‌මූළ්‌හරූපොව ජනො අහොසි අස්‌මිං මුහුත්‌තෙ කලලීකතොව>
      text <ජනස්‌සිමස්‌ස තුය්‌හඤ්‌ච කුමාර අප්‌පච්‌චයො කෙන නු ඛො අහොසීති>
    text <635>
      text <ඉමෙ ච සිරීසවනා තාතා දිබ්‌බා ගන්‌ධා සුරභී සම්‌පවන්‌ති>
      text <තෙ සම්‌පවායන්‌ති ඉමං විමානං දිවා ච රත්‌තො ච තමං නිහන්‌ත්‌වා>
    text <636>
      text <ඉමෙසඤ්‌ච ඛො වස්‌සසතච්‌චයෙන සිපාටිකා ඵලති එකමෙකා>
      text <මානුස්‌සකං වස්‌සසතං අතීතං යදග්‌ගෙ කායම්‌හි ඉධූපපන්‌නො>
    text <637>
      text <දිස්‌වානහං වස්‌සසතානි පඤ්‌ච අස්‌මිං විමානෙ ඨත්‌වාන තාතා>
      text <ආයුක්‌ඛයා පුඤ්‌ඤක්‌ඛයා චවිස්‌සං තෙනෙව සොකෙන පමුච්‌ඡිතොස්‌මීති>
    text <638>
      text <කථං නු සොචෙය්‍ය තථාවිධො සො ලද්‌ධා විමානං අතුලං චිරාය>
      text <යෙ චාපි ඛො ඉත්‌තරමුපපන්‌නා තෙ නූන සොචෙය්‍යුං පරිත්‌තපුඤ්‌ඤාති>
    text <639>
      text <අනුච්‌ඡවිං ඔවදියඤ්‌ච මෙ තං යං මං තුම්‌හෙ පෙය්‍යවාචං වදෙථ>
      text <තුම්‌හෙ ච ඛො තාතා මයානුගුත්‌තා යෙනිච්‌ඡකං තෙන පලෙථ සොත්‌ථින්‌ති>
    text <640>
      text <ගන්‌ත්‌වා මයං සින්‌ධුසොවීරභූමිං ධන්‌නත්‌ථිකා උද්‌දයං පත්‌ථයානා>
      text <යථාපයොගා පරිපුණ්‌ණචාගා කාහාම සෙරීසමහං උළාරන්‌ති>
    text <641>
      text <මා චෙව සෙරීසමහං අකත්‌ථ සබ්‌බඤ්‌ච වො භවිස්‌සති යං වදෙථ>
      text <පාපානි කම්‌මානි විවජ්‌ජයාථ ධම්‌මානුයොගඤ්‌ච අධිට්‌ඨහාථ>
    text <642>
      text <උපාසකො අත්‌ථි ඉමම්‌හි සඞ්‌ඝෙ බහුස්‌සුතො සීලවතූපපන්‌නො>
      text <සද්‌ධො ච චාගී ච සුපෙසලො ච විචක්‌ඛණො සන්‌තුසිතො මුතීමා>
    text <643>
      text <සඤ්‌ජානමානො න මුසා භණෙය්‍ය පරූපඝාතාය ච චෙතයෙය්‍ය>
      text <වෙභූතිකං පෙසුණං නො කරෙය්‍ය සණ්‌හඤ්‌ච වාචං සඛිලං භණෙය්‍ය>
    text <644>
      text <සගාරවො සප්‌පටිස්‌සො විනීතො අපාපකො අධිසීලෙ විසුද්‌ධො>
      text <සො මාතරං පිතරඤ්‌චාපි ජන්‌තු ධම්‌මෙන පොසෙති අරියවුත්‌ති>
    text <645>
      text <මඤ්‌ඤෙ සො මාතාපිතූනං කාරණා භොගානි පරියෙසති න අත්‌තහෙතු>
      text <මාතාපිතූනඤ්‌ච යො අච්‌චයෙන නෙක්‌ඛම්‌මපොණො චරිස්‌සති බ්‍රහ්‌මචරියං>
    text <646>
      text <උජූ අවඞ්‌කො අසඨො අමායො න ලෙසකප්‌පෙන ච වොහරෙය්‍ය>
      text <සො තාදිසො සුකතකම්‌මකාරී ධම්‌මෙ ඨිතො කින්‌ති ලභෙථ දුක්‌ඛං>
    text <647>
      text <තං කාරණා පාතුකතොම්‌හි අත්‌තනා තස්‌මා ධම්‌මං පස්‌සථ වාණිජාසෙ>
      text <අඤ්‌ඤත්‍ර තෙනිහ භස්‌මී භවෙථ අන්‌ධාකුලා විප්‌පනට්‌ඨා අරඤ්‌ඤෙ>
      text <තං ඛිප්‌පමානෙන ලහුං පරෙන සුඛො හවෙ සප්‌පුරිසෙන සඞ්‌ගමොති>
    text <648>
      text <කිං නාම සො කිඤ්‌ච කරොති කම්‌මං කිං නාමධෙය්‍යං කිං පන තස්‌ස ගොත්‌තං>
      text <මයම්‌පි නං දට්‌ඨුකාමම්‌හ යක්‌ඛ යස්‌සානුකම්‌පාය ඉධාගතොසි>
      text <ලාභා හි තස්‌ස යස්‌ස තුවං පිහෙසීති>
    text <649>
      text <යො කප්‌පකො සම්‌භවනාමධෙය්‍යො උපාසකො කොච්‌ඡඵලූපජීවී>
      text <ජානාථ නං තුම්‌හාකං පෙසියො සො මා ඛො නං හීළිත්‌ථ සුපෙසලො සොති>
    text <650>
      text <ජානාමසෙ යං ත්‌වං පවදෙසි යක්‌ඛ න ඛො නං ජානාම ස එදිසොති>
      text <මයම්‌පි නං පූජයිස්‌සාම යක්‌ඛ සුත්‌වාන තුය්‌හං වචනං උළාරන්‌ති>
    text <651>
      text <යෙ කෙචි ඉමස්‌මිං සත්‌ථෙ මනුස්‌සා දහරා මහන්‌තා අථවාපි මජ්‌ඣිමා>
      text <සබ්‌බෙව තෙ ආලම්‌බන්‌තු විමානං පස්‌සන්‌තු පුඤ්‌ඤානං ඵලං කදරියාති>
    text <652>
      text <තෙ තත්‌ථ සබ්‌බෙව අහං පුරෙති තං කප්‌පකං තත්‌ථ පුරක්‌ඛත්‌වා>
      text <සබ්‌බෙව තෙ ආලම්‌බිංසු විමානං මසක්‌කසාරං විය වාසවස්‌ස>
    text <653>
      text <තෙ තත්‌ථ සබ්‌බෙව අහං පුරෙති උපාසකත්‌තං පටිවෙදයිංසු>
      text <පාණාතිපාතා පටිවිරතා අහෙසුං ලොකෙ අදින්‌නං පරිවජ්‌ජයිංසු>
      text <අමජ්‌ජපා නො ච මුසා භණිංසු සකෙන දාරෙන ච අහෙසුං තුට්‌ඨා>
    text <654>
      text <තෙ තත්‌ථ සබ්‌බෙව අහං පුරෙති උපාසකත්‌තං පටිවෙදයිත්‌වා>
      text <පක්‌කාමි සත්‌ථො අනුමොදමානො යක්‌ඛිද්‌ධියා අනුමතො පුනප්‌පුනං>
    text <655>
      text <ගන්‌ත්‌වාන තෙ සින්‌ධුසොවීරභූමිං ධනත්‌ථිකා උද්‌දයං පත්‌ථයානා>
      text <යථාපයොගා පරිපුණ්‌ණලාභා පච්‌චාගමුං පාටලිපුත්‌තමක්‌ඛතං>
    text <656>
      text <ගන්‌ත්‌වාන තෙ සඞ්‌ඝරං සොත්‌ථිවන්‌තො පුත්‌තෙහි දාරෙහි සමඞ්‌ගිභූතා>
      text <ආනන්‌දී විත්‌තා සුමනා පතීතා අකංසු සෙරීසමහං උළාරං>
      text <සෙරීසකං තෙ පරිවෙණං මාපයිංසු>
    text <657>
      text <එතාදිසා සප්‌පුරිසාන සෙවනා මහත්‌ථිකා ධම්‌මගුණාන සෙවනා>
      text <එකස්‌ස අත්‌ථාය උපාසකස්‌ස සබ්‌බෙව සත්‌තා සුඛිතා අහෙසුන්‌ති>
    stand <සෙරීසකපෙතවත්‌ථු දුතියං>
    stand <භාණවාරං තතියං නිට්‌ඨිතං>
  text <නන්‌දකපෙතවත්‌ථු>
    text <658>
      text <රාජා පිඞ්‌ගලකො නාම සුරට්‌ඨානං අධිපති අහු>
      text <මොරියානං උපට්‌ඨානං ගන්‌ත්‌වා සුරට්‌ඨං පුනරාගමා>
    text <659>
      text <උණ්‌හෙ මජ්‌ඣන්‌හිකෙ කාලෙ රාජා පඞ්‌කං උපාගමි>
      text <අද්‌දස මග්‌ගං රමණීයං පෙතානං තං වණ්‌ණුපථං>
    text <660>
      text <සාරථිං ආමන්‌තයී රාජා>
      text <අයං මග්‌ගො රමණීයො ඛෙමො සොවත්‌ථිකො සිවො>
      text <ඉමිනා සාරථි යාම සුරට්‌ඨානං සන්‌තිකෙ ඉතො>
    text <661>
      text <තෙන පායාසි සොරට්‌ඨො සෙනාය චතුරඞ්‌ගිනියා>
      text <උබ්‌බිග්‌ගරූපො පුරිසො සොරට්‌ඨං එතදබ්‍රවි>
    text <662>
      text <කුම්‌මග්‌ගං පටිපන්‌නම්‌හා භිංසනං ලොමහංසනං>
      text <පුරතො දිස්‌සති මග්‌ගො පච්‌ඡතො ච න දිස්‌සති>
    text <663>
      text <කුම්‌මග්‌ගං පටිපන්‌නම්‌හා යමපුරිසාන සන්‌තිකෙ>
      text <අමානුසො වායති ගන්‌ධො ඝොසො සුය්‍යති දාරුණො>
    text <664>
      text <සංවිග්‌ගො රාජා සොරට්‌ඨො සාරථිං එතදබ්‍රවි>
      text <කුම්‌මග්‌ගං පටිපන්‌නම්‌හා භිංසනං ලොමහංසනං>
      text <පුරතො දිස්‌සති මග්‌ගො පච්‌ඡතො ච න දිස්‌සති>
    text <665>
      text <කුම්‌මග්‌ගං පටිපන්‌නම්‌හා යමපුරිසාන සන්‌තිකෙ>
      text <අමානුසො වායති ගන්‌ධො ඝොසො සුය්‍යති දාරුණො>
    text <666>
      text <හත්‌ථික්‌ඛන්‌ධං සමාරුය්‌හ ඔලොකෙන්‌තො චතුද්‌දිසං>
      text <අද්‌දස නිග්‍රොධං රමණීයං පාදපං ඡායාසම්‌පන්‌නං>
      text <නීලබ්‌භවණ්‌ණසදිසං මෙඝවණ්‌ණසිරීනිභං>
    text <667>
      text <සාරථිං ආමන්‌තයී රාජා කිං එසො දිස්‌සති බ්‍රහා>
      text <නීලබ්‌භවණ්‌ණසදිසො මෙඝවණ්‌ණසිරීනිභො>
    text <668>
      text <නිග්‍රොධො සො මහාරාජ පාදපො ඡායාසම්‌පන්‌නො>
      text <නීලබ්‌භවණ්‌ණසදිසො මෙඝවණ්‌ණසිරීනිභො>
    text <669>
      text <තෙන පායාසි සොරට්‌ඨො යෙන සො දිස්‌සතෙ බ්‍රහා>
      text <නීලබ්‌භවණ්‌ණසදිසො මෙඝවණ්‌ණසිරීනිභො>
    text <670>
      text <හත්‌ථික්‌ඛන්‌ධතො ඔරුය්‌හ රාජා රුක්‌ඛං උපාගමි>
      text <නිසීදි රුක්‌ඛමූලස්‌මිං සාමච්‌චො සපරිජ්‌ජනො>
      text <පූරං පානීයසරකං පූවෙ විත්‌තෙ ච අද්‌දස>
    text <671>
      text <පුරිසො ච දෙවවණ්‌ණී සබ්‌බාභරණභූසිතො>
      text <උපසඞ්‌කමිත්‌වා රාජානං සොරට්‌ඨං එතදබ්‍රවි>
    text <672>
      text <ස්‌වාගතං තෙ මහාරාජ අථො තෙ අදුරාගතං>
      text <පිවතු දෙවො පානීයං පූවෙ ඛාද අරින්‌දම>
    text <673>
      text <පිවිත්‌වා රාජා පානීයං සාමච්‌චො සපරිජ්‌ජනො>
      text <පූවෙ ඛාදිත්‌වා පිත්‌වා ච සොරට්‌ඨො එතදබ්‍රවි>
    text <674>
      text <දෙවතා නුසි ගන්‌ධබ්‌බො අදු සක්‌කො පුරින්‌දදො>
      text <අජානන්‌තා තං පුච්‌ඡාම කථං ජානෙමු තං මයන්‌ති>
    text <675>
      text <නාම්‌හි දෙවො න ගන්‌ධබ්‌බො නාපි සක්‌කො පුරින්‌දදො>
      text <පෙතො අහං මහාරාජ සුරට්‌ඨා ඉධ මාගතොති>
    text <676>
      text <කිංසීලො කිංසමාචාරො සුරට්‌ඨස්‌මිං පුරෙ තුවං>
      text <කෙන තෙ බ්‍රහ්‌මචරියෙන ආනුභාවො අයං තවාති>
    text <677>
      text <තං සුණොහි මහාරාජ අරින්‌දම රට්‌ඨවඩ්‌ඪන>
      text <අමච්‌චා පාරිසජ්‌ජා ච බ්‍රාහ්‌මණො ච පුරොහිතො>
    text <678>
      text <සුරට්‌ඨස්‌මිං අහං දෙව පුරිසො පාපචෙතසො>
      text <මිච්‌ඡාදිට්‌ඨි ච දුස්‌සීලො කදරියො පරිභාසකො>
    text <679>
      text <දදන්‌තානං කරොන්‌තානං වාරයිස්‌සං බහුජ්‌ජනං>
      text <අඤ්‌ඤෙසං දදමානානං අන්‌තරායකරො අහං>
    text <680>
      text <විපාකො නත්‌ථි දානස්‌ස සංයමස්‌ස කුතො ඵලං>
      text <නත්‌ථි ආචරියො නාම අදන්‌තං කො දමෙස්‌සති>
    text <681>
      text <සමතුල්‍යානි භූතානි කුතො ජෙට්‌ඨාපචායිකො>
      text <නත්‌ථි බලං වීරියං වා කුතො උට්‌ඨානපොරිසං>
    text <682>
      text <නත්‌ථි දානඵලං නාම න විසොධෙති වෙරිනං>
      text <ලද්‌ධෙය්‍යං ලභතෙ මච්‌චො නියතිපරිණාමජං>
    text <683>
      text <නත්‌ථි මාතා පිතා භාතා ලොකො නත්‌ථි ඉතො පරං>
      text <නත්‌ථි දින්‌නං නත්‌ථි හුතං සුනිහිතං න විජ්‌ජති>
    text <684>
      text <යොපි හනෙය්‍ය පුරිසං පරස්‌ස ඡින්‌දතෙ සිරං>
      text <න කොචි කඤ්‌චි හනති සත්‌තන්‌නං විවරමන්‌තරෙ>
    text <685>
      text <අච්‌ඡෙජ්‌ජාභෙජ්‌ජො හි ජීවො අට්‌ඨංසො ගුළපරිමණ්‌ඩලො>
      text <යොජනානං සතං පඤ්‌ච කො ජීවං ඡෙත්‌තුමරහති>
    text <686>
      text <යථා සුත්‌තගුළෙ ඛිත්‌තෙ නිබ්‌බෙඨෙන්‌තං පලායති>
      text <එවමෙව ච සො ජීවො නිබ්‌බෙඨෙන්‌තො පලායති>
    text <687>
      text <යථා ගාමතො නික්‌ඛම්‌ම අඤ්‌ඤං ගාමං පවිසති>
      text <එවමෙව ච සො ජීවො අඤ්‌ඤං බොන්‌දිං පවිසති>
    text <688>
      text <යථා ගෙහතො නික්‌ඛම්‌ම අඤ්‌ඤං ගෙහං පවිසති>
      text <එවමෙව ච සො ජීවො අඤ්‌ඤං බොන්‌දිං පවිසති>
    text <689>
      text <චුල්‌ලාසීති මහාකප්‌පිනො සතසහස්‌සානි හි>
      text <යෙ බාලා යෙ ච පණ්‌ඩිතා සංසාරං ඛෙපයිත්‌වාන>
      text <දුක්‌ඛස්‌සන්‌තං කරිස්‌සරෙ>
    text <690>
      text <මිතානි සුඛදුක්‌ඛානි දොණෙහි පිටකෙහි ච>
      text <ජිනො සබ්‌බං පජානාති සම්‌මූළ්‌හා ඉතරා පජා>
    text <691>
      text <එවංදිට්‌ඨි පුරෙ ආසිං සම්‌මූළ්‌හො මොහපාරුතො>
      text <මිච්‌ඡාදිට්‌ඨි ච දුස්‌සීලො කදරියො පරිභාසකො>
    text <692>
      text <ඔරං මෙ ඡහි මාසෙහි කාලඞ්‌කිරියා භවිස්‌සති>
      text <එකන්‌තකටුකං ඝොරං නිරයං පපතිස්‌සහං>
    text <693>
      text <චතුක්‌කණ්‌ණං චතුද්‌වාරං විභත්‌තං භාගසො මිතං>
      text <අයොපාකාරපරියන්‌තං අයසා පටිකුජ්‌ජිතං>
    text <694>
      text <තස්‌ස අයොමයා භූමි ජලිතා තෙජසා යුතා>
      text <සමන්‌තා යොජනසතං ඵරිත්‌වා තිට්‌ඨති සබ්‌බදා>
    text <695>
      text <වස්‌සානි සතසහස්‌සානි ඝොසො සුය්‍යති තාවදෙ>
      text <ලක්‌ඛො එසො මහාරාජ සතභාගවස්‌සකොටියො>
    text <696>
      text <කොටිසතසහස්‌සානි නිරයෙ පච්‌චරෙ ජනා>
      text <මිච්‌ඡාදිට්‌ඨී ච දුස්‌සීලා යෙ ච අරියූපවාදිනො>
    text <697>
      text <තත්‌ථාහං දීඝමද්‌ධානං දුක්‌ඛං වෙදිස්‌ස වෙදනං>
      text <ඵලං පාපස්‌ස කම්‌මස්‌ස තස්‌මා සොචාමහං භුසං>
    text <698>
      text <තං සුණොහි මහාරාජ අරින්‌දම රට්‌ඨවඩ්‌ඪන>
      text <ධීතා මය්‌හං මහාරාජ උත්‌තරා භද්‌දමත්‌ථු තෙ>
    text <699>
      text <කරොති භද්‌දකං කම්‌මං සීලෙසුපොසථෙ රතා>
      text <සඤ්‌ඤතා සංවිභාගී ච වදඤ්‌ඤූ වීතමච්‌ඡරා>
    text <700>
      text <අඛණ්‌ඩකාරී සික්‌ඛාය සුණ්‌හා පරකුලෙසු ච>
      text <උපාසිකා සක්‍යමුනිනො සම්‌බුද්‌ධස්‌ස සිරීමතො>
    text <701>
      text <භික්‌ඛු ච සීලසම්‌පන්‌නො ගාමං පිණ්‌ඩාය පාවිසි>
      text <ඔක්‌ඛිත්‌තචක්‌ඛු සතිමා ගුත්‌තද්‌වාරො සුසංවුතො>
    text <702>
      text <සපදානං චරමානො අගමා තං නිවෙසනං>
      text <තමද්‌දස මහාරාජ උත්‌තරා භද්‌දමත්‌ථු තෙ>
    text <703>
      text <පූරං පානීයසරකං පූවෙ විත්‌තෙ ච සා අදා>
      text <පිතා මෙ කාලඞ්‌කතො භන්‌තෙ තස්‌සෙතං උපකප්‌පතු>
    text <704>
      text <සමනන්‌තරානුද්‌දිට්‌ඨෙ විපාකො උදපජ්‌ජථ>
      text <භුඤ්‌ජාමි කාමකාමීහං රාජා වෙස්‌සවණො යථා>
    text <705>
      text <තං සුණොහි මහාරාජ අරින්‌දම රට්‌ඨවඩ්‌ඪන>
      text <සදෙවකස්‌ස ලොකස්‌ස බුද්‌ධො අග්‌ගො පවුච්‌චති>
      text <තං බුද්‌ධං සරණං ගච්‌ඡ සපුත්‌තදාරො අරින්‌දම>
    text <706>
      text <අට්‌ඨඞ්‌ගිකෙන මග්‌ගෙන ඵුසන්‌ති අමතං පදං>
      text <තං ධම්‌මං සරණං ගච්‌ඡ සපුත්‌තදාරො අරින්‌දම>
    text <707>
      text <චත්‌තාරො ච පටිපන්‌නා චත්‌තාරො ච ඵලෙ ඨිතා>
      text <එස සඞ්‌ඝො උජුභූතො පඤ්‌ඤාසීලසමාහිතො>
      text <තං සඞ්‌ඝං සරණං ගච්‌ඡ සපුත්‌තදාරො අරින්‌දම>
    text <708>
      text <පාණාතිපාතා විරමස්‌සු ඛිප්‌පං ලොකෙ අදින්‌නං පරිවජ්‌ජයස්‌සු>
      text <අමජ්‌ජපො මා ච මුසා අභාණී සකෙන දාරෙන ච හොහි තුට්‌ඨොති>
    text <709>
      text <අත්‌ථකාමොසි මෙ යක්‌ඛ හිතකාමොසි දෙවතෙ>
      text <කරොමි තුය්‌හං වචනං ත්‌වංසි ආචරියො මම>
    text <710>
      text <උපෙමි සරණං බුද්‌ධං ධම්‌මඤ්‌චාපි අනුත්‌තරං>
      text <සඞ්‌ඝඤ්‌ච නරදෙවස්‌ස ගච්‌ඡාමි සරණං අහං>
    text <711>
      text <පාණාතිපාතා විරමාමි ඛිප්‌පං ලොකෙ අදින්‌නං පරිවජ්‌ජයාමි>
      text <අමජ්‌ජපො නො ච මුසා භණාමි සකෙන දාරෙන ච හොමි තුට්‌ඨො>
    text <712>
      text <ඔඵුණාමි මහාවාතෙ නදියා සීඝගාමියා>
      text <වමාමි පාපිකං දිට්‌ඨිං බුද්‌ධානං සාසනෙ රතො>
    text <713>
      text <ඉදං වත්‌වාන සොරට්‌ඨො විරමිත්‌වා පාපදස්‌සනා>
      text <නමො භගවතො කත්‌වා පාමොක්‌ඛො රථමාරුහීති>
    stand <නන්‌දකපෙතවත්‌ථු තතියං>
  text <රෙවතීපෙතවත්‌ථු>
    text <714>
      text <උට්‌ඨෙහි රෙවතෙ සුපාපධම්‌මෙ අපාරුතද්‌වාරෙ අදානසීලෙ>
      text <නෙස්‌සාම තං යත්‌ථ ථුනන්‌ති දුග්‌ගතා සමප්‌පිතා නෙරයිකා දුඛෙනාති>
    text <715>
      text <ඉච්‌චෙව වත්‌වාන යමස්‌ස දූතා තෙ ද්‌වෙ යක්‌ඛා ලොහිතක්‌ඛා බ්‍රහන්‌තා>
      text <පච්‌චෙකබාහාසු ගහෙත්‌වා රෙවතං පක්‌කාමයුං දෙවගණස්‌ස සන්‌තිකෙ>
    text <716>
      text <ආදිච්‌චවණ්‌ණං රුචිරං පභස්‌සරං බ්‍යම්‌හං සුභං කඤ්‌චනජාලඡන්‌නං>
      text <කස්‌සෙතමාකිණ්‌ණජනං විමානං සුරියස්‌ස රංසීරිව ජොතමානං>
    text <717>
      text <නාරීගණා චන්‌දනසාරලිත්‌තා උභතො විමානං උපසොභයන්‌ති>
      text <තං දිස්‌සති සුරියසමානවණ්‌ණං කො මොදති සග්‌ගපත්‌තො විමානෙති>
    text <718>
      text <බාරාණසියං නන්‌දියො නාමාසි උපාසකො අමච්‌ඡරී දානපති වදඤ්‌ඤූ>
      text <තස්‌සෙතමාකිණ්‌ණජනං විමානං සුරියස්‌ස රංසීරිව ජොතමානං>
    text <719>
      text <නාරීගණා චන්‌දනසාරලිත්‌තා උභතො විමානං උපසොභයන්‌ති>
      text <තං දිස්‌සති සුරියසමානවණ්‌ණං සො මොදති සග්‌ගපත්‌තො විමානෙති>
    text <720>
      text <නන්‌දියස්‌සාහං භරියා අගාරිනී සබ්‌බකුලස්‌ස ඉස්‌සරා>
      text <භත්‌තු විමානෙ රමිස්‌සාමි දානහං න පත්‌ථයෙ නිරයදස්‌සනායාති>
    text <721>
      text <එසො තෙ නිරයො සුපාපධම්‌මෙ පුඤ්‌ඤං තයා අකතං ජීවලොකෙ>
      text <න හි මච්‌ඡරී රොසකො පාපධම්‌මො සග්‌ගූපගානං ලභති සහබ්‍යතන්‌ති>
    text <722>
      text <කිං නු ගූථඤ්‌ච මුත්‌තඤ්‌ච අසුචී පටිදිස්‌සති>
      text <දුග්‌ගන්‌ධං කිමිදං මීළ්‌හං කිමෙතං උපවායතීති>
    text <723>
      text <එස සංසවකො නාම ගම්‌භීරො සතපොරිසො>
      text <යත්‌ථ වස්‌සසහස්‌සානි තුවං පච්‌චසි රෙවතෙති>
    text <724>
      text <කිං නු කායෙන වාචාය මනසා දුක්‌කටං කතං>
      text <කෙන සංසවකො ලද්‌ධො ගම්‌භීරො සතපොරිසොති>
    text <725>
      text <සමණෙ බ්‍රාහ්‌මණෙ චාපි අඤ්‌ඤෙ වාපි වනිබ්‌බකෙ>
      text <මුසාවාදෙන වඤ්‌චෙසි තං පාපං පකතං තයා>
    text <726>
      text <තෙන සංසවකො ලද්‌ධො ගම්‌භීරො සතපොරිසො>
      text <තත්‌ථ වස්‌සසහස්‌සානි තුවං පච්‌චසි රෙවතෙ>
    text <727>
      text <හත්‌ථෙපි ඡින්‌දන්‌ති අථොපි පාදෙ කණ්‌ණෙපි ඡින්‌දන්‌ති අථොපි නාසං>
      text <අථොපි කාකොළගණා සමෙච්‌ච සඞ්‌ගම්‌ම ඛාදන්‌ති විඵන්‌දමානන්‌ති>
    text <728>
      text <සාධු ඛො මං පටිනෙථ කාහාමි කුසලං බහුං>
      text <දානෙන සමචරියාය සංයමෙන දමෙන ච>
      text <යං කත්‌වා සුඛිතා හොන්‌ති න ච පච්‌ඡානුතප්‌පරෙති>
    text <729>
      text <පුරෙ තුවං පමජ්‌ජිත්‌වා ඉදානි පරිදෙවසි>
      text <සයං කතානං කම්‌මානං විපාකං අනුභොස්‌සසීති>
    text <730>
      text <කො දෙවලොකතො මනුස්‌සලොකං ගන්‌ත්‌වාන පුට්‌ඨො මෙ එවං වදෙය්‍ය>
      text <නික්‌ඛිත්‌තදණ්‌ඩෙසු දදාථ දානං අච්‌ඡාදනං සෙය්‍ය මථන්‌නපානං>
      text <න හි මච්‌ඡරී රොසකො පාපධම්‌මො සග්‌ගූපගානං ලභති සහබ්‍යතං>
    text <731>
      text <සාහං නූන ඉතො ගන්‌ත්‌වා යොනිං ලද්‌ධාන මානුසිං>
      text <වදඤ්‌ඤූ සීලසම්‌පන්‌නා කාහාමි කුසලං බහුං>
      text <දානෙන සමචරියාය සංයමෙන දමෙන ච>
    text <732>
      text <ආරාමානි ච රොපිස්‌සං දුග්‌ගෙ සඞ්‌කමනානි ච>
      text <පපඤ්‌ච උදපානඤ්‌ච විප්‌පසන්‌නෙන චෙතසා>
    text <733>
      text <චාතුද්‌දසිං පඤ්‌චදසිං යා ච පක්‌ඛස්‌ස අට්‌ඨමී>
      text <පාටිහාරියපක්‌ඛඤ්‌ච අට්‌ඨඞ්‌ගසුසමාගතං>
    text <734>
      text <උපොසථං උපවසිස්‌සං සදා සීලෙසු සංවුතා>
      text <න ච දානෙ පමජ්‌ජිස්‌සං සාමං දිට්‌ඨමිදං මයාති>
    text <735>
      text <ඉච්‌චෙවං විප්‌පලපන්‌තිං ඵන්‌දමානං තතො තතො>
      text <ඛිපිංසු නිරයෙ ඝොරෙ උද්‌ධංපාදං අවංසිරං>
    text <736>
      text <අහං පුරෙ මච්‌ඡරිනී අහොසිං පරිභාසිකා සමණබ්‍රාහ්‌මණානං>
      text <විතථෙන ච සාමිකං වඤ්‌චයිත්‌වා පච්‌චාමහං නිරයෙ ඝොරරූපෙති>
    stand <රෙවතීපෙතවත්‌ථු චතුත්‌ථං>
  text <උච්‌ඡුපෙතවත්‌ථු>
    text <737>
      text <ඉදං මම උච්‌ඡුවනං මහන්‌තං නිබ්‌බත්‌තති පුඤ්‌ඤඵලං අනප්‌පකං>
      text <තං දානි මෙ න පරිභොගමෙති ආචික්‌ඛ භන්‌තෙ කිස්‌ස අයං විපාකො>
    text <738>
      text <හඤ්‌ඤාමි ඛජ්‌ජාමි ච වායමාමි පරිසක්‌කාමි පරිභුඤ්‌ජිතුං කිඤ්‌චි>
      text <ස්‌වාහං ඡින්‌නථාමො කපණො ලාලපාමි කිස්‌ස කම්‌මස්‌ස අයං විපාකො>
    text <739>
      text <විඝාතො චාහං පරිපතාමි ඡමායං පරිවත්‌තාමි වාරිචරොව ඝම්‌මෙ>
      text <රුදතො ච මෙ අස්‌සුකා නිග්‌ගලන්‌ති ආචික්‌ඛ භන්‌තෙ කිස්‌ස අයං විපාකො>
    text <740>
      text <ඡාතො කිලන්‌තො ච පිපාසිතො ච සන්‌තස්‌සිතො සාතසුඛං න වින්‌දෙ>
      text <පුච්‌ඡාමි තං එතමත්‌ථං භදන්‌තෙ කථං නු උච්‌ඡුපරිභොගං ලභෙය්‍යන්‌ති>
    text <741>
      text <පුරෙ තුවං කම්‌මමකාසි අත්‌තනා මනුස්‌සභූතො පුරිමාය ජාතියා>
      text <අහඤ්‌ච තං එතමත්‌ථං වදාමි සුත්‌වාන ත්‌වං එතමත්‌ථං විජාන>
    text <742>
      text <උච්‌ඡුං තුවං ඛාදමානො පයාතො පුරිසො ච තෙ පිට්‌ඨිතො අන්‌වගච්‌ඡි>
      text <සො ච තං පච්‌චාසන්‌තො කථෙසි තස්‌ස තුවං න කිඤ්‌චි ආලපිත්‌ථ>
    text <743>
      text <සො ච තං අභණන්‌තං අයාචි දෙහය්‍ය උච්‌ඡුන්‌ති ච තං අවොච>
      text <තස්‌ස තුවං පිට්‌ඨිතො උච්‌ඡුං අදාසි තස්‌සෙතං කම්‌මස්‌ස අයං විපාකො>
    text <744>
      text <ඉඞ්‌ඝ ත්‌වං ගන්‌ත්‌වාන පිට්‌ඨිතො ගණ්‌හෙය්‍යාසි ගහෙත්‌වාන තං ඛාදස්‌සු යාවදත්‌ථං>
      text <තෙනෙව ත්‌වං අත්‌තමනො භවිස්‌සසි හට්‌ඨො චුදග්‌ගො ච පමොදිතො චාති>
    text <745>
      text <ගන්‌ත්‌වාන සො පිට්‌ඨිතො අග්‌ගහෙසි ගහෙත්‌වාන තං ඛාදි යාවදත්‌ථං>
      text <තෙනෙව සො අත්‌තමනො අහොසි හට්‌ඨො චුදග්‌ගො ච පමොදිතො චාති>
    stand <උච්‌ඡුපෙතවත්‌ථු පඤ්‌චමං>
  text <කුමාරපෙතවත්‌ථු>
    text <746>
      text <සාවත්‌ථි නාම නගරං හිමවන්‌තස්‌ස පස්‌සතො>
      text <තත්‌ථ ආසුං ද්‌වෙ කුමාරා රාජපුත්‌තාති මෙ සුතං>
    text <747>
      text <සම්‌මත්‌තා රජනීයෙසු කාමස්‌සාදාභිනන්‌දිනො>
      text <පච්‌චුප්‌පන්‌නසුඛෙ ගිද්‌ධා න තෙ පස්‌සිංසුනාගතං>
    text <748>
      text <තෙ චුතා ච මනුස්‌සත්‌තා පරලොකං ඉතො ගතා>
      text <තෙධ ඝොසෙන්‌ත්‍යදිස්‌සන්‌තා පුබ්‌බෙ දුක්‌කටමත්‌තනො>
    text <749>
      text <බහූසු වත සන්‌තෙසු දෙය්‍යධම්‌මෙ උපට්‌ඨිතෙ>
      text <නාසක්‌ඛිම්‌හා ච අත්‌තානං පරිත්‌තං කාතුං සුඛාවහං>
    text <750>
      text <කිං තතො පාපකං අස්‌ස යං නො රාජකුලා චුතා>
      text <උපපන්‌නා පෙත්‌තිවිසයං ඛුප්‌පිපාසසමප්‌පිතා>
    text <751>
      text <සාමිනො ඉධ හුත්‌වාන හොන්‌ති අසාමිනො තහිං>
      text <භමන්‌ති ඛුප්‌පිපාසාය මනුස්‌සා උන්‌නතොනතා>
    text <752>
      text <එතමාදීනවං ඤත්‌වා ඉස්‌සරමදසම්‌භවං>
      text <පහාය ඉස්‌සරමදං භවෙ සග්‌ගගතො නරො>
      text <කායස්‌ස භෙදා සප්‌පඤ්‌ඤො සග්‌ගං සො උපපජ්‌ජතීති>
    stand <කුමාරපෙතවත්‌ථු ඡට්‌ඨං>
  text <රාජපුත්‌තපෙතවත්‌ථු>
    text <753>
      text <පුබ්‌බෙ කතානං කම්‌මානං විපාකො මථයෙ මනං>
      text <රූපෙ සද්‌දෙ රසෙ ගන්‌ධෙ ඵොට්‌ඨබ්‌බෙ ච මනොරමෙ>
    text <754>
      text <නච්‌චං ගීතං රතිං ඛිඩ්‌ඩං අනුභුත්‌වා අනප්‌පකං>
      text <උය්‍යානෙ පරිචරිත්‌වා පවිසන්‌තො ගිරිබ්‌බජං>
    text <755>
      text <ඉසිං සුනෙත්‌ත මද්‌දක්‌ඛි අත්‌තදන්‌තං සමාහිතං>
      text <අප්‌පිච්‌ඡං හිරිසම්‌පන්‌නං උඤ්‌ඡෙ පත්‌තගතෙ රතං>
    text <756>
      text <හත්‌ථික්‌ඛන්‌ධතො ඔරුය්‌හ ලද්‌ධා භන්‌තෙති චාබ්‍රවි>
      text <තස්‌ස පත්‌තං ගහෙත්‌වාන උච්‌චං පග්‌ගය්‌හ ඛත්‌තියො>
    text <757>
      text <ථණ්‌ඩිලෙ පත්‌තං භින්‌දිත්‌වා හසමානො අපක්‌කමි>
      text <රඤ්‌ඤො කිතවස්‌සාහං පුත්‌තො කිං මං භික්‌ඛු කරිස්‌සසි>
    text <758>
      text <තස්‌ස කම්‌මස්‌ස ඵරුසස්‌ස විපාකො කටුකො අහු>
      text <යං රාජපුත්‌තො වෙදෙසි නිරයම්‌හි සමප්‌පිතො>
    text <759>
      text <ඡළෙව චතුරාසීති වස්‌සානි නවුතානි ච>
      text <භුසං දුක්‌ඛං නිගච්‌ඡිත්‌ථො නිරයෙ කතකිබ්‌බිසො>
    text <760>
      text <උත්‌තානොපි ච පච්‌චිත්‌ථ නිකුජ්‌ජො වාමදක්‌ඛිණො>
      text <උද්‌ධංපාදො ඨිතො චෙව චිරං බාලො අපච්‌චථ>
    text <761>
      text <බහූනි වස්‌සසහස්‌සානි පූගානි නහුතානි ච>
      text <භුසං දුක්‌ඛං නිගච්‌ඡිත්‌ථො නිරයෙ කතකිබ්‌බිසො>
    text <762>
      text <එතාදිසං ඛො කටුකං අප්‌පදුට්‌ඨප්‌පදොසිනං>
      text <පච්‌චන්‌ති පාපකම්‌මන්‌තා ඉසිමාසජ්‌ජ සුබ්‌බතං>
    text <763>
      text <සො තත්‌ථ බහුවස්‌සානි වෙදයිත්‌වා බහුං දුඛං>
      text <ඛුප්‌පිපාසහතො නාම පෙතො ආසි තතො චුතො>
    text <764>
      text <එතමාදීනවං ඤත්‌වා ඉස්‌සරමදසම්‌භවං>
      text <පහාය ඉස්‌සරමදං නිවාතමනුවත්‌තයෙ>
    text <765>
      text <දිට්‌ඨෙව ධම්‌මෙ පාසංසො යො බුද්‌ධෙසු සගාරවො>
      text <කායස්‌ස භෙදා සප්‌පඤ්‌ඤො සග්‌ගං සො උපපජ්‌ජතීති>
    stand <රාජපුත්‌තපෙතවත්‌ථු සත්‌තමං>
  text <ගූථඛාදකපෙතවත්‌ථු>
    text <766>
      text <ගූථකූපතො උග්‌ගන්‌ත්‌වා කො නු දීනො පතිට්‌ඨසි>
      text <නිස්‌සංසයං පාපකම්‌මන්‌තො කිං නු සද්‌දහසෙ තුවන්‌ති>
    text <767>
      text <අහං භදන්‌තෙ පෙතොම්‌හි දුග්‌ගතො යමලොකිකො>
      text <පාපකම්‌මං කරිත්‌වාන පෙතලොකං ඉතො ගතො>
    text <768>
      text <කිං නු කායෙන වාචාය මනසා දුක්‌කටං කතං>
      text <කිස්‌ස කම්‌මවිපාකෙන ඉදං දුක්‌ඛං නිගච්‌ඡසීති>
    text <769>
      text <අහු ආවාසිකො මය්‌හං ඉස්‌සුකී කුලමච්‌ඡරී>
      text <අජ්‌ඣොසිතො මය්‌හං ඝරෙ කදරියො පරිභාසකො>
    text <770>
      text <තස්‌සාහං වචනං සුත්‌වා භික්‌ඛවො පරිභාසිසං>
      text <තස්‌ස කම්‌මවිපාකෙන පෙතලොකං ඉතො ගතොති>
    text <771>
      text <අමිත්‌තො මිත්‌තවණ්‌ණෙන යො තෙ ආසි කුලූපකො>
      text <කායස්‌ස භෙදා දුප්‌පඤ්‌ඤො කිං නු පෙච්‌ච ගතිං ගතොති>
    text <772>
      text <තස්‌සෙවාහං පාපකම්‌මස්‌ස සීසෙ තිට්‌ඨාමි මත්‌ථකෙ>
      text <සො ච පරවිසයං පත්‌තො මමෙව පරිචාරකො>
    text <773>
      text <යං භදන්‌තෙ හදන්‌තඤ්‌ඤෙ එතං මෙ හොති භොජනං>
      text <අහඤ්‌ච ඛො යං හදාමි එතං සො උපජීවතීති>
    stand <ගූථඛාදකපෙතවත්‌ථු අට්‌ඨමං>
  text <ගූථඛාදකපෙතිවත්‌ථු>
    text <774>
      text <ගූථකූපතො උග්‌ගන්‌ත්‌වා කා නු දීනා පතිට්‌ඨසි>
      text <නිස්‌සංසයං පාපකම්‌මන්‌තා කිං නු සද්‌දහසෙ තුවන්‌ති>
    text <775>
      text <අහං භදන්‌තෙ පෙතීම්‌හි දුග්‌ගතා යමලොකිකා>
      text <පාපකම්‌මං කරිත්‌වාන පෙතලොකං ඉතො ගතාති>
    text <776>
      text <කිං නු කායෙන වාචාය මනසා දුක්‌කටං කතං>
      text <කිස්‌ස කම්‌මවිපාකෙන ඉදං දුක්‌ඛං නිගච්‌ඡසීති>
    text <777>
      text <අහු ආවාසිකො මය්‌හං ඉස්‌සුකී කුලමච්‌ඡරී>
      text <අජ්‌ඣොසිතො මය්‌හං ඝරෙ කදරියො පරිභාසකො>
    text <778>
      text <තස්‌සාහං වචනං සුත්‌වා භික්‌ඛවො පරිභාසිසං>
      text <තස්‌ස කම්‌මවිපාකෙන පෙතලොකං ඉතො ගතාති>
    text <779>
      text <අමිත්‌තො මිත්‌තවණ්‌ණෙන යො තෙ ආසි කුලූපකො>
      text <කායස්‌ස භෙදා දුප්‌පඤ්‌ඤො කිං නු පෙච්‌ච ගතිං ගතොති>
    text <780>
      text <තස්‌සෙවාහං පාපකම්‌මස්‌ස සීසෙ තිට්‌ඨාමි මත්‌ථකෙ>
      text <සො ච පරවිසයං පත්‌තො මමෙව පරිචාරකො>
    text <781>
      text <යං භදන්‌තෙ හදන්‌තඤ්‌ඤෙ එතං මෙ හොති භොජනං>
      text <අහඤ්‌ච ඛො යං හදාමි එතං සො උපජීවතීති>
    stand <ගූථඛාදකපෙතිවත්‌ථු නවමං>
  text <ගණපෙතවත්‌ථු>
    text <782>
      text <නග්‌ගා දුබ්‌බණ්‌ණරූපාත්‌ථ කිසා ධමනිසන්‌ථතා>
      text <උප්‌ඵාසුලිකා කිසිකා කෙ නු තුම්‌හෙත්‌ථ මාරිසාති>
    text <783>
      text <මයං භදන්‌තෙ පෙතාම්‌හා දුග්‌ගතා යමලොකිකා>
      text <පාපකම්‌මං කරිත්‌වාන පෙතලොකං ඉතො ගතාති>
    text <784>
      text <කිං නු කායෙන වාචාය මනසා දුක්‌කටං කතං>
      text <කිස්‌ස කම්‌මවිපාකෙන පෙතලොකං ඉතො ගතාති>
    text <785>
      text <අනාවටෙසු තිත්‌ථෙසු විචිනිම්‌හද්‌ධමාසකං>
      text <සන්‌තෙසු දෙය්‍යධම්‌මෙසු දීපං නාකම්‌හ අත්‌තනො>
    text <786>
      text <නදිං උපෙම තසිතා රිත්‌තකා පරිවත්‌තති>
      text <ඡායං උපෙම උණ්‌හෙසු ආතපො පරිවත්‌තති>
    text <787>
      text <අග්‌ගිවණ්‌ණො ච නො වාතො ඩහන්‌තො උපවායති>
      text <එතඤ්‌ච භන්‌තෙ අරහාම අඤ්‌ඤඤ්‌ච පාපකං තතො>
    text <788>
      text <අපි යොජනානි ගච්‌ඡාම ඡාතා ආහාරගෙධිනො>
      text <අලද්‌ධාව නිවත්‌තාම අහො නො අප්‌පපුඤ්‌ඤතා>
    text <789>
      text <ඡාතා පමුච්‌ඡිතා භන්‌තා භූමියං පටිසුම්‌භිතා>
      text <උත්‌තානා පටිකිරාම අවකුජ්‌ජා පතාමසෙ>
    text <790>
      text <තෙ ච තත්‌ථෙව පතිතා භූමියං පටිසුම්‌භිතා>
      text <උරං සීසඤ්‌ච ඝට්‌ටෙම අහො නො අප්‌පපුඤ්‌ඤතා>
    text <791>
      text <එතඤ්‌ච භන්‌තෙ අරහාම අඤ්‌ඤඤ්‌ච පාපකං තතො>
      text <සන්‌තෙසු දෙය්‍යධම්‌මෙසු දීපං නාකම්‌හ අත්‌තනො>
    text <792>
      text <තෙ හි නූන ඉතො ගන්‌ත්‌වා යොනිං ලද්‌ධාන මානුසිං>
      text <වදඤ්‌ඤූ සීලසම්‌පන්‌නා කාහාම කුසලං බහුන්‌ති>
    stand <ගණපෙතවත්‌ථු දසමං>
  text <පාටලිපුත්‌තපෙතවත්‌ථු>
    text <793>
      text <දිට්‌ඨා තයා නිරයා තිරච්‌ඡානයොනි>
      text <පෙතා අසුරා අථවාපි මානුසා දෙවා සයමද්‌දස කම්‌මවිපාකමත්‌තනො>
      text <නෙස්‌සාමි තං පාටලිපුත්‌තමක්‌ඛතං තත්‌ථ ගන්‌ත්‌වා කුසලං කරොහි කම්‌මං>
    text <794>
      text <අත්‌ථකාමොසි මෙ යක්‌ඛ හිතකාමොසි දෙවතෙ>
      text <කරොමි තුය්‌හං වචනං ත්‌වංසි ආචරියො මම>
    text <795>
      text <දිට්‌ඨා මයා නිරයා තිරච්‌ඡානයොනි පෙතා අසුරා අථවාපි මානුසා දෙවා>
      text <සයමද්‌දසං කම්‌මවිපාකමත්‌තනො කාහාමි පුඤ්‌ඤානි අනප්‌පකානීති>
    stand <පාටලිපුත්‌තපෙතවත්‌ථු එකාදසමං>
  text <අම්‌බවනපෙතවත්‌ථු>
    text <796>
      text <අයඤ්‌ච තෙ පොක්‌ඛරණී සුරම්‌මා සමා සුතිත්‌ථා ච මහොදකා ච>
      text <සුපුප්‌ඵිතා භමරගණානුකිණ්‌ණා කථං තයා ලද්‌ධා අයං මනුඤ්‌ඤා>
    text <797>
      text <ඉදඤ්‌ච තෙ අම්‌බවනං සුරම්‌මං සබ්‌බොතුකං ධාරයතෙ ඵලානි>
      text <සුපුප්‌ඵිතං භමරගණානුකිණ්‌ණං කථං තයා ලද්‌ධමිදං විමානං>
    text <798>
      text <අම්‌බපක්‌කං දකං යාගු සීතච්‌ඡායා මනොරමා>
      text <ධීතාය දින්‌නදානෙන තෙන මෙ ඉධ ලබ්‌භති>
    text <799>
      text <සන්‌දිට්‌ඨිකං කම්‌මං එවං පස්‌සථ දානස්‌ස දමස්‌ස සංයමස්‌ස විපාකං>
      text <දාසී අහං අය්‍යකුලෙසු හුත්‌වා සුණිසා හොමි අගාරස්‌ස ඉස්‌සරාති>
    stand <අම්‌බවනපෙතවත්‌ථු ද්‌වාදසමං>
  text <අක්‌ඛරුක්‌ඛපෙතවත්‌ථු>
    text <800>
      text <යං දදාති න තං හොති දෙථෙව දානං දත්‌වා උභයං තරති>
      text <උභයං තෙන දානෙන ගච්‌ඡති ජාගරථ මාපමජ්‌ජථාති>
    stand <අක්‌ඛරුක්‌ඛපෙතවත්‌ථු තෙරසමං>
  text <භොගසංහරපෙතවත්‌ථු>
    text <801>
      text <මයං භොගෙ සංහරිම්‌හ සමෙන විසමෙන ච>
      text <තෙ අඤ්‌ඤෙ පරිභුඤ්‌ජන්‌ති මයං දුක්‌ඛස්‌ස භාගිනීති>
    stand <භොගසංහරපෙතවත්‌ථු චුද්‌දසමං>
  text <සෙට්‌ඨිපුත්‌තපෙතවත්‌ථු>
    text <802>
      text <සට්‌ඨිවස්‌සසහස්‌සානි පරිපුණ්‌ණානි සබ්‌බසො>
      text <නිරයෙ පච්‌චමානානං කදා අන්‌තො භවිස්‌සති>
    text <803>
      text <නත්‌ථි අන්‌තො කුතො අන්‌තො න අන්‌තො පටිදිස්‌සති>
      text <තථා හි පකතං පාපං තුය්‌හං මය්‌හඤ්‌ච මාරිසා>
    text <804>
      text <දුජ්‌ජීවිතමජීවම්‌හ යෙ සන්‌තෙ න දදම්‌හසෙ>
      text <සන්‌තෙසු දෙය්‍යධම්‌මෙසු දීපං නාකම්‌හ අත්‌තනො>
    text <805>
      text <සොහං නූන ඉතො ගන්‌ත්‌වා යොනිං ලද්‌ධාන මානුසිං>
      text <වදඤ්‌ඤූ සීලසම්‌පන්‌නො කාහාමි කුසලං බහුන්‌ති>
    stand <සෙට්‌ඨිපුත්‌තපෙතවත්‌ථු පන්‌නරසමං>
  text <සට්‌ඨිකූටපෙතවත්‌ථු>
    text <806>
      text <කිං නු උම්‌මත්‌තරූපොව මිගො භන්‌තොව ධාවසි>
      text <නිස්‌සංසයං පාපකම්‌මන්‌තො කිං නු සද්‌දායසෙ තුවන්‌ති>
    text <807>
      text <අහං භදන්‌තෙ පෙතොම්‌හි දුග්‌ගතො යමලොකිකො>
      text <පාපකම්‌මං කරිත්‌වාන පෙතලොකං ඉතො ගතො>
    text <808>
      text <සට්‌ඨි කූටසහස්‌සානි පරිපුණ්‌ණානි සබ්‌බසො>
      text <සීසෙ මය්‌හං නිපතන්‌ති තෙ භින්‌දන්‌ති ච මත්‌ථකන්‌ති>
    text <809>
      text <කිං නු කායෙන වාචාය මනසා දුක්‌කටං කතං>
      text <කිස්‌ස කම්‌මවිපාකෙන ඉදං දුක්‌ඛං නිගච්‌ඡසි>
    text <810>
      text <සට්‌ඨි කූටසහස්‌සානි පරිපුණ්‌ණානි සබ්‌බසො>
      text <සීසෙ තුය්‌හං නිපතන්‌ති තෙ භින්‌දන්‌ති ච මත්‌ථකන්‌ති>
    text <811>
      text <අථද්‌දසාසිං සම්‌බුද්‌ධං සුනෙත්‌තං භාවිතින්‌ද්‍රියං>
      text <නිසින්‌නං රුක්‌ඛමූලස්‌මිං ඣායන්‌තං අකුතොභයං>
    text <812>
      text <සාලිත්‌තකප්‌පහාරෙන භින්‌දිස්‌සං තස්‌ස මත්‌ථකං>
      text <තස්‌ස කම්‌මවිපාකෙන ඉදං දුක්‌ඛං නිගච්‌ඡිසං>
    text <813>
      text <සට්‌ඨි කූටසහස්‌සානි පරිපුණ්‌ණානි සබ්‌බසො>
      text <සීසෙ මය්‌හං නිපතන්‌ති තෙ භින්‌දන්‌ති ච මත්‌ථකන්‌ති>
    text <814>
      text <ධම්‌මෙන තෙ කාපුරිස සට්‌ඨිකූටසහස්‌සානි පරිපුණ්‌ණානි සබ්‌බසො>
      text <සීසෙ තුය්‌හං නිපතන්‌ති තෙ භින්‌දන්‌ති ච මත්‌ථකන්‌ති>
      text <අම්‌බසක්‌කරො සෙරීසකො පිඞ්‌ගලො රෙවති උච්‌ඡු>
      text <ද්‌වෙ කුමාරා දුවෙ ගූථා ගණපාටලිඅම්‌බවනං>
      text <අක්‌ඛරුක්‌ඛභොගසංහරා සෙට්‌ඨිපුත්‌තසට්‌ඨිකූටා>
      text <ඉති සොළසවත්‌ථූනි වග්‌ගො තෙන පවුච්‌චති>
      text <උරගො උපරිවග්‌ගො චූළමහාති චතුධා>
      text <වත්‌ථූනි එකපඤ්‌ඤාසං චතුධා භාණවාරතො>
    stand <සට්‌ඨිකූටපෙතවත්‌ථු සොළසමං>
    stand <මහාවග්‌ගො චතුත්‌ථො නිට්‌ඨිතො>
    text <තස්‌සුද්‌දානං>
    text <අථ වග්‌ගුද්‌දානං>
    stand <පෙතවත්‌ථුපාළි නිට්‌ඨිතා>
