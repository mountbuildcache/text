text <ඛත්‌තියාවග්‌ගො>
  text <යසවතීපමුඛඅට්‌ඨාරසභික්‌ඛුනීසහස්‌සඅපදානං>
    text <1>
      text <භවා සබ්‌බෙ පරික්‌ඛීණා භවා සන්‌ති විමොචිතා>
      text <සබ්‌බාසවා ච නො නත්‌ථි ආරොචෙම මහාමුනෙ>
    text <2>
      text <පුරිමං කුසලං කම්‌මං යං කිඤ්‌චි සාධුපත්‌ථිතං>
      text <පරිභොගමයං දින්‌නං තුය්‌හත්‌ථාය මහාමුනෙ>
    text <3>
      text <බුද්‌ධපච්‌චෙකබුද්‌ධානං සාවකානඤ්‌ච පත්‌ථිතං>
      text <පරිභොගමයං දින්‌නං තුය්‌හත්‌ථාය මහාමුනෙ>
    text <4>
      text <උච්‌චනීචමයං කම්‌මං භික්‌ඛූනං සාධුපත්‌ථිතං>
      text <උච්‌චාකුලපරිකම්‌මං කතමෙතං මහාමුනෙ>
    text <5>
      text <තෙනෙව සුක්‌කමූලෙන චොදිතා කම්‌මසම්‌පදා>
      text <මානුසිකමතික්‌කන්‌තා ජායිංසු ඛත්‌තියෙ කුලෙ>
    text <6>
      text <උප්‌පත්‌තෙ ච කතෙ කම්‌මෙ ජාතියා වාපි එකතො>
      text <පච්‌ඡිමෙ එකතො ජාතා ඛත්‌තියා කුලසම්‌භවා>
    text <7>
      text <රූපවතී භොගවතී ලාභසක්‌කාරපූජිතා>
      text <අන්‌තෙපුරෙ මහාවීර දෙවානං විය නන්‌දනෙ>
    text <8>
      text <නිබ්‌බින්‌දිත්‌වා අගාරම්‌හා පබ්‌බජිම්‌හනගාරියං>
      text <කතිපාහං උපාදාය සබ්‌බා පත්‌තාම්‌හ නිබ්‌බුතිං>
    text <9>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <උපනෙන්‌ති බහූ අම්‌හෙ සදා සක්‌කතපූජිතා>
    text <10>
      text <කිලෙසා ඣාපිතා අම්‌හං භවා සබ්‌බෙ සමූහතා>
      text <නාගීව බන්‌ධනං ඡෙත්‌වා විහරාම අනාසවා>
    text <11>
      text <ස්‌වාගතං වත නො ආසි මම බුද්‌ධස්‌ස සන්‌තිකෙ>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං>
    text <12>
      text <පටිසම්‌භිදා චතස්‌සො විමොක්‌ඛාපි ච අට්‌ඨිමෙ>
      text <ඡළභිඤ්‌ඤා සච්‌ඡිකතා කතං බුද්‌ධස්‌ස සාසනං>
    text <ඉත්‌ථං සුදං යසවතීපමුඛානි ඛත්‌තියකඤ්‌ඤාභික්‌ඛුනියො අට්‌ඨාරසසහස්‌සානි භගවතො සම්‌මුඛා ඉමා ගාථායො අභාසිත්‌ථාති>
    stand <යසවතීපමුඛඅට්‌ඨාරසභික්‌ඛුනීසහස්‌සාපදානං පඨමං>
  text <චතුරාසීතිභික්‌ඛුනීසහස්‌සඅපදානං>
    text <13>
      text <චුල්‌ලාසීතිසහස්‌සානි බ්‍රාහ්‌මඤ්‌ඤකුලසම්‌භවා>
      text <සුඛුමාලහත්‌ථපාදා පුරෙ තුය්‌හං මහාමුනෙ>
    text <14>
      text <වෙස්‌සසුද්‌දකුලෙ ජාතා දෙවා නාගා ච කින්‌නරා>
      text <චාතුද්‌දීපා බහූ කඤ්‌ඤා පුරෙ තුය්‌හං මහාමුනෙ>
    text <15>
      text <කාචි පබ්‌බජිතා අත්‌ථි සබ්‌බදස්‌සාවිනො හූ>
      text <දෙවා ච කින්‌නරා නාගා ඵුසිස්‌සන්‌ති අනාගතෙ>
    text <16>
      text <අනුභොත්‌වා යසං සබ්‌බං පත්‌වාන සබ්‌බසම්‌පදා>
      text <තුම්‌හං පසාදං පටිලද්‌ධා බුජ්‌ඣිස්‌සන්‌ති අනාගතෙ>
    text <17>
      text <අම්‌හෙ බ්‍රාහ්‌මණධීතා තු බ්‍රාහ්‌මඤ්‌ඤකුලසම්‌භවා>
      text <පෙක්‌ඛතො නො මහාවීර පාදෙ වන්‌දාම චක්‌ඛුම>
    text <18>
      text <උපහතා භවා සබ්‌බෙ මූලතණ්‌හා සමූහතා>
      text <සමුච්‌ඡින්‌නා අනුසයා පුඤ්‌ඤසඞ්‌ඛාරදාලිතා>
    text <19>
      text <සමාධිගොචරා සබ්‌බා සමාපත්‌තිවසී කතා>
      text <ඣානෙන ධම්‌මරතියා විහරිස්‌සාම නො සදා>
    text <20>
      text <භවනෙත්‌ති අවිජ්‌ජා ච සඞ්‌ඛාරාපි ච ඛෙපිතා>
      text <සුදුද්‌දසං පදං ගන්‌ත්‌වා අනුජානාථ නායක>
    text <21>
      text <උපකාරා මමං තුම්‌හෙ දීඝරත්‌තං කතාවිනො>
      text <චතුන්‌නං සංසයං ඡෙත්‌වා සබ්‌බා ගච්‌ඡන්‌තු නිබ්‌බුතිං>
    text <22>
      text <වන්‌දිත්‌වා මුනිනො පාදෙ කත්‌වා ඉද්‌ධිවිකුබ්‌බනං>
      text <කාචි දස්‌සෙන්‌ති ආලොකං අන්‌ධකාරමථාපරා>
    text <23>
      text <දස්‌සෙන්‌ති චන්‌දසූරියෙ සාගරඤ්‌ච සමච්‌ඡකං>
      text <සිනෙරුං පරිභණ්‌ඩඤ්‌ච දස්‌සෙන්‌ති පාරිඡත්‌තකං>
    text <24>
      text <තාවතිංසඤ්‌ච භවනං යාමං දස්‌සෙන්‌ති ඉද්‌ධියා>
      text <තුසිතං නිම්‌මිතෙ දෙවෙ වසවත්‌තී මහිස්‌සරෙ>
    text <25>
      text <බ්‍රහ්‌මානො කාචි දස්‌සෙන්‌ති චඞ්‌කමඤ්‌ච මහාරහං>
      text <බ්‍රහ්‌මවණ්‌ණඤ්‌ච මාපෙත්‌වා ධම්‌මං දෙසෙන්‌ති සුඤ්‌ඤතං>
    text <26>
      text <නානාවිකුබ්‌බනං කත්‌වා ඉද්‌ධිං දස්‌සිය සත්‌ථුනො>
      text <දස්‌සයිංසු බලං සබ්‌බා පාදෙ වන්‌දිංසු සත්‌ථුනො>
    text <27>
      text <ඉද්‌ධීසු ච වසී හොම දිබ්‌බාය සොතධාතුයා>
      text <චෙතොපරියඤාණස්‌ස වසී හොම මහාමුනෙ>
    text <28>
      text <පුබ්‌බෙනිවාසං ජානාම දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <29>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං අම්‌හං මහාවීර උප්‌පන්‌නං තව සන්‌තිකෙ>
    text <30>
      text <පුබ්‌බානං ලොකනාථානං සඞ්‌ගමං නො නිදස්‌සිතං>
      text <අධිකාරං බහුං අම්‌හං තුය්‌හත්‌ථාය මහාමුනෙ>
    text <31>
      text <යං අම්‌හෙහි කතං කම්‌මං කුසලං සර තං මුනෙ>
      text <තුය්‌හත්‌ථාය මහාවීර පුඤ්‌ඤානුපචිතානි නො>
    text <32>
      text <සතසහස්‌සිතො කප්‌පෙ පදුමුත්‌තරො මහාමුනි>
      text <පුරං හංසවතී නාම සම්‌බුද්‌ධස්‌ස කුලාසයං>
    text <33>
      text <ද්‌වාරෙන හංසවතියා ගඞ්‌ගා සන්‌දති සබ්‌බදා>
      text <උබ්‌බළ්‌හා නදියා භික්‌ඛූ ගමනං න ලභන්‌ති තෙ>
    text <34>
      text <දිවසං ද්‌වෙ තයො චෙව සත්‌තාහං මාසිකං තතො>
      text <චතුමාසම්‌පි සම්‌පුණ්‌ණං ගමනං න ලභන්‌ති තෙ>
    text <35>
      text <තදා අහු සත්‌තසාරො ජටිලො නාම රට්‌ඨිකො>
      text <ඔරුද්‌ධෙ භික්‌ඛවො දිස්‌වා සෙතුං ගඞ්‌ගාය කාරයි>
    text <36>
      text <තදා සතසහස්‌සෙහි සෙතුං ගඞ්‌ගාය කාරයි>
      text <සඞ්‌ඝස්‌ස ඔරිමෙ තීරෙ විහාරඤ්‌ච අකාරයි>
    text <37>
      text <ඉත්‌ථියො පුරිසා චෙව උච්‌චනීචකුලානි ච>
      text <තස්‌ස සෙතුං විහාරඤ්‌ච සමභාගං අකංසු තෙ>
    text <38>
      text <අම්‌හෙ අඤ්‌ඤෙ ච මානුජා විප්‌පසන්‌නෙන චෙතසා>
      text <තස්‌ස ධම්‌මෙසු දායාදා නගරෙ ජනපදෙසු ච>
    text <39>
      text <ඉත්‌ථී පුමා කුමාරා ච බහූ චෙව කුමාරිකා>
      text <සෙතුනො ච විහාරස්‌ස වාලුකා ආකිරිංසු තෙ>
    text <40>
      text <වීථිං සම්‌මජ්‌ජනං කත්‌වා කදලීපුණ්‌ණඝටෙ ධජෙ>
      text <ධූපං චුණ්‌ණඤ්‌ච මාලඤ්‌ච කාරං කත්‌වාන සත්‌ථුනො>
    text <41>
      text <සෙතුවිහාරෙ කාරෙත්‌වා නිමන්‌තෙත්‌වා විනායකං>
      text <මහාදානං දදිත්‌වාන සම්‌බොධිං අභිපත්‌ථයිං>
    text <42>
      text <පදුමුත්‌තරො මහාවීරො තාරකො සබ්‌බපාණිනං>
      text <අනුමොදනීයංකාසි ජටිලස්‌ස මහාමුනි>
    text <43>
      text <සතසහස්‌සාතික්‌කන්‌තෙ කප්‌පො හෙස්‌සති භද්‌දකො>
      text <භවාභවෙනුභොත්‌වාන පාපුණිස්‌සති බොධියං>
    text <44>
      text <කාචි හත්‌ථපරිකම්‌මං කතාවී නරනාරියො>
      text <අනාගතම්‌හි අද්‌ධානෙ සබ්‌බා හෙස්‌සන්‌ති සම්‌මුඛා>
    text <45>
      text <තෙන කම්‌මවිපාකෙන චෙතනාපණිධීහි ච>
      text <උප්‌පන්‌නා දෙවභවනං තුය්‌හං තා පරිචාරිකා>
    text <46>
      text <දිබ්‌බසුඛං අසඞ්‌ඛියං මානුසඤ්‌ච අසඞ්‌ඛියං>
      text <තුය්‌හං තෙ පරිචාරෙම සංසරිම්‌හ භවාභවෙ>
    text <47>
      text <සතසහස්‌සිතො කප්‌පෙ සුකතං කම්‌මසම්‌පදං>
      text <සුඛුමාලී මනුස්‌සානං අථො දෙවපුරෙ වරෙ>
    text <48>
      text <රූපභොගයසෙ චෙව අථො කිත්‌තිඤ්‌ච සක්‌කතං>
      text <ලභාම සතතං සබ්‌බං සුකතං කම්‌මසම්‌පදං>
    text <49>
      text <පච්‌ඡිමෙ භවෙ සම්‌පත්‌තෙ ජාතාම්‌හ බ්‍රාහ්‌මණෙ කුලෙ>
      text <සුඛුමාලහත්‌ථපාදා සක්‍යපුත්‌තනිවෙසනෙ>
    text <50>
      text <සබ්‌බකාලම්‌පි පථවිං න පස්‌සාම න ලඞ්‌කතං>
      text <චික්‌ඛල්‌ලභූමිමසුචිං න පස්‌සාම මහාමුනෙ>
    text <51>
      text <අගාරං වසන්‌තෙ අම්‌හෙ සක්‌කාරං සබ්‌බකාලිකං>
      text <උපනෙන්‌ති සදා සබ්‌බං පුබ්‌බකම්‌මඵලෙන නො>
    text <52>
      text <අගාරං පජහිත්‌වාන පබ්‌බජිත්‌වානගාරියං>
      text <සංසාරපථනිත්‌ථිණ්‌ණා වීතරාගා භවාමසෙ>
    text <53>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <උපනෙන්‌ති සදා අම්‌හෙ සහස්‌සානි තතො තතො>
    text <54>
      text <කිලෙසා ඣාපිතා අම්‌හං…පෙ … විහරාම අනාසවා>
    text <55>
      text <ස්‌වාගතං වත නො ආසි…පෙ … කතං බුද්‌ධස්‌ස සාසනං>
    text <56>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං චතුරාසීතිබ්‍රාහ්‌මණකඤ්‌ඤාභික්‌ඛුනීසහස්‌සානි භගවතො සම්‌මුඛා ඉමා ගාථායො අභාසිත්‌ථාති>
    stand <චතුරාසීතිභික්‌ඛුනීසහස්‌සාපදානං දුතියං>
  text <උප්‌පලදායිකාථෙරීඅපදානං>
    text <57>
      text <නගරෙ අරුණවතියා අරුණො නාම ඛත්‌තියො>
      text <තස්‌ස රඤ්‌ඤො අහුං භරියා එකජ්‌ඣං චාරයාමහං>
    text <58>
      text <රහොගතා නිසීදිත්‌වා එවං චින්‌තෙසහං තදා>
      text <කුසලං මෙ කතං නත්‌ථි ආදාය ගමියං මම>
    text <59>
      text <මහාභිතාපං කටුකං ඝොරරූපං සුදාරුණං>
      text <නිරයං නූන ගච්‌ඡාමි එත්‌ථ මෙ නත්‌ථි සංසයො>
    text <60>
      text <එවාහං චින්‌තයිත්‌වාන පහංසෙත්‌වාන මානසං>
      text <රාජානං උපගන්‌ත්‌වාන ඉදං වචනමබ්‍රවිං>
    text <61>
      text <ඉත්‌ථී නාම මයං දෙව පුරිසානිත්‌තරා අහු>
      text <එකං මෙ සමණං දෙහි භොජයිස්‌සාමි ඛත්‌තිය>
    text <62>
      text <අදාසි මෙ තදා රාජා සමණං භාවිතින්‌ද්‍රියං>
      text <තස්‌ස පත්‌තං ගහෙත්‌වාන පරමන්‌නෙන පූරයිං>
    text <63>
      text <පූරෙත්‌වා පරමං අන්‌නං සහ සුගන්‌ධලෙපනං>
      text <මහාචෙලෙන ඡාදිත්‌වා අදාසිං තුට්‌ඨමානසා>
    text <64>
      text <තෙන කම්‌මෙන සුකතෙන චෙතනාපණිධීහි ච>
      text <ජහිත්‌වා මානුසං දෙහං තාවතිංසමගච්‌ඡහං>
    text <65>
      text <සහස්‌සදෙවරාජූනං මහෙසිත්‌තමකාරයිං>
      text <සහස්‌සචක්‌කවත්‌තීනං මහෙසිත්‌තමකාරයිං>
    text <66>
      text <පදෙසරජ්‌ජං විපුලං ගණනාතො අසඞ්‌ඛියං>
      text <නානාවිධං බහුං අඤ්‌ඤං තස්‌ස කම්‌මඵලං තතො>
    text <67>
      text <උප්‌පලස්‌සෙව මෙ වණ්‌ණො අභිරූපා සුදස්‌සනා>
      text <ඉත්‌ථිසබ්‌බඞ්‌ගසම්‌පන්‌නා අභිජාතා ජුතින්‌ධරා>
    text <68>
      text <පච්‌ඡිමෙ භවෙ සම්‌පත්‌තෙ අජායිං සාකියෙ කුලෙ>
      text <නාරීසහස්‌සපාමොක්‌ඛා සුද්‌ධොදනසුතස්‌සහං>
    text <69>
      text <නිබ්‌බින්‌දිත්‌වා අගාරෙහං පබ්‌බජිං අනගාරියං>
      text <සත්‌තමීරත්‌තිසම්‌පත්‌තා චතුසච්‌චමපාපුණිං>
    text <70>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <පරිමෙතුං න සක්‌කොමි පිණ්‌ඩපාතස්‌සිදං ඵලං>
    text <71>
      text <යං මය්‌හං පූරිතං කම්‌මං කුසලං සරසෙ මුනි>
      text <තුය්‌හත්‌ථාය මහාවීර පරිචත්‌තං බහුං මයා>
    text <72>
      text <එකත්‌තිංසෙ ඉතො කප්‌පෙ යං දානමදදිං තදා>
      text <දුග්‌ගතිං නාභිජානාමි පිණ්‌ඩපාතස්‌සිදං ඵලං>
    text <73>
      text <ද්‌වෙ ගතියො පජානාමි දෙවත්‌තං අථ මානුසං>
      text <අඤ්‌ඤං ගතිං න ජානාමි පිණ්‌ඩපාතස්‌සිදං ඵලං>
    text <74>
      text <උච්‌චෙ කුලෙ පජායාමි මහාසාලෙ මහද්‌ධනෙ>
      text <අඤ්‌ඤෙ කුලෙ න ජායාමි පිණ්‌ඩපාතස්‌සිදං ඵලං>
    text <75>
      text <භවාභවෙ සංසරිත්‌වා සුක්‌කමූලෙන චොදිතා>
      text <අමනාපං න පස්‌සාමි සොමනස්‌සකතං ඵලං>
    text <76>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <77>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <78>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මම මහාවීර උප්‌පන්‌නං තව සන්‌තිකෙ>
    text <79>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <80>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <81>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං උප්‌පලදායිකා භික්‌ඛුනී භගවතො සම්‌මුඛා ඉමා ගාථායො අභාසිත්‌ථාති>
    stand <උප්‌පලදායිකාථෙරියාපදානං තතියං>
  text <සිඞ්‌ගාලමාතුථෙරීඅපදානං>
    text <82>
      text <පදුමුත්‌තරො නාම ජිනො සබ්‌බධම්‌මාන පාරගූ>
      text <ඉතො සතසහස්‌සම්‌හි කප්‌පෙ උප්‌පජ්‌ජි නායකො>
    text <83>
      text <තදාහං හංසවතියං ජාතාමච්‌චකුලෙ අහුං>
      text <නානාරතනපජ්‌ජොතෙ ඉද්‌ධෙ ඵීතෙ මහද්‌ධනෙ>
    text <84>
      text <පිතුනා සහ ගන්‌ත්‌වාන මහාජනපුරක්‌ඛතා>
      text <ධම්‌මං බුද්‌ධස්‌ස සුත්‌වාන පබ්‌බජිං අනගාරියං>
    text <85>
      text <පබ්‌බජිත්‌වාන කායෙන පාපකම්‌මං විවජ්‌ජයිං>
      text <වචීදුච්‌චරිතං හිත්‌වා ආජීවං පරිසොධයිං>
    text <86>
      text <බුද්‌ධෙ පසන්‌නා ධම්‌මෙ ච සඞ්‌ඝෙ ච තිබ්‌බගාරවා>
      text <සද්‌ධම්‌මස්‌සවනෙ යුත්‌තා බුද්‌ධදස්‌සනලාලසා>
    text <87>
      text <අග්‌ගං සද්‌ධාධිමුත්‌තානං අස්‌සොසිං භික්‌ඛුනිං තදා>
      text <තං ඨානං පත්‌ථයිත්‌වාන තිස්‌සො සික්‌ඛා අපූරයිං>
    text <88>
      text <තතො මං සුගතො ආහ කරුණානුගතාසයො>
      text <යස්‌ස සද්‌ධා තථාගතෙ අචලා සුප්‌පතිට්‌ඨිතා>
      text <සීලඤ්‌ච යස්‌ස කල්‍යාණං අරියකන්‌තං පසංසිතං>
    text <89>
      text <සඞ්‌ඝෙ පසාදො යස්‌සත්‌ථි උජුභූතඤ්‌ච දස්‌සනං>
      text <අදලිද්‌දොති තං ආහු අමොඝං තස්‌ස ජීවිතං>
    text <90>
      text <තස්‌මා සද්‌ධඤ්‌ච සීලඤ්‌ච පසාදං ධම්‌මදස්‌සනං>
      text <අනුයුඤ්‌ජෙථ මෙධාවී සරං බුද්‌ධාන සාසනං>
    text <91>
      text <තං සුත්‌වාහං පමුදිතා අපුච්‌ඡිං පණිධිං මම>
      text <තදා අනොමො අමිතො බ්‍යාකරිත්‌ථ විනායකො>
      text <බුද්‌ධෙ පසන්‌නා කල්‍යාණී ලච්‌ඡසෙ තං සුපත්‌ථිතං>
    text <92>
      text <සතසහස්‌සිතො කප්‌පෙ ඔක්‌කාකකුලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <93>
      text <තස්‌ස ධම්‌මෙසු දායාදා ඔරසා ධම්‌මනිම්‌මිතා>
      text <සිඞ්‌ගාලකස්‌ස මාතාති හෙස්‌සති සත්‌ථු සාවිකා>
    text <94>
      text <තං සුත්‌වා මුදිතා හුත්‌වා යාවජීවං තදා ජිනං>
      text <මෙත්‌තචිත්‌තා පරිචරිං පටිපත්‌තීහි නායකං>
    text <95>
      text <තෙන කම්‌මෙන සුකතෙන චෙතනාපණිධීහි ච>
      text <ජහිත්‌වා මානුසං දෙහං තාවතිංසමගච්‌ඡහං>
    text <96>
      text <පච්‌ඡිමෙ ච භවෙ දානි ගිරිබ්‌බජපුරුත්‌තමෙ>
      text <ජාතා සෙට්‌ඨිකුලෙ ඵීතෙ මහාරතනසඤ්‌චයෙ>
    text <97>
      text <පුත්‌තො සිඞ්‌ගාලකො නාම මමාසි විපථෙ රතො>
      text <දිට්‌ඨිගහනපක්‌ඛන්‌දො දිසාපූජනතප්‌පරො>
    text <98>
      text <නානාදිසා නමස්‌සන්‌තං පිණ්‌ඩාය නගරං වජං>
      text <තං දිස්‌වා ඔවදී බුද්‌ධො මග්‌ගෙ ඨත්‌වා විනායකො>
    text <99>
      text <තස්‌ස දෙසයතො ධම්‌මං පනාදො විම්‌හයො අහු>
      text <ද්‌වෙකොටිනරනාරීනං ධම්‌මාභිසමයො අහු>
    text <100>
      text <තදාහං පරිසං ගන්‌ත්‌වා සුත්‌වා සුගතභාසිතං>
      text <සොතාපත්‌තිඵලං පත්‌තා පබ්‌බජිං අනගාරියං>
    text <101>
      text <න චිරෙනෙව කාලෙන බුද්‌ධදස්‌සනලාලසා>
      text <අනුස්‌සතිං තං භාවෙත්‌වා අරහත්‌තමපාපුණිං>
    text <102>
      text <දස්‌සනත්‌ථාය බුද්‌ධස්‌ස සබ්‌බදා ච වජාමහං>
      text <අතිත්‌තායෙව පස්‌සාමි රූපං නයනනන්‌දනං>
    text <103>
      text <සබ්‌බපාරමිසම්‌භූතං ලක්‌ඛීනිලයනං වරං>
      text <රූපං සබ්‌බසුභාකිණ්‌ණං අතිත්‌තා විහරාමහං>
    text <104>
      text <ජිනො තස්‌මිං ගුණෙ තුට්‌ඨො එතදග්‌ගෙ ඨපෙසි මං>
      text <සිඞ්‌ගාලකස්‌ස යා මාතා අග්‌ගා සද්‌ධාධිමුත්‌තිකා>
    text <105>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනි>
    text <106>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <107>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මම මහාවීර උප්‌පන්‌නං තව සන්‌තිකෙ>
    text <108>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <109>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <110>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං සිඞ්‌ගාලමාතා භික්‌ඛුනී ඉමා ගාථායො අභාසිත්‌ථාති>
    stand <සිඞ්‌ගාලමාතුථෙරියාපදානං චතුත්‌ථං>
  text <සුක්‌කාථෙරීඅපදානං>
    text <111>
      text <එකනවුතිතො කප්‌පෙ විපස්‌සී නාම නායකො>
      text <උප්‌පජ්‌ජි චාරුදස්‌සනො සබ්‌බධම්‌මවිපස්‌සකො>
    text <112>
      text <තදාහං බන්‌ධුමතියං ජාතා අඤ්‌ඤතරෙ කුලෙ>
      text <ධම්‌මං සුත්‌වාන මුනිනො පබ්‌බජිං අනගාරියං>
    text <113>
      text <බහුස්‌සුතා ධම්‌මධරා පටිභානවතී තථා>
      text <විචිත්‌තකථිකා චාපි ජිනසාසනකාරිකා>
    text <114>
      text <තදා ධම්‌මකථං කත්‌වා හිතාය ජනතං බහුං>
      text <තතො චුතාහං තුසිතං උපපන්‌නා යසස්‌සිනී>
    text <115>
      text <එකතිංසෙ ඉතො කප්‌පෙ සිඛී විය සිඛී ජිනො>
      text <තපන්‌තො යසසා ලොකෙ උප්‌පජ්‌ජි වදතං වරො>
    text <116>
      text <තදාපි පබ්‌බජිත්‌වාන බුද්‌ධසාසනකොවිදා>
      text <ජොතෙත්‌වා ජිනවාක්‍යානි තතොපි තිදිවං ගතා>
    text <117>
      text <එකතිංසෙව කප්‌පම්‌හි වෙස්‌සභූ නාම නායකො>
      text <උප්‌පජ්‌ජිත්‌ථ මහාඤාණී තදාපි ච තථෙවහං>
    text <118>
      text <පබ්‌බජිත්‌වා ධම්‌මධරා ජොතයිං ජිනසාසනං>
      text <ගන්‌ත්‌වා මරුපුරං රම්‌මං අනුභොසිං මහාසුඛං>
    text <119>
      text <ඉමම්‌හි භද්‌දකෙ කප්‌පෙ කකුසන්‌ධො ජිනුත්‌තමො>
      text <උප්‌පජ්‌ජි නරසරණො තදාපි ච තථෙවහං>
    text <120>
      text <පබ්‌බජිත්‌වා මුනිමතං ජොතයිත්‌වා යථායුකං>
      text <තතො චුතාහං තිදිවං අගං සභවනං යථා>
    text <121>
      text <ඉමස්‌මිංයෙව කප්‌පම්‌හි කොණාගමනනායකො>
      text <උප්‌පජ්‌ජි ලොකසරණො අරණො අමතඞ්‌ගතො>
    text <122>
      text <තදාපි පබ්‌බජිත්‌වාන සාසනෙ තස්‌ස තාදිනො>
      text <බහුස්‌සුතා ධම්‌මධරා ජොතයිං ජිනසාසනං>
    text <123>
      text <ඉමස්‌මිංයෙව කප්‌පම්‌හි කස්‌සපො මුනිමුත්‌තමො>
      text <උප්‌පජ්‌ජි ලොකසරණො අරණො මරණන්‌තගූ>
    text <124>
      text <තස්‌සාපි නරවීරස්‌ස පබ්‌බජිත්‌වාන සාසනෙ>
      text <පරියාපුටසද්‌ධම්‌මා පරිපුච්‌ඡාවිසාරදා>
    text <125>
      text <සුසීලා ලජ්‌ජිනී චෙව තීසු සික්‌ඛාසු කොවිදා>
      text <බහුං ධම්‌මකථං කත්‌වා යාවජීවං මහාමුනෙ>
    text <126>
      text <තෙන කම්‌මවිපාකෙන චෙතනාපණිධීහි ච>
      text <ජහිත්‌වා මානුසං දෙහං තාවතිංසමගච්‌ඡහං>
    text <127>
      text <පච්‌ඡිමෙ ච භවෙ දානි ගිරිබ්‌බජපුරුත්‌තමෙ>
      text <ජාතා සෙට්‌ඨිකුලෙ ඵීතෙ මහාරතනසඤ්‌චයෙ>
    text <128>
      text <යදා භික්‌ඛුසහස්‌සෙන පරිවුතො ලොකනායකො>
      text <උපාගමි රාජගහං සහස්‌සක්‌ඛෙන වණ්‌ණිතො>
    text <129>
      text <දන්‌තො දන්‌තෙහි සහ පුරාණජටිලෙහි විප්‌පමුත්‌තො විප්‌පමුත්‌තෙහි>
      text <සිඞ්‌ගීනික්‌ඛසවණ්‌ණො රාජගහං පාවිසි භගවා>
    text <130>
      text <දිස්‌වා බුද්‌ධානුභාවං තං සුත්‌වාව ගුණසඤ්‌චයං>
      text <බුද්‌ධෙ චිත්‌තං පසාදෙත්‌වා පූජයිං තං යථාබලං>
    text <131>
      text <අපරෙන ච කාලෙන ධම්‌මදින්‌නාය සන්‌තිකෙ>
      text <අගාරා නික්‌ඛමිත්‌වාන පබ්‌බජිං අනගාරියං>
    text <132>
      text <කෙසෙසු ඡිජ්‌ජමානෙසු කිලෙසෙ ඣාපයිං අහං>
      text <උග්‌ගහිං සාසනං සබ්‌බං පබ්‌බජිත්‌වාචිරෙනහං>
    text <133>
      text <තතො ධම්‌මමදෙසෙසිං මහාජනසමාගමෙ>
      text <ධම්‌මෙ දෙසියමානම්‌හි ධම්‌මාභිසමයො අහු>
    text <134>
      text <නෙකපාණසහස්‌සානං තං විදිත්‌වාතිවිම්‌හිතො>
      text <අභිප්‌පසන්‌නො මෙ යක්‌ඛො භමිත්‌වාන ගිරිබ්‌බජං>
    text <135>
      text <කිං මෙ කතා රාජගහෙ මනුස්‌සා මධුං පීතාව අච්‌ඡරෙ>
      text <යෙ සුක්‌කං න උපාසන්‌ති දෙසෙන්‌තිං අමතං පදං>
    text <136>
      text <තඤ්‌ච අප්‌පටිවානීයං අසෙචනකමොජවං>
      text <පිවන්‌ති මඤ්‌ඤෙ සප්‌පඤ්‌ඤා වලාහකමිවද්‌ධගූ>
    text <137>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <138>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <139>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මම මහාවීර උප්‌පන්‌නං තව සන්‌තිකෙ>
    text <140>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <141>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <142>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං සුක්‌කා භික්‌ඛුනී ඉමා ගාථායො අභාසිත්‌ථාති>
    stand <සුක්‌කාථෙරියාපදානං පඤ්‌චමං>
    stand <පඤ්‌චමං භාණවාරං>
  text <අභිරූපනන්‌දාථෙරීඅපදානං>
    text <143>
      text <එකනවුතිතො කප්‌පෙ විපස්‌සී නාම නායකො>
      text <උප්‌පජ්‌ජි චාරුදස්‌සනො සබ්‌බධම්‌මෙසු චක්‌ඛුමා>
    text <144>
      text <තදාහං බන්‌ධුමතියං ඉද්‌ධෙ ඵීතෙ මහාකුලෙ>
      text <ජාතා සුරූපා දයිතා පූජනීයා ජනස්‌ස ච>
    text <145>
      text <උපගන්‌ත්‌වා මහාවීරං විපස්‌සිං ලොකනායකං>
      text <ධම්‌මං සුණිත්‌වා සරණං උපෙසිං නරනායකං>
    text <146>
      text <සීලෙසු සංවුතා හුත්‌වා නිබ්‌බුතෙ ච නරුත්‌තමෙ>
      text <ධාතුථූපස්‌ස උපරි සොණ්‌ණච්‌ඡත්‌තමපූජයිං>
    text <147>
      text <මුත්‌තචාගා සීලවතී යාවජීවං තතො චුතා>
      text <ජහිත්‌වා මානුසං දෙහං තාවතිංසූපගා අහං>
    text <148>
      text <තදා දසහි ඨානෙහි අධිභොත්‌වාන සෙසකෙ>
      text <රූපසද්‌දෙහි ගන්‌ධෙහි රසෙහි ඵුසනෙහි ච>
    text <149>
      text <ආයුනාපි ච වණ්‌ණෙන සුඛෙන යසසාපි ච>
      text <තථෙවාධිපතෙය්‍යෙන අධිගය්‌හ විරොචහං>
    text <150>
      text <පච්‌ඡිමෙ ච භවෙ දානි ජාතාහං කපිලව්‌හයෙ>
      text <ධීතා ඛෙමකසක්‌කස්‌ස නන්‌දා නාමාති විස්‌සුතා>
    text <151>
      text <අභිරූපසම්‌පදම්‌පි අහු මෙ කන්‌තිසූචකං>
      text <යදාහං යොබ්‌බනප්‌පත්‌තා රූපලාවඤ්‌ඤභූසිතා>
    text <152>
      text <තදා මත්‌ථෙ සක්‍යානං විවාදො සුමහා අහු>
      text <පබ්‌බාජෙසි තතො තාතො මා සක්‍යා විනස්‌සිංසුති>
    text <153>
      text <පබ්‌බජිත්‌වා තථාගතං රූපදෙස්‌සිං නරුත්‌තමං>
      text <සුත්‌වාන නොපගච්‌ඡාමි මම රූපෙන ගබ්‌බිතා>
    text <154>
      text <ඔවාදම්‌පි න ගච්‌ඡාමි බුද්‌ධදස්‌සනභීරුතා>
      text <තදා ජිනො උපායෙන උපනෙත්‌වා සසන්‌තිකං>
    text <155>
      text <තිස්‌සිත්‌ථියො නිදස්‌සෙසි ඉද්‌ධියා මග්‌ගකොවිදො>
      text <අච්‌ඡරාරූපසදිසං තරුණිං ජරිතං මතං>
    text <156>
      text <තායො දිස්‌වා සුසංවිග්‌ගා විරත්‌තාසෙ කළෙවරෙ>
      text <අට්‌ඨාසිං භවනිබ්‌බින්‌දා තදා මං ආහ නායකො>
    text <157>
      text <ආතුරං අසුචිං පූතිං පස්‌ස නන්‌දෙ සමුස්‌සයං>
      text <උග්‌ඝරන්‌තං පග්‌ඝරන්‌තං බාලානං අභිනන්‌දිතං>
    text <158>
      text <අසුභාය චිත්‌තං භාවෙහි එකග්‌ගං සුසමාහිතං>
      text <යථා ඉදං තථා එතං යථා එතං තථා ඉදං>
    text <159>
      text <එවමෙතං අවෙක්‌ඛන්‌තී රත්‌තින්‌දිවමතන්‌දිතා>
      text <තතො සකාය පඤ්‌ඤාය අභිනිබ්‌බිජ්‌ඣ වච්‌ඡසි>
    text <160>
      text <තස්‌සා මෙ අප්‌පමත්‌තාය විචරන්‌තියා යොනිසො>
      text <යථාභූතං අයං කායො දිට්‌ඨො සන්‌තරබාහිරො>
    text <161>
      text <අථ නිබ්‌බින්‌දහං කායෙ අජ්‌ඣත්‌තඤ්‌ච විරජ්‌ජහං>
      text <අප්‌පමත්‌තා විසංයුත්‌තා උපසන්‌තාම්‌හි නිබ්‌බුතා>
    text <162>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <163>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <164>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මම මහාවීර උප්‌පන්‌නං තව සන්‌තිකෙ>
    text <165>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <166>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <167>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං අභිරූපනන්‌දා භික්‌ඛුනී ඉමා ගාථායො අභාසිත්‌ථාති>
    stand <අභිරූපනන්‌දාථෙරියාපදානං ඡට්‌ඨං>
  text <අඩ්‌ඪකාසිථෙරීඅපදානං>
    text <168>
      text <ඉමම්‌හි භද්‌දකෙ කප්‌පෙ බ්‍රහ්‌මබන්‌ධු මහායසො>
      text <කස්‌සපො නාම ගොත්‌තෙන උප්‌පජ්‌ජි වදතං වරො>
    text <169>
      text <තදාහං පබ්‌බජිත්‌වාන තස්‌ස බුද්‌ධස්‌ස සාසනෙ>
      text <සංවුතා පාතිමොක්‌ඛම්‌හි ඉන්‌ද්‍රියෙසු ච පඤ්‌චසු>
    text <170>
      text <මත්‌තඤ්‌ඤුනී ච අසනෙ යුත්‌තා ජාගරියෙපි ච>
      text <වසන්‌තී යුත්‌තයොගාහං භික්‌ඛුනිං විගතාසවං>
    text <171>
      text <අක්‌කොසිං දුට්‌ඨචිත්‌තාහං ගණිකෙති භණිං තදා>
      text <තෙන පාපෙන කම්‌මෙන නිරයම්‌හි අපච්‌චිසං>
    text <172>
      text <තෙන කම්‌මාවසෙසෙන අජායිං ගණිකාකුලෙ>
      text <බහුසොව පරාධීනා පච්‌ඡිමාය ච ජාතියං>
    text <173>
      text <කාසීසු සෙට්‌ඨිකුලජා බ්‍රහ්‌මචාරීබලෙනහං>
      text <අච්‌ඡරා විය දෙවෙසු අහොසිං රූපසම්‌පදා>
    text <174>
      text <දිස්‌වාන දස්‌සනීයං මං ගිරිබ්‌බජපුරුත්‌තමෙ>
      text <ගණිකත්‌තෙ නිවෙසෙසුං අක්‌කොසනබලෙන මෙ>
    text <175>
      text <සාහං සුත්‌වාන සද්‌ධම්‌මං බුද්‌ධසෙට්‌ඨෙන දෙසිතං>
      text <පුබ්‌බවාසනසම්‌පන්‌නා පබ්‌බජිං අනගාරියං>
    text <176>
      text <තදූපසම්‌පදත්‌ථාය ගච්‌ඡන්‌තී ජිනසන්‌තිකං>
      text <මග්‌ගෙ ධුත්‌තෙ ඨිතෙ සුත්‌වා ලභිං දූතොපසම්‌පදං>
    text <177>
      text <සබ්‌බකම්‌මං පරික්‌ඛීණං පුඤ්‌ඤං පාපං තථෙව ච>
      text <සබ්‌බසංසාරමුත්‌තිණ්‌ණා ගණිකත්‌තඤ්‌ච ඛෙපිතං>
    text <178>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <179>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <180>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මම මහාවීර උප්‌පන්‌නං තව සන්‌තිකෙ>
    text <181>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <182>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <183>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං අඩ්‌ඪකාසි භික්‌ඛුනී ඉමා ගාථායො අභාසිත්‌ථාති>
    stand <අඩ්‌ඪකාසිථෙරියාපදානං සත්‌තමං>
  text <පුණ්‌ණිකාථෙරීඅපදානං>
    text <184>
      text <විපස්‌සිනො භගවතො සිඛිනො වෙස්‌සභුස්‌ස ච>
      text <කකුසන්‌ධස්‌ස මුනිනො කොණාගමනතාදිනො>
    text <185>
      text <කස්‌සපස්‌ස ච බුද්‌ධස්‌ස පබ්‌බජිත්‌වාන සාසනෙ>
      text <භික්‌ඛුනී සීලසම්‌පන්‌නා නිපකා සංවුතින්‌ද්‍රියා>
    text <186>
      text <බහුස්‌සුතා ධම්‌මධරා ධම්‌මත්‌ථපටිපුච්‌ඡිකා>
      text <උග්‌ගහෙතා ච ධම්‌මානං සොතා පයිරුපාසිතා>
    text <187>
      text <දෙසෙන්‌තී ජනමජ්‌ඣෙහං අහොසිං ජිනසාසනෙ>
      text <බාහුසච්‌චෙන තෙනාහං පෙසලා අතිමඤ්‌ඤිසං>
    text <188>
      text <පච්‌ඡිමෙ ච භවෙ දානි සාවත්‌ථියං පුරුත්‌තමෙ>
      text <අනාථපිණ්‌ඩිනො ගෙහෙ ජාතාහං කුම්‌භදාසියා>
    text <189>
      text <ගතා උදකහාරියං සොත්‌ථියං දිජමද්‌දසං>
      text <සීතට්‌ටං තොයමජ්‌ඣම්‌හි තං දිස්‌වා ඉදමබ්‍රවිං>
    text <190>
      text <උදහාරී අහං සීතෙ සදා උදකමොතරිං>
      text <අය්‍යානං දණ්‌ඩභයභීතා වාචාදොසභයට්‌ටිතා>
    text <191>
      text <කස්‌ස බ්‍රාහ්‌මණ ත්‌වං භීතො සදා උදකමොතරි>
      text <වෙධමානෙහි ගත්‌තෙහි සීතං වෙදයසෙ භුසං>
    text <192>
      text <ජානන්‌තී වත මං භොති පුණ්‌ණිකෙ පරිපුච්‌ඡසි>
      text <කරොන්‌තං කුසලං කම්‌මං රුන්‌ධන්‌තං කතපාපකං>
    text <193>
      text <යො චෙ වුඩ්‌ඪො දහරො වා පාපකම්‌මං පකුබ්‌බති>
      text <දකාභිසිඤ්‌චනා සොපි පාපකම්‌මා පමුච්‌චති>
    text <194>
      text <උත්‌තරන්‌තස්‌ස අක්‌ඛාසිං ධම්‌මත්‌ථසංහිතං පදං>
      text <තඤ්‌ච සුත්‌වා ස සංවිග්‌ගො පබ්‌බජිත්‌වාරහා අහු>
    text <195>
      text <පූරෙන්‌තී ඌනකසතං ජාතා දාසිකුලෙ යතො>
      text <තතො පුණ්‌ණාති නාමං මෙ භුජිස්‌සං මං අකංසු තෙ>
    text <196>
      text <සෙට්‌ඨිං තතොනුජානෙත්‌වා පබ්‌බජිං අනගාරියං>
      text <න චිරෙනෙව කාලෙන අරහත්‌තමපාපුණිං>
    text <197>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <198>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <199>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මෙ විමලං සුද්‌ධං බුද්‌ධසෙට්‌ඨස්‌ස වාහසා>
    text <200>
      text <භාවනාය මහාපඤ්‌ඤා සුතෙනෙව සුතාවිනී>
      text <මානෙන නීචකුලජා න හි කම්‌මං විනස්‌සති>
    text <201>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <202>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <203>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං පුණ්‌ණිකා භික්‌ඛුනී ඉමා ගාථායො අභාසිත්‌ථාති>
    stand <පුණ්‌ණිකාථෙරියාපදානං අට්‌ඨමං>
  text <අම්‌බපාලිථෙරීඅපදානං>
    text <204>
      text <යො රංසිඵුසිතාවෙළො ඵුස්‌සො නාම මහාමුනි>
      text <තස්‌සාහං භගිනී ආසිං අජායිං ඛත්‌තියෙ කුලෙ>
    text <205>
      text <තස්‌ස ධම්‌මං සුණිත්‌වාහං විප්‌පසන්‌නෙන චෙතසා>
      text <මහාදානං දදිත්‌වාන පත්‌ථයිං රූපසම්‌පදං>
    text <206>
      text <එකතිංසෙ ඉතො කප්‌පෙ සිඛී ලොකග්‌ගනායකො>
      text <උප්‌පන්‌නො ලොකපජ්‌ජොතො තිලොකසරණො ජිනො>
    text <207>
      text <තදාරුණපුරෙ රම්‌මෙ බ්‍රාහ්‌මඤ්‌ඤකුලසම්‌භවා>
      text <විමුත්‌තචිත්‌තං කුපිතා භික්‌ඛුනිං අභිසාපයිං>
    text <208>
      text <වෙසිකාව අනාචාරා ජිනසාසනදූසිකා>
      text <එවං අක්‌කොසයිත්‌වාන තෙන පාපෙන කම්‌මුනා>
    text <209>
      text <දාරුණං නිරයං ගන්‌ත්‌වා මහාදුක්‌ඛසමප්‌පිතා>
      text <තතො චුතා මනුස්‌සෙසු උපපන්‌නා තපස්‌සිනී>
    text <210>
      text <දසජාතිසහස්‌සානි ගණිකත්‌තමකාරයිං>
      text <තම්‌හා පාපා න මුච්‌චිස්‌සං භුත්‌වා දුට්‌ඨවිසං යථා>
    text <211>
      text <බ්‍රහ්‌මචරියමසෙවිස්‌සං කස්‌සපෙ ජිනසාසනෙ>
      text <තෙන කම්‌මවිපාකෙන අජායිං තිදසෙ පුරෙ>
    text <212>
      text <පච්‌ඡිමෙ භවෙ සම්‌පත්‌තෙ අහොසිං ඔපපාතිකා>
      text <අම්‌බසාඛන්‌තරෙ ජාතා අම්‌බපාලීති තෙනහං>
    text <213>
      text <පරිවුතා පාණකොටීහි පබ්‌බජිං ජිනසාසනෙ>
      text <පත්‌තාහං අචලං ඨානං ධීතා බුද්‌ධස්‌ස ඔරසා>
    text <214>
      text <ඉද්‌ධීසු ච වසී හොමි සොතධාතුවිසුද්‌ධියා>
      text <චෙතොපරියඤාණස්‌ස වසී හොමි මහාමුනෙ>
    text <215>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <216>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මෙ විමලං සුද්‌ධං බුද්‌ධසෙට්‌ඨස්‌ස වාහසා>
    text <217>
      text <කිලෙසා ඣාපිතා මය්‌හං…පෙ … විහරාමි අනාසවා>
    text <218>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <219>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    stand <ඉත්‌ථං සුදං අම්‌බපාලි භික්‌ඛුනී ඉමා ගාථායො>
    text <අභාසිත්‌ථාති>
    stand <අම්‌බපාලිථෙරියාපදානං නවමං>
  text <පෙසලාථෙරීඅපදානං>
    text <220>
      text <ඉමම්‌හි භද්‌දකෙ කප්‌පෙ බ්‍රහ්‌මබන්‌ධු මහායසො>
      text <කස්‌සපො නාම ගොත්‌තෙන උප්‌පජ්‌ජි වදතං වරො>
    text <221>
      text <සාවත්‌ථියං පුරෙ වරෙ උපාසකකුලෙ අහං>
      text <පසූතා තං ජිනවරං දිස්‌වා සුත්‌වා ච දෙසනං>
    text <222>
      text <තං වීරං සරණං ගන්‌ත්‌වා සීලානි ච සමාදියිං>
      text <කදාචි සො මහාවීරො මහාජනසමාගමෙ>
    text <223>
      text <අත්‌තනො අභිසම්‌බොධිං පකාසෙසි නරාසභො>
      text <අනනුස්‌සුතධම්‌මෙසු පුබ්‌බෙ දුක්‌ඛාදිකෙසු ච>
    text <224>
      text <චක්‌ඛු ඤාණඤ්‌ච පඤ්‌ඤා ච විජ්‌ජාලොකො ච ආසි මෙ>
      text <තං සුත්‌වා උග්‌ගහෙත්‌වාන පරිපුච්‌ඡිඤ්‌ච භික්‌ඛවො>
    text <225>
      text <තෙන කම්‌මෙන සුකතෙන චෙතනාපණිධීහි ච>
      text <ජහිත්‌වා මානුසං දෙහං තාවතිංසමගච්‌ඡහං>
    text <226>
      text <පච්‌ඡිමෙ ච භවෙ දානි ජාතා සෙට්‌ඨිමහාකුලෙ>
      text <උපෙච්‌ච බුද්‌ධං සද්‌ධම්‌මං සුත්‌වා සච්‌චූපසංහිතං>
    text <227>
      text <පබ්‌බජිත්‌වාචිරෙනෙව සච්‌චත්‌ථානි විචින්‌තයං>
      text <ඛෙපෙත්‌වා ආසවෙ සබ්‌බෙ අරහත්‌තමපාපුණිං>
    text <228>
      text <ඉද්‌ධීසු ච වසී හොමි දිබ්‌බාය සොතධාතුයා>
      text <චෙතොපරියඤාණස්‌ස වසී හොමි මහාමුනෙ>
    text <229>
      text <පුබ්‌බෙනිවාසං ජානාමි දිබ්‌බචක්‌ඛු විසොධිතං>
      text <සබ්‌බාසවපරික්‌ඛීණා නත්‌ථි දානි පුනබ්‌භවො>
    text <230>
      text <අත්‌ථධම්‌මනිරුත්‌තීසු පටිභානෙ තථෙව ච>
      text <ඤාණං මෙ විමලං සුද්‌ධං බුද්‌ධසෙට්‌ඨස්‌ස වාහසා>
    text <231>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <නාගීව බන්‌ධනං ඡෙත්‌වා විහරාමි අනාසවා>
    text <232>
      text <ස්‌වාගතං වත මෙ ආසි මම බුද්‌ධස්‌ස සන්‌තිකෙ>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං>
    text <233>
      text <පටිසම්‌භිදා චතස්‌සො විමොක්‌ඛාපි ච අට්‌ඨිමෙ>
      text <ඡළභිඤ්‌ඤා සච්‌ඡිකතා කතං බුද්‌ධස්‌ස සාසනං>
      text <ඛත්‌තියා බ්‍රාහ්‌මණී චෙව තථා උප්‌පලදායිකා>
      text <සිඞ්‌ගාලමාතා සුක්‌කා ච අභිරූපා අඩ්‌ඪකාසිකා>
      text <පුණ්‌ණා ච අම්‌බපාලී ච පෙසලාති ච තා දස>
      text <ගාථායො ද්‌විසතානෙත්‌ථ ද්‌විචත්‌තාලීස චුත්‌තරි>
      text <සුමෙධා එකූපොසථා කුණ්‌ඩලකෙසී ඛත්‌තියා>
      text <සහස්‌සං තිසතා ගාථා සත්‌තතාලීස පිණ්‌ඩිතා>
      text <සහ උද්‌දානගාථාහි ගණිතායො විභාවිභි>
      text <සහස්‌සං තිසතං ගාථා සත්‌තපඤ්‌ඤාසමෙව චාති>
    text <ඉත්‌ථං සුදං පෙසලා භික්‌ඛුනී ඉමා ගාථායො අභාසිත්‌ථාති>
    stand <පෙසලාථෙරියාපදානං දසමං>
    stand <ඛත්‌තියාවග්‌ගො චතුත්‌ථො>
    text <තස්‌සුද්‌දානං>
    text <අථ වග්‌ගුද්‌දානං>
    stand <ථෙරිකාපදානං සමත්‌තං>
    stand <අපදානපාළි සමත්‌තා>
