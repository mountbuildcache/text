text <විපස්‌සීබුද්‌ධවංසො>
  text <1>
    text <ඵුස්‌සස්‌ස ච අපරෙන සම්‌බුද්‌ධො ද්‌විපදුත්‌තමො>
    text <විපස්‌සී නාම නාමෙන ලොකෙ උප්‌පජ්‌ජි චක්‌ඛුමා>
  text <2>
    text <අවිජ්‌ජං සබ්‌බං පදාලෙත්‌වා පත්‌තො සම්‌බොධිමුත්‌තමං>
    text <ධම්‌මචක්‌කං පවත්‌තෙතුං පක්‌කාමි බන්‌ධුමතීපුරං>
  text <3>
    text <ධම්‌මචක්‌කං පවත්‌තෙත්‌වා උභො බොධෙසි නායකො>
    text <ගණනාය න වත්‌තබ්‌බො පඨමාභිසමයො අහු>
  text <4>
    text <පුනාපරං අමිතයසො තත්‌ථ සච්‌චං පකාසයි>
    text <චතුරාසීතිසහස්‌සානං දුතියාභිසමයො අහු>
  text <5>
    text <චතුරාසීතිසහස්‌සානි සම්‌බුද්‌ධං අනුපබ්‌බජුං>
    text <තෙසමාරාමපත්‌තානං ධම්‌මං දෙසෙසි චක්‌ඛුමා>
  text <6>
    text <සබ්‌බාකාරෙන භාසතො සුත්‌වා උපනිසාදිනො>
    text <තෙපි ධම්‌මවරං ගන්‌ත්‌වා තතියාභිසමයො අහු>
  text <7>
    text <සන්‌නිපාතා තයො ආසුං විපස්‌සිස්‌ස මහෙසිනො>
    text <ඛීණාසවානං විමලානං සන්‌තචිත්‌තාන තාදිනං>
  text <8>
    text <අට්‌ඨසට්‌ඨිසතසහස්‌සානං පඨමො ආසි සමාගමො>
    text <භික්‌ඛුසතසහස්‌සානං දුතියො ආසි සමාගමො>
  text <9>
    text <අසීතිභික්‌ඛුසහස්‌සානං තතියො ආසි සමාගමො>
    text <තත්‌ථ භික්‌ඛුගණමජ්‌ඣෙ සම්‌බුද්‌ධො අතිරොචති>
  text <10>
    text <අහං තෙන සමයෙන නාගරාජා මහිද්‌ධිකො>
    text <අතුලො නාම නාමෙන පුඤ්‌ඤවන්‌තො ජුතින්‌ධරො>
  text <11>
    text <නෙකානං නාගකොටීනං පරිවාරෙත්‌වානහං තදා>
    text <වජ්‌ජන්‌තො දිබ්‌බතුරියෙහි ලොකජෙට්‌ඨං උපාගමිං>
  text <12>
    text <උපසඞ්‌කමිත්‌වා සම්‌බුද්‌ධං විපස්‌සිං ලොකනායකං>
    text <මණිමුත්‌තරතනඛචිතං සබ්‌බාභරණවිභූසිතං>
    text <නිමන්‌තෙත්‌වා ධම්‌මරාජස්‌ස සුවණ්‌ණපීඨමදාසහං>
  text <13>
    text <සොපි මං බුද්‌ධො බ්‍යාකාසි සඞ්‌ඝමජ්‌ඣෙ නිසීදිය>
    text <එකනවුතිතො කප්‌පෙ අයං බුද්‌ධො භවිස්‌සති>
  text <14>
    text <අහු කපිලව්‌හයා රම්‌මා නික්‌ඛමිත්‌වා තථාගතො>
    text <පධානං පදහිත්‌වාන කත්‌වා දුක්‌කරකාරිකං>
  text <15>
    text <අජපාලරුක්‌ඛමූලස්‌මිං නිසීදිත්‌වා තථාගතො>
    text <තත්‌ථ පායාසං පග්‌ගය්‌හ නෙරඤ්‌ජරමුපෙහිති>
  text <16>
    text <නෙරඤ්‌ජරාය තීරම්‌හි පායාසං අද සො ජිනො>
    text <පටියත්‌තවරමග්‌ගෙන බොධිමූලමුපෙහිති>
  text <17>
    text <තතො පදක්‌ඛිණං කත්‌වා බොධිමණ්‌ඩං අනුත්‌තරො>
    text <අස්‌සත්‌ථමූලෙ සම්‌බොධිං බුජ්‌ඣිස්‌සති මහායසො>
  text <18>
    text <ඉමස්‌ස ජනිකා මාතා මායා නාම භවිස්‌සති>
    text <පිතා සුද්‌ධොදනො නාම අයං හෙස්‌සති ගොතමො>
  text <19>
    text <අනාසවා වීතරාගා සන්‌තචිත්‌තා සමාහිතා>
    text <කොලිතො උපතිස්‌සො ච අග්‌ගා හෙස්‌සන්‌ති සාවකා>
    text <ආනන්‌දො නාමුපට්‌ඨාකො උපට්‌ඨිස්‌සතිමං ජිනං>
  text <20>
    text <ඛෙමා උප්‌පලවණ්‌ණා ච අග්‌ගා හෙස්‌සන්‌ති සාවිකා>
    text <අනාසවා වීතරාගා සන්‌තචිත්‌තා සමාහිතා>
    text <බොධි තස්‌ස භගවතො අස්‌සත්‌ථොති පවුච්‌චති>
  text <21>
    text <චිත්‌තො ච හත්‌ථාළවකො අග්‌ගා හෙස්‌සන්‌තුපට්‌ඨකා>
    text <නන්‌දමාතා ච උත්‌තරා අග්‌ගා හෙස්‌සන්‌තුපට්‌ඨිකා>
    text <ආයු වස්‌සසතං තස්‌ස ගොතමස්‌ස යසස්‌සිනො>
  text <22>
    text <ඉදං සුත්‌වාන වචනං…පෙ … හෙස්‌සාම සම්‌මුඛා ඉමං>
  text <23>
    text <තස්‌සාහං වචනං සුත්‌වා භිය්‍යො චිත්‌තං පසාදයිං>
    text <උත්‌තරිං වතමධිට්‌ඨාසිං දසපාරමිපූරියා>
  text <24>
    text <නගරං බන්‌ධුමතී නාම බන්‌ධුමා නාම ඛත්‌තියො>
    text <මාතා බන්‌ධුමතී නාම විපස්‌සිස්‌ස මහෙසිනො>
  text <25>
    text <අට්‌ඨවස්‌සසහස්‌සානි අගාරං අජ්‌ඣ සො වසි>
    text <නන්‌දො සුනන්‌දො සිරිමා තයො පාසාදමුත්‌තමා>
  text <26>
    text <තිචත්‌තාරීසසහස්‌සානි නාරියො සමලඞ්‌කතා>
    text <සුදස්‌සනා නාම සා නාරී සමවත්‌තක්‌ඛන්‌ධො නාම අත්‍රජො>
  text <27>
    text <නිමිත්‌තෙ චතුරො දිස්‌වා රථයානෙන නික්‌ඛමි>
    text <අනූනඅට්‌ඨමාසානි පධානං පදහී ජිනො>
  text <28>
    text <බ්‍රහ්‌මුනා යාචිතො සන්‌තො විපස්‌සී ලොකනායකො>
    text <වත්‌ති චක්‌කං මහාවීරො මිගදායෙ නරුත්‌තමො>
  text <29>
    text <ඛණ්‌ඩො ච තිස්‌සනාමො ච අහෙසුං අග්‌ගසාවකා>
    text <අසොකො නාමුපට්‌ඨාකො විපස්‌සිස්‌ස මහෙසිනො>
  text <30>
    text <චන්‌දා ච චන්‌දමිත්‌තා ච අහෙසුං අග්‌ගසාවිකා>
    text <බොධි තස්‌ස භගවතො පාටලීති පවුච්‌චති>
  text <31>
    text <පුනබ්‌බසුමිත්‌තො නාගො ච අහෙසුං අග්‌ගුපට්‌ඨකා>
    text <සිරිමා උත්‌තරා චෙව අහෙසුං අග්‌ගුපට්‌ඨිකා>
  text <32>
    text <අසීතිහත්‌ථමුබ්‌බෙධො විපස්‌සී ලොකනායකො>
    text <පභා නිද්‌ධාවති තස්‌ස සමන්‌තා සත්‌තයොජනෙ>
  text <33>
    text <අසීතිවස්‌සසහස්‌සානි ආයු බුද්‌ධස්‌ස තාවදෙ>
    text <තාවතා තිට්‌ඨමානො සො තාරෙසි ජනතං බහුං>
  text <34>
    text <බහුදෙවමනුස්‌සානං බන්‌ධනා පරිමොචයි>
    text <මග්‌ගාමග්‌ගඤ්‌ච ආචික්‌ඛි අවසෙසපුථුජ්‌ජනෙ>
  text <35>
    text <ආලොකං දස්‌සයිත්‌වාන දෙසෙත්‌වා අමතං පදං>
    text <ජලිත්‌වා අග්‌ගික්‌ඛන්‌ධොව නිබ්‌බුතො සො සසාවකො>
  text <36>
    text <ඉද්‌ධිවරං පුඤ්‌ඤවරං ලක්‌ඛණඤ්‌ච කුසුමිතං>
    text <සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා>
  text <37>
    text <විපස්‌සී ජිනවරො බුද්‌ධො සුමිත්‌තාරාමම්‌හි නිබ්‌බුතො>
    text <තත්‌ථෙවස්‌ස ථූපවරො සත්‌තයොජනමුස්‌සිතොති>
  stand <විපස්‌සිස්‌ස භගවතො වංසො එකූනවීසතිමො>
