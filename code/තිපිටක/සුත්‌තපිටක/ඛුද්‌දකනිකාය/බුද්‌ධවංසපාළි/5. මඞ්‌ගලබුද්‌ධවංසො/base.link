text <මඞ්‌ගලබුද්‌ධවංසො>
  text <1>
    text <කොණ්‌ඩඤ්‌ඤස්‌ස අපරෙන මඞ්‌ගලො නාම නායකො>
    text <තමං ලොකෙ නිහන්‌ත්‌වාන ධම්‌මොක්‌කමභිධාරයි>
  text <2>
    text <අතුලාසි පභා තස්‌ස ජිනෙහඤ්‌ඤෙහි උත්‌තරිං>
    text <චන්‌දසූරියපභං හන්‌ත්‌වා දසසහස්‌සී විරොචති>
  text <3>
    text <සොපි බුද්‌ධො පකාසෙසි චතුරො සච්‌චවරුත්‌තමෙ>
    text <තෙ තෙ සච්‌චරසං පීත්‌වා විනොදෙන්‌ති මහාතමං>
  text <4>
    text <පත්‌වාන බොධිමතුලං පඨමෙ ධම්‌මදෙසනෙ>
    text <කොටිසතසහස්‌සානං ධම්‌මාභිසමයො අහු>
  text <5>
    text <සුරින්‌දදෙවභවනෙ බුද්‌ධො ධම්‌මමදෙසයි>
    text <තදා කොටිසහස්‌සානං දුතියො සමයො අහු>
  text <6>
    text <යදා සුනන්‌දො චක්‌කවත්‌තී සම්‌බුද්‌ධං උපසඞ්‌කමි>
    text <තදා ආහනි සම්‌බුද්‌ධො ධම්‌මභෙරිං වරුත්‌තමං>
  text <7>
    text <සුනන්‌දස්‌සානුචරා ජනතා තදාසුං නවුතිකොටියො>
    text <සබ්‌බෙපි තෙ නිරවසෙසා අහෙසුං එහි භික්‌ඛුකා>
  text <8>
    text <සන්‌නිපාතා තයො ආසුං මඞ්‌ගලස්‌ස මහෙසිනො>
    text <කොටිසතසහස්‌සානං පඨමො ආසි සමාගමො>
  text <9>
    text <දුතියො කොටිසතසහස්‌සානං තතියො නවුතිකොටිනං>
    text <ඛීණාසවානං විමලානං තදා ආසි සමාගමො>
  text <10>
    text <අහං තෙන සමයෙන සුරුචී නාම බ්‍රාහ්‌මණො>
    text <අජ්‌ඣායකො මන්‌තධරො තිණ්‌ණං වෙදාන පාරගූ>
  text <11>
    text <තමහං උපසඞ්‌කම්‌ම සරණං ගන්‌ත්‌වාන සත්‌ථුනො>
    text <සම්‌බුද්‌ධප්‌පමුඛං සඞ්‌ඝං ගන්‌ධමාලෙන පූජයිං>
    text <පූජෙත්‌වා ගන්‌ධමාලෙන ගවපානෙන තප්‌පයිං>
  text <12>
    text <සොපි මං බුද්‌ධො බ්‍යාකාසි මඞ්‌ගලො ද්‌විපදුත්‌තමො>
    text <අපරිමෙය්‍යිතො කප්‌පෙ අයං බුද්‌ධො භවිස්‌සති>
  text <13>
    text <පධානං පදහිත්‌වාන…පෙ … හෙස්‌සාම සම්‌මුඛා ඉමං>
  text <14>
    text <තස්‌සාපි වචනං සුත්‌වා භිය්‍යො චිත්‌තං පසාදයිං>
    text <උත්‌තරිං වතමධිට්‌ඨාසිං දස පාරමිපූරියා>
  text <15>
    text <තදා පීතිමනුබ්‍රූහන්‌තො සම්‌බොධිවරපත්‌තියා>
    text <බුද්‌ධෙ දත්‌වාන මං ගෙහං පබ්‌බජිං තස්‌ස සන්‌තිකෙ>
  text <16>
    text <සුත්‌තන්‌තං විනයඤ්‌චාපි නවඞ්‌ගං සත්‌ථුසාසනං>
    text <සබ්‌බං පරියාපුණිත්‌වා සොභයිං ජිනසාසනං>
  text <17>
    text <තත්‌ථප්‌පමත්‌තො විහරන්‌තො බ්‍රහ්‌මං භාවෙත්‌ව භාවනං>
    text <අභිඤ්‌ඤාපාරමිං ගන්‌ත්‌වා බ්‍රහ්‌මලොකමගච්‌ඡහං>
  text <18>
    text <උත්‌තරං නාම නගරං උත්‌තරො නාම ඛත්‌තියො>
    text <උත්‌තරා නාම ජනිකා මඞ්‌ගලස්‌ස මහෙසිනො>
  text <19>
    text <නවවස්‌සසහස්‌සානි අගාරං අජ්‌ඣ සො වසි>
    text <යසවා සුචිමා සිරීමා තයො පාසාදමුත්‌තමා>
  text <20>
    text <සමතිංසසහස්‌සානි නාරියො සමලඞ්‌කතා>
    text <යසවතී නාම නාරී සීවලො නාම අත්‍රජො>
  text <21>
    text <නිමිත්‌තෙ චතුරො දිස්‌වා අස්‌සයානෙන නික්‌ඛමි>
    text <අනූනඅට්‌ඨමාසානි පධානං පදහී ජිනො>
  text <22>
    text <බ්‍රහ්‌මුනා යාචිතො සන්‌තො මඞ්‌ගලො නාම නායකො>
    text <වත්‌ති චක්‌කං මහාවීරො වනෙ සිරීවරුත්‌තමෙ>
  text <23>
    text <සුදෙවො ධම්‌මසෙනො ච අහෙසුං අග්‌ගසාවකා>
    text <පාලිතො නාමුපට්‌ඨාකො මඞ්‌ගලස්‌ස මහෙසිනො>
  text <24>
    text <සීවලා ච අසොකා ච අහෙසුං අග්‌ගසාවිකා>
    text <බොධි තස්‌ස භගවතො නාගරුක්‌ඛොති වුච්‌චති>
  text <25>
    text <නන්‌දො චෙව විසාඛො ච අහෙසුං අග්‌ගුපට්‌ඨකා>
    text <අනුලා චෙව සුතනා ච අහෙසුං අග්‌ගුපට්‌ඨිකා>
  text <26>
    text <අට්‌ඨාසීති රතනානි අච්‌චුග්‌ගතො මහාමුනි>
    text <තතො නිද්‌ධාවතී රංසී අනෙකසතසහස්‌සියො>
  text <27>
    text <නවුතිවස්‌සසහස්‌සානි ආයු විජ්‌ජති තාවදෙ>
    text <තාවතා තිට්‌ඨමානො සො තාරෙසි ජනතං බහුං>
  text <28>
    text <යථාපි සාගරෙ ඌමී න සක්‌කා තා ගණෙතුයෙ>
    text <තථෙව සාවකා තස්‌ස න සක්‌කා තෙ ගණෙතුයෙ>
  text <29>
    text <යාව අට්‌ඨාසි සම්‌බුද්‌ධො මඞ්‌ගලො ලොකනායකො>
    text <න තස්‌ස සාසනෙ අත්‌ථි සකිලෙසමරණං තදා>
  text <30>
    text <ධම්‌මොක්‌කං ධාරයිත්‌වාන සන්‌තාරෙත්‌වා මහාජනං>
    text <ජලිත්‌වා ධූමකෙතූව නිබ්‌බුතො සො මහායසො>
  text <31>
    text <සඞ්‌ඛාරානං සභාවත්‌ථං දස්‌සයිත්‌වා සදෙවකෙ>
    text <ජලිත්‌වා අග්‌ගික්‌ඛන්‌ධොව සූරියො අත්‌ථඞ්‌ගතො යථා>
  text <32>
    text <උය්‍යානෙ වස්‌සරෙ නාම බුද්‌ධො නිබ්‌බායි මඞ්‌ගලො>
    text <තත්‌ථෙවස්‌ස ජිනථූපො තිංසයොජනමුග්‌ගතොති>
  stand <මඞ්‌ගලස්‌ස භගවතො වංසො තතියො>
