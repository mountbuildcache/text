text <කොණ්‌ඩඤ්‌ඤබුද්‌ධවංසො>
  text <1>
    text <දීපඞ්‌කරස්‌ස අපරෙන කොණ්‌ඩඤ්‌ඤො නාම නායකො>
    text <අනන්‌තතෙජො අමිතයසො අප්‌පමෙය්‍යො දුරාසදො>
  text <2>
    text <ධරණූපමො ඛමනෙන සීලෙන සාගරූපමො>
    text <සමාධිනා මෙරූපමො ඤාණෙන ගගනූපමො>
  text <3>
    text <ඉන්‌ද්‍රියබලබොජ්‌ඣඞ්‌ග-මග්‌ගසච්‌චප්‌පකාසනං>
    text <පකාසෙසි සදා බුද්‌ධො හිතාය සබ්‌බපාණිනං>
  text <4>
    text <ධම්‌මචක්‌කං පවත්‌තෙන්‌තෙ කොණ්‌ඩඤ්‌ඤෙ ලොකනායකෙ>
    text <කොටිසතසහස්‌සානං පඨමාභිසමයො අහු>
  text <5>
    text <තතො පරම්‌පි දෙසෙන්‌තෙ නරමරූනං සමාගමෙ>
    text <නවුතිකොටිසහස්‌සානං දුතියාභිසමයො අහු>
  text <6>
    text <තිත්‌ථියෙ අභිමද්‌දන්‌තො යදා ධම්‌මමදෙසයි>
    text <අසීතිකොටිසහස්‌සානං තතියාභිසමයො අහු>
  text <7>
    text <සන්‌නිපාතා තයො ආසුං කොණ්‌ඩඤ්‌ඤස්‌ස මහෙසිනො>
    text <ඛීණාසවානං විමලානං සන්‌තචිත්‌තාන තාදිනං>
  text <8>
    text <කොටිසතසහස්‌සානං පඨමො ආසි සමාගමො>
    text <දුතියො කොටිසහස්‌සානං තතියො නවුතිකොටිනං>
  text <9>
    text <අහං තෙන සමයෙන විජිතාවී නාම ඛත්‌තියො>
    text <සමුද්‌දං අන්‌තමන්‌තෙන ඉස්‌සරියං වත්‌තයාමහං>
  text <10>
    text <කොටිසතසහස්‌සානං විමලානං මහෙසිනං>
    text <සහ ලොකග්‌ගනාථෙන පරමන්‌නෙන තප්‌පයිං>
  text <11>
    text <සොපි මං බුද්‌ධො බ්‍යාකාසි කොණ්‌ඩඤ්‌ඤො ලොකනායකො>
    text <අපරිමෙය්‍යිතො කප්‌පෙ බුද්‌ධො ලොකෙ භවිස්‌සති>
  text <12>
    text <පධානං පදහිත්‌වාන කත්‌වා දුක්‌කරකාරිකං>
    text <අස්‌සත්‌ථමූලෙ සම්‌බුද්‌ධො බුජ්‌ඣිස්‌සති මහායසො>
  text <13>
    text <ඉමස්‌ස ජනිකා මාතා මායා නාම භවිස්‌සති>
    text <පිතා සුද්‌ධොදනො නාම අයං හෙස්‌සති ගොතමො>
  text <14>
    text <කොලිතො උපතිස්‌සො ච අග්‌ගා හෙස්‌සන්‌ති සාවකා>
    text <ආනන්‌දො නාමුපට්‌ඨාකො උපට්‌ඨිස්‌සතිමං ජිනං>
  text <15>
    text <ඛෙමා උප්‌පලවණ්‌ණා ච අග්‌ගා හෙස්‌සන්‌ති සාවිකා>
    text <බොධි තස්‌ස භගවතො අස්‌සත්‌ථොති පවුච්‌චති>
  text <16>
    text <චිත්‌තො ච හත්‌ථාළවකො අග්‌ගා හෙස්‌සන්‌තුපට්‌ඨකා>
    text <නන්‌දමාතා ච උත්‌තරා අග්‌ගා හෙස්‌සන්‌තුපට්‌ඨිකා>
    text <ආයු වස්‌සසතං තස්‌ස ගොතමස්‌ස යසස්‌සිනො>
  text <17>
    text <ඉදං සුත්‌වාන වචනං අසමස්‌ස මහෙසිනො>
    text <ආමොදිතා නරමරූ බුද්‌ධබීජං කිර අයං>
  text <18>
    text <උක්‌කුට්‌ඨිසද්‌දා වත්‌තන්‌ති අප්‌ඵොටෙන්‌ති හසන්‌ති ච>
    text <කතඤ්‌ජලී නමස්‌සන්‌ති දසසහස්‌සිදෙවතා>
  text <19>
    text <යදිමස්‌ස ලොකනාථස්‌ස විරජ්‌ඣිස්‌සාම සාසනං>
    text <අනාගතම්‌හි අද්‌ධානෙ හෙස්‌සාම සම්‌මුඛා ඉමං>
  text <20>
    text <යථා මනුස්‌සා නදිං තරන්‌තා පටිතිත්‌ථං විරජ්‌ඣිය>
    text <හෙට්‌ඨාතිත්‌ථෙ ගහෙත්‌වාන උත්‌තරන්‌ති මහානදිං>
  text <21>
    text <එවමෙව මයං සබ්‌බෙ යදි මුඤ්‌චාමිමං ජිනං>
    text <අනාගතම්‌හි අද්‌ධානෙ හෙස්‌සාම සම්‌මුඛා ඉමං>
  text <22>
    text <තස්‌සාහං වචනං සුත්‌වා භිය්‍යො චිත්‌තං පසාදයිං>
    text <තමෙව අත්‌ථං සාධෙන්‌තො මහාරජ්‌ජං ජිනෙ අදං>
    text <මහාරජ්‌ජං දදිත්‌වාන පබ්‌බජිං තස්‌ස සන්‌තිකෙ>
  text <23>
    text <සුත්‌තන්‌තං විනයඤ්‌චාපි නවඞ්‌ගං සත්‌ථුසාසනං>
    text <සබ්‌බං පරියාපුණිත්‌වාන සොභයිං ජිනසාසනං>
  text <24>
    text <තත්‌ථප්‌පමත්‌තො විහරන්‌තො නිසජ්‌ජට්‌ඨානචඞ්‌කමෙ>
    text <අභිඤ්‌ඤාපාරමිං ගන්‌ත්‌වා බ්‍රහ්‌මලොකමගඤ්‌ඡහං>
  text <25>
    text <නගරං රම්‌මවතී නාම සුනන්‌දො නාම ඛත්‌තියො>
    text <සුජාතා නාම ජනිකා කොණ්‌ඩඤ්‌ඤස්‌ස මහෙසිනො>
  text <26>
    text <දසවස්‌සසහස්‌සානි අගාරං අජ්‌ඣ සො වසි>
    text <සුචි සුරුචි සුභො ච තයො පාසාදමුත්‌තමා>
  text <27>
    text <තීණිසතසහස්‌සානි නාරියො සමලඞ්‌කතා>
    text <රුචිදෙවී නාම නාරී විජිතසෙනො අත්‍රජො>
  text <28>
    text <නිමිත්‌තෙ චතුරො දිස්‌වා රථයානෙන නික්‌ඛමි>
    text <අනූනදසමාසානි පධානං පදහී ජිනො>
  text <29>
    text <බ්‍රහ්‌මුනා යාචිතො සන්‌තො කොණ්‌ඩඤ්‌ඤො ද්‌විපදුත්‌තමො>
    text <වත්‌ති චක්‌කං මහාවීරො දෙවානං නගරුත්‌තමෙ>
  text <30>
    text <භද්‌දො චෙව සුභද්‌දො ච අහෙසුං අග්‌ගසාවකා>
    text <අනුරුද්‌ධො නාමුපට්‌ඨාකො කොණ්‌ඩඤ්‌ඤස්‌ස මහෙසිනො>
  text <31>
    text <තිස්‌සා ච උපතිස්‌සා ච අහෙසුං අග්‌ගසාවිකා>
    text <සාලකල්‍යාණිකො බොධි කොණ්‌ඩඤ්‌ඤස්‌ස මහෙසිනො>
  text <32>
    text <සොණො ච උපසොණො ච අහෙසුං අග්‌ගුපට්‌ඨකා>
    text <නන්‌දා චෙව සිරීමා ච අහෙසුං අග්‌ගුපට්‌ඨිකා>
  text <33>
    text <සො අට්‌ඨාසීති හත්‌ථානි අච්‌චුග්‌ගතො මහාමුනි>
    text <සොභතෙ උළුරාජාව සූරියො මජ්‌ඣන්‌හිකෙ යථා>
  text <34>
    text <වස්‌සසතසහස්‌සානි ආයු විජ්‌ජති තාවදෙ>
    text <තාවතා තිට්‌ඨමානො සො තාරෙසි ජනතං බහුං>
  text <35>
    text <ඛීණාසවෙහි විමලෙහි විචිත්‌තා ආසි මෙදනී>
    text <යථා ගගනමුළූහි එවං සො උපසොභථ>
  text <36>
    text <තෙපි නාගා අප්‌පමෙය්‍යා අසඞ්‌ඛොභා දුරාසදා>
    text <විජ්‌ජුපාතංව දස්‌සෙත්‌වා නිබ්‌බුතා තෙ මහායසා>
  text <37>
    text <සා ච අතුලියා ජිනස්‌ස ඉද්‌ධි ඤාණපරිභාවිතො ච සමාධි>
    text <සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා>
  text <38>
    text <කොණ්‌ඩඤ්‌ඤො පවරො බුද්‌ධො චන්‌දාරාමම්‌හි නිබ්‌බුතො>
    text <තත්‌ථෙව චෙතියො චිත්‌තො සත්‌ත යොජනමුස්‌සිතොති>
  stand <කොණ්‌ඩඤ්‌ඤස්‌ස භගවතො වංසො දුතියො>
