text <වෙස්‌සභූබුද්‌ධවංසො>
  text <1>
    text <තත්‌ථෙව මණ්‌ඩකප්‌පම්‌හි අසමො අප්‌පටිපුග්‌ගලො>
    text <වෙස්‌සභූ නාම නාමෙන ලොකෙ උප්‌පජ්‌ජි නායකො>
  text <2>
    text <ආදිත්‌තං වත රාගග්‌ගි තණ්‌හානං විජිතං තදා>
    text <නාගොව බන්‌ධනං ඡෙත්‌වා පත්‌තො සම්‌බොධිමුත්‌තමං>
  text <3>
    text <ධම්‌මචක්‌කං පවත්‌තෙන්‌තෙ වෙස්‌සභූලොකනායකෙ>
    text <අසීතිකොටිසහස්‌සානං පඨමාභිසමයො අහු>
  text <4>
    text <පක්‌කන්‌තෙ චාරිකං රට්‌ඨෙ ලොකජෙට්‌ඨෙ නරාසභෙ>
    text <සත්‌තතිකොටිසහස්‌සානං දුතියාභිසමයො අහු>
  text <5>
    text <මහාදිට්‌ඨිං විනොදෙන්‌තො පාටිහෙරං කරොති සො>
    text <සමාගතා නරමරූ දසසහස්‌සී සදෙවකෙ>
  text <6>
    text <මහාඅච්‌ඡරියං දිස්‌වා අබ්‌භුතං ලොමහංසනං>
    text <දෙවා චෙව මනුස්‌සා ච බුජ්‌ඣරෙ සට්‌ඨිකොටියො>
  text <7>
    text <සන්‌නිපාතා තයො ආසුං වෙස්‌සභුස්‌ස මහෙසිනො>
    text <ඛීණාසවානං විමලානං සන්‌තචිත්‌තාන තාදිනං>
  text <8>
    text <අසීතිභික්‌ඛුසහස්‌සානං පඨමො ආසි සමාගමො>
    text <සත්‌තතිභික්‌ඛුසහස්‌සානං දුතියො ආසි සමාගමො>
  text <9>
    text <සට්‌ඨිභික්‌ඛුසහස්‌සානං තතියො ආසි සමාගමො>
    text <ජරාදිභයභීතානං ඔරසානං මහෙසිනො>
  text <10>
    text <අහං තෙන සමයෙන සුදස්‌සනො නාම ඛත්‌තියො>
    text <නිමන්‌තෙත්‌වා මහාවීරං දානං දත්‌වා මහාරහං>
    text <අන්‌නපානෙන වත්‌ථෙන සසඞ්‌ඝං ජින පූජයිං>
  text <11>
    text <තස්‌ස බුද්‌ධස්‌ස අසමස්‌ස චක්‌කං වත්‌තිතමුත්‌තමං>
    text <සුත්‌වාන පණිතං ධම්‌මං පබ්‌බජ්‌ජමභිරොචයිං>
  text <12>
    text <මහාදානං පවත්‌තෙත්‌වා රත්‌තින්‌දිවමතන්‌දිතො>
    text <පබ්‌බජ්‌ජං ගුණසම්‌පන්‌නං පබ්‌බජිං ජිනසන්‌තිකෙ>
  text <13>
    text <ආචාරගුණසම්‌පන්‌නො වත්‌තසීලසමාහිතො>
    text <සබ්‌බඤ්‌ඤුතං ගවෙසන්‌තො රමාමි ජිනසාසනෙ>
  text <14>
    text <සද්‌ධාපීතිං උපගන්‌ත්‌වා බුද්‌ධං වන්‌දාමි සත්‌ථරං>
    text <පීති උප්‌පජ්‌ජති මය්‌හං බොධියායෙව කාරණා>
  text <15>
    text <අනිවත්‌තමානසං ඤත්‌වා සම්‌බුද්‌ධො එතදබ්‍රවි>
    text <එකතිංසෙ ඉතො කප්‌පෙ අයං බුද්‌ධො භවිස්‌සති>
  text <16>
    text <අහු කපිලව්‌හයා රම්‌මා…පෙ … හෙස්‌සාම සම්‌මුඛා ඉමං>
  text <17>
    text <තස්‌සාහං වචනං සුත්‌වා භිය්‍යො චිත්‌තං පසාදයිං>
    text <උත්‌තරිං වතමධිට්‌ඨාසිං දසපාරමිපූරියා>
  text <18>
    text <අනොමං නාම නගරං සුප්‌පතීතො නාම ඛත්‌තියො>
    text <මාතා යසවතී නාම වෙස්‌සභුස්‌ස මහෙසිනො>
  text <19>
    text <ඡ ච වස්‌සසහස්‌සානි අගාරං අජ්‌ඣ සො වසි>
    text <රුචි සුරුචි රතිවඩ්‌ඪනො තයො පාසාදමුත්‌තමා>
  text <20>
    text <අනූනතිංසසහස්‌සානි නාරියො සමලඞ්‌කතා>
    text <සුචිත්‌තා නාම සා නාරී සුප්‌පබුද්‌ධො නාම අත්‍රජො>
  text <21>
    text <නිමිත්‌තෙ චතුරො දිස්‌වා සිවිකායාභිනික්‌ඛමි>
    text <ඡමාසං පධානචාරං අචරී පුරිසුත්‌තමො>
  text <22>
    text <බ්‍රහ්‌මුනා යාචිතො සන්‌තො වෙස්‌සභූලොකනායකො>
    text <වත්‌ති චක්‌කං මහාවීරො අරුණාරාමෙ නරුත්‌තමො>
  text <23>
    text <සොණො ච උත්‌තරො චෙව අහෙසුං අග්‌ගසාවකා>
    text <උපසන්‌තො නාමුපට්‌ඨාකො වෙස්‌සභුස්‌ස මහෙසිනො>
  text <24>
    text <රාමා චෙව සමාලා ච අහෙසුං අග්‌ගසාවිකා>
    text <බොධි තස්‌ස භගවතො මහාසාලොති වුච්‌චති>
  text <25>
    text <සොත්‌ථිකො චෙව රම්‌භො ච අහෙසුං අග්‌ගුපට්‌ඨකා>
    text <ගොතමී සිරිමා චෙව අහෙසුං අග්‌ගුපට්‌ඨිකා>
  text <26>
    text <සට්‌ඨිරතනමුබ්‌බෙධො හෙමයූපසමූපමො>
    text <කායා නිච්‌ඡරති රස්‌මි රත්‌තිංව පබ්‌බතෙ සිඛී>
  text <27>
    text <සට්‌ඨිවස්‌සසහස්‌සානි ආයු තස්‌ස මහෙසිනො>
    text <තාවතා තිට්‌ඨමානො සො තාරෙසි ජනතං බහුං>
  text <28>
    text <ධම්‌මං විත්‌ථාරිකං කත්‌වා විභජිත්‌වා මහාජනං>
    text <ධම්‌මනාවං ඨපෙත්‌වාන නිබ්‌බුතො සො සසාවකො>
  text <29>
    text <දස්‌සනෙය්‍යං සබ්‌බජනං විහාරං ඉරියාපථං>
    text <සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා>
  text <30>
    text <වෙස්‌සභූ ජිනවරො සත්‌ථා ඛෙමාරාමම්‌හි නිබ්‌බුතො>
    text <ධාතුවිත්‌ථාරිකං ආසි තෙසු තෙසු පදෙසතොති>
  stand <වෙස්‌සභුස්‌ස භගවතො වංසො එකවීසතිමො>
