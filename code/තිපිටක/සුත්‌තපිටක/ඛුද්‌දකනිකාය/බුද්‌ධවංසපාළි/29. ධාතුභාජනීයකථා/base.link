text <ධාතුභාජනීයකථා>
  text <1>
    text <මහාගොතමො ජිනවරො කුසිනාරම්‌හි නිබ්‌බුතො>
    text <ධාතුවිත්‌ථාරිකං ආසි තෙසු තෙසු පදෙසතො>
  text <2>
    text <එකො අජාතසත්‌තුස්‌ස එකො වෙසාලියා පුරෙ>
    text <එකො කපිලවත්‌ථුස්‌මිං එකො ච අල්‌ලකප්‌පකෙ>
  text <3>
    text <එකො ච රාමගාමම්‌හි එකො ච වෙඨදීපකෙ>
    text <එකො පාවෙය්‍යකෙ මල්‌ලෙ එකො ච කොසිනාරකෙ>
  text <4>
    text <කුම්‌භස්‌ස ථූපං කාරෙසි බ්‍රාහ්‌මණො දොණසව්‌හයො>
    text <අඞ්‌ගාරථූපං කාරෙසුං මොරියා තුට්‌ඨමානසා>
  text <5>
    text <අට්‌ඨ සාරීරිකා ථූපා නවමො කුම්‌භචෙතියො>
    text <අඞ්‌ගාරථූපො දසමො තදායෙව පතිට්‌ඨිතො>
  text <6>
    text <උණ්‌හීසං චතස්‌සො දාඨා අක්‌ඛකා ද්‌වෙ ච ධාතුයො>
    text <අසම්‌භින්‌නා ඉමා සත්‌ත සෙසා භින්‌නාව ධාතුයො>
  text <7>
    text <මහන්‌තා මුග්‌ගමත්‌තා ච මජ්‌ඣිමා භින්‌නතණ්‌ඩුලා>
    text <ඛුද්‌දකා සාසපමත්‌තා ච නානාවණ්‌ණා ච ධාතුයො>
  text <8>
    text <මහන්‌තා සුවණ්‌ණවණ්‌ණා ච මුත්‌තවණ්‌ණා ච මජ්‌ඣිමා>
    text <ඛුද්‌දකා මකුලවණ්‌ණා ච සොළසදොණමත්‌තිකා>
  text <9>
    text <මහන්‌තා පඤ්‌ච නාළියො නාළියො පඤ්‌ච මජ්‌ඣිමා>
    text <ඛුද්‌දකා ඡ නාළී චෙව එතා සබ්‌බාපි ධාතුයො>
  text <10>
    text <උණ්‌හීසං සීහළෙ දීපෙ බ්‍රහ්‌මලොකෙ ච වාමකං>
    text <සීහළෙ දක්‌ඛිණක්‌ඛඤ්‌ච සබ්‌බාපෙතා පතිට්‌ඨිතා>
  text <11>
    text <එකා දාඨා තිදසපුරෙ එකා නාගපුරෙ අහු>
    text <එකා ගන්‌ධාරවිසයෙ එකා කලිඞ්‌ගරාජිනො>
  text <12>
    text <චත්‌තාලීසසමා දන්‌තා කෙසා ලොමා ච සබ්‌බසො>
    text <දෙවා හරිංසු එකෙකං චක්‌කවාළපරම්‌පරා>
  text <13>
    text <වජිරායං භගවතො පත්‌තො දණ්‌ඩඤ්‌ච චීවරං>
    text <නිවාසනං කුලඝරෙ පච්‌චත්‌ථරණං කපිලව්‌හයෙ>
  text <14>
    text <පාටලිපුත්‌තපුරම්‌හි කරණං කායබන්‌ධනං>
    text <චම්‌පායුදකසාටියං උණ්‌ණලොමඤ්‌ච කොසලෙ>
  text <15>
    text <කාසාවං බ්‍රහ්‌මලොකෙ ච වෙඨනං තිදසෙ පුරෙ>
    text <නිසීදනං අවන්‌තීසු රට්‌ඨෙ අත්‌ථරණං තදා>
  text <16>
    text <අරණී ච මිථිලායං විදෙහෙ පරිසාවනං>
    text <වාසි සූචිඝරඤ්‌චාපි ඉන්‌දපත්‌ථපුරෙ තදා>
  text <17>
    text <පරික්‌ඛාරා අවසෙසා ජනපදෙ අපරන්‌තකෙ>
    text <පරිභුත්‌තානි මුනිනා අකංසු මනුජා තදා>
  text <18>
    text <ධාතුවිත්‌ථාරිකං ආසි ගොතමස්‌ස මහෙසිනො>
    text <පාණීනං අනුකම්‌පාය අහු පොරාණිකං තදාති>
  stand <ධාතුභාජනීයකථා නිට්‌ඨිතා>
  stand <බුද්‌ධවංසොනිට්‌ඨිතො>
