text <සොභිතබුද්‌ධවංසො>
  text <1>
    text <රෙවතස්‌ස අපරෙන සොභිතො නාම නායකො>
    text <සමාහිතො සන්‌තචිත්‌තො අසමො අප්‌පටිපුග්‌ගලො>
  text <2>
    text <සො ජිනො සකගෙහම්‌හි මානසං විනිවත්‌තයි>
    text <පත්‌වාන කෙවලං බොධිං ධම්‌මචක්‌කං පවත්‌තයි>
  text <3>
    text <යාව හෙට්‌ඨා අවීචිතො භවග්‌ගා චාපි උද්‌ධතො>
    text <එත්‌ථන්‌තරෙ එකපරිසා අහොසි ධම්‌මදෙසනෙ>
  text <4>
    text <තාය පරිසාය සම්‌බුද්‌ධො ධම්‌මචක්‌කං පවත්‌තයි>
    text <ගණනාය න වත්‌තබ්‌බො පඨමාභිසමයො අහු>
  text <5>
    text <තතො පරම්‌පි දෙසෙන්‌තෙ මරූනඤ්‌ච සමාගමෙ>
    text <නවුතිකොටිසහස්‌සානං දුතියාභිසමයො අහු>
  text <6>
    text <පුනාපරං රාජපුත්‌තො ජයසෙනො නාම ඛත්‌තියො>
    text <ආරාමං රොපයිත්‌වාන බුද්‌ධෙ නිය්‍යාදයී තදා>
  text <7>
    text <තස්‌ස යාගං පකිත්‌තෙන්‌තො ධම්‌මං දෙසෙසි චක්‌ඛුමා>
    text <තදා කොටිසහස්‌සානං තතියාභිසමයො අහු>
  text <8>
    text <සන්‌නිපාතා තයො ආසුං සොභිතස්‌ස මහෙසිනො>
    text <ඛීණාසවානං විමලානං සන්‌තචිත්‌තාන තාදිනං>
  text <9>
    text <උග්‌ගතො නාම සො රාජා දානං දෙති නරුත්‌තමෙ>
    text <තම්‌හි දානෙ සමාගඤ්‌ඡුං අරහන්‌තා සතකොටියො>
  text <10>
    text <පුනාපරං පුරගණො දෙති දානං නරුත්‌තමෙ>
    text <තදා නවුතිකොටීනං දුතියො ආසි සමාගමො>
  text <11>
    text <දෙවලොකෙ වසිත්‌වාන යදා ඔරොහතී ජිනො>
    text <තදා අසීතිකොටීනං තතියො ආසි සමාගමො>
  text <12>
    text <අහං තෙන සමයෙන සුජාතො නාම බ්‍රාහ්‌මණො>
    text <තදා සසාවකං බුද්‌ධං අන්‌නපානෙන තප්‌පයිං>
  text <13>
    text <සොපි මං බුද්‌ධො බ්‍යාකාසි සොභිතො ලොකනායකො>
    text <අපරිමෙය්‍යිතො කප්‌පෙ අයං බුද්‌ධො භවිස්‌සති>
  text <14>
    text <පධානං පදහිත්‌වාන…පෙ … හෙස්‌සාම සම්‌මුඛා ඉමං>
  text <15>
    text <තස්‌සාපි වචනං සුත්‌වා හට්‌ඨො සංවිග්‌ගමානසො>
    text <තමෙවත්‌ථමනුප්‌පත්‌තියා උග්‌ගං ධිතිමකාසහං>
  text <16>
    text <සුධම්‌මං නාම නගරං සුධම්‌මො නාම ඛත්‌තියො>
    text <සුධම්‌මා නාම ජනිකා සොභිතස්‌ස මහෙසිනො>
  text <17>
    text <නවවස්‌සසහස්‌සානි අගාරං අජ්‌ඣ සො වසි>
    text <කුමුදො නාළිනො පදුමො තයො පාසාදමුත්‌තමා>
  text <18>
    text <සත්‌තතිංසසහස්‌සානි නාරියො සමලඞ්‌කතා>
    text <මණිලා නාම සා නාරී සීහො නාමාසි අත්‍රජො>
  text <19>
    text <නිමිත්‌තෙ චතුරො දිස්‌වා පාසාදෙනාභිනික්‌ඛමි>
    text <සත්‌තාහං පධානචාරං චරිත්‌වා පුරිසුත්‌තමො>
  text <20>
    text <බ්‍රහ්‌මුනා යාචිතො සන්‌තො සොභිතො ලොකනායකො>
    text <වත්‌ති චක්‌කං මහාවීරො සුධම්‌මුය්‍යානමුත්‌තමෙ>
  text <21>
    text <අසමො ච සුනෙත්‌තො ච අහෙසුං අග්‌ගසාවකා>
    text <අනොමො නාමුපට්‌ඨාකො සොභිතස්‌ස මහෙසිනො>
  text <22>
    text <නකුලා ච සුජාතා ච අහෙසුං අග්‌ගසාවිකා>
    text <බුජ්‌ඣමානො ච සො බුද්‌ධො නාගමූලෙ අබුජ්‌ඣථ>
  text <23>
    text <රම්‌මො චෙව සුදත්‌තො ච අහෙසුං අග්‌ගුපට්‌ඨකා>
    text <නකුලා චෙව චිත්‌තා ච අහෙසුං අග්‌ගුපට්‌ඨිකා>
  text <24>
    text <අට්‌ඨපණ්‌ණාසරතනං අච්‌චුග්‌ගතො මහාමුනි>
    text <ඔභාසෙති දිසා සබ්‌බා සතරංසීව උග්‌ගතො>
  text <25>
    text <යථා සුඵුල්‌ලං පවනං නානාගන්‌ධෙහි ධූපිතං>
    text <තථෙව තස්‌ස පාවචනං සීලගන්‌ධෙහි ධූපිතං>
  text <26>
    text <යථාපි සාගරො නාම දස්‌සනෙන අතප්‌පියො>
    text <තථෙව තස්‌ස පාවචනං සවණෙන අතප්‌පියං>
  text <27>
    text <නවුතිවස්‌සසහස්‌සානි ආයු විජ්‌ජති තාවදෙ>
    text <තාවතා තිට්‌ඨමානො සො තාරෙසි ජනතං බහුං>
  text <28>
    text <ඔවාදං අනුසිට්‌ඨිඤ්‌ච දත්‌වාන සෙසකෙ ජනෙ>
    text <හුතාසනොව තාපෙත්‌වා නිබ්‌බුතො සො සසාවකො>
  text <29>
    text <සො ච බුද්‌ධො අසමසමො තෙපි සාවකා බලප්‌පත්‌තා>
    text <සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා>
  text <30>
    text <සොභිතො වරසම්‌බුද්‌ධො සීහාරාමම්‌හි නිබ්‌බුතො>
    text <ධාතුවිත්‌ථාරිකං ආසි තෙසු තෙසු පදෙසතොති>
  stand <සොභිතස්‌ස භගවතො වංසො ඡට්‌ඨො>
