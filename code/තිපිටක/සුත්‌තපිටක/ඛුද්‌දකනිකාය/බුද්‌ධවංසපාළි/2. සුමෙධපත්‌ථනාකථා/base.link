text <සුමෙධපත්‌ථනාකථා>
  text <1>
    text <කප්‌පෙ ච සතසහස්‌සෙ චතුරො ච අසඞ්‌ඛියෙ>
    text <අමරං නාම නගරං දස්‌සනෙය්‍යං මනොරමං>
  text <2>
    text <දසහි සද්‌දෙහි අවිවිත්‌තං අන්‌නපානසමායුතං>
    text <හත්‌ථිසද්‌දං අස්‌සසද්‌දං භෙරිසඞ්‌ඛරථානි ච>
    text <ඛාදථ පිවථ චෙව අන්‌නපානෙන ඝොසිතං>
  text <3>
    text <නගරං සබ්‌බඞ්‌ගසම්‌පන්‌නං සබ්‌බකම්‌මමුපාගතං>
    text <සත්‌තරතනසම්‌පන්‌නං නානාජනසමාකුලං>
    text <සමිද්‌ධං දෙවනගරංව ආවාසං පුඤ්‌ඤකම්‌මිනං>
  text <4>
    text <නගරෙ අමරවතියා සුමෙධො නාම බ්‍රාහ්‌මණො>
    text <අනෙකකොටිසන්‌නිචයො පහූතධනධඤ්‌ඤවා>
  text <5>
    text <අජ්‌ඣායකො මන්‌තධරො තිණ්‌ණං වෙදාන පාරගූ>
    text <ලක්‌ඛණෙ ඉතිහාසෙ ච සධම්‌මෙ පාරමිං ගතො>
  text <6>
    text <රහොගතො නිසීදිත්‌වා එවං චින්‌තෙසහං තදා>
    text <දුක්‌ඛො පුනබ්‌භවො නාම සරීරස්‌ස ච භෙදනං>
  text <7>
    text <ජාතිධම්‌මො ජරාධම්‌මො බ්‍යාධිධම්‌මො සහං තදා>
    text <අජරං අමතං ඛෙමං පරියෙසිස්‌සාමි නිබ්‌බුතිං>
  text <8>
    text <යංනූනිමං පූතිකායං නානාකුණපපූරිතං>
    text <ඡඩ්‌ඩයිත්‌වාන ගච්‌ඡෙය්‍යං අනපෙක්‌ඛො අනත්‌ථිකො>
  text <9>
    text <අත්‌ථි හෙහිති සො මග්‌ගො න සො සක්‌කා න හෙතුයෙ>
    text <පරියෙසිස්‌සාමි තං මග්‌ගං භවතො පරිමුත්‌තියා>
  text <10>
    text <යථාපි දුක්‌ඛෙ විජ්‌ජන්‌තෙ සුඛං නාමපි විජ්‌ජති>
    text <එවං භවෙ විජ්‌ජමානෙ විභවොපි ඉච්‌ඡිතබ්‌බකො>
  text <11>
    text <යථාපි උණ්‌හෙ විජ්‌ජන්‌තෙ අපරං විජ්‌ජති සීතලං>
    text <එවං තිවිධග්‌ගි විජ්‌ජන්‌තෙ නිබ්‌බානං ඉච්‌ඡිතබ්‌බකං>
  text <12>
    text <යථාපි පාපෙ විජ්‌ජන්‌තෙ කල්‍යාණමපි විජ්‌ජති>
    text <එවමෙව ජාති විජ්‌ජන්‌තෙ අජාතිපිච්‌ඡිතබ්‌බකං>
  text <13>
    text <යථා ගූථගතො පුරිසො තළාකං දිස්‌වාන පූරිතං>
    text <න ගවෙසති තං තළාකං න දොසො තළාකස්‌ස සො>
  text <14>
    text <එවං කිලෙසමලධොව විජ්‌ජන්‌තෙ අමතන්‌තළෙ>
    text <න ගවෙසති තං තළාකං න දොසො අමතන්‌තළෙ>
  text <15>
    text <යථා අරීහි පරිරුද්‌ධො විජ්‌ජන්‌තෙ ගමනම්‌පථෙ>
    text <න පලායති සො පුරිසො න දොසො අඤ්‌ජසස්‌ස සො>
  text <16>
    text <එවං කිලෙසපරිරුද්‌ධො විජ්‌ජමානෙ සිවෙ පථෙ>
    text <න ගවෙසති තං මග්‌ගං න දොසො සිවමඤ්‌ජසෙ>
  text <17>
    text <යථාපි බ්‍යාධිතො පුරිසො විජ්‌ජමානෙ තිකිච්‌ඡකෙ>
    text <න තිකිච්‌ඡාපෙති තං බ්‍යාධිං න දොසො සො තිකිච්‌ඡකෙ>
  text <18>
    text <එවං කිලෙසබ්‍යාධීහි දුක්‌ඛිතො පරිපීළිතො>
    text <න ගවෙසති තං ආචරියං න දොසො සො විනායකෙ>
  text <19>
    text <යථාපි කුණපං පුරිසො කණ්‌ඨෙ බන්‌ධං ජිගුච්‌ඡිය>
    text <මොචයිත්‌වාන ගච්‌ඡෙය්‍ය සුඛී සෙරී සයංවසී>
  text <20>
    text <තථෙවිමං පූතිකායං නානාකුණපසඤ්‌චයං>
    text <ඡඩ්‌ඩයිත්‌වාන ගච්‌ඡෙය්‍යං අනපෙක්‌ඛො අනත්‌ථිකො>
  text <21>
    text <යථා උච්‌චාරට්‌ඨානම්‌හි කරීසං නරනාරියො>
    text <ඡඩ්‌ඩයිත්‌වාන ගච්‌ඡන්‌ති අනපෙක්‌ඛා අනත්‌ථිකා>
  text <22>
    text <එවමෙවාහං ඉමං කායං නානාකුණපපූරිතං>
    text <ඡඩ්‌ඩයිත්‌වාන ගච්‌ඡිස්‌සං වච්‌චං කත්‌වා යථා කුටිං>
  text <23>
    text <යථාපි ජජ්‌ජරං නාවං පලුග්‌ගං උදගාහිනිං>
    text <සාමී ඡඩ්‌ඩෙත්‌වා ගච්‌ඡන්‌ති අනපෙක්‌ඛා අනත්‌ථිකා>
  text <24>
    text <එවමෙවාහං ඉමං කායං නවච්‌ඡිද්‌දං ධුවස්‌සවං>
    text <ඡඩ්‌ඩයිත්‌වාන ගච්‌ඡිස්‌සං ජිණ්‌ණනාවංව සාමිකා>
  text <25>
    text <යථාපි පුරිසො චොරෙහි ගච්‌ඡන්‌තො භණ්‌ඩමාදිය>
    text <භණ්‌ඩච්‌ඡෙදභයං දිස්‌වා ඡඩ්‌ඩයිත්‌වාන ගච්‌ඡති>
  text <26>
    text <එවමෙව අයං කායො මහාචොරසමො විය>
    text <පහායිමං ගමිස්‌සාමි කුසලච්‌ඡෙදනා භයා>
  text <27>
    text <එවාහං චින්‌තයිත්‌වාන නෙකකොටිසතං ධනං>
    text <නාථානාථානං දත්‌වාන හිමවන්‌තමුපාගමිං>
  text <28>
    text <හිමවන්‌තස්‌සාවිදූරෙ ධම්‌මිකො නාම පබ්‌බතො>
    text <අස්‌සමො සුකතො මය්‌හං පණ්‌ණසාලා සුමාපිතා>
  text <29>
    text <චඞ්‌කමං තත්‌ථ මාපෙසිං පඤ්‌චදොසවිවජ්‌ජිතං>
    text <අට්‌ඨගුණසමූපෙතං අභිඤ්‌ඤාබලමාහරිං>
  text <30>
    text <සාටකං පජහිං තත්‌ථ නවදොසමුපාගතං>
    text <වාකචීරං නිවාසෙසිං ද්‌වාදසගුණමුපාගතං>
  text <31>
    text <අට්‌ඨදොසසමාකිණ්‌ණං පජහිං පණ්‌ණසාලකං>
    text <උපාගමිං රුක්‌ඛමූලං ගුණෙ දසහුපාගතං>
  text <32>
    text <වාපිතං රොපිතං ධඤ්‌ඤං පජහිං නිරවසෙසතො>
    text <අනෙකගුණසම්‌පන්‌නං පවත්‌තඵලමාදියිං>
  text <33>
    text <තත්‌ථප්‌පධානං පදහිං නිසජ්‌ජට්‌ඨානචඞ්‌කමෙ>
    text <අබ්‌භන්‌තරම්‌හි සත්‌තාහෙ අභිඤ්‌ඤාබලපාපුණිං>
  text <34>
    text <එවං මෙ සිද්‌ධිප්‌පත්‌තස්‌ස වසීභූතස්‌ස සාසනෙ>
    text <දීපඞ්‌කරො නාම ජිනො උප්‌පජ්‌ජි ලොකනායකො>
  text <35>
    text <උප්‌පජ්‌ජන්‌තෙ ච ජායන්‌තෙ බුජ්‌ඣන්‌තෙ ධම්‌මදෙසනෙ>
    text <චතුරො නිමිත්‌තෙ නාද්‌දසං ඣානරතිසමප්‌පිතො>
  text <36>
    text <පච්‌චන්‌තදෙසවිසයෙ නිමන්‌තෙත්‌වා තථාගතං>
    text <තස්‌ස ආගමනං මග්‌ගං සොධෙන්‌ති තුට්‌ඨමානසා>
  text <37>
    text <අහං තෙන සමයෙන නික්‌ඛමිත්‌වා සකස්‌සමා>
    text <ධුනන්‌තො වාකචීරානි ගච්‌ඡාමි අම්‌බරෙ තදා>
  text <38>
    text <වෙදජාතං ජනං දිස්‌වා තුට්‌ඨහට්‌ඨං පමොදිතං>
    text <ඔරොහිත්‌වාන ගගනා මනුස්‌සෙ පුච්‌ඡි තාවදෙ>
  text <39>
    text <තුට්‌ඨහට්‌ඨො පමුදිතො වෙදජාතො මහාජනො>
    text <කස්‌ස සොධීයති මග්‌ගො අඤ්‌ජසං වටුමායනං>
  text <40>
    text <තෙ මෙ පුට්‌ඨා වියාකංසු බුද්‌ධො ලොකෙ අනුත්‌තරො>
    text <දීපඞ්‌කරො නාම ජිනො උප්‌පජ්‌ජි ලොකනායකො>
    text <තස්‌ස සොධීයති මග්‌ගො අඤ්‌ජසං වටුමායනං>
  text <41>
    text <බුද්‌ධොතිවචනං සුත්‌වාන පීති උප්‌පජ්‌ජි තාවදෙ>
    text <බුද්‌ධො බුද්‌ධොති කථයන්‌තො සොමනස්‌සං පවෙදයිං>
  text <42>
    text <තත්‌ථ ඨත්‌වා විචින්‌තෙසිං තුට්‌ඨො සංවිග්‌ගමානසො>
    text <ඉධ බීජානි රොපිස්‌සං ඛණො වෙ මා උපච්‌චගා>
  text <43>
    text <යදි බුද්‌ධස්‌ස සොධෙථ එකොකාසං දදාථ මෙ>
    text <අහම්‌පි සොධයිස්‌සාමි අඤ්‌ජසං වටුමායනං>
  text <44>
    text <අදංසු තෙ මමොකාසං සොධෙතුං අඤ්‌ජසං තදා>
    text <බුද්‌ධො බුද්‌ධොති චින්‌තෙන්‌තො මග්‌ගං සොධෙමහං තදා>
  text <45>
    text <අනිට්‌ඨිතෙ මමොකාසෙ දීපඞ්‌කරො මහාමුනි>
    text <චතූහි සතසහස්‌සෙහි ඡළභිඤ්‌ඤෙහි තාදිහි>
    text <ඛීණාසවෙහි විමලෙහි පටිපජ්‌ජි අඤ්‌ජසං ජිනො>
  text <46>
    text <පච්‌චුග්‌ගමනා වත්‌තන්‌ති වජ්‌ජන්‌ති භෙරියො බහූ>
    text <ආමොදිතා නරමරූ සාධුකාරං පවත්‌තයුං>
  text <47>
    text <දෙවා මනුස්‌සෙ පස්‌සන්‌ති මනුස්‌සාපි ච දෙවතා>
    text <උභොපි තෙ පඤ්‌ජලිකා අනුයන්‌ති තථාගතං>
  text <48>
    text <දෙවා දිබ්‌බෙහි තුරියෙහි මනුස්‌සා මානුසෙහි ච>
    text <උභොපි තෙ වජ්‌ජයන්‌තා අනුයන්‌ති තථාගතං>
  text <49>
    text <දිබ්‌බං මන්‌දාරවං පුප්‌ඵං පදුමං පාරිඡත්‌තකං>
    text <දිසොදිසං ඔකිරන්‌ති ආකාසනභගතා මරූ>
  text <50>
    text <දිබ්‌බං චන්‌දනචුණ්‌ණඤ්‌ච වරගන්‌ධඤ්‌ච කෙවලං>
    text <දිසොදිසං ඔකිරන්‌ති ආකාසනභගතා මරූ>
  text <51>
    text <චම්‌පකං සරලං නීපං නාගපුන්‌නාගකෙතකං>
    text <දිසොදිසං උක්‌ඛිපන්‌ති භූමිතලගතා නරා>
  text <52>
    text <කෙසෙ මුඤ්‌චිත්‌වාහං තත්‌ථ වාකචීරඤ්‌ච චම්‌මකං>
    text <කලලෙ පත්‌ථරිත්‌වාන අවකුජ්‌ජො නිපජ්‌ජහං>
  text <53>
    text <අක්‌කමිත්‌වාන මං බුද්‌ධො සහ සිස්‌සෙහි ගච්‌ඡතු>
    text <මා නං කලලෙ අක්‌කමිත්‌ථ හිතාය මෙ භවිස්‌සති>
  text <54>
    text <පථවියං නිපන්‌නස්‌ස එවං මෙ ආසි චෙතසො>
    text <ඉච්‌ඡමානො අහං අජ්‌ජ කිලෙසෙ ඣාපයෙ මම>
  text <55>
    text <කිං මෙ අඤ්‌ඤාතවෙසෙන ධම්‌මං සච්‌ඡිකතෙනිධ>
    text <සබ්‌බඤ්‌ඤුතං පාපුණිත්‌වා බුද්‌ධො හෙස්‌සං සදෙවකෙ>
  text <56>
    text <කිං මෙ එකෙන තිණ්‌ණෙන පුරිසෙන ථාමදස්‌සිනා>
    text <සබ්‌බඤ්‌ඤුතං පාපුණිත්‌වා සන්‌තාරෙස්‌සං සදෙවකං>
  text <57>
    text <ඉමිනා මෙ අධිකාරෙන කතෙන පුරිසුත්‌තමෙ>
    text <සබ්‌බඤ්‌ඤුතං පාපුණිත්‌වා තාරෙමි ජනතං බහුං>
  text <58>
    text <සංසාරසොතං ඡින්‌දිත්‌වා විද්‌ධංසෙත්‌වා තයො භවෙ>
    text <ධම්‌මනාවං සමාරුය්‌හ සන්‌තාරෙස්‌සං සදෙවකං>
  text <59>
    text <මනුස්‌සත්‌තං ලිඞ්‌ගසම්‌පත්‌ති හෙතු සත්‌ථාරදස්‌සනං>
    text <පබ්‌බජ්‌ජා ගුණසම්‌පත්‌ති අධිකාරො ච ඡන්‌දතා>
    text <අට්‌ඨධම්‌මසමොධානා අභිනීහාරො සමිජ්‌ඣති>
  text <60>
    text <දීපඞ්‌කරො ලොකවිදූ ආහුතීනං පටිග්‌ගහො>
    text <උස්‌සීසකෙ මං ඨත්‌වාන ඉදං වචනමබ්‍රවි>
  text <61>
    text <පස්‌සථ ඉමං තාපසං ජටිලං උග්‌ගතාපනං>
    text <අපරිමෙය්‍යිතො කප්‌පෙ බුද්‌ධො ලොකෙ භවිස්‌සති>
  text <62>
    text <අහු කපිලව්‌හයා රම්‌මා නික්‌ඛමිත්‌වා තථාගතො>
    text <පධානං පදහිත්‌වාන කත්‌වා දුක්‌කරකාරිකං>
  text <63>
    text <අජපාලරුක්‌ඛමූලස්‌මිං නිසීදිත්‌වා තථාගතො>
    text <තත්‌ථ පායාසං පග්‌ගය්‌හ නෙරඤ්‌ජරමුපෙහිති>
  text <64>
    text <නෙරඤ්‌ජරාය තීරම්‌හි පායාසං අද සො ජිනො>
    text <පටියත්‌තවරමග්‌ගෙන බොධිමූලමුපෙහිති>
  text <65>
    text <තතො පදක්‌ඛිණං කත්‌වා බොධිමණ්‌ඩං අනුත්‌තරො>
    text <අස්‌සත්‌ථරුක්‌ඛමූලම්‌හි බුජ්‌ඣිස්‌සති මහායසො>
  text <66>
    text <ඉමස්‌ස ජනිකා මාතා මායා නාම භවිස්‌සති>
    text <පිතා සුද්‌ධොදනො නාම අයං හෙස්‌සති ගොතමො>
  text <67>
    text <අනාසවා වීතරාගා සන්‌තචිත්‌තා සමාහිතා>
    text <කොලිතො උපතිස්‌සො ච අග්‌ගා හෙස්‌සන්‌ති සාවකා>
    text <ආනන්‌දො නාමුපට්‌ඨාකො උපට්‌ඨිස්‌සතිමං ජිනං>
  text <68>
    text <ඛෙමා උප්‌පලවණ්‌ණා ච අග්‌ගා හෙස්‌සන්‌ති සාවිකා>
    text <අනාසවා වීතරාගා සන්‌තචිත්‌තා සමාහිතා>
    text <බොධි තස්‌ස භගවතො අස්‌සත්‌ථොති පවුච්‌චති>
  text <69>
    text <චිත්‌තො ච හත්‌ථාළවකො අග්‌ගා හෙස්‌සන්‌තුපට්‌ඨකා>
    text <උත්‌තරා නන්‌දමාතා ච අග්‌ගා හෙස්‌සන්‌තුපට්‌ඨිකා>
  text <70>
    text <ඉදං සුත්‌වාන වචනං අසමස්‌ස මහෙසිනො>
    text <ආමොදිතා නරමරූ බුද්‌ධබීජං කිර අයං>
  text <71>
    text <උක්‌කුට්‌ඨිසද්‌දා වත්‌තන්‌ති අප්‌ඵොටෙන්‌ති හසන්‌ති ච>
    text <කතඤ්‌ජලී නමස්‌සන්‌ති දසසහස්‌සී සදෙවකා>
  text <72>
    text <යදිමස්‌ස ලොකනාථස්‌ස විරජ්‌ඣිස්‌සාම සාසනං>
    text <අනාගතම්‌හි අද්‌ධානෙ හෙස්‌සාම සම්‌මුඛා ඉමං>
  text <73>
    text <යථා මනුස්‌සා නදිං තරන්‌තා පටිතිත්‌ථං විරජ්‌ඣිය>
    text <හෙට්‌ඨාතිත්‌ථෙ ගහෙත්‌වාන උත්‌තරන්‌ති මහානදිං>
  text <74>
    text <එවමෙව මයං සබ්‌බෙ යදි මුඤ්‌චාමිමං ජිනං>
    text <අනාගතම්‌හි අද්‌ධානෙ හෙස්‌සාම සම්‌මුඛා ඉමං>
  text <75>
    text <දීපඞ්‌කරො ලොකවිදූ ආහුතීනං පටිග්‌ගහො>
    text <මම කම්‌මං පකිත්‌තෙත්‌වා දක්‌ඛිණං පාදමුද්‌ධරි>
  text <76>
    text <යෙ තත්‌ථාසුං ජිනපුත්‌තා පදක්‌ඛිණමකංසු මං>
    text <දෙවා මනුස්‌සා අසුරා ච අභිවාදෙත්‌වාන පක්‌කමුං>
  text <77>
    text <දස්‌සනං මෙ අතික්‌කන්‌තෙ සසඞ්‌ඝෙ ලොකනායකෙ>
    text <සයනා වුට්‌ඨහිත්‌වාන පල්‌ලඞ්‌කං ආභුජිං තදා>
  text <78>
    text <සුඛෙන සුඛිතො හොමි පාමොජ්‌ජෙන පමොදිතො>
    text <පීතියා ච අභිස්‌සන්‌නො පල්‌ලඞ්‌කං ආභුජිං තදා>
  text <79>
    text <පල්‌ලඞ්‌කෙන නිසීදිත්‌වා එවං චින්‌තෙසහං තදා>
    text <වසීභූතො අහං ඣානෙ අභිඤ්‌ඤාසු පාරමිංගතො>
  text <80>
    text <සහස්‌සියම්‌හි ලොකම්‌හි ඉසයො නත්‌ථි මෙ සමා>
    text <අසමො ඉද්‌ධිධම්‌මෙසු අලභිං ඊදිසං සුඛං>
  text <81>
    text <පල්‌ලඞ්‌කාභුජනෙ මය්‌හං දසසහස්‌සාධිවාසිනො>
    text <මහානාදං පවත්‌තෙසුං ධුවං බුද්‌ධො භවිස්‌සසි>
  text <82>
    text <යා පුබ්‌බෙ බොධිසත්‌තානං පල්‌ලඞ්‌කවරමාභුජෙ>
    text <නිමිත්‌තානි පදිස්‌සන්‌ති තානි අජ්‌ජ පදිස්‌සරෙ>
  text <83>
    text <සීතං බ්‍යපගතං හොති උණ්‌හඤ්‌ච උපසම්‌මති>
    text <තානි අජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <84>
    text <දසසහස්‌සී ලොකධාතූ නිස්‌සද්‌දා හොන්‌ති නිරාකුලා>
    text <තානි අජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <85>
    text <මහාවාතා න වායන්‌ති න සන්‌දන්‌ති සවන්‌තියො>
    text <තානි අජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <86>
    text <ථලජා දකජා පුප්‌ඵා සබ්‌බෙ පුප්‌ඵන්‌ති තාවදෙ>
    text <තෙපජ්‌ජ පුප්‌ඵිතා සබ්‌බෙ ධුවං බුද්‌ධො භවිස්‌සසි>
  text <87>
    text <ලතා වා යදි වා රුක්‌ඛා ඵලභාරා හොන්‌ති තාවදෙ>
    text <තෙපජ්‌ජ ඵලිතා සබ්‌බෙ ධුවං බුද්‌ධො භවිස්‌සසි>
  text <88>
    text <ආකාසට්‌ඨා ච භූමට්‌ඨා රතනා ජොතන්‌ති තාවදෙ>
    text <තෙපජ්‌ජ රතනා ජොතන්‌ති ධුවං බුද්‌ධො භවිස්‌සසි>
  text <89>
    text <මානුස්‌සකා ච දිබ්‌බා ච තුරියා වජ්‌ජන්‌ති තාවදෙ>
    text <තෙපජ්‌ජුභො අභිරවන්‌ති ධුවං බුද්‌ධො භවිස්‌සසි>
  text <90>
    text <විචිත්‍රපුප්‌ඵා ගගනා අභිවස්‌සන්‌ති තාවදෙ>
    text <තෙපි අජ්‌ජ පවස්‌සන්‌ති ධුවං බුද්‌ධො භවිස්‌සසි>
  text <91>
    text <මහාසමුද්‌දො ආභුජති දසසහස්‌සී පකම්‌පති>
    text <තෙපජ්‌ජුභො අභිරවන්‌ති ධුවං බුද්‌ධො භවිස්‌සසි>
  text <92>
    text <නිරයෙපි දසසහස්‌සෙ අග්‌ගී නිබ්‌බන්‌ති තාවදෙ>
    text <තෙපජ්‌ජ නිබ්‌බුතා අග්‌ගී ධුවං බුද්‌ධො භවිස්‌සසි>
  text <93>
    text <විමලො හොති සූරියො සබ්‌බා දිස්‌සන්‌ති තාරකා>
    text <තෙපි අජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <94>
    text <අනොවට්‌ඨෙන උදකං මහියා උබ්‌භිජ්‌ජි තාවදෙ>
    text <තම්‌පජ්‌ජුබ්‌භිජ්‌ජතෙ මහියා ධුවං බුද්‌ධො භවිස්‌සසි>
  text <95>
    text <තාරාගණා විරොචන්‌ති නක්‌ඛත්‌තා ගගනමණ්‌ඩලෙ>
    text <විසාඛා චන්‌දිමා යුත්‌තා ධුවං බුද්‌ධො භවිස්‌සසි>
  text <96>
    text <බිලාසයා දරීසයා නික්‌ඛමන්‌ති සකාසයා>
    text <තෙපජ්‌ජ ආසයා ඡුද්‌ධා ධුවං බුද්‌ධො භවිස්‌සසි>
  text <97>
    text <න හොන්‌ති අරතී සත්‌තානං සන්‌තුට්‌ඨා හොන්‌ති තාවදෙ>
    text <තෙපජ්‌ජ සබ්‌බෙ සන්‌තුට්‌ඨා ධුවං බුද්‌ධො භවිස්‌සසි>
  text <98>
    text <රොගා තදුපසම්‌මන්‌ති ජිඝච්‌ඡා ච විනස්‌සති>
    text <තානි අජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <99>
    text <රාගො තදා තනු හොති දොසො මොහො විනස්‌සති>
    text <තෙපජ්‌ජ විගතා සබ්‌බෙ ධුවං බුද්‌ධො භවිස්‌සසි>
  text <100>
    text <භයං තදා න භවති අජ්‌ජපෙතං පදිස්‌සති>
    text <තෙන ලිඞ්‌ගෙන ජානාම ධුවං බුද්‌ධො භවිස්‌සසි>
  text <101>
    text <රජොනුද්‌ධංසති උද්‌ධං අජ්‌ජපෙතං පදිස්‌සති>
    text <තෙන ලිඞ්‌ගෙන ජානාම ධුවං බුද්‌ධො භවිස්‌සසි>
  text <102>
    text <අනිට්‌ඨගන්‌ධො පක්‌කමති දිබ්‌බගන්‌ධො පවායති>
    text <සොපජ්‌ජ වායති ගන්‌ධො ධුවං බුද්‌ධො භවිස්‌සසි>
  text <103>
    text <සබ්‌බෙ දෙවා පදිස්‌සන්‌ති ඨපයිත්‌වා අරූපිනො>
    text <තෙපජ්‌ජ සබ්‌බෙ දිස්‌සන්‌ති ධුවං බුද්‌ධො භවිස්‌සසි>
  text <104>
    text <යාවතා නිරයා නාම සබ්‌බෙ දිස්‌සන්‌ති තාවදෙ>
    text <තෙපජ්‌ජ සබ්‌බෙ දිස්‌සන්‌ති ධුවං බුද්‌ධො භවිස්‌සසි>
  text <105>
    text <කුට්‌ටා කවාටා සෙලා ච න හොන්‌තාවරණා තදා>
    text <ආකාසභූතා තෙපජ්‌ජ ධුවං බුද්‌ධො භවිස්‌සසි>
  text <106>
    text <චුතී ච උපපත්‌ති ච ඛණෙ තස්‌මිං න විජ්‌ජති>
    text <තානිපජ්‌ජ පදිස්‌සන්‌ති ධුවං බුද්‌ධො භවිස්‌සසි>
  text <107>
    text <දළ්‌හං පග්‌ගණ්‌හ වීරියං මා නිවත්‌ත අභික්‌කම>
    text <මයම්‌පෙතං විජානාම ධුවං බුද්‌ධො භවිස්‌සසි>
  text <108>
    text <බුද්‌ධස්‌ස වචනං සුත්‌වා දසසහස්‌සීනචූභයං>
    text <තුට්‌ඨහට්‌ඨො පමොදිතො එවං චින්‌තෙසහං තදා>
  text <109>
    text <අද්‌වෙජ්‌ඣවචනා බුද්‌ධා අමොඝවචනා ජිනා>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <110>
    text <යථා ඛිත්‌තං නභෙ ලෙඩ්‌ඩු ධුවං පතති භූමියං>
    text <තථෙව බුද්‌ධසෙට්‌ඨානං වචනං ධුවසස්‌සතං>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <111>
    text <යථාපි සබ්‌බසත්‌තානං මරණං ධුවසස්‌සතං>
    text <තථෙව බුද්‌ධසෙට්‌ඨානං වචනං ධුවසස්‌සතං>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <112>
    text <යථා රත්‌තික්‌ඛයෙ පත්‌තෙ සූරියුග්‌ගමනං ධුවං>
    text <තථෙව බුද්‌ධසෙට්‌ඨානං වචනං ධුවසස්‌සතං>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <113>
    text <යථා නික්‌ඛන්‌තසයනස්‌ස සීහස්‌ස නදනං ධුවං>
    text <තථෙව බුද්‌ධසෙට්‌ඨානං වචනං ධුවසස්‌සතං>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <114>
    text <යථා ආපන්‌නසත්‌තානං භාරමොරොපනං ධුවං>
    text <තථෙව බුද්‌ධසෙට්‌ඨානං වචනං ධුවසස්‌සතං>
    text <විතථං නත්‌ථි බුද්‌ධානං ධුවං බුද්‌ධො භවාමහං>
  text <115>
    text <හන්‌ද බුද්‌ධකරෙ ධම්‌මෙ විචිනාමි ඉතො චිතො>
    text <උද්‌ධං අධො දස දිසා යාවතා ධම්‌මධාතුයා>
  text <116>
    text <විචිනන්‌තො තදා දක්‌ඛිං පඨමං දානපාරමිං>
    text <පුබ්‌බකෙහි මහෙසීහි අනුචිණ්‌ණං මහාපථං>
  text <117>
    text <ඉමං ත්‌වං පඨමං තාව දළ්‌හං කත්‌වා සමාදිය>
    text <දානපාරමිතං ගච්‌ඡ යදි බොධිං පත්‌තුමිච්‌ඡසි>
  text <118>
    text <යථාපි කුම්‌භො සම්‌පුණ්‌ණො යස්‌ස කස්‌සචි අධො කතො>
    text <වමතෙ වුදකං නිස්‌සෙසං න තත්‌ථ පරිරක්‌ඛති>
  text <119>
    text <තථෙව යාචකෙ දිස්‌වා හීනමුක්‌කට්‌ඨමජ්‌ඣිමෙ>
    text <දදාහි දානං නිස්‌සෙසං කුම්‌භො විය අධො කතො>
  text <120>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <121>
    text <විචිනන්‌තො තදා දක්‌ඛිං දුතියං සීලපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <122>
    text <ඉමං ත්‌වං දුතියං තාව දළ්‌හං කත්‌වා සමාදිය>
    text <සීලපාරමිතං ගච්‌ඡ යදි බොධිං පත්‌තුමිච්‌ඡසි>
  text <123>
    text <යථාපි චමරී වාලං කිස්‌මිඤ්‌චි පටිලග්‌ගිතං>
    text <උපෙති මරණං තත්‌ථ න විකොපෙති වාලධිං>
  text <124>
    text <තථෙව ත්‌වං චතූසු භූමීසු සීලානි පරිපූරය>
    text <පරිරක්‌ඛ සබ්‌බදා සීලං චමරී විය වාලධිං>
  text <125>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <126>
    text <විචිනන්‌තො තදා දක්‌ඛිං තතියං නෙක්‌ඛම්‌මපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <127>
    text <ඉමං ත්‌වං තතියං තාව දළ්‌හං කත්‌වා සමාදිය>
    text <නෙක්‌ඛම්‌මපාරමිතං ගච්‌ඡ යදි බොධිං පත්‌තුමිච්‌ඡසි>
  text <128>
    text <යථා අන්‌දුඝරෙ පුරිසො චිරවුත්‌ථො දුඛට්‌ටිතො>
    text <න තත්‌ථ රාගං ජනෙසි මුත්‌තිංයෙව ගවෙසති>
  text <129>
    text <තථෙව ත්‌වං සබ්‌බභවෙ පස්‌ස අන්‌දුඝරෙ විය>
    text <නෙක්‌ඛම්‌මාභිමුඛො හොහි භවතො පරිමුත්‌තියා>
  text <130>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <131>
    text <විචිනන්‌තො තදා දක්‌ඛිං චතුත්‌ථං පඤ්‌ඤාපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <132>
    text <ඉමං ත්‌වං චතුත්‌ථං තාව දළ්‌හං කත්‌වා සමාදිය>
    text <පඤ්‌ඤාපාරමිතං ගච්‌ඡ යදි බොධිං පත්‌තුමිච්‌ඡසි>
  text <133>
    text <යථාපි භික්‌ඛු භික්‌ඛන්‌තො හීනමුක්‌කට්‌ඨමජ්‌ඣිමෙ>
    text <කුලානි න විවජ්‌ජෙන්‌තො එවං ලභති යාපනං>
  text <134>
    text <තථෙව ත්‌වං සබ්‌බකාලං පරිපුච්‌ඡං බුධං ජනං>
    text <පඤ්‌ඤාපාරමිතං ගන්‌ත්‌වා සම්‌බොධිං පාපුණිස්‌සසි>
  text <135>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <136>
    text <විචිනන්‌තො තදා දක්‌ඛිං පඤ්‌චමං වීරියපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <137>
    text <ඉමං ත්‌වං පඤ්‌චමං තාව දළ්‌හං කත්‌වා සමාදිය>
    text <වීරියපාරමිතං ගච්‌ඡ යදි බොධිං පත්‌තුමිච්‌ඡසි>
  text <138>
    text <යථාපි සීහො මිගරාජා නිසජ්‌ජට්‌ඨානචඞ්‌කමෙ>
    text <අලීනවීරියො හොති පග්‌ගහිතමනො සදා>
  text <139>
    text <තථෙව ත්‌වං සබ්‌බභවෙ පග්‌ගණ්‌හ වීරියං දළ්‌හං>
    text <වීරියපාරමිතං ගන්‌ත්‌වා සම්‌බොධිං පාපුණිස්‌සසි>
  text <140>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <141>
    text <විචිනන්‌තො තදා දක්‌ඛිං ඡට්‌ඨමං ඛන්‌තිපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <142>
    text <ඉමං ත්‌වං ඡට්‌ඨමං තාව දළ්‌හං කත්‌වා සමාදිය>
    text <තත්‌ථ අද්‌වෙජ්‌ඣමානසො සම්‌බොධිං පාපුණිස්‌සසි>
  text <143>
    text <යථාපි පථවී නාම සුචිම්‌පි අසුචිම්‌පි ච>
    text <සබ්‌බං සහති නික්‌ඛෙපං න කරොති පටිඝං තයා>
  text <144>
    text <තථෙව ත්‌වම්‌පි සබ්‌බෙසං සම්‌මානාවමානක්‌ඛමො>
    text <ඛන්‌තිපාරමිතං ගන්‌ත්‌වා සම්‌බොධිං පාපුණිස්‌සසි>
  text <145>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <146>
    text <විචිනන්‌තො තදා දක්‌ඛිං සත්‌තමං සච්‌චපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <147>
    text <ඉමං ත්‌වං සත්‌තමං තාව දළ්‌හං කත්‌වා සමාදිය>
    text <තත්‌ථ අද්‌වෙජ්‌ඣවචනො සම්‌බොධිං පාපුණිස්‌සසි>
  text <148>
    text <යථාපි ඔසධී නාම තුලාභූතා සදෙවකෙ>
    text <සමයෙ උතුවස්‌සෙ වා න වොක්‌කමති වීථිතො>
  text <149>
    text <තථෙව ත්‌වම්‌පි සච්‌චෙසු මා වොක්‌කම හි වීථිතො>
    text <සච්‌චපාරමිතං ගන්‌ත්‌වා සම්‌බොධිං පාපුණිස්‌සසි>
  text <150>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <151>
    text <විචිනන්‌තො තදා දක්‌ඛිං අට්‌ඨමං අධිට්‌ඨානපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <152>
    text <ඉමං ත්‌වං අට්‌ඨමං තාව දළ්‌හං කත්‌වා සමාදිය>
    text <තත්‌ථ ත්‌වං අචලො හුත්‌වා සම්‌බොධිං පාපුණිස්‌සසි>
  text <153>
    text <යථාපි පබ්‌බතො සෙලො අචලො සුප්‌පතිට්‌ඨිතො>
    text <න කම්‌පති භුසවාතෙහි සකට්‌ඨානෙව තිට්‌ඨති>
  text <154>
    text <තථෙව ත්‌වම්‌පි අධිට්‌ඨානෙ සබ්‌බදා අචලො භව>
    text <අධිට්‌ඨානපාරමිතං ගන්‌ත්‌වා සම්‌බොධිං පාපුණිස්‌සසි>
  text <155>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <156>
    text <විචිනන්‌තො තදා දක්‌ඛිං නවමං මෙත්‌තාපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <157>
    text <ඉමං ත්‌වං නවමං තාව දළ්‌හං කත්‌වා සමාදිය>
    text <මෙත්‌තාය අසමො හොහි යදි බොධිං පත්‌තුමිච්‌ඡසි>
  text <158>
    text <යථාපි උදකං නාම කල්‍යාණෙ පාපකෙ ජනෙ>
    text <සමං ඵරති සීතෙන පවාහෙති රජොමලං>
  text <159>
    text <තථෙව ත්‌වං හිතාහිතෙ සමං මෙත්‌තාය භාවය>
    text <මෙත්‌තාපාරමිතං ගන්‌ත්‌වා සම්‌බොධිං පාපුණිස්‌සසි>
  text <160>
    text <නහෙතෙ එත්‌තකායෙව බුද්‌ධධම්‌මා භවිස්‌සරෙ>
    text <අඤ්‌ඤෙපි විචිනිස්‌සාමි යෙ ධම්‌මා බොධිපාචනා>
  text <161>
    text <විචිනන්‌තො තදා දක්‌ඛිං දසමං උපෙක්‌ඛාපාරමිං>
    text <පුබ්‌බකෙහි මහෙසීහි ආසෙවිතනිසෙවිතං>
  text <162>
    text <ඉමං ත්‌වං දසමං තාව දළ්‌හං කත්‌වා සමාදිය>
    text <තුලාභූතො දළ්‌හො හුත්‌වා සම්‌බොධිං පාපුණිස්‌සසි>
  text <163>
    text <යථාපි පථවී නාම නික්‌ඛිත්‌තං අසුචිං සුචිං>
    text <උපෙක්‌ඛති උභොපෙතෙ කොපානුනයවජ්‌ජිතා>
  text <164>
    text <තථෙව ත්‌වං සුඛදුක්‌ඛෙ තුලාභූතො සදා භව>
    text <උපෙක්‌ඛාපාරමිතං ගන්‌ත්‌වා සම්‌බොධිං පාපුණිස්‌සසි>
  text <165>
    text <එත්‌තකායෙව තෙ ලොකෙ යෙ ධම්‌මා බොධිපාචනා>
    text <තතුද්‌ධං නත්‌ථි අඤ්‌ඤත්‍ර දළ්‌හං තත්‌ථ පතිට්‌ඨහ>
  text <166>
    text <ඉමෙ ධම්‌මෙ සම්‌මසතො සභාවසරසලක්‌ඛණෙ>
    text <ධම්‌මතෙජෙන වසුධා දසසහස්‌සී පකම්‌පථ>
  text <167>
    text <චලතී රවතී පථවී උච්‌ඡුයන්‌තංව පීළිතං>
    text <තෙලයන්‌තෙ යථා චක්‌කං එවං කම්‌පති මෙදනී>
  text <168>
    text <යාවතා පරිසා ආසි බුද්‌ධස්‌ස පරිවෙසනෙ>
    text <පවෙධමානා සා තත්‌ථ මුච්‌ඡිතා සෙති භූමියං>
  text <169>
    text <ඝටානෙකසහස්‌සානි කුම්‌භීනඤ්‌ච සතා බහූ>
    text <සඤ්‌චුණ්‌ණමථිතා තත්‌ථ අඤ්‌ඤමඤ්‌ඤං පඝට්‌ටිතා>
  text <170>
    text <උබ්‌බිග්‌ගා තසිතා භීතා භන්‌තා බ්‍යාථිතමානසා>
    text <මහාජනා සමාගම්‌ම දීපඞ්‌කරමුපාගමුං>
  text <171>
    text <කිං භවිස්‌සති ලොකස්‌ස කල්‍යාණමථ පාපකං>
    text <සබ්‌බො උපද්‌දුතො ලොකො තං විනොදෙහි චක්‌ඛුම>
  text <172>
    text <තෙසං තදා සඤ්‌ඤපෙසි දීපඞ්‌කරො මහාමුනි>
    text <විසට්‌ඨා හොථ මා භෙථ ඉමස්‌මිං පථවිකම්‌පනෙ>
  text <173>
    text <යමහං අජ්‌ජ බ්‍යාකාසිං බුද්‌ධො ලොකෙ භවිස්‌සති>
    text <එසො සම්‌මසති ධම්‌මං පුබ්‌බකං ජිනසෙවිතං>
  text <174>
    text <තස්‌ස සම්‌මසතො ධම්‌මං බුද්‌ධභූමිං අසෙසතො>
    text <තෙනායං කම්‌පිතා පථවී දසසහස්‌සී සදෙවකෙ>
  text <175>
    text <බුද්‌ධස්‌ස වචනං සුත්‌වා මනො නිබ්‌බායි තාවදෙ>
    text <සබ්‌බෙ මං උපසඞ්‌කම්‌ම පුනාපි අභිවන්‌දිසුං>
  text <176>
    text <සමාදියිත්‌වා බුද්‌ධගුණං දළ්‌හං කත්‌වාන මානසං>
    text <දීපඞ්‌කරං නමස්‌සිත්‌වා ආසනා වුට්‌ඨහිං තදා>
  text <177>
    text <දිබ්‌බං මානුසකං පුප්‌ඵං දෙවා මානුසකා උභො>
    text <සමොකිරන්‌ති පුප්‌ඵෙහි වුට්‌ඨහන්‌තස්‌ස ආසනා>
  text <178>
    text <වෙදයන්‌ති ච තෙ සොත්‌ථිං දෙවා මානුසකා උභො>
    text <මහන්‌තං පත්‌ථිතං තුය්‌හං තං ලභස්‌සු යථිච්‌ඡිතං>
  text <179>
    text <සබ්‌බීතියො විවජ්‌ජන්‌තු සොකො රොගො විනස්‌සතු>
    text <මා තෙ භවන්‌ත්‌වන්‌තරායා ඵුස ඛිප්‌පං බොධිමුත්‌තමං>
  text <180>
    text <යථාපි සමයෙ පත්‌තෙ පුප්‌ඵන්‌ති පුප්‌ඵිනො දුමා>
    text <තථෙව ත්‌වං මහාවීර බුද්‌ධඤාණෙන පුප්‌ඵසි>
  text <181>
    text <යථා යෙ කෙචි සම්‌බුද්‌ධා පූරයුං දස පාරමී>
    text <තථෙව ත්‌වං මහාවීර පූරය දස පාරමී>
  text <182>
    text <යථා යෙ කෙචි සම්‌බුද්‌ධා බොධිමණ්‌ඩම්‌හි බුජ්‌ඣරෙ>
    text <තථෙව ත්‌වං මහාවීර බුජ්‌ඣස්‌සු ජිනබොධියං>
  text <183>
    text <යථා යෙ කෙචි සම්‌බුද්‌ධා ධම්‌මචක්‌කං පවත්‌තයුං>
    text <තථෙව ත්‌වං මහාවීර ධම්‌මචක්‌කං පවත්‌තය>
  text <184>
    text <පුණ්‌ණමායෙ යථා චන්‌දො පරිසුද්‌ධො විරොචති>
    text <තථෙව ත්‌වං පුණ්‌ණමනො විරොච දසසහස්‌සියං>
  text <185>
    text <රාහුමුත්‌තො යථා සූරියො තාපෙන අතිරොචති>
    text <තථෙව ලොකා මුඤ්‌චිත්‌වා විරොච සිරියා තුවං>
  text <186>
    text <යථා යා කාචි නදියො ඔසරන්‌ති මහොදධිං>
    text <එවං සදෙවකා ලොකා ඔසරන්‌තු තවන්‌තිකෙ>
  text <187>
    text <තෙහි ථුතප්‌පසත්‌ථො සො දස ධම්‌මෙ සමාදිය>
    text <තෙ ධම්‌මෙ පරිපූරෙන්‌තො පවනං පාවිසී තදාති>
  stand <සුමෙධපත්‌ථනාකථා නිට්‌ඨිතා>
