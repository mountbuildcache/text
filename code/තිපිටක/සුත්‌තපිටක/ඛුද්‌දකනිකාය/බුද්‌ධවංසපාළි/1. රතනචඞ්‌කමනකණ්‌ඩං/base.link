text <රතනචඞ්‌කමනකණ්‌ඩං>
  stand <නමො තස්‌ස භගවතො අරහතො සම්‌මාසම්‌බුද්‌ධස්‌සඛුද්‌දකනිකායෙ>
  text <1>
    text <බ්‍රහ්‌මා ච ලොකාධිපතී සහම්‌පතී කතඤ්‌ජලී අනධිවරං අයාචථ>
    text <සන්‌තීධ සත්‌තාප්‌පරජක්‌ඛජාතිකා දෙසෙහි ධම්‌මං අනුකම්‌පිමං පජං>
  text <2>
    text <සම්‌පන්‌නවිජ්‌ජාචරණස්‌ස තාදිනො ජුතින්‌ධරස්‌සන්‌තිමදෙහධාරිනො>
    text <තථාගතස්‌සප්‌පටිපුග්‌ගලස්‌ස උප්‌පජ්‌ජි කාරුඤ්‌ඤතා සබ්‌බසත්‌තෙ>
  text <3>
    text <න හෙතෙ ජානන්‌ති සදෙවමානුසා බුද්‌ධො අයං කීදිසකො නරුත්‌තමො>
    text <ඉද්‌ධිබලං පඤ්‌ඤාබලඤ්‌ච කීදිසං බුද්‌ධබලං ලොකහිතස්‌ස කීදිසං>
  text <4>
    text <න හෙතෙ ජානන්‌ති සදෙවමානුසා බුද්‌ධො අයං එදිසකො නරුත්‌තමො>
    text <ඉද්‌ධිබලං පඤ්‌ඤාබලඤ්‌ච එදිසං බුද්‌ධබලං ලොකහිතස්‌ස එදිසං>
  text <5>
    text <හන්‌දාහං දස්‌සයිස්‌සාමි බුද්‌ධබලමනුත්‌තරං>
    text <චඞ්‌කමං මාපයිස්‌සාමි නභෙ රතනමණ්‌ඩිතං>
  text <6>
    text <භුම්‌මා මහාරාජිකා තාවතිංසා යාමා ච දෙවා තුසිතා ච නිම්‌මිතා>
    text <පරනිම්‌මිතා යෙපි ච බ්‍රහ්‌මකායිකා ආනන්‌දිතා විපුලමකංසු ඝොසං>
  text <7>
    text <ඔභාසිතා ච පථවී සදෙවකා පුථූ ච ලොකන්‌තරිකා අසංවුතා>
    text <තමො ච තිබ්‌බො විහතො තදා අහු දිස්‌වාන අච්‌ඡෙරකං පාටිහීරං>
  text <8>
    text <සදෙවගන්‌ධබ්‌බමනුස්‌සරක්‌ඛසෙ ආභා උළාරා විපුලා අජායථ>
    text <ඉමස්‌මිං ලොකෙ පරස්‌මිඤ්‌චොභයස්‌මිං අධො ච උද්‌ධං තිරියඤ්‌ච විත්‌ථතං>
  text <9>
    text <සත්‌තුත්‌තමො අනධිවරො විනායකො සත්‌ථා අහූ දෙවමනුස්‌සපූජිතො>
    text <මහානුභාවො සතපුඤ්‌ඤලක්‌ඛණො දස්‌සෙසි අච්‌ඡෙරකං පාටිහීරං>
  text <10>
    text <සො යාචිතො දෙවවරෙන චක්‌ඛුමා අත්‌ථං සමෙක්‌ඛිත්‌වා තදා නරුත්‌තමො>
    text <චඞ්‌කමං මාපයි ලොකනායකො සුනිට්‌ඨිතං සබ්‌බරතනනිම්‌මිතං>
  text <11>
    text <ඉද්‌ධී ච ආදෙසනානුසාසනී තිපාටිහීරෙ භගවා වසී අහු>
    text <චඞ්‌කමං මාපයි ලොකනායකො සුනිට්‌ඨිතං සබ්‌බරතනනිම්‌මිතං>
  text <12>
    text <දසසහස්‌සීලොකධාතුයා සිනෙරුපබ්‌බතුත්‌තමෙ>
    text <ථම්‌භෙව දස්‌සෙසි පටිපාටියා චඞ්‌කමෙ රතනාමයෙ>
  text <13>
    text <දසසහස්‌සී අතික්‌කම්‌ම චඞ්‌කමං මාපයී ජිනො>
    text <සබ්‌බසොණ්‌ණමයා පස්‌සෙ චඞ්‌කමෙ රතනාමයෙ>
  text <14>
    text <තුලාසඞ්‌ඝාටානුවග්‌ගා සොවණ්‌ණඵලකත්‌ථතා>
    text <වෙදිකා සබ්‌බසොවණ්‌ණා දුභතො පස්‌සෙසු නිම්‌මිතා>
  text <15>
    text <මණිමුත්‌තාවාලුකාකිණ්‌ණා නිම්‌මිතො රතනාමයො>
    text <ඔභාසෙති දිසා සබ්‌බා සතරංසීව උග්‌ගතො>
  text <16>
    text <තස්‌මිං චඞ්‌කමනෙ ධීරො ද්‌වත්‌තිංසවරලක්‌ඛණො>
    text <විරොචමානො සම්‌බුද්‌ධො චඞ්‌කමෙ චඞ්‌කමී ජිනො>
  text <17>
    text <දිබ්‌බං මන්‌දාරවං පුප්‌ඵං පදුමං පාරිඡත්‌තකං>
    text <චඞ්‌කමනෙ ඔකිරන්‌ති සබ්‌බෙ දෙවා සමාගතා>
  text <18>
    text <පස්‌සන්‌ති තං දෙවසඞ්‌ඝා දසසහස්‌සී පමොදිතා>
    text <නමස්‌සමානා නිපතන්‌ති තුට්‌ඨහට්‌ඨා පමොදිතා>
  text <19>
    text <තාවතිංසා ච යාමා ච තුසිතා චාපි දෙවතා>
    text <නිම්‌මානරතිනො දෙවා යෙ දෙවා වසවත්‌තිනො>
    text <උදග්‌ගචිත්‌තා සුමනා පස්‌සන්‌ති ලොකනායකං>
  text <20>
    text <සදෙවගන්‌ධබ්‌බමනුස්‌සරක්‌ඛසා නාගා සුපණ්‌ණා අථ වාපි කින්‌නරා>
    text <පස්‌සන්‌ති තං ලොකහිතානුකම්‌පකං නභෙව අච්‌චුග්‌ගතචන්‌දමණ්‌ඩලං>
  text <21>
    text <ආභස්‌සරා සුභකිණ්‌හා වෙහප්‌ඵලා අකනිට්‌ඨා ච දෙවතා>
    text <සුසුද්‌ධසුක්‌කවත්‌ථවසනා තිට්‌ඨන්‌ති පඤ්‌ජලීකතා>
  text <22>
    text <මුඤ්‌චන්‌ති පුප්‌ඵං පන පඤ්‌චවණ්‌ණිකං මන්‌දාරවං චන්‌දනචුණ්‌ණමිස්‌සිතං>
    text <භමෙන්‌ති චෙලානි ච අම්‌බරෙ තදා අහො ජිනො ලොකහිතානුකම්‌පකො>
  text <23>
    text <තුවං සත්‌ථා ච කෙතූ ච ධජො යූපො ච පාණිනං>
    text <පරායනො පතිට්‌ඨා ච දීපො ච ද්‌විපදුත්‌තමො>
  text <24>
    text <දසසහස්‌සීලොකධාතුයා දෙවතායො මහිද්‌ධිකා>
    text <පරිවාරෙත්‌වා නමස්‌සන්‌ති තුට්‌ඨහට්‌ඨා පමොදිතා>
  text <25>
    text <දෙවතා දෙවකඤ්‌ඤා ච පසන්‌නා තුට්‌ඨමානසා>
    text <පඤ්‌චවණ්‌ණිකපුප්‌ඵෙහි පූජයන්‌ති නරාසභං>
  text <26>
    text <පස්‌සන්‌ති තං දෙවසඞ්‌ඝා පසන්‌නා තුට්‌ඨමානසා>
    text <පඤ්‌චවණ්‌ණිකපුප්‌ඵෙහි පූජයන්‌ති නරාසභං>
  text <27>
    text <අහො අච්‌ඡරියං ලොකෙ අබ්‌භුතං ලොමහංසනං>
    text <න මෙදිසං භූතපුබ්‌බං අච්‌ඡෙරං ලොමහංසනං>
  text <28>
    text <සකසකම්‌හි භවනෙ නිසීදිත්‌වාන දෙවතා>
    text <හසන්‌ති තා මහාහසිතං දිස්‌වානච්‌ඡෙරකං නභෙ>
  text <29>
    text <ආකාසට්‌ඨා ච භූමට්‌ඨා තිණපන්‌ථනිවාසිනො>
    text <කතඤ්‌ජලී නමස්‌සන්‌ති තුට්‌ඨහට්‌ඨා පමොදිතා>
  text <30>
    text <යෙපි දීඝායුකා නාගා පුඤ්‌ඤවන්‌තො මහිද්‌ධිකා>
    text <පමොදිතා නමස්‌සන්‌ති පූජයන්‌ති නරුත්‌තමං>
  text <31>
    text <සඞ්‌ගීතියො පවත්‌තෙන්‌ති අම්‌බරෙ අනිලඤ්‌ජසෙ>
    text <චම්‌මනද්‌ධානි වාදෙන්‌ති දිස්‌වානච්‌ඡෙරකං නභෙ>
  text <32>
    text <සඞ්‌ඛා ච පණවා චෙව අථොපි ඩිණ්‌ඩිමා බහූ>
    text <අන්‌තලික්‌ඛස්‌මිං වජ්‌ජන්‌ති දිස්‌වානච්‌ඡෙරකං නභෙ>
  text <33>
    text <අබ්‌භුතො වත නො අජ්‌ජ උප්‌පජ්‌ජි ලොමහංසනො>
    text <ධුවමත්‌ථසිද්‌ධිං ලභාම ඛණො නො පටිපාදිතො>
  text <34>
    text <බුද්‌ධොති තෙසං සුත්‌වාන පීති උප්‌පජ්‌ජි තාවදෙ>
    text <බුද්‌ධො බුද්‌ධොති කථයන්‌තා තිට්‌ඨන්‌ති පඤ්‌ජලීකතා>
  text <35>
    text <හිඞ්‌කාරා සාධුකාරා ච උක්‌කුට්‌ඨි සම්‌පහංසනං>
    text <පජා ච විවිධා ගගනෙ වත්‌තෙන්‌ති පඤ්‌ජලීකතා>
  text <36>
    text <ගායන්‌ති සෙළෙන්‌ති ච වාදයන්‌ති ච භුජානි පොථෙන්‌ති ච නච්‌චයන්‌ති ච>
    text <මුඤ්‌චන්‌ති පුප්‌ඵං පන පඤ්‌චවණ්‌ණිකං මන්‌දාරවං චන්‌දනචුණ්‌ණමිස්‌සිතං>
  text <37>
    text <යථා තුය්‌හං මහාවීර පාදෙසු චක්‌කලක්‌ඛණං>
    text <ධජවජිරපටාකා වඩ්‌ඪමානඞ්‌කුසාචිතං>
  text <38>
    text <රූපෙ සීලෙ සමාධිම්‌හි පඤ්‌ඤාය ච අසාදිසො>
    text <විමුත්‌තියා අසමසමො ධම්‌මචක්‌කප්‌පවත්‌තනෙ>
  text <39>
    text <දසනාගබලං කායෙ තුය්‌හං පාකතිකං බලං>
    text <ඉද්‌ධිබලෙන අසමො ධම්‌මචක්‌කප්‌පවත්‌තනෙ>
  text <40>
    text <එවං සබ්‌බගුණූපෙතං සබ්‌බඞ්‌ගසමුපාගතං>
    text <මහාමුනිං කාරුණිකං ලොකනාථං නමස්‌සථ>
  text <41>
    text <අභිවාදනං ථොමනඤ්‌ච වන්‌දනඤ්‌ච පසංසනං>
    text <නමස්‌සනඤ්‌ච පූජඤ්‌ච සබ්‌බං අරහසී තුවං>
  text <42>
    text <යෙ කෙචි ලොකෙ වන්‌දනෙය්‍යා වන්‌දනං අරහන්‌ති යෙ>
    text <සබ්‌බසෙට්‌ඨො මහාවීර සදිසො තෙ න විජ්‌ජති>
  text <43>
    text <සාරිපුත්‌තො මහාපඤ්‌ඤො සමාධිජ්‌ඣානකොවිදො>
    text <ගිජ්‌ඣකූටෙ ඨිතොයෙව පස්‌සති ලොකනායකං>
  text <44>
    text <සුඵුල්‌ලං සාලරාජංව චන්‌දංව ගගනෙ යථා>
    text <මජ්‌ඣන්‌හිකෙව සූරියං ඔලොකෙසි නරාසභං>
  text <45>
    text <ජලන්‌තං දීපරුක්‌ඛංව තරුණසූරියංව උග්‌ගතං>
    text <බ්‍යාමප්‌පභානුරඤ්‌ජිතං ධීරං පස්‌සති ලොකනායකං>
  text <46>
    text <පඤ්‌චන්‌නං භික්‌ඛුසතානං කතකිච්‌චාන තාදිනං>
    text <ඛීණාසවානං විමලානං ඛණෙන සන්‌නිපාතයි>
  text <47>
    text <ලොකප්‌පසාදනං නාම පාටිහීරං නිදස්‌සයි>
    text <අම්‌හෙපි තත්‌ථ ගන්‌ත්‌වාන වන්‌දිස්‌සාම මයං ජිනං>
  text <48>
    text <එථ සබ්‌බෙ ගමිස්‌සාම පුච්‌ඡිස්‌සාම මයං ජිනං>
    text <කඞ්‌ඛං විනොදයිස්‌සාම පස්‌සිත්‌වා ලොකනායකං>
  text <49>
    text <සාධූති තෙ පටිස්‌සුත්‌වා නිපකා සංවුතින්‌ද්‍රියා>
    text <පත්‌තචීවරමාදාය තරමානා උපාගමුං>
  text <50>
    text <ඛීණාසවෙහි විමලෙහි දන්‌තෙහි උත්‌තමෙ දමෙ>
    text <සාරිපුත්‌තො මහාපඤ්‌ඤො ඉද්‌ධියා උපසඞ්‌කමි>
  text <51>
    text <තෙහි භික්‌ඛූහි පරිවුතො සාරිපුත්‌තො මහාගණී>
    text <ලළන්‌තො දෙවොව ගගනෙ ඉද්‌ධියා උපසඞ්‌කමි>
  text <52>
    text <උක්‌කාසිතඤ්‌ච ඛිපිතං අජ්‌ඣුපෙක්‌ඛිය සුබ්‌බතා>
    text <සගාරවා සප්‌පතිස්‌සා සම්‌බුද්‌ධං උපසඞ්‌කමුං>
  text <53>
    text <උපසඞ්‌කමිත්‌වා පස්‌සන්‌ති සයම්‌භුං ලොකනායකං>
    text <නභෙ අච්‌චුග්‌ගතං ධීරං චන්‌දංව ගගනෙ යථා>
  text <54>
    text <ජලන්‌තං දීපරුක්‌ඛංව විජ්‌ජුංව ගගනෙ යථා>
    text <මජ්‌ඣන්‌හිකෙව සූරියං පස්‌සන්‌ති ලොකනායකං>
  text <55>
    text <පඤ්‌චභික්‌ඛුසතා සබ්‌බෙ පස්‌සන්‌ති ලොකනායකං>
    text <රහදමිව විප්‌පසන්‌නං සුඵුල්‌ලං පදුමං යථා>
  text <56>
    text <අඤ්‌ජලිං පග්‌ගහෙත්‌වාන තුට්‌ඨහට්‌ඨා පමොදිතා>
    text <නමස්‌සමානා නිපතන්‌ති සත්‌ථුනො චක්‌කලක්‌ඛණෙ>
  text <57>
    text <සාරිපුත්‌තො මහාපඤ්‌ඤො කොරණ්‌ඩසමසාදිසො>
    text <සමාධිජ්‌ඣානකුසලො වන්‌දතෙ ලොකනායකං>
  text <58>
    text <ගජ්‌ජිතා කාලමෙඝොව නීලුප්‌පලසමසාදිසො>
    text <ඉද්‌ධිබලෙන අසමො මොග්‌ගල්‌ලානො මහිද්‌ධිකො>
  text <59>
    text <මහාකස්‌සපොපි ච ථෙරො උත්‌තත්‌තකනකසන්‌නිභො>
    text <ධුතගුණෙ අග්‌ගනික්‌ඛිත්‌තො ථොමිතො සත්‌ථුවණ්‌ණිතො>
  text <60>
    text <දිබ්‌බචක්‌ඛූනං යො අග්‌ගො අනුරුද්‌ධො මහාගණී>
    text <ඤාතිසෙට්‌ඨො භගවතො අවිදූරෙව තිට්‌ඨති>
  text <61>
    text <ආපත්‌තිඅනාපත්‌තියා සතෙකිච්‌ඡාය කොවිදො>
    text <විනයෙ අග්‌ගනික්‌ඛිත්‌තො උපාලි සත්‌ථුවණ්‌ණිතො>
  text <62>
    text <සුඛුමනිපුණත්‌ථපටිවිද්‌ධො කථිකානං පවරො ගණී>
    text <ඉසි මන්‌තානියා පුත්‌තො පුණ්‌ණො නාමාති විස්‌සුතො>
  text <63>
    text <එතෙසං චිත්‌තමඤ්‌ඤාය ඔපම්‌මකුසලො මුනි>
    text <කඞ්‌ඛච්‌ඡෙදො මහාවීරො කථෙසි අත්‌තනො ගුණං>
  text <64>
    text <චත්‌තාරො තෙ අසඞ්‌ඛෙය්‍යා කොටි යෙසං න නායති>
    text <සත්‌තකායො ච ආකාසො චක්‌කවාළා චනන්‌තකා>
    text <බුද්‌ධඤාණං අප්‌පමෙය්‍යං න සක්‌කා එතෙ විජානිතුං>
  text <65>
    text <කිමෙතං අච්‌ඡරියං ලොකෙ යං මෙ ඉද්‌ධිවිකුබ්‌බනං>
    text <අඤ්‌ඤෙ බහූ අච්‌ඡරියා අබ්‌භුතා ලොමහංසනා>
  text <66>
    text <යදාහං තුසිතෙ කායෙ සන්‌තුසිතො නාමහං තදා>
    text <දසසහස්‌සී සමාගම්‌ම යාචන්‌ති පඤ්‌ජලී මමං>
  text <67>
    text <කාලො ඛො තෙ මහාවීර උප්‌පජ්‌ජ මාතුකුච්‌ඡියං>
    text <සදෙවකං තාරයන්‌තො බුජ්‌ඣස්‌සු අමතං පදං>
  text <68>
    text <තුසිතා කායා චවිත්‌වාන යදා ඔක්‌කමි කුච්‌ඡියං>
    text <දසසහස්‌සීලොකධාතු කම්‌පිත්‌ථ ධරණී තදා>
  text <69>
    text <යදාහං මාතුකුච්‌ඡිතො සම්‌පජානොව නික්‌ඛමිං>
    text <සාධුකාරං පවත්‌තෙන්‌ති දසසහස්‌සී පකම්‌පථ>
  text <70>
    text <ඔක්‌කන්‌තිං මෙ සමො නත්‌ථි ජාතිතො අභිනික්‌ඛමෙ>
    text <සම්‌බොධියං අහං සෙට්‌ඨො ධම්‌මචක්‌කප්‌පවත්‌තනෙ>
  text <71>
    text <අහො අච්‌ඡරියං ලොකෙ බුද්‌ධානං ගුණමහන්‌තතා>
    text <දසසහස්‌සීලොකධාතු ඡප්‌පකාරං පකම්‌පථ>
    text <ඔභාසො ච මහා ආසි අච්‌ඡෙරං ලොමහංසනං>
  text <72>
    text <භගවා තම්‌හි සමයෙ ලොකජෙට්‌ඨො නරාසභො>
    text <සදෙවකං දස්‌සයන්‌තො ඉද්‌ධියා චඞ්‌කමී ජිනො>
  text <73>
    text <චඞ්‌කමෙ චඞ්‌කමන්‌තොව කථෙසි ලොකනායකො>
    text <අන්‌තරා න නිවත්‌තෙති චතුහත්‌ථෙ චඞ්‌කමෙ යථා>
  text <74>
    text <සාරිපුත්‌තො මහාපඤ්‌ඤො සමාධිජ්‌ඣානකොවිදො>
    text <පඤ්‌ඤාය පාරමිප්‌පත්‌තො පුච්‌ඡති ලොකනායකං>
  text <75>
    text <කීදිසො තෙ මහාවීර අභිනීහාරො නරුත්‌තම>
    text <කම්‌හි කාලෙ තයා ධීර පත්‌ථිතා බොධිමුත්‌තමා>
  text <76>
    text <දානං සීලඤ්‌ච නෙක්‌ඛම්‌මං පඤ්‌ඤාවීරියඤ්‌ච කීදිසං>
    text <ඛන්‌තිසච්‌චමධිට්‌ඨානං මෙත්‌තුපෙක්‌ඛා ච කීදිසා>
  text <77>
    text <දස පාරමී තයා ධීර කීදිසී ලොකනායක>
    text <කථං උපපාරමී පුණ්‌ණා පරමත්‌ථපාරමී කථං>
  text <78>
    text <තස්‌ස පුට්‌ඨො වියාකාසි කරවීකමධුරගිරො>
    text <නිබ්‌බාපයන්‌තො හදයං හාසයන්‌තො සදෙවකං>
  text <79>
    text <අතීතබුද්‌ධානං ජිනානං දෙසිතං නිකීලිතං බුද්‌ධපරම්‌පරාගතං>
    text <පුබ්‌බෙනිවාසානුගතාය බුද්‌ධියා පකාසයී ලොකහිතං සදෙවකෙ>
  text <80>
    text <පීතිපාමොජ්‌ජජනනං සොකසල්‌ලවිනොදනං>
    text <සබ්‌බසම්‌පත්‌තිපටිලාභං චිත්‌තීකත්‌වා සුණාථ මෙ>
  text <81>
    text <මදනිම්‌මදනං සොකනුදං සංසාරපරිමොචනං>
    text <සබ්‌බදුක්‌ඛක්‌ඛයං මග්‌ගං සක්‌කච්‌චං පටිපජ්‌ජථාති>
  stand <රතනචඞ්‌කමනකණ්‌ඩො නිට්‌ඨිතො>
