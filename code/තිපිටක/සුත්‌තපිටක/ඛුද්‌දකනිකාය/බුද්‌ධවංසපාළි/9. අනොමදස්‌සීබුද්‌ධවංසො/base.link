text <අනොමදස්‌සීබුද්‌ධවංසො>
  text <1>
    text <සොභිතස්‌ස අපරෙන සම්‌බුද්‌ධො ද්‌විපදුත්‌තමො>
    text <අනොමදස්‌සී අමිතයසො තෙජස්‌සී දුරතික්‌කමො>
  text <2>
    text <සො ඡෙත්‌වා බන්‌ධනං සබ්‌බං විද්‌ධංසෙත්‌වා තයො භවෙ>
    text <අනිවත්‌තිගමනං මග්‌ගං දෙසෙසි දෙවමානුසෙ>
  text <3>
    text <සාගරොව අසඞ්‌ඛොභො පබ්‌බතොව දුරාසදො>
    text <ආකාසොව අනන්‌තො සො සාලරාජාව ඵුල්‌ලිතො>
  text <4>
    text <දස්‌සනෙනපි තං බුද්‌ධං තොසිතා හොන්‌ති පාණිනො>
    text <බ්‍යාහරන්‌තං ගිරං සුත්‌වා අමතං පාපුණන්‌ති තෙ>
  text <5>
    text <ධම්‌මාභිසමයො තස්‌ස ඉද්‌ධො ඵීතො තදා අහු>
    text <කොටිසතානි අභිසමිංසු පඨමෙ ධම්‌මදෙසනෙ>
  text <6>
    text <තතො පරං අභිසමයෙ වස්‌සන්‌තෙ ධම්‌මවුට්‌ඨියො>
    text <අසීතිකොටියොභිසමිංසු දුතියෙ ධම්‌මදෙසනෙ>
  text <7>
    text <තතොපරඤ්‌හි වස්‌සන්‌තෙ තප්‌පයන්‌තෙ ච පාණිනං>
    text <අට්‌ඨසත්‌තතිකොටීනං තතියාභිසමයො අහු>
  text <8>
    text <සන්‌නිපාතා තයො ආසුං තස්‌සාපි ච මහෙසිනො>
    text <අභිඤ්‌ඤාබලප්‌පත්‌තානං පුප්‌ඵිතානං විමුත්‌තියා>
  text <9>
    text <අට්‌ඨසතසහස්‌සානං සන්‌නිපාතො තදා අහු>
    text <පහීනමදමොහානං සන්‌තචිත්‌තාන තාදිනං>
  text <10>
    text <සත්‌තසතසහස්‌සානං දුතියො ආසි සමාගමො>
    text <අනඞ්‌ගණානං විරජානං උපසන්‌තාන තාදිනං>
  text <11>
    text <ඡන්‌නං සතසහස්‌සානං තතියො ආසි සමාගමො>
    text <අභිඤ්‌ඤාබලප්‌පත්‌තානං නිබ්‌බුතානං තපස්‌සිනං>
  text <12>
    text <අහං තෙන සමයෙන යක්‌ඛො ආසිං මහිද්‌ධිකො>
    text <නෙකානං යක්‌ඛකොටීනං වසවත්‌තිම්‌හි ඉස්‌සරො>
  text <13>
    text <තදාපි තං බුද්‌ධවරං උපගන්‌ත්‌වා මහෙසිනං>
    text <අන්‌නපානෙන තප්‌පෙසිං සසඞ්‌ඝං ලොකනායකං>
  text <14>
    text <සොපි මං තදා බ්‍යාකාසි විසුද්‌ධනයනො මුනි>
    text <අපරිමෙය්‍යිතො කප්‌පෙ අයං බුද්‌ධො භවිස්‌සති>
  text <15>
    text <පධානං පදහිත්‌වාන…පෙ … හෙස්‌සාම සම්‌මුඛා ඉමං>
  text <16>
    text <තස්‌සාපි වචනං සුත්‌වා හට්‌ඨො සංවිග්‌ගමානසො>
    text <උත්‌තරිං වතමධිට්‌ඨාසිං දසපාරමිපූරියා>
  text <17>
    text <නගරං චන්‌දවතී නාම යසවා නාම ඛත්‌තියො>
    text <මාතා යසොධරා නාම අනොමදස්‌සිස්‌ස සත්‌ථුනො>
  text <18>
    text <දසවස්‌සසහස්‌සානි අගාරං අජ්‌ඣ සො වසි>
    text <සිරී උපසිරී වඩ්‌ඪො තයො පාසාදමුත්‌තමා>
  text <19>
    text <තෙවීසතිසහස්‌සානි නාරියො සමලඞ්‌කතා>
    text <සිරිමා නාම සා නාරී උපවාණො නාම අත්‍රජො>
  text <20>
    text <නිමිත්‌තෙ චතුරො දිස්‌වා සිවිකායාභිනික්‌ඛමි>
    text <අනූනදසමාසානි පධානං පදහී ජිනො>
  text <21>
    text <බ්‍රහ්‌මුනා යාචිතො සන්‌තො අනොමදස්‌සී මහාමුනි>
    text <වත්‌ති චක්‌කං මහාවීරො උය්‍යානෙ සො සුදස්‌සනෙ>
  text <22>
    text <නිසභො ච අනොමො ච අහෙසුං අග්‌ගසාවකා>
    text <වරුණො නාමුපට්‌ඨාකො අනොමදස්‌සිස්‌ස සත්‌ථුනො>
  text <23>
    text <සුන්‌දරී ච සුමනා ච අහෙසුං අග්‌ගසාවිකා>
    text <බොධි තස්‌ස භගවතො අජ්‌ජුනොති පවුච්‌චති>
  text <24>
    text <නන්‌දිවඩ්‌ඪො සිරිවඩ්‌ඪො අහෙසුං අග්‌ගුපට්‌ඨකා>
    text <උප්‌පලා චෙව පදුමා ච අහෙසුං අග්‌ගුපට්‌ඨිකා>
  text <25>
    text <අට්‌ඨපණ්‌ණාසරතනං අච්‌චුග්‌ගතො මහාමුනි>
    text <පභා නිද්‌ධාවතී තස්‌ස සතරංසීව උග්‌ගතො>
  text <26>
    text <වස්‌සසතසහස්‌සානි ආයු විජ්‌ජති තාවදෙ>
    text <තාවතා තිට්‌ඨමානො සො තාරෙසි ජනතං බහුං>
  text <27>
    text <සුපුප්‌ඵිතං පාවචනං අරහන්‌තෙහි තාදිහි>
    text <වීතරාගෙහි විමලෙහි සොභිත්‌ථ ජිනසාසනං>
  text <28>
    text <සො ච සත්‌ථා අමිතයසො යුගානි තානි අතුලියානි>
    text <සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා>
  text <29>
    text <අනොමදස්‌සී ජිනො සත්‌ථා ධම්‌මාරාමම්‌හි නිබ්‌බුතො>
    text <තත්‌ථෙවස්‌ස ජිනථූපො උබ්‌බෙධො පඤ්‌චවීසතීති>
  stand <අනොමදස්‌සිස්‌ස භගවතො වංසො සත්‌තමො>
