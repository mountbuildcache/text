text <තිකනිපාතො>
  text <අඞ්‌ගණිකභාරද්‌වාජත්‌ථෙරගාථා>
    text <219>
      text <අයොනි සුද්‌ධිමන්‌වෙසං අග්‌ගිං පරිචරිං වනෙ>
      text <සුද්‌ධිමග්‌ගං අජානන්‌තො අකාසිං අමරං තපං>
    text <220>
      text <තං සුඛෙන සුඛං ලද්‌ධං පස්‌ස ධම්‌මසුධම්‌මතං>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං>
    text <221>
      text <බ්‍රහ්‌මබන්‌ධු පුරෙ ආසිං ඉදානි ඛොම්‌හි බ්‍රාහ්‌මණො>
      text <තෙවිජ්‌ජො න්‌හාතකො චම්‌හි සොත්‌තියො චම්‌හි වෙදගූති>
    stand <… අඞ්‌ගණිකභාරද්‌වාජො ථෙරො…>
  text <පච්‌චයත්‌ථෙරගාථා>
    text <222>
      text <පඤ්‌චාහාහං පබ්‌බජිතො සෙඛො අප්‌පත්‌තමානසො>
      text <විහාරං මෙ පවිට්‌ඨස්‌ස චෙතසො පණිධී අහු>
    text <223>
      text <නාසිස්‌සං න පිවිස්‌සාමි විහාරතො න නික්‌ඛමෙ>
      text <නපි පස්‌සං නිපාතෙස්‌සං තණ්‌හාසල්‌ලෙ අනූහතෙ>
    text <224>
      text <තස්‌ස මෙවං විහරතො පස්‌ස වීරියපරක්‌කමං>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනන්‌ති>
    stand <… පච්‌චයො ථෙරො…>
  text <බාකුලත්‌ථෙරගාථා>
    text <225>
      text <යො පුබ්‌බෙ කරණීයානි පච්‌ඡා සො කාතුමිච්‌ඡති>
      text <සුඛා සො ධංසතෙ ඨානා පච්‌ඡා ච මනුතප්‌පති>
    text <226>
      text <යඤ්‌හි කයිරා තඤ්‌හි වදෙ යං න කයිරා න තං වදෙ>
      text <අකරොන්‌තං භාසමානං පරිජානන්‌ති පණ්‌ඩිතා>
    text <227>
      text <සුසුඛං වත නිබ්‌බානං සම්‌මාසම්‌බුද්‌ධදෙසිතං>
      text <අසොකං විරජං ඛෙමං යත්‌ථ දුක්‌ඛං නිරුජ්‌ඣතීති>
    stand <… බාකුලො ථෙරො…>
  text <ධනියත්‌ථෙරගාථා>
    text <228>
      text <සුඛං චෙ ජීවිතුං ඉච්‌ඡෙ සාමඤ්‌ඤස්‌මිං අපෙක්‌ඛවා>
      text <සඞ්‌ඝිකං නාතිමඤ්‌ඤෙය්‍ය චීවරං පානභොජනං>
    text <229>
      text <සුඛං චෙ ජීවිතුං ඉච්‌ඡෙ සාමඤ්‌ඤස්‌මිං අපෙක්‌ඛවා>
      text <අහි මූසිකසොබ්‌භංව සෙවෙථ සයනාසනං>
    text <230>
      text <සුඛං චෙ ජීවිතුං ඉච්‌ඡෙ සාමඤ්‌ඤස්‌මිං අපෙක්‌ඛවා>
      text <ඉතරීතරෙන තුස්‌සෙය්‍ය එකධම්‌මඤ්‌ච භාවයෙති>
    stand <… ධනියො ථෙරො…>
  text <මාතඞ්‌ගපුත්‌තත්‌ථෙරගාථා>
    text <231>
      text <අතිසීතං අතිඋණ්‌හං අතිසායමිදං අහු>
      text <ඉති විස්‌සට්‌ඨකම්‌මන්‌තෙ ඛණා අච්‌චෙන්‌ති මාණවෙ>
    text <232>
      text <යො ච සීතඤ්‌ච උණ්‌හඤ්‌ච තිණා භිය්‍යො න මඤ්‌ඤති>
      text <කරං පුරිසකිච්‌චානි සො සුඛා න විහායති>
    text <233>
      text <දබ්‌බං කුසං පොටකිලං උසීරං මුඤ්‌ජපබ්‌බජං>
      text <උරසා පනුදිස්‌සාමි විවෙකමනුබ්‍රූහයන්‌ති>
    stand <… මාතඞ්‌ගපුත්‌තො ථෙරො…>
  text <ඛුජ්‌ජසොභිතත්‌ථෙරගාථා>
    text <234>
      text <යෙ චිත්‌තකථී බහුස්‌සුතා සමණා පාටලිපුත්‌තවාසිනො>
      text <තෙසඤ්‌ඤතරොයමායුවා ද්‌වාරෙ තිට්‌ඨති ඛුජ්‌ජසොභිතො>
    text <235>
      text <යෙ චිත්‌තකථී බහුස්‌සුතා සමණා පාටලිපුත්‌තවාසිනො>
      text <තෙසඤ්‌ඤතරොයමායුවා ද්‌වාරෙ තිට්‌ඨති මාලුතෙරිතො>
    text <236>
      text <සුයුද්‌ධෙන සුයිට්‌ඨෙන සඞ්‌ගාමවිජයෙන ච>
      text <බ්‍රහ්‌මචරියානුචිණ්‌ණෙන එවායං සුඛමෙධතීති>
    stand <… ඛුජ්‌ජසොභිතො ථෙරො…>
  text <වාරණත්‌ථෙරගාථා>
    text <237>
      text <යොධ කොචි මනුස්‌සෙසු පරපාණානි හිංසති>
      text <අස්‌මා ලොකා පරම්‌හා ච උභයා ධංසතෙ නරො>
    text <238>
      text <යො ච මෙත්‌තෙන චිත්‌තෙන සබ්‌බපාණානුකම්‌පති>
      text <බහුඤ්‌හි සො පසවති පුඤ්‌ඤං තාදිසකො නරො>
    text <239>
      text <සුභාසිතස්‌ස සික්‌ඛෙථ සමණූපාසනස්‌ස ච>
      text <එකාසනස්‌ස ච රහො චිත්‌තවූපසමස්‌ස චාති>
    stand <… වාරණො ථෙරො…>
  text <වස්‌සිකත්‌ථෙරගාථා>
    text <240>
      text <එකොපි සද්‌ධො මෙධාවී අස්‌සද්‌ධානීධ ඤාතිනං>
      text <ධම්‌මට්‌ඨො සීලසම්‌පන්‌නො හොති අත්‌ථාය බන්‌ධුනං>
    text <241>
      text <නිග්‌ගය්‌හ අනුකම්‌පාය චොදිතා ඤාතයො මයා>
      text <ඤාතිබන්‌ධවපෙමෙන කාරං කත්‌වාන භික්‌ඛුසු>
    text <242>
      text <තෙ අබ්‌භතීතා කාලඞ්‌කතා පත්‌තා තෙ තිදිවං සුඛං>
      text <භාතරො මය්‌හං මාතා ච මොදන්‌ති කාමකාමිනොති>
    stand <… වස්‌සිකො ථෙරො…>
  text <යසොජත්‌ථෙරගාථා>
    text <243>
      text <කාලපබ්‌බඞ්‌ගසඞ්‌කාසො කිසො ධමනිසන්‌ථතො>
      text <මත්‌තඤ්‌ඤූ අන්‌නපානම්‌හි අදීනමනසො නරො>
    text <244>
      text <ඵුට්‌ඨො ඩංසෙහි මකසෙහි අරඤ්‌ඤස්‌මිං බ්‍රහාවනෙ>
      text <නාගො සඞ්‌ගාමසීසෙව සතො තත්‍රාධිවාසයෙ>
    text <245>
      text <යථා බ්‍රහ්‌මා තථා එකො යථා දෙවො තථා දුවෙ>
      text <යථා ගාමො තථා තයො කොලාහලං තතුත්‌තරින්‌ති>
    stand <… යසොජො ථෙරො…>
  text <සාටිමත්‌තියත්‌ථෙරගාථා>
    text <246>
      text <අහු තුය්‌හං පුරෙ සද්‌ධා සා තෙ අජ්‌ජ න විජ්‌ජති>
      text <යං තුය්‌හං තුය්‌හමෙවෙතං නත්‌ථි දුච්‌චරිතං මම>
    text <247>
      text <අනිච්‌චා හි චලා සද්‌දා එවං දිට්‌ඨා හි සා මයා>
      text <රජ්‌ජන්‌තිපි විරජ්‌ජන්‌ති තත්‌ථ කිං ජිය්‍යතෙ මුනි>
    text <248>
      text <පච්‌චති මුනිනො භත්‌තං ථොකං ථොකං කුලෙ කුලෙ>
      text <පිණ්‌ඩිකාය චරිස්‌සාමි අත්‌ථි ජඞ්‌ඝබලං මමාති>
    stand <… සාටිමත්‌තියො ථෙරො…>
  text <උපාලිත්‌ථෙරගාථා>
    text <249>
      text <සද්‌ධාය අභිනික්‌ඛම්‌ම නවපබ්‌බජිතො නවො>
      text <මිත්‌තෙ භජෙය්‍ය කල්‍යාණෙ සුද්‌ධාජීවෙ අතන්‌දිතෙ>
    text <250>
      text <සද්‌ධාය අභිනික්‌ඛම්‌ම නවපබ්‌බජිතො නවො>
      text <සඞ්‌ඝස්‌මිං විහරං භික්‌ඛු සික්‌ඛෙථ විනයං බුධො>
    text <251>
      text <සද්‌ධාය අභිනික්‌ඛම්‌ම නවපබ්‌බජිතො නවො>
      text <කප්‌පාකප්‌පෙසු කුසලො චරෙය්‍ය අපුරක්‌ඛතොති>
    stand <… උපාලිත්‌ථෙරො…>
  text <උත්‌තරපාලත්‌ථෙරගාථා>
    text <252>
      text <පණ්‌ඩිතං වත මං සන්‌තං අලමත්‌ථවිචින්‌තකං>
      text <පඤ්‌ච කාමගුණා ලොකෙ සම්‌මොහා පාතයිංසු මං>
    text <253>
      text <පක්‌ඛන්‌දො මාරවිසයෙ දළ්‌හසල්‌ලසමප්‌පිතො>
      text <අසක්‌ඛිං මච්‌චුරාජස්‌ස අහං පාසා පමුච්‌චිතුං>
    text <254>
      text <සබ්‌බෙ කාමා පහීනා මෙ භවා සබ්‌බෙ පදාලිතා>
      text <වික්‌ඛීණො ජාතිසංසාරො නත්‌ථි දානි පුනබ්‌භවොති>
    stand <… උත්‌තරපාලො ථෙරො…>
  text <අභිභූතත්‌ථෙරගාථා>
    text <255>
      text <සුණාථ ඤාතයො සබ්‌බෙ යාවන්‌තෙත්‌ථ සමාගතා>
      text <ධම්‌මං වො දෙසයිස්‌සාමි දුක්‌ඛා ජාති පුනප්‌පුනං>
    text <256>
      text <ආරම්‌භථ නික්‌කමථ යුඤ්‌ජථ බුද්‌ධසාසනෙ>
      text <ධුනාථ මච්‌චුනො සෙනං නළාගාරංව කුඤ්‌ජරො>
    text <257>
      text <යො ඉමස්‌මිං ධම්‌මවිනයෙ අප්‌පමත්‌තො විහස්‌සති>
      text <පහාය ජාතිසංසාරං දුක්‌ඛස්‌සන්‌තං කරිස්‌සතීති>
    stand <… අභිභූතො ථෙරො…>
  text <ගොතමත්‌ථෙරගාථා>
    text <258>
      text <සංසරං හි නිරයං අගච්‌ඡිස්‌සං පෙතලොකමගමං පුනප්‌පුනං>
      text <දුක්‌ඛමම්‌හිපි තිරච්‌ඡානයොනියං නෙකධා හි වුසිතං චිරං මයා>
    text <259>
      text <මානුසොපි ච භවොභිරාධිතො සග්‌ගකායමගමං සකිං සකිං>
      text <රූපධාතුසු අරූපධාතුසු නෙවසඤ්‌ඤිසු අසඤ්‌ඤිසුට්‌ඨිතං>
    text <260>
      text <සම්‌භවා සුවිදිතා අසාරකා සඞ්‌ඛතා පචලිතා සදෙරිතා>
      text <තං විදිත්‌වා මහමත්‌තසම්‌භවං සන්‌තිමෙව සතිමා සමජ්‌ඣගන්‌ති>
    stand <… ගොතමො ථෙරො…>
  text <හාරිතත්‌ථෙරගාථා>
    text <261>
      text <යො පුබ්‌බෙ කරණීයානි පච්‌ඡා සො කාතුමිච්‌ඡති>
      text <සුඛා සො ධංසතෙ ඨානා පච්‌ඡා ච මනුතප්‌පති>
    text <262>
      text <යඤ්‌හි කයිරා තඤ්‌හි වදෙ යං න කයිරා න තං වදෙ>
      text <අකරොන්‌තං භාසමානං පරිජානන්‌ති පණ්‌ඩිතා>
    text <263>
      text <සුසුඛං වත නිබ්‌බානං සම්‌මාසම්‌බුද්‌ධදෙසිතං>
      text <අසොකං විරජං ඛෙමං යත්‌ථ දුක්‌ඛං නිරුජ්‌ඣතීති>
    stand <… හාරිතො ථෙරො…>
  text <විමලත්‌ථෙරගාථා>
    text <264>
      text <පාපමිත්‌තෙ විවජ්‌ජෙත්‌වා භජෙය්‍යුත්‌තමපුග්‌ගලං>
      text <ඔවාදෙ චස්‌ස තිට්‌ඨෙය්‍ය පත්‌ථෙන්‌තො අචලං සුඛං>
    text <265>
      text <පරිත්‌තං දාරුමාරුය්‌හ යථා සීදෙ මහණ්‌ණවෙ>
      text <එවං කුසීතමාගම්‌ම සාධුජීවීපි සීදති>
      text <තස්‌මා තං පරිවජ්‌ජෙය්‍ය කුසීතං හීනවීරියං>
    text <266>
      text <පවිවිත්‌තෙහි අරියෙහි පහිතත්‌තෙහි ඣායිභි>
      text <නිච්‌චං ආරද්‌ධවීරියෙහි පණ්‌ඩිතෙහි සහාවසෙති>
      text <අඞ්‌ගණිකො භාරද්‌වාජො පච්‌චයො බාකුලො ඉසි>
      text <ධනියො මාතඞ්‌ගපුත්‌තො සොභිතො වාරණො ඉසි>
      text <වස්‌සිකො ච යසොජො ච සාටිමත්‌තියුපාලි ච>
      text <උත්‌තරපාලො අභිභූතො ගොතමො හාරිතොපි ච>
      text <ථෙරො තිකනිපාතම්‌හි නිබ්‌බානෙ විමලො කතො>
      text <අට්‌ඨතාලීස ගාථායො ථෙරා සොළස කිත්‌තිතාති>
    stand <… විමලො ථෙරො…>
    stand <තිකනිපාතො නිට්‌ඨිතො>
    text <තත්‍රුද්‌දානං>
