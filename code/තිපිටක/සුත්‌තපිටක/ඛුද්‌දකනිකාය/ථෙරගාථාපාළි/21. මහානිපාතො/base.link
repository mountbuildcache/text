text <මහානිපාතො>
  text <වඞ්‌ගීසත්‌ථෙරගාථා>
    text <1218>
      text <නික්‌ඛන්‌තං වත මං සන්‌තං අගාරස්‌මානගාරියං>
      text <විතක්‌කා උපධාවන්‌ති පගබ්‌භා කණ්‌හතො ඉමෙ>
    text <1219>
      text <උග්‌ගපුත්‌තා මහිස්‌සාසා සික්‌ඛිතා දළ්‌හධම්‌මිනො>
      text <සමන්‌තා පරිකිරෙය්‍යුං සහස්‌සං අපලායිනං>
    text <1220>
      text <සචෙපි එත්‌තකා භිය්‍යො ආගමිස්‌සන්‌ති ඉත්‌ථියො>
      text <නෙව මං බ්‍යාධයිස්‌සන්‌ති ධම්‌මෙ සම්‌හි පතිට්‌ඨිතො>
    text <1221>
      text <සක්‌ඛී හි මෙ සුතං එතං බුද්‌ධස්‌සාදිච්‌චබන්‌ධුනො>
      text <නිබ්‌බානගමනං මග්‌ගං තත්‌ථ මෙ නිරතො මනො>
    text <1222>
      text <එවං චෙ මං විහරන්‌තං පාපිම උපගච්‌ඡසි>
      text <තථා මච්‌චු කරිස්‌සාමි න මෙ මග්‌ගම්‌පි දක්‌ඛසි>
    text <1223>
      text <අරතිඤ්‌ච රතිඤ්‌ච පහාය සබ්‌බසො ගෙහසිතඤ්‌ච විතක්‌කං>
      text <වනථං න කරෙය්‍ය කුහිඤ්‌චි නිබ්‌බනථො අවනථො ස භික්‌ඛු>
    text <1224>
      text <යමිධ පථවිඤ්‌ච වෙහාසං රූපගතං ජගතොගධං කිඤ්‌චි>
      text <පරිජීයති සබ්‌බමනිච්‌චං එවං සමෙච්‌ච චරන්‌ති මුතත්‌තා>
    text <1225>
      text <උපධීසු ජනා ගධිතාසෙ දිට්‌ඨසුතෙ පටිඝෙ ච මුතෙ ච>
      text <එත්‌ථ විනොදය ඡන්‌දමනෙජො යො හෙත්‌ථ න ලිම්‌පති මුනි තමාහු>
    text <1226>
      text <අථ සට්‌ඨිසිතා සවිතක්‌කා පුථුජ්‌ජනතාය අධම්‌මා නිවිට්‌ඨා>
      text <න ච වග්‌ගගතස්‌ස කුහිඤ්‌චි නො පන දුට්‌ඨුල්‌ලගාහී ස භික්‌ඛු>
    text <1227>
      text <දබ්‌බො චිරරත්‌තසමාහිතො අකුහකො නිපකො අපිහාලු>
      text <සන්‌තං පදං අජ්‌ඣගමා මුනි පටිච්‌ච පරිනිබ්‌බුතො කඞ්‌ඛති කාලං>
    text <1228>
      text <මානං පජහස්‌සු ගොතම මානපථඤ්‌ච ජහස්‌සු අසෙසං>
      text <මානපථම්‌හි ස මුච්‌ඡිතො විප්‌පටිසාරීහුවා චිරරත්‌තං>
    text <1229>
      text <මක්‌ඛෙන මක්‌ඛිතා පජා මානහතා නිරයං පපතන්‌ති>
      text <සොචන්‌ති ජනා චිරරත්‌තං මානහතා නිරයං උපපන්‌නා>
    text <1230>
      text <න හි සොචති භික්‌ඛු කදාචි මග්‌ගජිනො සම්‌මා පටිපන්‌නො>
      text <කිත්‌තිඤ්‌ච සුඛඤ්‌චානුභොති ධම්‌මදසොති තමාහු තථත්‌තං>
    text <1231>
      text <තස්‌මා අඛිලො ඉධ පධානවා නීවරණානි පහාය විසුද්‌ධො>
      text <මානඤ්‌ච පහාය අසෙසං විජ්‌ජායන්‌තකරො සමිතාවී>
    text <1232>
      text <කාමරාගෙන ඩය්‌හාමි චිත්‌තං මෙ පරිඩය්‌හති>
      text <සාධු නිබ්‌බාපනං බ්‍රූහි අනුකම්‌පාය ගොතම>
    text <1233>
      text <සඤ්‌ඤාය විපරියෙසා චිත්‌තං තෙ පරිඩය්‌හති>
      text <නිමිත්‌තං පරිවජ්‌ජෙහි සුභං රාගූපසංහිතං>
    text <1234>
      text <අසුභාය චිත්‌තං භාවෙහි එකග්‌ගං සුසමාහිතං>
      text <සති කායගතා ත්‍යත්‌ථු නිබ්‌බිදාබහුලො භව>
    text <1235>
      text <අනිමිත්‌තඤ්‌ච භාවෙහි මානානුසයමුජ්‌ජහ>
      text <තතො මානාභිසමයා උපසන්‌තො චරිස්‌සසි>
    text <1236>
      text <තමෙව වාචං භාසෙය්‍ය යායත්‌තානං න තාපයෙ>
      text <පරෙ ච න විහිංසෙය්‍ය සා වෙ වාචා සුභාසිතා>
    text <1237>
      text <පියවාචමෙව භාසෙය්‍ය යා වාචා පටිනන්‌දිතා>
      text <යං අනාදාය පාපානි පරෙසං භාසතෙ පියං>
    text <1238>
      text <සච්‌චං වෙ අමතා වාචා එස ධම්‌මො සනන්‌තනො>
      text <සච්‌චෙ අත්‌ථෙ ච ධම්‌මෙ ච ආහු සන්‌තො පතිට්‌ඨිතා>
    text <1239>
      text <යං බුද්‌ධො භාසති වාචං ඛෙමං නිබ්‌බානපත්‌තියා>
      text <දුක්‌ඛස්‌සන්‌තකිරියාය සා වෙ වාචානමුත්‌තමා>
    text <1240>
      text <ගම්‌භීරපඤ්‌ඤො මෙධාවී මග්‌ගාමග්‌ගස්‌ස කොවිදො>
      text <සාරිපුත්‌තො මහාපඤ්‌ඤො ධම්‌මං දෙසෙති භික්‌ඛුනං>
    text <1241>
      text <සඞ්‌ඛිත්‌තෙනපි දෙසෙති විත්‌ථාරෙනපි භාසති>
      text <සාලිකායිව නිග්‌ඝොසො පටිභානං උදිය්‍යති>
    text <1242>
      text <තස්‌ස තං දෙසයන්‌තස්‌ස සුණන්‌ති මධුරං ගිරං>
      text <සරෙන රජනීයෙන සවනීයෙන වග්‌ගුනා>
      text <උදග්‌ගචිත්‌තා මුදිතා සොතං ඔධෙන්‌ති භික්‌ඛවො>
    text <1243>
      text <අජ්‌ජ පන්‌නරසෙ විසුද්‌ධියා භික්‌ඛූ පඤ්‌චසතා සමාගතා>
      text <සංයොජනබන්‌ධනච්‌ඡිදා අනීඝා ඛීණපුනබ්‌භවා ඉසී>
    text <1244>
      text <චක්‌කවත්‌තී යථා රාජා අමච්‌චපරිවාරිතො>
      text <සමන්‌තා අනුපරියෙති සාගරන්‌තං මහිං ඉමං>
    text <1245>
      text <එවං විජිතසඞ්‌ගාමං සත්‌ථවාහං අනුත්‌තරං>
      text <සාවකා පයිරුපාසන්‌ති තෙවිජ්‌ජා මච්‌චුහායිනො>
    text <1246>
      text <සබ්‌බෙ භගවතො පුත්‌තා පලාපෙත්‌ථ න විජ්‌ජති>
      text <තණ්‌හාසල්‌ලස්‌ස හන්‌තාරං වන්‌දෙ ආදිච්‌චබන්‌ධුනං>
    text <1247>
      text <පරොසහස්‌සං භික්‌ඛූනං සුගතං පයිරුපාසති>
      text <දෙසෙන්‌තං විරජං ධම්‌මං නිබ්‌බානං අකුතොභයං>
    text <1248>
      text <සුණන්‌ති ධම්‌මං විමලං සම්‌මාසම්‌බුද්‌ධදෙසිතං>
      text <සොභති වත සම්‌බුද්‌ධො භික්‌ඛුසඞ්‌ඝපුරක්‌ඛතො>
    text <1249>
      text <නාගනාමොසි භගවා ඉසීනං ඉසිසත්‌තමො>
      text <මහාමෙඝොව හුත්‌වාන සාවකෙ අභිවස්‌සසි>
    text <1250>
      text <දිවා විහාරා නික්‌ඛම්‌ම සත්‌ථුදස්‌සනකම්‍යතා>
      text <සාවකො තෙ මහාවීර පාදෙ වන්‌දති වඞ්‌ගිසො>
    text <1251>
      text <උම්‌මග්‌ගපථං මාරස්‌ස අභිභුය්‍ය චරති පභිජ්‌ජ ඛීලානි>
      text <තං පස්‌සථ බන්‌ධපමුඤ්‌චකරං අසිතංව භාගසො පවිභජ්‌ජ>
    text <1252>
      text <ඔඝස්‌ස හි නිතරණත්‌ථං අනෙකවිහිතං මග්‌ගං අක්‌ඛාසි>
      text <තස්‌මිඤ්‌ච අමතෙ අක්‌ඛාතෙ ධම්‌මදසා ඨිතා අසංහීරා>
    text <1253>
      text <පජ්‌ජොතකරො අතිවිජ්‌ඣ සබ්‌බඨිතීනං අතික්‌කමමද්‌දස>
      text <ඤත්‌වා ච සච්‌ඡිකත්‌වා ච අග්‌ගං සො දෙසයි දසද්‌ධානං>
    text <1254>
      text <එවං සුදෙසිතෙ ධම්‌මෙ කො පමාදො විජානතං ධම්‌මං>
      text <තස්‌මා හි තස්‌ස භගවතො සාසනෙ අප්‌පමත්‌තො සදා නමස්‌සමනුසික්‌ඛෙ>
    text <1255>
      text <බුද්‌ධානුබුද්‌ධො යො ථෙරො කොණ්‌ඩඤ්‌ඤො තිබ්‌බනික්‌කමො>
      text <ලාභී සුඛවිහාරානං විවෙකානං අභිණ්‌හසො>
    text <1256>
      text <යං සාවකෙන පත්‌තබ්‌බං සත්‌ථු සාසනකාරිනා>
      text <සබ්‌බස්‌ස තං අනුප්‌පත්‌තං අප්‌පමත්‌තස්‌ස සික්‌ඛතො>
    text <1257>
      text <මහානුභාවො තෙවිජ්‌ජො චෙතොපරියකොවිදො>
      text <කොණ්‌ඩඤ්‌ඤො බුද්‌ධදායාදො පාදෙ වන්‌දති සත්‌ථුනො>
    text <1258>
      text <නගස්‌ස පස්‌සෙ ආසීනං මුනිං දුක්‌ඛස්‌ස පාරගුං>
      text <සාවකා පයිරුපාසන්‌ති තෙවිජ්‌ජා මච්‌චුහායිනො>
    text <1259>
      text <චෙතසා අනුපරියෙති මොග්‌ගල්‌ලානො මහිද්‌ධිකො>
      text <චිත්‌තං නෙසං සමන්‌වෙසං විප්‌පමුත්‌තං නිරූපධිං>
    text <1260>
      text <එවං සබ්‌බඞ්‌ගසම්‌පන්‌නං මුනිං දුක්‌ඛස්‌ස පාරගුං>
      text <අනෙකාකාරසම්‌පන්‌නං පයිරුපාසන්‌ති ගොතමං>
    text <1261>
      text <චන්‌දො යථා විගතවලාහකෙ නභෙ විරොචති වීතමලොව භාණුමා>
      text <එවම්‌පි අඞ්‌ගීරස ත්‌වං මහාමුනි අතිරොචසි යසසා සබ්‌බලොකං>
    text <1262>
      text <කාවෙය්‍යමත්‌තා විචරිම්‌හ පුබ්‌බෙ ගාමා ගාමං පුරා පුරං>
      text <අථද්‌දසාම සම්‌බුද්‌ධං සබ්‌බධම්‌මාන පාරගුං>
    text <1263>
      text <සො මෙ ධම්‌මමදෙසෙසි මුනි දුක්‌ඛස්‌ස පාරගූ>
      text <ධම්‌මං සුත්‌වා පසීදිම්‌හ සද්‌ධා නො උදපජ්‌ජථ>
    text <1264>
      text <තස්‌සාහං වචනං සුත්‌වා ඛන්‌ධෙ ආයතනානි ච>
      text <ධාතුයො ච විදිත්‌වාන පබ්‌බජිං අනගාරියං>
    text <1265>
      text <බහූනං වත අත්‌ථාය උප්‌පජ්‌ජන්‌ති තථාගතා>
      text <ඉත්‌ථීනං පුරිසානඤ්‌ච යෙ තෙ සාසනකාරකා>
    text <1266>
      text <තෙසං ඛො වත අත්‌ථාය බොධිමජ්‌ඣගමා මුනි>
      text <භික්‌ඛූනං භික්‌ඛුනීනඤ්‌ච යෙ නිරාමගතද්‌දසා>
    text <1267>
      text <සුදෙසිතා චක්‌ඛුමතා බුද්‌ධෙනාදිච්‌චබන්‌ධුනා>
      text <චත්‌තාරි අරියසච්‌චානි අනුකම්‌පාය පාණිනං>
    text <1268>
      text <දුක්‌ඛං දුක්‌ඛසමුප්‌පාදං දුක්‌ඛස්‌ස ච අතික්‌කමං>
      text <අරියං චට්‌ඨඞ්‌ගිකං මග්‌ගං දුක්‌ඛූපසමගාමිනං>
    text <1269>
      text <එවමෙතෙ තථා වුත්‌තා දිට්‌ඨා මෙ තෙ යථා තථා>
      text <සදත්‌ථො මෙ අනුප්‌පත්‌තො කතං බුද්‌ධස්‌ස සාසනං>
    text <1270>
      text <ස්‌වාගතං වත මෙ ආසි මම බුද්‌ධස්‌ස සන්‌තිකෙ>
      text <සුවිභත්‌තෙසු ධම්‌මෙසු යං සෙට්‌ඨං තදුපාගමිං>
    text <1271>
      text <අභිඤ්‌ඤාපාරමිප්‌පත්‌තො සොතධාතු විසොධිතා>
      text <තෙවිජ්‌ජො ඉද්‌ධිපත්‌තොම්‌හි චෙතොපරියකොවිදො>
    text <1272>
      text <පුච්‌ඡාමි සත්‌ථාරමනොමපඤ්‌ඤං දිට්‌ඨෙව ධම්‌මෙ යො විචිකිච්‌ඡානං ඡෙත්‌තා>
      text <අග්‌ගාළවෙ කාලමකාසි භික්‌ඛු ඤාතො යසස්‌සී අභිනිබ්‌බුතත්‌තො>
    text <1273>
      text <නිග්‍රොධකප්‌පො ඉති තස්‌ස නාමං තයා කතං භගවා බ්‍රාහ්‌මණස්‌ස>
      text <සො තං නමස්‌සං අචරි මුත්‍යපෙඛො ආරද්‌ධවීරියො දළ්‌හධම්‌මදස්‌සී>
    text <1274>
      text <තං සාවකං සක්‌ක මයම්‌පි සබ්‌බෙ අඤ්‌ඤාතුමිච්‌ඡාම සමන්‌තචක්‌ඛු>
      text <සමවට්‌ඨිතා නො සවනාය සොතා තුවං නො සත්‌ථා ත්‌වමනුත්‌තරොසි>
    text <1275>
      text <ඡින්‌ද නො විචිකිච්‌ඡං බ්‍රූහි මෙතං පරිනිබ්‌බුතං වෙදය භූරිපඤ්‌ඤ>
      text <මජ්‌ඣෙව නො භාස සමන්‌තචක්‌ඛු සක්‌කොව දෙවාන සහස්‌සනෙත්‌තො>
    text <1276>
      text <යෙ කෙචි ගන්‌ථා ඉධ මොහමග්‌ගා අඤ්‌ඤාණපක්‌ඛා විචිකිච්‌ඡඨානා>
      text <තථාගතං පත්‌වා න තෙ භවන්‌ති චක්‌ඛුඤ්‌හි එතං පරමං නරානං>
    text <1277>
      text <නො චෙ හි ජාතු පුරිසො කිලෙසෙ වාතො යථා අබ්‌භඝනං විහානෙ>
      text <තමොවස්‌ස නිවුතො සබ්‌බලොකො ජොතිමන්‌තොපි න පභාසෙය්‍යුං>
    text <1278>
      text <ධීරා ච පජ්‌ජොතකරා භවන්‌ති තං තං අහං වීර තථෙව මඤ්‌ඤෙ>
      text <විපස්‌සිනං ජානමුපාගමිම්‌හ පරිසාසු නො ආවිකරොහි කප්‌පං>
    text <1279>
      text <ඛිප්‌පං ගිරං එරය වග්‌ගු වග්‌ගුං හංසොව පග්‌ගය්‌හ සණිකං නිකූජ>
      text <බින්‌දුස්‌සරෙන සුවිකප්‌පිතෙන සබ්‌බෙව තෙ උජ්‌ජුගතා සුණොම>
    text <1280>
      text <පහීනජාතිමරණං අසෙසං නිග්‌ගය්‌හ ධොනං වදෙස්‌සාමි ධම්‌මං>
      text <න කාමකාරො හි පුථුජ්‌ජනානං සඞ්‌ඛෙය්‍යකාරො ච තථාගතානං>
    text <1281>
      text <සම්‌පන්‌නවෙය්‍යාකරණං තවෙදං සමුජ්‌ජුපඤ්‌ඤස්‌ස සමුග්‌ගහීතං>
      text <අයමඤ්‌ජලි පච්‌ඡිමො සුප්‌පණාමිතො මා මොහයී ජානමනොමපඤ්‌ඤ>
    text <1282>
      text <පරොපරං අරියධම්‌මං විදිත්‌වා මා මොහයී ජානමනොමවීරිය>
      text <වාරිං යථා ඝම්‌මනි ඝම්‌මතත්‌තො වාචාභිකඞ්‌ඛාමි සුතං පවස්‌ස>
    text <1283>
      text <යදත්‌ථිකං බ්‍රහ්‌මචරියං අචරී කප්‌පායනො කච්‌චිස්‌සතං අමොඝං>
      text <නිබ්‌බායි සො ආදු සඋපාදිසෙසො යථා විමුත්‌තො අහු තං සුණොම>
    text <1284>
      text <අච්‌ඡෙච්‌ඡි තණ්‌හං ඉධ නාමරූපෙ>
      text <ඉති භගවා කණ්‌හස්‌ස සොතං දීඝරත්‌තානුසයිතං>
      text <අතාරි ජාතිං මරණං අසෙසං ඉච්‌චබ්‍රවි භගවා පඤ්‌චසෙට්‌ඨො>
    text <1285>
      text <එස සුත්‌වා පසීදාමි වචො තෙ ඉසිසත්‌තම>
      text <අමොඝං කිර මෙ පුට්‌ඨං න මං වඤ්‌චෙසි බ්‍රාහ්‌මණො>
    text <1286>
      text <යථා වාදී තථා කාරී අහු බුද්‌ධස්‌ස සාවකො>
      text <අච්‌ඡෙච්‌ඡි මච්‌චුනො ජාලං තතං මායාවිනො දළ්‌හං>
    text <1287>
      text <අද්‌දස භගවා ආදිං උපාදානස්‌ස කප්‌පියො>
      text <අච්‌චගා වත කප්‌පානො මච්‌චුධෙය්‍යං සුදුත්‌තරං>
    text <1288>
      text <තං දෙවදෙවං වන්‌දාමි පුත්‌තං තෙ ද්‌විපදුත්‌තම>
      text <අනුජාතං මහාවීරං නාගං නාගස්‌ස ඔරසන්‌ති>
      text <සත්‌තතිම්‌හි නිපාතම්‌හි වඞ්‌ගීසො පටිභාණවා>
      text <එකොව ථෙරො නත්‌ථඤ්‌ඤො ගාථායො එකසත්‌තතීති>
      text <සහස්‌සං හොන්‌ති තා ගාථා තීණි සට්‌ඨිසතානි ච>
      text <ථෙරා ච ද්‌වෙ සතා සට්‌ඨි චත්‌තාරො ච පකාසිතා>
      text <සීහනාදං නදිත්‌වාන බුද්‌ධපුත්‌තා අනාසවා>
      text <ඛෙමන්‌තං පාපුණිත්‌වාන අග්‌ගිඛන්‌ධාව නිබ්‌බුතාති>
    stand <ඉත්‌ථං සුදං ආයස්‌මා වඞ්‌ගීසො ථෙරො ගාථායො>
    text <අභාසිත්‌ථාති>
    stand <මහානිපාතො නිට්‌ඨිතො>
    text <තත්‍රුද්‌දානං>
    stand <නිට්‌ඨිතා ථෙරගාථායො>
    text <තත්‍රුද්‌දානං>
    stand <ථෙරගාථාපාළි නිට්‌ඨිතා>
