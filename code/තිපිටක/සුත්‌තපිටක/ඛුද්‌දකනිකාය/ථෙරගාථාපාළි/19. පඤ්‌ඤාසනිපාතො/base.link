text <පඤ්‌ඤාසනිපාතො>
  text <තාලපුටත්‌ථෙරගාථා>
    text <1094>
      text <කදා නුහං පබ්‌බතකන්‌දරාසු එකාකියො අද්‌දුතියො විහස්‌සං>
      text <අනිච්‌චතො සබ්‌බභවං විපස්‌සං තං මෙ ඉදං තං නු කදා භවිස්‌සති>
    text <1095>
      text <කදා නුහං භින්‌නපටන්‌ධරො මුනි කාසාවවත්‌ථො අමමො නිරාසො>
      text <රාගඤ්‌ච දොසඤ්‌ච තථෙව මොහං හන්‌ත්‌වා සුඛී පවනගතො විහස්‌සං>
    text <1096>
      text <කදා අනිච්‌චං වධරොගනීළං කායං ඉමං මච්‌චුජරායුපද්‌දුතං>
      text <විපස්‌සමානො වීතභයො විහස්‌සං එකො වනෙ තං නු කදා භවිස්‌සති>
    text <1097>
      text <කදා නුහං භයජනනිං දුඛාවහං තණ්‌හාලතං බහුවිධානුවත්‌තනිං>
      text <පඤ්‌ඤාමයං තිඛිණමසිං ගහෙත්‌වා ඡෙත්‌වා වසෙ තම්‌පි කදා භවිස්‌සති>
    text <1098>
      text <කදා නු පඤ්‌ඤාමයමුග්‌ගතෙජං සත්‌ථං ඉසීනං සහසාදියිත්‌වා>
      text <මාරං සසෙනං සහසා භඤ්‌ජිස්‌සං සීහාසනෙ තං නු කදා භවිස්‌සති>
    text <1099>
      text <කදා නුහං සබ්‌භි සමාගමෙසු දිට්‌ඨො භවෙ ධම්‌මගරූහි තාදිභි>
      text <යාථාවදස්‌සීහි ජිතින්‌ද්‍රියෙහි පධානියො තං නු කදා භවිස්‌සති>
    text <1100>
      text <කදා නු මං තන්‌දි ඛුදා පිපාසා වාතාතපා කීටසරීසපා වා>
      text <න බාධයිස්‌සන්‌ති න තං ගිරිබ්‌බජෙ අත්‌ථත්‌ථියං තං නු කදා භවිස්‌සති>
    text <1101>
      text <කදා නු ඛො යං විදිතං මහෙසිනා චත්‌තාරි සච්‌චානි සුදුද්‌දසානි>
      text <සමාහිතත්‌තො සතිමා අගච්‌ඡං පඤ්‌ඤාය තං තං නු කදා භවිස්‌සති>
    text <1102>
      text <කදා නු රූපෙ අමිතෙ ච සද්‌දෙ ගන්‌ධෙ රසෙ ඵුසිතබ්‌බෙ ච ධම්‌මෙ>
      text <ආදිත්‌තතොහං සමථෙහි යුත්‌තො පඤ්‌ඤාය දච්‌ඡං තදිදං කදා මෙ>
    text <1103>
      text <කදා නුහං දුබ්‌බචනෙන වුත්‌තො තතොනිමිත්‌තං විමනො න හෙස්‌සං>
      text <අථො පසත්‌ථොපි තතොනිමිත්‌තං තුට්‌ඨො න හෙස්‌සං තදිදං කදා මෙ>
    text <1104>
      text <කදා නු කට්‌ඨෙ ච තිණෙ ලතා ච ඛන්‌ධෙ ඉමෙහං අමිතෙ ච ධම්‌මෙ>
      text <අජ්‌ඣත්‌තිකානෙව ච බාහිරානි ච සමං තුලෙය්‍යං තදිදං කදා මෙ>
    text <1105>
      text <කදා නු මං පාවුසකාලමෙඝො නවෙන තොයෙන සචීවරං වනෙ>
      text <ඉසිප්‌පයාතම්‌හි පථෙ වජන්‌තං ඔවස්‌සතෙ තං නු කදා භවිස්‌සති>
    text <1106>
      text <කදා මයූරස්‌ස සිඛණ්‌ඩිනො වනෙ දිජස්‌ස සුත්‌වා ගිරිගබ්‌භරෙ රුතං>
      text <පච්‌චුට්‌ඨහිත්‌වා අමතස්‌ස පත්‌තියා සංචින්‌තයෙ තං නු කදා භවිස්‌සති>
    text <1107>
      text <කදා නු ගඞ්‌ගං යමුනං සරස්‌සතිං පාතාලඛිත්‌තං වළවාමුඛඤ්‌ච>
      text <අසජ්‌ජමානො පතරෙය්‍යමිද්‌ධියා විභිංසනං තං නු කදා භවිස්‌සති>
    text <1108>
      text <කදා නු නාගොව අසඞ්‌ගචාරී පදාලයෙ කාමගුණෙසු ඡන්‌දං>
      text <නිබ්‌බජ්‌ජයං සබ්‌බසුභං නිමිත්‌තං ඣානෙ යුතො තං නු කදා භවිස්‌සති>
    text <1109>
      text <කදා ඉණට්‌ටොව දලිද්‌දකො නිධිං ආරාධයිත්‌වා ධනිකෙහි පීළිතො>
      text <තුට්‌ඨො භවිස්‌සං අධිගම්‌ම සාසනං මහෙසිනො තං නු කදා භවිස්‌සති>
    text <1110>
      text <බහූනි වස්‌සානි තයාම්‌හි යාචිතො අගාරවාසෙන අලං නු තෙ ඉදං>
      text <තං දානි මං පබ්‌බජිතං සමානං කිංකාරණා චිත්‌ත තුවං න යුඤ්‌ජසි>
    text <1111>
      text <නනු අහං චිත්‌ත තයාම්‌හි යාචිතො ගිරිබ්‌බජෙ චිත්‍රඡදා විහඞ්‌ගමා>
      text <මහින්‌දඝොසත්‌ථනිතාභිගජ්‌ජිනො තෙ තං රමෙස්‌සන්‌ති වනම්‌හි ඣායිනං>
    text <1112>
      text <කුලම්‌හි මිත්‌තෙ ච පියෙ ච ඤාතකෙ ඛිඩ්‌ඩාරතිං කාමගුණඤ්‌ච ලොකෙ>
      text <සබ්‌බං පහාය ඉමමජ්‌ඣුපාගතො අථොපි ත්‌වං චිත්‌ත න මය්‌හ තුස්‌සසි>
    text <1113>
      text <මමෙව එතං න හි ත්‌වං පරෙසං සන්‌නාහකාලෙ පරිදෙවිතෙන කිං>
      text <සබ්‌බං ඉදං චලමිති පෙක්‌ඛමානො අභිනික්‌ඛමිං අමතපදං ජිගීසං>
    text <1114>
      text <සුයුත්‌තවාදී ද්‌විපදානමුත්‌තමො මහාභිසක්‌කො නරදම්‌මසාරථි>
      text <චිත්‌තං චලං මක්‌කටසන්‌නිභං ඉති අවීතරාගෙන සුදුන්‌නිවාරයං>
    text <1115>
      text <කාමා හි චිත්‍රා මධුරා මනොරමා අවිද්‌දසූ යත්‌ථ සිතා පුථුජ්‌ජනා>
      text <තෙ දුක්‌ඛමිච්‌ඡන්‌ති පුනබ්‌භවෙසිනො චිත්‌තෙන නීතා නිරයෙ නිරාකතා>
    text <1116>
      text <මයූරකොඤ්‌චාභිරුතම්‌හි කානනෙ දීපීහි බ්‍යග්‌ඝෙහි පුරක්‌ඛතො වසං>
      text <කායෙ අපෙක්‌ඛං ජහ මා විරාධය ඉතිස්‌සු මං චිත්‌ත පුරෙ නියුඤ්‌ජසි>
    text <1117>
      text <භාවෙහි ඣානානි ච ඉන්‌ද්‍රියානි ච බලානි බොජ්‌ඣඞ්‌ගසමාධිභාවනා>
      text <තිස්‌සො ච විජ්‌ජා ඵුස බුද්‌ධසාසනෙ ඉතිස්‌සු මං චිත්‌ත පුරෙ නියුඤ්‌ජසි>
    text <1118>
      text <භාවෙහි මග්‌ගං අමතස්‌ස පත්‌තියා නිය්‍යානිකං සබ්‌බදුඛක්‌ඛයොගධං>
      text <අට්‌ඨඞ්‌ගිකං සබ්‌බකිලෙසසොධනං ඉතිස්‌සු මං චිත්‌ත පුරෙ නියුඤ්‌ජසි>
    text <1119>
      text <දුක්‌ඛන්‌ති ඛන්‌ධෙ පටිපස්‌ස යොනිසො යතො ච දුක්‌ඛං සමුදෙති තං ජහ>
      text <ඉධෙව දුක්‌ඛස්‌ස කරොහි අන්‌තං ඉතිස්‌සු මං චිත්‌ත පුරෙ නියුඤ්‌ජසි>
    text <1120>
      text <අනිච්‌චං දුක්‌ඛන්‌ති විපස්‌ස යොනිසො සුඤ්‌ඤං අනත්‌තාති අඝං වධන්‌ති ච>
      text <මනොවිචාරෙ උපරුන්‌ධ චෙතසො ඉතිස්‌සු මං චිත්‌ත පුරෙ නියුඤ්‌ජසි>
    text <1121>
      text <මුණ්‌ඩො විරූපො අභිසාපමාගතො කපාලහත්‌ථොව කුලෙසු භික්‌ඛසු>
      text <යුඤ්‌ජස්‌සු සත්‌ථුවචනෙ මහෙසිනො ඉතිස්‌සු මං චිත්‌ත පුරෙ නියුඤ්‌ජසි>
    text <1122>
      text <සුසංවුතත්‌තො විසිඛන්‌තරෙ චරං කුලෙසු කාමෙසු අසඞ්‌ගමානසො>
      text <චන්‌දො යථා දොසිනපුණ්‌ණමාසියා ඉතිස්‌සු මං චිත්‌ත පුරෙ නියුඤ්‌ජසි>
    text <1123>
      text <ආරඤ්‌ඤිකො හොහි ච පිණ්‌ඩපාතිකො සොසානිකො හොහි ච පංසුකූලිකො>
      text <නෙසජ්‌ජිකො හොහි සදා ධුතෙ රතො ඉතිස්‌සු මං චිත්‌ත පුරෙ නියුඤ්‌ජසි>
    text <1124>
      text <රොපෙත්‌ව රුක්‌ඛානි යථා ඵලෙසී මූලෙ තරුං ඡෙත්‌තු තමෙව ඉච්‌ඡසි>
      text <තථූපමං චිත්‌තමිදං කරොසි යං මං අනිච්‌චම්‌හි චලෙ නියුඤ්‌ජසි>
    text <1125>
      text <අරූප දූරඞ්‌ගම එකචාරි න තෙ කරිස්‌සං වචනං ඉදානිහං>
      text <දුක්‌ඛා හි කාමා කටුකා මහබ්‌භයා නිබ්‌බානමෙවාභිමනො චරිස්‌සං>
    text <1126>
      text <නාහං අලක්‌ඛ්‍යා අහිරික්‌කතාය වා න චිත්‌තහෙතූ න ච දූරකන්‌තනා>
      text <ආජීවහෙතූ ච අහං න නික්‌ඛමිං කතො ච තෙ චිත්‌ත පටිස්‌සවො මයා>
    text <1127>
      text <අප්‌පිච්‌ඡතා සප්‌පුරිසෙහි වණ්‌ණිතා මක්‌ඛප්‌පහානං වූපසමො දුඛස්‌ස>
      text <ඉතිස්‌සු මං චිත්‌ත තදා නියුඤ්‌ජසි ඉදානි ත්‌වං ගච්‌ඡසි පුබ්‌බචිණ්‌ණං>
    text <1128>
      text <තණ්‌හා අවිජ්‌ජා ච පියාපියඤ්‌ච සුභානි රූපානි සුඛා ච වෙදනා>
      text <මනාපියා කාමගුණා ච වන්‌තා වන්‌තෙ අහං ආවමිතුං න උස්‌සහෙ>
    text <1129>
      text <සබ්‌බත්‌ථ තෙ චිත්‌ත වචො කතං මයා බහූසු ජාතීසු න මෙසි කොපිතො>
      text <අජ්‌ඣත්‌තසම්‌භවො කතඤ්‌ඤුතාය තෙ දුක්‌ඛෙ චිරං සංසරිතං තයා කතෙ>
    text <1130>
      text <ත්‌වඤ්‌ඤෙව නො චිත්‌ත කරොසි බ්‍රාහ්‌මණො ත්‌වං ඛත්‌තියො රාජදසී කරොසි>
      text <වෙස්‌සා ච සුද්‌දා ච භවාම එකදා දෙවත්‌තනං වාපි තවෙව වාහසා>
    text <1131>
      text <තවෙව හෙතූ අසුරා භවාමසෙ ත්‌වංමූලකං නෙරයිකා භවාමසෙ>
      text <අථො තිරච්‌ඡානගතාපි එකදා පෙතත්‌තනං වාපි තවෙව වාහසා>
    text <1132>
      text <නනු දුබ්‌භිස්‌සසි මං පුනප්‌පුනං මුහුං මුහුං චාරණිකංව දස්‌සයං>
      text <උම්‌මත්‌තකෙනෙව මයා පලොභසි කිඤ්‌චාපි තෙ චිත්‌ත විරාධිතං මයා>
    text <1133>
      text <ඉදං පුරෙ චිත්‌තමචාරි චාරිකං යෙනිච්‌ඡකං යත්‌ථකාමං යථාසුඛං>
      text <තදජ්‌ජහං නිග්‌ගහෙස්‌සාමි යොනිසො හත්‌ථිප්‌පභින්‌නං විය අඞ්‌කුසග්‌ගහො>
    text <1134>
      text <සත්‌ථා ච මෙ ලොකමිමං අධිට්‌ඨහි අනිච්‌චතො අද්‌ධුවතො අසාරතො>
      text <පක්‌ඛන්‌ද මං චිත්‌ත ජිනස්‌ස සාසනෙ තාරෙහි ඔඝා මහතා සුදුත්‌තරා>
    text <1135>
      text <න තෙ ඉදං චිත්‌ත යථා පුරාණකං නාහං අලං තුය්‌හ වසෙ නිවත්‌තිතුං>
      text <මහෙසිනො පබ්‌බජිතොම්‌හි සාසනෙ න මාදිසා හොන්‌ති විනාසධාරිනො>
    text <1136>
      text <නගා සමුද්‌දා සරිතා වසුන්‌ධරා දිසා චතස්‌සො විදිසා අධො දිවා>
      text <සබ්‌බෙ අනිච්‌චා තිභවා උපද්‌දුතා කුහිං ගතො චිත්‌ත සුඛං රමිස්‌සසි>
    text <1137>
      text <ධිතිප්‌පරං කිං මම චිත්‌ත කාහිසි න තෙ අලං චිත්‌ත වසානුවත්‌තකො>
      text <න ජාතු භස්‌තං උභතොමුඛං ඡුපෙ ධිරත්‌ථු පූරං නව සොතසන්‌දනිං>
    text <1138>
      text <වරාහඑණෙය්‍යවිගාළ්‌හසෙවිතෙ පබ්‌භාරකුට්‌ටෙ පකතෙව සුන්‌දරෙ>
      text <නවම්‌බුනා පාවුසසිත්‌ථකානනෙ තහිං ගුහාගෙහගතො රමිස්‌සසි>
    text <1139>
      text <සුනීලගීවා සුසිඛා සුපෙඛුනා සුචිත්‌තපත්‌තච්‌ඡදනා විහඞ්‌ගමා>
      text <සුමඤ්‌ජුඝොසත්‌ථනිතාභිගජ්‌ජිනො තෙ තං රමෙස්‌සන්‌ති වනම්‌හි ඣායිනං>
    text <1140>
      text <වුට්‌ඨම්‌හි දෙවෙ චතුරඞ්‌ගුලෙ තිණෙ සංපුප්‌ඵිතෙ මෙඝනිභම්‌හි කානනෙ>
      text <නගන්‌තරෙ විටපිසමො සයිස්‌සං තං මෙ මුදූ හෙහිති තූලසන්‌නිභං>
    text <1141>
      text <තථා තු කස්‌සාමි යථාපි ඉස්‌සරො යං ලබ්‌භති තෙනපි හොතු මෙ අලං>
      text <න තාහං කස්‌සාමි යථා අතන්‌දිතො බිළාරභස්‌තංව යථා සුමද්‌දිතං>
    text <1142>
      text <තථා තු කස්‌සාමි යථාපි ඉස්‌සරො යං ලබ්‌භති තෙනපි හොතු මෙ අලං>
      text <වීරියෙන තං මය්‌හ වසානයිස්‌සං ගජංව මත්‌තං කුසලඞ්‌කුසග්‌ගහො>
    text <1143>
      text <තයා සුදන්‌තෙන අවට්‌ඨිතෙන හි හයෙන යොග්‌ගාචරියොව උජ්‌ජුනා>
      text <පහොමි මග්‌ගං පටිපජ්‌ජිතුං සිවං චිත්‌තානුරක්‌ඛීහි සදා නිසෙවිතං>
    text <1144>
      text <ආරම්‌මණෙ තං බලසා නිබන්‌ධිසං නාගංව ථම්‌භම්‌හි දළ්‌හාය රජ්‌ජුයා>
      text <තං මෙ සුගුත්‌තං සතියා සුභාවිතං අනිස්‌සිතං සබ්‌බභවෙසු හෙහිසි>
    text <1145>
      text <පඤ්‌ඤාය ඡෙත්‌වා විපථානුසාරිනං යොගෙන නිග්‌ගය්‌හ පථෙ නිවෙසිය>
      text <දිස්‌වා සමුදයං විභවඤ්‌ච සම්‌භවං දායාදකො හෙහිසි අග්‌ගවාදිනො>
    text <1146>
      text <චතුබ්‌බිපල්‌ලාසවසං අධිට්‌ඨිතං ගාමණ්‌ඩලංව පරිනෙසි චිත්‌ත මං>
      text <නනු සංයොජනබන්‌ධනච්‌ඡිදං සංසෙවසෙ කාරුණිකං මහාමුනිං>
    text <1147>
      text <මිගො යථා සෙරි සුචිත්‌තකානනෙ රම්‌මං ගිරිං පාවුසඅබ්‌භමාලිනිං>
      text <අනාකුලෙ තත්‌ථ නගෙ රමිස්‌සං අසංසයං චිත්‌ත පරා භවිස්‌සසි>
    text <1148>
      text <යෙ තුය්‌හ ඡන්‌දෙන වසෙන වත්‌තිනො නරා ච නාරී ච අනුභොන්‌ති යං සුඛං>
      text <අවිද්‌දසූ මාරවසානුවත්‌තිනො භවාභිනන්‌දී තව චිත්‌ත සාවකාති>
      text <පඤ්‌ඤාසම්‌හි නිපාතම්‌හි එකො තාලපුටො සුචි>
      text <ගාථායො තත්‌ථ පඤ්‌ඤාස පුන පඤ්‌ච ච උත්‌තරීති>
    stand <… තාලපුටො ථෙරො…>
    stand <පඤ්‌ඤාසනිපාතො නිට්‌ඨිතො>
    text <තත්‍රුද්‌දානං>
