text <සහස්‌සවග්‌ගො>
  text <100>
    text <සහස්‌සමපි චෙ වාචා අනත්‌ථපදසංහිතා>
    text <එකං අත්‌ථපදං සෙය්‍යො යං සුත්‌වා උපසම්‌මති>
  text <101>
    text <සහස්‌සමපි චෙ ගාථා අනත්‌ථපදසංහිතා>
    text <එකං ගාථාපදං සෙය්‍යො යං සුත්‌වා උපසම්‌මති>
  text <102>
    text <යො ච ගාථා සතං භාසෙ අනත්‌ථපදසංහිතා>
    text <එකං ධම්‌මපදං සෙය්‍යො යං සුත්‌වා උපසම්‌මති>
  text <103>
    text <යො සහස්‌සං සහස්‌සෙන සඞ්‌ගාමෙ මානුසෙ ජිනෙ>
    text <එකඤ්‌ච ජෙය්‍යමත්‌තානං ස වෙ සඞ්‌ගාමජුත්‌තමො>
  text <104>
    text <අත්‌තා හවෙ ජිතං සෙය්‍යො යා චායං ඉතරා පජා>
    text <අත්‌තදන්‌තස්‌ස පොසස්‌ස නිච්‌චං සඤ්‌ඤතචාරිනො>
  text <105>
    text <නෙව දෙවො න ගන්‌ධබ්‌බො න මාරො සහ බ්‍රහ්‌මුනා>
    text <ජිතං අපජිතං කයිරා තථාරූපස්‌ස ජන්‌තුනො>
  text <106>
    text <මාසෙ මාසෙ සහස්‌සෙන යො යජෙථ සතං සමං>
    text <එකඤ්‌ච භාවිතත්‌තානං මුහුත්‌තමපි පූජයෙ>
    text <සායෙව පූජනා සෙය්‍යො යඤ්‌චෙ වස්‌සසතං හුතං>
  text <107>
    text <යො ච වස්‌සසතං ජන්‌තු අග්‌ගිං පරිචරෙ වනෙ>
    text <එකඤ්‌ච භාවිතත්‌තානං මුහුත්‌තමපි පූජයෙ>
    text <සායෙව පූජනා සෙය්‍යො යඤ්‌චෙ වස්‌සසතං හුතං>
  text <108>
    text <යං කිඤ්‌චි යිට්‌ඨං ව හුතං ව ලොකෙ සංවච්‌ඡරං යජෙථ පුඤ්‌ඤපෙක්‌ඛො>
    text <සබ්‌බම්‌පි තං න චතුභාගමෙති අභිවාදනා උජ්‌ජුගතෙසු සෙය්‍යො>
  text <109>
    text <අභිවාදනසීලිස්‌ස නිච්‌චං වුඩ්‌ඪාපචායිනො>
    text <චත්‌තාරො ධම්‌මා වඩ්‌ඪන්‌ති ආයු වණ්‌ණො සුඛං බලං>
  text <110>
    text <යො ච වස්‌සසතං ජීවෙ දුස්‌සීලො අසමාහිතො>
    text <එකාහං ජීවිතං සෙය්‍යො සීලවන්‌තස්‌ස ඣායිනො>
  text <111>
    text <යො ච වස්‌සසතං ජීවෙ දුප්‌පඤ්‌ඤො අසමාහිතො>
    text <එකාහං ජීවිතං සෙය්‍යො පඤ්‌ඤවන්‌තස්‌ස ඣායිනො>
  text <112>
    text <යො ච වස්‌සසතං ජීවෙ කුසීතො හීනවීරියො>
    text <එකාහං ජීවිතං සෙය්‍යො වීරියමාරභතො දළ්‌හං>
  text <113>
    text <යො ච වස්‌සසතං ජීවෙ අපස්‌සං උදයබ්‌බයං>
    text <එකාහං ජීවිතං සෙය්‍යො පස්‌සතො උදයබ්‌බයං>
  text <114>
    text <යො ච වස්‌සසතං ජීවෙ අපස්‌සං අමතං පදං>
    text <එකාහං ජීවිතං සෙය්‍යො පස්‌සතො අමතං පදං>
  text <115>
    text <යො ච වස්‌සසතං ජීවෙ අපස්‌සං ධම්‌මමුත්‌තමං>
    text <එකාහං ජීවිතං සෙය්‍යො පස්‌සතො ධම්‌මමුත්‌තමං>
  stand <සහස්‌සවග්‌ගො අට්‌ඨමො නිට්‌ඨිතො>
