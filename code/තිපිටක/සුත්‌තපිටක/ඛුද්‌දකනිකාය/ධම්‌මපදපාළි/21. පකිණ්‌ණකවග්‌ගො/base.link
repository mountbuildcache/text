text <පකිණ්‌ණකවග්‌ගො>
  text <290>
    text <මත්‌තාසුඛපරිච්‌චාගා පස්‌සෙ චෙ විපුලං සුඛං>
    text <චජෙ මත්‌තාසුඛං ධීරො සම්‌පස්‌සං විපුලං සුඛං>
  text <291>
    text <පරදුක්‌ඛූපධානෙන අත්‌තනො සුඛමිච්‌ඡති>
    text <වෙරසංසග්‌ගසංසට්‌ඨො වෙරා සො න පරිමුච්‌චති>
  text <292>
    text <යඤ්‌හි කිච්‌චං අපවිද්‌ධං අකිච්‌චං පන කයිරති>
    text <උන්‌නළානං පමත්‌තානං තෙසං වඩ්‌ඪන්‌ති ආසවා>
  text <293>
    text <යෙසඤ්‌ච සුසමාරද්‌ධා නිච්‌චං කායගතා සති>
    text <අකිච්‌චං තෙ න සෙවන්‌ති කිච්‌චෙ සාතච්‌චකාරිනො>
    text <සතානං සම්‌පජානානං අත්‌ථං ගච්‌ඡන්‌ති ආසවා>
  text <294>
    text <මාතරං පිතරං හන්‌ත්‌වා රාජානො ද්‌වෙ ච ඛත්‌තියෙ>
    text <රට්‌ඨං සානුචරං හන්‌ත්‌වා අනීඝො යාති බ්‍රාහ්‌මණො>
  text <295>
    text <මාතරං පිතරං හන්‌ත්‌වා රාජානො ද්‌වෙ ච සොත්‌ථියෙ>
    text <වෙයග්‌ඝපඤ්‌චමං හන්‌ත්‌වා අනීඝො යාති බ්‍රාහ්‌මණො>
  text <296>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච නිච්‌චං බුද්‌ධගතා සති>
  text <297>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච නිච්‌චං ධම්‌මගතා සති>
  text <298>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච නිච්‌චං සඞ්‌ඝගතා සති>
  text <299>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච නිච්‌චං කායගතා සති>
  text <300>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච අහිංසාය රතො මනො>
  text <301>
    text <සුප්‌පබුද්‌ධං පබුජ්‌ඣන්‌ති සදා ගොතමසාවකා>
    text <යෙසං දිවා ච රත්‌තො ච භාවනාය රතො මනො>
  text <302>
    text <දුප්‌පබ්‌බජ්‌ජං දුරභිරමං දුරාවාසා ඝරා දුඛා>
    text <දුක්‌ඛොසමානසංවාසො දුක්‌ඛානුපතිතද්‌ධගූ>
    text <තස්‌මා න චද්‌ධගූ සියා න ච දුක්‌ඛානුපතිතො සියා>
  text <303>
    text <සද්‌ධො සීලෙන සම්‌පන්‌නො යසොභොගසමප්‌පිතො>
    text <යං යං පදෙසං භජති තත්‌ථ තත්‌ථෙව පූජිතො>
  text <304>
    text <දූරෙ සන්‌තො පකාසෙන්‌ති හිමවන්‌තොව පබ්‌බතො>
    text <අසන්‌තෙත්‌ථ න දිස්‌සන්‌ති රත්‌තිං ඛිත්‌තා යථා සරා>
  text <305>
    text <එකාසනං එකසෙය්‍යං එකො චරමතන්‌දිතො>
    text <එකො දමයමත්‌තානං වනන්‌තෙ රමිතො සියා>
  stand <පකිණ්‌ණකවග්‌ගො එකවීසතිමො නිට්‌ඨිතො>
