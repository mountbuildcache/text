text <තණ්‌හාවග්‌ගො>
  text <334>
    text <මනුජස්‌ස පමත්‌තචාරිනො තණ්‌හා වඩ්‌ඪති මාලුවා විය>
    text <සො ප්‌ලවතී හුරා හුරං ඵලමිච්‌ඡංව වනස්‌මි වානරො>
  text <335>
    text <යං එසා සහතෙ ජම්‌මී තණ්‌හා ලොකෙ විසත්‌තිකා>
    text <සොකා තස්‌ස පවඩ්‌ඪන්‌ති අභිවට්‌ඨංව බීරණං>
  text <336>
    text <යො චෙතං සහතෙ ජම්‌මිං තණ්‌හං ලොකෙ දුරච්‌චයං>
    text <සොකා තම්‌හා පපතන්‌ති උදබින්‌දුව පොක්‌ඛරා>
  text <337>
    text <තං වො වදාමි භද්‌දං වො යාවන්‌තෙත්‌ථ සමාගතා>
    text <තණ්‌හාය මූලං ඛණථ උසීරත්‌ථොව බීරණං>
    text <මා වො නළංව සොතොව මාරො භඤ්‌ජි පුනප්‌පුනං>
  text <338>
    text <යථාපි මූලෙ අනුපද්‌දවෙ දළ්‌හෙ ඡින්‌නොපි රුක්‌ඛො පුනරෙව රූහති>
    text <එවම්‌පි තණ්‌හානුසයෙ අනූහතෙ නිබ්‌බත්‌තතී දුක්‌ඛමිදං පුනප්‌පුනං>
  text <339>
    text <යස්‌ස ඡත්‌තිංසති සොතා මනාපසවනා භුසා>
    text <මාහා වහන්‌ති දුද්‌දිට්‌ඨිං සඞ්‌කප්‌පා රාගනිස්‌සිතා>
  text <340>
    text <සවන්‌ති සබ්‌බධි සොතා ලතා උප්‌පජ්‌ජ තිට්‌ඨති>
    text <තඤ්‌ච දිස්‌වා ලතං ජාතං මූලං පඤ්‌ඤාය ඡින්‌දථ>
  text <341>
    text <සරිතානි සිනෙහිතානි ච සොමනස්‌සානි භවන්‌ති ජන්‌තුනො>
    text <තෙ සාතසිතා සුඛෙසිනො තෙ වෙ ජාතිජරූපගා නරා>
  text <342>
    text <තසිණාය පුරක්‌ඛතා පජා පරිසප්‌පන්‌ති සසොව බන්‌ධිතො>
    text <සංයොජනසඞ්‌ගසත්‌තකා දුක්‌ඛමුපෙන්‌ති පුනප්‌පුනං චිරාය>
  text <343>
    text <තසිණාය පුරක්‌ඛතා පජා පරිසප්‌පන්‌ති සසොව බන්‌ධිතො>
    text <තස්‌මා තසිණං විනොදයෙ ආකඞ්‌ඛන්‌ත විරාගමත්‌තනො>
  text <344>
    text <යො නිබ්‌බනථො වනාධිමුත්‌තො වනමුත්‌තො වනමෙව ධාවති>
    text <තං පුග්‌ගලමෙථ පස්‌සථ මුත්‌තො බන්‌ධනමෙව ධාවති>
  text <345>
    text <න තං දළ්‌හං බන්‌ධනමාහු ධීරා යදායසං දාරුජපබ්‌බජඤ්‌ච>
    text <සාරත්‌තරත්‌තා මණිකුණ්‌ඩලෙසු පුත්‌තෙසු දාරෙසු ච යා අපෙක්‌ඛා>
  text <346>
    text <එතං දළ්‌හං බන්‌ධනමාහු ධීරා ඔහාරිනං සිථිලං දුප්‌පමුඤ්‌චං>
    text <එතම්‌පි ඡෙත්‌වාන පරිබ්‌බජන්‌ති අනපෙක්‌ඛිනො කාමසුඛං පහාය>
  text <347>
    text <යෙ රාගරත්‌තානුපතන්‌ති සොතං සයංකතං මක්‌කටකොව ජාලං>
    text <එතම්‌පි ඡෙත්‌වාන වජන්‌ති ධීරා අනපෙක්‌ඛිනො සබ්‌බදුක්‌ඛං පහාය>
  text <348>
    text <මුඤ්‌ච පුරෙ මුඤ්‌ච පච්‌ඡතො මජ්‌ඣෙ මුඤ්‌ච භවස්‌ස පාරගූ>
    text <සබ්‌බත්‌ථ විමුත්‌තමානසො න පුනං ජාතිජරං උපෙහිසි>
  text <349>
    text <විතක්‌කමථිතස්‌ස ජන්‌තුනො තිබ්‌බරාගස්‌ස සුභානුපස්‌සිනො>
    text <භිය්‍යො තණ්‌හා පවඩ්‌ඪති එස ඛො දළ්‌හං කරොති බන්‌ධනං>
  text <350>
    text <විතක්‌කූපසමෙ ච යො රතො අසුභං භාවයතෙ සදා සතො>
    text <එස ඛො බ්‍යන්‌ති කාහිති එස ඡෙච්‌ඡති මාරබන්‌ධනං>
  text <351>
    text <නිට්‌ඨඞ්‌ගතො අසන්‌තාසී වීතතණ්‌හො අනඞ්‌ගණො>
    text <අච්‌ඡින්‌දි භවසල්‌ලානි අන්‌තිමොයං සමුස්‌සයො>
  text <352>
    text <වීතතණ්‌හො අනාදානො නිරුත්‌තිපදකොවිදො>
    text <අක්‌ඛරානං සන්‌නිපාතං ජඤ්‌ඤා පුබ්‌බාපරානි ච>
    text <ස වෙ අන්‌තිමසාරීරො මහාපඤ්‌ඤො මහාපුරිසොති වුච්‌චති>
  text <353>
    text <සබ්‌බාභිභූ සබ්‌බවිදූහමස්‌මි සබ්‌බෙසු ධම්‌මෙසු අනූපලිත්‌තො>
    text <සබ්‌බඤ්‌ජහො තණ්‌හක්‌ඛයෙ විමුත්‌තො සයං අභිඤ්‌ඤාය කමුද්‌දිසෙය්‍යං>
  text <354>
    text <සබ්‌බදානං ධම්‌මදානං ජිනාති සබ්‌බරසං ධම්‌මරසො ජිනාති>
    text <සබ්‌බරතිං ධම්‌මරති ජිනාති තණ්‌හක්‌ඛයො සබ්‌බදුක්‌ඛං ජිනාති>
  text <355>
    text <හනන්‌ති භොගා දුම්‌මෙධං නො ච පාරගවෙසිනො>
    text <භොගතණ්‌හාය දුම්‌මෙධො හන්‌ති අඤ්‌ඤෙව අත්‌තනං>
  text <356>
    text <තිණදොසානි ඛෙත්‌තානි රාගදොසා අයං පජා>
    text <තස්‌මා හි වීතරාගෙසු දින්‌නං හොති මහප්‌ඵලං>
  text <357>
    text <තිණදොසානි ඛෙත්‌තානි දොසදොසා අයං පජා>
    text <තස්‌මා හි වීතදොසෙසු දින්‌නං හොති මහප්‌ඵලං>
  text <358>
    text <තිණදොසානි ඛෙත්‌තානි මොහදොසා අයං පජා>
    text <තස්‌මා හි වීතමොහෙසු දින්‌නං හොති මහප්‌ඵලං>
  text <359>
    text <තිණදොසානි ඛෙත්‌තානි ඉච්‌ඡාදොසා අයං පජා>
    text <තස්‌මා හි විගතිච්‌ඡෙසු දින්‌නං හොති මහප්‌ඵලං>
    text <තිණදොසානි ඛෙත්‌තානි තණ්‌හාදොසා අයං පජා>
    text <තස්‌මා හි වීතතණ්‌හෙසු දින්‌නං හොති මහප්‌ඵලං>
  stand <තණ්‌හාවග්‌ගො චතුවීසතිමො නිට්‌ඨිතො>
