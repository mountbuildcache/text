text <කොධවග්‌ගො>
  text <221>
    text <කොධං ජහෙ විප්‌පජහෙය්‍ය මානං සංයොජනං සබ්‌බමතික්‌කමෙය්‍ය>
    text <තං නාමරූපස්‌මිමසජ්‌ජමානං අකිඤ්‌චනං නානුපතන්‌ති දුක්‌ඛා>
  text <222>
    text <යො වෙ උප්‌පතිතං කොධං රථං භන්‌තංව වාරයෙ>
    text <තමහං සාරථිං බ්‍රූමි රස්‌මිග්‌ගාහො ඉතරො ජනො>
  text <223>
    text <අක්‌කොධෙන ජිනෙ කොධං අසාධුං සාධුනා ජිනෙ>
    text <ජිනෙ කදරියං දානෙන සච්‌චෙනාලිකවාදිනං>
  text <224>
    text <සච්‌චං භණෙ න කුජ්‌ඣෙය්‍ය දජ්‌ජා අප්‌පම්‌පි යාචිතො>
    text <එතෙහි තීහි ඨානෙහි ගච්‌ඡෙ දෙවාන සන්‌තිකෙ>
  text <225>
    text <අහිංසකා යෙ මුනයො නිච්‌චං කායෙන සංවුතා>
    text <තෙ යන්‌ති අච්‌චුතං ඨානං යත්‌ථ ගන්‌ත්‌වා න සොචරෙ>
  text <226>
    text <සදා ජාගරමානානං අහොරත්‌තානුසික්‌ඛිනං>
    text <නිබ්‌බානං අධිමුත්‌තානං අත්‌ථං ගච්‌ඡන්‌ති ආසවා>
  text <227>
    text <පොරාණමෙතං අතුල නෙතං අජ්‌ජතනාමිව>
    text <නින්‌දන්‌ති තුණ්‌හිමාසීනං නින්‌දන්‌ති බහුභාණිනං>
    text <මිතභාණිම්‌පි නින්‌දන්‌ති නත්‌ථි ලොකෙ අනින්‌දිතො>
  text <228>
    text <න චාහු න ච භවිස්‌සති න චෙතරහි විජ්‌ජති>
    text <එකන්‌තං නින්‌දිතො පොසො එකන්‌තං වා පසංසිතො>
  text <229>
    text <යං චෙ විඤ්‌ඤූ පසංසන්‌ති අනුවිච්‌ච සුවෙ සුවෙ>
    text <අච්‌ඡිද්‌දවුත්‌තිං මෙධාවිං පඤ්‌ඤාසීලසමාහිතං>
  text <230>
    text <නික්‌ඛං ජම්‌බොනදස්‌සෙව කො තං නින්‌දිතුමරහති>
    text <දෙවාපි නං පසංසන්‌ති බ්‍රහ්‌මුනාපි පසංසිතො>
  text <231>
    text <කායප්‌පකොපං රක්‌ඛෙය්‍ය කායෙන සංවුතො සියා>
    text <කායදුච්‌චරිතං හිත්‌වා කායෙන සුචරිතං චරෙ>
  text <232>
    text <වචීපකොපං රක්‌ඛෙය්‍ය වාචාය සංවුතො සියා>
    text <වචීදුච්‌චරිතං හිත්‌වා වාචාය සුචරිතං චරෙ>
  text <233>
    text <මනොපකොපං රක්‌ඛෙය්‍ය මනසා සංවුතො සියා>
    text <මනොදුච්‌චරිතං හිත්‌වා මනසා සුචරිතං චරෙ>
  text <234>
    text <කායෙන සංවුතා ධීරා අථො වාචාය සංවුතා>
    text <මනසා සංවුතා ධීරා තෙ වෙ සුපරිසංවුතා>
  stand <කොධවග්‌ගො සත්‌තරසමො නිට්‌ඨිතො>
