text <බාලවග්‌ගො>
  text <60>
    text <දීඝා ජාගරතො රත්‌ති දීඝං සන්‌තස්‌ස යොජනං>
    text <දීඝො බාලානං සංසාරො සද්‌ධම්‌මං අවිජානතං>
  text <61>
    text <චරඤ්‌චෙ නාධිගච්‌ඡෙය්‍ය සෙය්‍යං සදිසමත්‌තනො>
    text <එකචරියං දළ්‌හං කයිරා නත්‌ථි බාලෙ සහායතා>
  text <62>
    text <පුත්‌තා මත්‌ථි ධනම්‌මත්‌ථි ඉති බාලො විහඤ්‌ඤති>
    text <අත්‌තා හි අත්‌තනො නත්‌ථි කුතො පුත්‌තා කුතො ධනං>
  text <63>
    text <යො බාලො මඤ්‌ඤති බාල්‍යං පණ්‌ඩිතො වාපි තෙන සො>
    text <බාලො ච පණ්‌ඩිතමානී ස වෙ බාලොති වුච්‌චති>
  text <64>
    text <යාවජීවම්‌පි චෙ බාලො පණ්‌ඩිතං පයිරුපාසති>
    text <න සො ධම්‌මං විජානාති දබ්‌බී සූපරසං යථා>
  text <65>
    text <මුහුත්‌තමපි චෙ විඤ්‌ඤූ පණ්‌ඩිතං පයිරුපාසති>
    text <ඛිප්‌පං ධම්‌මං විජානාති ජිව්‌හා සූපරසං යථා>
  text <66>
    text <චරන්‌ති බාලා දුම්‌මෙධා අමිත්‌තෙනෙව අත්‌තනා>
    text <කරොන්‌තා පාපකං කම්‌මං යං හොති කටුකප්‌ඵලං>
  text <67>
    text <න තං කම්‌මං කතං සාධු යං කත්‌වා අනුතප්‌පති>
    text <යස්‌ස අස්‌සුමුඛො රොදං විපාකං පටිසෙවති>
  text <68>
    text <තඤ්‌ච කම්‌මං කතං සාධු යං කත්‌වා නානුතප්‌පති>
    text <යස්‌ස පතීතො සුමනො විපාකං පටිසෙවති>
  text <69>
    text <මධුවා මඤ්‌ඤති බාලො යාව පාපං න පච්‌චති>
    text <යදා ච පච්‌චති පාපං බාලො දුක්‌ඛං නිගච්‌ඡති>
  text <70>
    text <මාසෙ මාසෙ කුසග්‌ගෙන බාලො භුඤ්‌ජෙය්‍ය භොජනං>
    text <න සො සඞ්‌ඛාතධම්‌මානං කලං අග්‌ඝති සොළසිං>
  text <71>
    text <න හි පාපං කතං කම්‌මං සජ්‌ජු ඛීරංව මුච්‌චති>
    text <ඩහන්‌තං බාලමන්‌වෙති භස්‌මච්‌ඡන්‌නොව පාවකො>
  text <72>
    text <යාවදෙව අනත්‌ථාය ඤත්‌තං බාලස්‌ස ජායති>
    text <හන්‌ති බාලස්‌ස සුක්‌කංසං මුද්‌ධමස්‌ස විපාතයං>
  text <73>
    text <අසන්‌තං භාවනමිච්‌ඡෙය්‍ය පුරෙක්‌ඛාරඤ්‌ච භික්‌ඛුසු>
    text <ආවාසෙසු ච ඉස්‌සරියං පූජා පරකුලෙසු ච>
  text <74>
    text <මමෙව කත මඤ්‌ඤන්‌තු ගිහීපබ්‌බජිතා උභො>
    text <මමෙවාතිවසා අස්‌සු කිච්‌චාකිච්‌චෙසු කිස්‌මිචි>
    text <ඉති බාලස්‌ස සඞ්‌කප්‌පො ඉච්‌ඡා මානො ච වඩ්‌ඪති>
  text <75>
    text <අඤ්‌ඤා හි ලාභූපනිසා අඤ්‌ඤා නිබ්‌බානගාමිනී>
    text <එවමෙතං අභිඤ්‌ඤාය භික්‌ඛු බුද්‌ධස්‌ස සාවකො>
    text <සක්‌කාරං නාභිනන්‌දෙය්‍ය විවෙකමනුබ්‍රූහයෙ>
  stand <බාලවග්‌ගො පඤ්‌චමො නිට්‌ඨිතො>
