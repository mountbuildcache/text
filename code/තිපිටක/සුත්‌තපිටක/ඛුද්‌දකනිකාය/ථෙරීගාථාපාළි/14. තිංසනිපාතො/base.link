text <තිංසනිපාතො>
  text <සුභාජීවකම්‌බවනිකාථෙරීගාථා>
    text <368>
      text <ජීවකම්‌බවනං රම්‌මං ගච්‌ඡන්‌තිං භික්‌ඛුනිං සුභං>
      text <ධුත්‌තකො සන්‌නිවාරෙසි තමෙනං අබ්‍රවී සුභා>
    text <369>
      text <කිං තෙ අපරාධිතං මයා යං මං ඔවරියාන තිට්‌ඨසි>
      text <න හි පබ්‌බජිතාය ආවුසො පුරිසො සම්‌ඵුසනාය කප්‌පති>
    text <370>
      text <ගරුකෙ මම සත්‌ථුසාසනෙ යා සික්‌ඛා සුගතෙන දෙසිතා>
      text <පරිසුද්‌ධපදං අනඞ්‌ගණං කිං මං ඔවරියාන තිට්‌ඨසි>
    text <371>
      text <ආවිලචිත්‌තො අනාවිලං සරජො වීතරජං අනඞ්‌ගණං>
      text <සබ්‌බත්‌ථ විමුත්‌තමානසං කිං මං ඔවරියාන තිට්‌ඨසි>
    text <372>
      text <දහරා ච අපාපිකා චසි කිං තෙ පබ්‌බජ්‌ජා කරිස්‌සති>
      text <නික්‌ඛිප කාසායචීවරං එහි රමාම සුපුප්‌ඵිතෙ වනෙ>
    text <373>
      text <මධුරඤ්‌ච පවන්‌ති සබ්‌බසො කුසුමරජෙන සමුට්‌ඨිතා දුමා>
      text <පඨමවසන්‌තො සුඛො උතු එහි රමාම සුපුප්‌ඵිතෙ වනෙ>
    text <374>
      text <කුසුමිතසිඛරා ච පාදපා අභිගජ්‌ජන්‌තිව මාලුතෙරිතා>
      text <කා තුය්‌හං රති භවිස්‌සති යදි එකා වනමොගහිස්‌සසි>
    text <375>
      text <වාළමිගසඞ්‌ඝසෙවිතං කුඤ්‌ජරමත්‌තකරෙණුලොළිතං>
      text <අසහායිකා ගන්‌තුමිච්‌ඡසි රහිතං භිංසනකං මහාවනං>
    text <376>
      text <තපනීයකතාව ධීතිකා විචරසි චිත්‌තලතෙව අච්‌ඡරා>
      text <කාසිකසුඛුමෙහි වග්‌ගුභි සොභසී සුවසනෙහි නූපමෙ>
    text <377>
      text <අහං තව වසානුගො සියං යදි විහරෙමසෙ කානනන්‌තරෙ>
      text <න හි මත්‌ථි තයා පියත්‌තරො පාණො කින්‌නරිමන්‌දලොචනෙ>
    text <378>
      text <යදි මෙ වචනං කරිස්‌සසි සුඛිතා එහි අගාරමාවස>
      text <පාසාදනිවාතවාසිනී පරිකම්‌මං තෙ කරොන්‌තු නාරියො>
    text <379>
      text <කාසිකසුඛුමානි ධාරය අභිරොපෙහි ච මාලවණ්‌ණකං>
      text <කඤ්‌චනමණිමුත්‌තකං බහුං විවිධං ආභරණං කරොමි තෙ>
    text <380>
      text <සුධොතරජපච්‌ඡදං සුභං ගොණකතූලිකසන්‌ථතං නවං>
      text <අභිරුහ සයනං මහාරහං චන්‌දනමණ්‌ඩිතසාරගන්‌ධිකං>
    text <381>
      text <උප්‌පලං චුදකා සමුග්‌ගතං යථා තං අමනුස්‌සසෙවිතං>
      text <එවං ත්‌වං බ්‍රහ්‌මචාරිනී සකෙසඞ්‌ගෙසු ජරං ගමිස්‌සසි>
    text <382>
      text <කිං තෙ ඉධ සාරසම්‌මතං කුණපපූරම්‌හි සුසානවඩ්‌ඪනෙ>
      text <භෙදනධම්‌මෙ කළෙවරෙ යං දිස්‌වා විමනො උදික්‌ඛසි>
    text <383>
      text <අක්‌ඛීනි ච තුරියාරිව කින්‌නරියාරිව පබ්‌බතන්‌තරෙ>
      text <තව මෙ නයනානි දක්‌ඛිය භිය්‍යො කාමරතී පවඩ්‌ඪති>
    text <384>
      text <උප්‌පලසිඛරොපමානි තෙ විමලෙ හාටකසන්‌නිභෙ මුඛෙ>
      text <තව මෙ නයනානි දක්‌ඛිය භිය්‍යො කාමගුණො පවඩ්‌ඪති>
    text <385>
      text <අපි දූරගතා සරම්‌හසෙ ආයතපම්‌හෙ විසුද්‌ධදස්‌සනෙ>
      text <න හි මත්‌ථි තයා පියත්‌තරා නයනා කින්‌නරිමන්‌දලොචනෙ>
    text <386>
      text <අපථෙන පයාතුමිච්‌ඡසි චන්‌දං කීළනකං ගවෙසසි>
      text <මෙරුං ලඞ්‌ඝෙතුමිච්‌ඡසි යො ත්‌වං බුද්‌ධසුතං මග්‌ගයසි>
    text <387>
      text <නත්‌ථි හි ලොකෙ සදෙවකෙ රාගො යත්‌ථපි දානි මෙ සියා>
      text <නපි නං ජානාමි කීරිසො අථ මග්‌ගෙන හතො සමූලකො>
    text <388>
      text <ඉඞ්‌ගාලකුයාව උජ්‌ඣිතො විසපත්‌තොරිව අග්‌ගිතො කතො>
      text <නපි නං පස්‌සාමි කීරිසො අථ මග්‌ගෙන හතො සමූලකො>
    text <389>
      text <යස්‌සා සියා අපච්‌චවෙක්‌ඛිතං සත්‌ථා වා අනුපාසිතො සියා>
      text <ත්‌වං තාදිසිකං පලොභය ජානන්‌තිං සො ඉමං විහඤ්‌ඤසි>
    text <390>
      text <මය්‌හඤ්‌හි අක්‌කුට්‌ඨවන්‌දිතෙ සුඛදුක්‌ඛෙ ච සතී උපට්‌ඨිතා>
      text <සඞ්‌ඛතමසුභන්‌ති ජානිය සබ්‌බත්‌ථෙව මනො න ලිම්‌පති>
    text <391>
      text <සාහං සුගතස්‌ස සාවිකා මග්‌ගට්‌ඨඞ්‌ගිකයානයායිනී>
      text <උද්‌ධටසල්‌ලා අනාසවා සුඤ්‌ඤාගාරගතා රමාමහං>
    text <392>
      text <දිට්‌ඨා හි මයා සුචිත්‌තිතා සොම්‌භා දාරුකපිල්‌ලකානි වා>
      text <තන්‌තීහි ච ඛීලකෙහි ච විනිබද්‌ධා විවිධං පනච්‌චකා>
    text <393>
      text <තම්‌හුද්‌ධටෙ තන්‌තිඛීලකෙ විස්‌සට්‌ඨෙ විකලෙ පරික්‍රිතෙ>
      text <න වින්‌දෙය්‍ය ඛණ්‌ඩසො කතෙ කිම්‌හි තත්‌ථ මනං නිවෙසයෙ>
    text <394>
      text <තථූපමා දෙහකානි මං තෙහි ධම්‌මෙහි විනා න වත්‌තන්‌ති>
      text <ධම්‌මෙහි විනා න වත්‌තති කිම්‌හි තත්‌ථ මනං නිවෙසයෙ>
    text <395>
      text <යථා හරිතාලෙන මක්‌ඛිතං අද්‌දස චිත්‌තිකං භිත්‌තියා කතං>
      text <තම්‌හි තෙ විපරීතදස්‌සනං සඤ්‌ඤා මානුසිකා නිරත්‌ථිකා>
    text <396>
      text <මායං විය අග්‌ගතො කතං සුපිනන්‌තෙව සුවණ්‌ණපාදපං>
      text <උපගච්‌ඡසි අන්‌ධ රිත්‌තකං ජනමජ්‌ඣෙරිව රුප්‌පරූපකං>
    text <397>
      text <වට්‌ටනිරිව කොටරොහිතා මජ්‌ඣෙ පුබ්‌බුළකා සඅස්‌සුකා>
      text <පීළකොළිකා චෙත්‌ථ ජායති විවිධා චක්‌ඛුවිධා ච පිණ්‌ඩිතා>
    text <398>
      text <උප්‌පාටිය චාරුදස්‌සනා න ච පජ්‌ජිත්‌ථ අසඞ්‌ගමානසා>
      text <හන්‌ද තෙ චක්‌ඛුං හරස්‌සු තං තස්‌ස නරස්‌ස අදාසි තාවදෙ>
    text <399>
      text <තස්‌ස ච විරමාසි තාවදෙ රාගො තත්‌ථ ඛමාපයී ච නං>
      text <සොත්‌ථි සියා බ්‍රහ්‌මචාරිනී න පුනො එදිසකං භවිස්‌සති>
    text <400>
      text <ආසාදිය එදිසං ජනං අග්‌ගිං පජ්‌ජලිතං ව ලිඞ්‌ගිය>
      text <ගණ්‌හිය ආසීවිසං විය අපි නු සොත්‌ථි සියා ඛමෙහි නො>
    text <401>
      text <මුත්‌තා ච තතො සා භික්‌ඛුනී අගමී බුද්‌ධවරස්‌ස සන්‌තිකං>
      text <පස්‌සිය වරපුඤ්‌ඤලක්‌ඛණං චක්‌ඛු ආසි යථා පුරාණකන්‌ති>
    stand <… සුභා ජීවකම්‌බවනිකා ථෙරී…>
    stand <තිංසනිපාතො නිට්‌ඨිතො>
