text <මහානිපාතො>
  text <සුමෙධාථෙරීගාථා>
    text <450>
      text <මන්‌තාවතියා නගරෙ රඤ්‌ඤො කොඤ්‌චස්‌ස අග්‌ගමහෙසියා>
      text <ධීතා ආසිං සුමෙධා පසාදිතා සාසනකරෙහි>
    text <451>
      text <සීලවතී චිත්‌තකථා බහුස්‌සුතා බුද්‌ධසාසනෙ විනීතා>
      text <මාතාපිතරො උපගම්‌ම භණති උභයො නිසාමෙථ>
    text <452>
      text <නිබ්‌බානාභිරතාහං අසස්‌සතං භවගතං යදිපි දිබ්‌බං>
      text <කිමඞ්‌ගං පන තුච්‌ඡා කාමා අප්‌පස්‌සාදා බහුවිඝාතා>
    text <453>
      text <කාමා කටුකා ආසීවිසූපමා යෙසු මුච්‌ඡිතා බාලා>
      text <තෙ දීඝරත්‌තං නිරයෙ සමප්‌පිතා හඤ්‌ඤන්‌තෙ දුක්‌ඛිතා>
    text <454>
      text <සොචන්‌ති පාපකම්‌මා විනිපාතෙ පාපවද්‌ධිනො සදා>
      text <කායෙන ච වාචාය ච මනසා ච අසංවුතා බාලා>
    text <455>
      text <බාලා තෙ දුප්‌පඤ්‌ඤා අචෙතනා දුක්‌ඛසමුදයොරුද්‌ධා>
      text <දෙසන්‌තෙ අජානන්‌තා න බුජ්‌ඣරෙ අරියසච්‌චානි>
    text <456>
      text <සච්‌චානි අම්‌ම බුද්‌ධවරදෙසිතානි තෙ බහුතරා අජානන්‌තා යෙ>
      text <අභිනන්‌දන්‌ති භවගතං පිහෙන්‌ති දෙවෙසු උපපත්‌තිං>
    text <457>
      text <දෙවෙසුපි උපපත්‌ති අසස්‌සතා භවගතෙ අනිච්‌චම්‌හි>
      text <න ච සන්‌තසන්‌ති බාලා පුනප්‌පුනං ජායිතබ්‌බස්‌ස>
    text <458>
      text <චත්‌තාරො විනිපාතා දුවෙ ච ගතියො කථඤ්‌චි ලබ්‌භන්‌ති>
      text <න ච විනිපාතගතානං පබ්‌බජ්‌ජා අත්‌ථි නිරයෙසු>
    text <459>
      text <අනුජානාථ මං උභයො පබ්‌බජිතුං දසබලස්‌ස පාවචනෙ>
      text <අප්‌පොස්‌සුක්‌කා ඝටිස්‌සං ජාතිමරණප්‌පහානාය>
    text <460>
      text <කිං භවගතෙ අභිනන්‌දිතෙන කායකලිනා අසාරෙන>
      text <භවතණ්‌හාය නිරොධා අනුජානාථ පබ්‌බජිස්‌සාමි>
    text <461>
      text <බුද්‌ධානං උප්‌පාදො විවජ්‌ජිතො අක්‌ඛණො ඛණො ලද්‌ධො>
      text <සීලානි බ්‍රහ්‌මචරියං යාවජීවං න දූසෙය්‍යං>
    text <462>
      text <එවං භණති සුමෙධා මාතාපිතරො න තාව ආහාරං>
      text <ආහරිස්‌සං ගහට්‌ඨා මරණවසං ගතාව හෙස්‌සාමි>
    text <463>
      text <මාතා දුක්‌ඛිතා රොදති පිතා ච අස්‌සා සබ්‌බසො සමභිහතො>
      text <ඝටෙන්‌ති සඤ්‌ඤාපෙතුං පාසාදතලෙ ඡමාපතිතං>
    text <464>
      text <උට්‌ඨෙහි පුත්‌තක කිං සොචිතෙන දින්‌නාසි වාරණවතිම්‌හි>
      text <රාජා අනීකරත්‌තො අභිරූපො තස්‌ස ත්‌වං දින්‌නා>
    text <465>
      text <අග්‌ගමහෙසී භවිස්‌සසි අනිකරත්‌තස්‌ස රාජිනො භරියා>
      text <සීලානි බ්‍රහ්‌මචරියං පබ්‌බජ්‌ජා දුක්‌කරා පුත්‌තක>
    text <466>
      text <රජ්‌ජෙ ආණාධනමිස්‌සරියං භොගා සුඛා දහරිකාසි>
      text <භුඤ්‌ජාහි කාමභොගෙ වාරෙය්‍යං හොතු තෙ පුත්‌ත>
    text <467>
      text <අථ නෙ භණති සුමෙධා මා එදිසිකානි භවගතමසාරං>
      text <පබ්‌බජ්‌ජා වා හොහිති මරණං වා මෙ න චෙව වාරෙය්‍යං>
    text <468>
      text <කිමිව පූතිකායමසුචිං සවනගන්‌ධං භයානකං කුණපං>
      text <අභිසංවිසෙය්‍යං භස්‌තං අසකිං පග්‌ඝරිතං අසුචිපුණ්‌ණං>
    text <469>
      text <කිමිව තාහං ජානන්‌තී විකුලකං මංසසොණිතුපලිත්‌තං>
      text <කිමිකුලාලයං සකුණභත්‌තං කළෙවරං කිස්‌ස දිය්‍යති>
    text <470>
      text <නිබ්‌බුය්‌හති සුසානං අචිරං කායො අපෙතවිඤ්‌ඤාණො>
      text <ඡුද්‌ධො කළිඞ්‌ගරං විය ජිගුච්‌ඡමානෙහි ඤාතීහි>
    text <471>
      text <ඡුද්‌ධූන නං සුසානෙ පරභත්‌තං න්‌හායන්‌ති ජිගුච්‌ඡන්‌තා>
      text <නියකා මාතාපිතරො කිං පන සාධාරණා ජනතා>
    text <472>
      text <අජ්‌ඣොසිතා අසාරෙ කළෙවරෙ අට්‌ඨින්‌හාරුසඞ්‌ඝාතෙ>
      text <ඛෙළස්‌සුච්‌චාරස්‌සව පරිපුණ්‌ණෙ පූතිකායම්‌හි>
    text <473>
      text <යො නං විනිබ්‌භුජිත්‌වා අබ්‌භන්‌තරමස්‌ස බාහිරං කයිරා>
      text <ගන්‌ධස්‌ස අසහමානා සකාපි මාතා ජිගුච්‌ඡෙය්‍ය>
    text <474>
      text <ඛන්‌ධධාතුආයතනං සඞ්‌ඛතං ජාතිමූලකං දුක්‌ඛං>
      text <යොනිසො අනුවිචිනන්‌තී වාරෙය්‍යං කිස්‌ස ඉච්‌ඡෙය්‍යං>
    text <475>
      text <දිවසෙ දිවසෙ තිසත්‌ති සතානි නවනවා පතෙය්‍යුං කායම්‌හි>
      text <වස්‌සසතම්‌පි ච ඝාතො සෙය්‍යො දුක්‌ඛස්‌ස චෙවං ඛයො>
    text <476>
      text <අජ්‌ඣුපගච්‌ඡෙ ඝාතං යො විඤ්‌ඤායෙවං සත්‌ථුනො වචනං>
      text <දීඝො තෙසං සංසාරො පුනප්‌පුනං හඤ්‌ඤමානානං>
    text <477>
      text <දෙවෙසු මනුස්‌සෙසු ච තිරච්‌ඡානයොනියා අසුරකායෙ>
      text <පෙතෙසු ච නිරයෙසු ච අපරිමිතා දිස්‌සරෙ ඝාතා>
    text <478>
      text <ඝාතා නිරයෙසු බහූ විනිපාතගතස්‌ස පීළියමානස්‌ස>
      text <දෙවෙසුපි අත්‌තාණං නිබ්‌බානසුඛා පරං නත්‌ථි>
    text <479>
      text <පත්‌තා තෙ නිබ්‌බානං යෙ යුත්‌තා දසබලස්‌ස පාවචනෙ>
      text <අප්‌පොස්‌සුක්‌කා ඝටෙන්‌ති ජාතිමරණප්‌පහානාය>
    text <480>
      text <අජ්‌ජෙව තාතභිනික්‌ඛමිස්‌සං භොගෙහි කිං අසාරෙහි>
      text <නිබ්‌බින්‌නා මෙ කාමා වන්‌තසමා තාලවත්‌ථුකතා>
    text <481>
      text <සා චෙවං භණති පිතරමනීකරත්‌තො ච යස්‌ස සා දින්‌නා>
      text <උපයාසි වාරණවතෙ වාරෙය්‍යමුපට්‌ඨිතෙ කාලෙ>
    text <482>
      text <අථ අසිතනිචිතමුදුකෙ කෙසෙ ඛග්‌ගෙන ඡින්‌දිය සුමෙධා>
      text <පාසාදං පිදහිත්‌වා පඨමජ්‌ඣානං සමාපජ්‌ජි>
    text <483>
      text <සා ච තහිං සමාපන්‌නා අනීකරත්‌තො ච ආගතො නගරං>
      text <පාසාදෙ ච සුමෙධා අනිච්‌චසඤ්‌ඤං සුභාවෙති>
    text <484>
      text <සා ච මනසි කරොති අනීකරත්‌තො ච ආරුහී තුරිතං>
      text <මණිකනකභූසිතඞ්‌ගො කතඤ්‌ජලී යාචති සුමෙධං>
    text <485>
      text <රජ්‌ජෙ ආණාධනමිස්‌සරියං භොගා සුඛා දහරිකාසි>
      text <භුඤ්‌ජාහි කාමභොගෙ කාමසුඛා දුල්‌ලභා ලොකෙ>
    text <486>
      text <නිස්‌සට්‌ඨං තෙ රජ්‌ජං භොගෙ භුඤ්‌ජස්‌සු දෙහි දානානි>
      text <මා දුම්‌මනා අහොසි මාතාපිතරො තෙ දුක්‌ඛිතා>
    text <487>
      text <තං තං භණති සුමෙධා කාමෙහි අනත්‌ථිකා විගතමොහා>
      text <මා කාමෙ අභිනන්‌දි කාමෙස්‌වාදීනවං පස්‌ස>
    text <488>
      text <චාතුද්‌දීපො රාජා මන්‌ධාතා ආසි කාමභොගින මග්‌ගො>
      text <අතිත්‌තො කාලඞ්‌කතො න චස්‌ස පරිපූරිතා ඉච්‌ඡා>
    text <489>
      text <සත්‌ත රතනානි වස්‌සෙය්‍ය වුට්‌ඨිමා දසදිසා සමන්‌තෙන>
      text <න චත්‌ථි තිත්‌ති කාමානං අතිත්‌තාව මරන්‌ති නරා>
    text <490>
      text <අසිසූනූපමා කාමා කාමා සප්‌පසිරොපමා>
      text <උක්‌කොපමා අනුදහන්‌ති අට්‌ඨිකඞ්‌කල සන්‌නිභා>
    text <491>
      text <අනිච්‌චා අද්‌ධුවා කාමා බහුදුක්‌ඛා මහාවිසා>
      text <අයොගුළොව සන්‌තත්‌තො අඝමූලා දුඛප්‌ඵලා>
    text <492>
      text <රුක්‌ඛප්‌ඵලූපමා කාමා මංසපෙසූපමා දුඛා>
      text <සුපිනොපමා වඤ්‌චනියා කාමා යාචිතකූපමා>
    text <493>
      text <සත්‌තිසූලූපමා කාමා රොගො ගණ්‌ඩො අඝං නිඝං>
      text <අඞ්‌ගාරකාසුසදිසා අඝමූලං භයං වධො>
    text <494>
      text <එවං බහුදුක්‌ඛා කාමා අක්‌ඛාතා අන්‌තරායිකා>
      text <ගච්‌ඡථ න මෙ භගවතෙ විස්‌සාසො අත්‌ථි අත්‌තනො>
    text <495>
      text <කිං මම පරො කරිස්‌සති අත්‌තනො සීසම්‌හි ඩය්‌හමානම්‌හි>
      text <අනුබන්‌ධෙ ජරාමරණෙ තස්‌ස ඝාතාය ඝටිතබ්‌බං>
    text <496>
      text <ද්‌වාරං අපාපුරිත්‌වානහං මාතාපිතරො අනීකරත්‌තඤ්‌ච>
      text <දිස්‌වාන ඡමං නිසින්‌නෙ රොදන්‌තෙ ඉදමවොචං>
    text <497>
      text <දීඝො බාලානං සංසාරො පුනප්‌පුනඤ්‌ච රොදතං>
      text <අනමතග්‌ගෙ පිතු මරණෙ භාතු වධෙ අත්‌තනො ච වධෙ>
    text <498>
      text <අස්‌සු ථඤ්‌ඤං රුධිරං සංසාරං අනමතග්‌ගතො සරථ>
      text <සත්‌තානං සංසරතං සරාහි අට්‌ඨීනඤ්‌ච සන්‌නිචයං>
    text <499>
      text <සර චතුරොදධී උපනීතෙ අස්‌සුථඤ්‌ඤරුධිරම්‌හි>
      text <සර එකකප්‌පමට්‌ඨීනං සඤ්‌චයං විපුලෙන සමං>
    text <500>
      text <අනමතග්‌ගෙ සංසරතො මහිං ජම්‌බුදීපමුපනීතං>
      text <කොලට්‌ඨිමත්‌තගුළිකා මාතා මාතුස්‌වෙව නප්‌පහොන්‌ති>
    text <501>
      text <තිණකට්‌ඨසාඛාපලාසං උපනීතං අනමතග්‌ගතො සර>
      text <චතුරඞ්‌ගුලිකා ඝටිකා පිතුපිතුස්‌වෙව නප්‌පහොන්‌ති>
    text <502>
      text <සර කාණකච්‌ඡපං පුබ්‌බසමුද්‌දෙ අපරතො ච යුගඡිද්‌දං>
      text <සිරං තස්‌ස ච පටිමුක්‌කං මනුස්‌සලාභම්‌හි ඔපම්‌මං>
    text <503>
      text <සර රූපං ඵෙණපිණ්‌ඩොපමස්‌ස කායකලිනො අසාරස්‌ස>
      text <ඛන්‌ධෙ පස්‌ස අනිච්‌චෙ සරාහි නිරයෙ බහුවිඝාතෙ>
    text <504>
      text <සර කටසිං වඩ්‌ඪෙන්‌තෙ පුනප්‌පුනං තාසු තාසු ජාතීසු>
      text <සර කුම්‌භීලභයානි ච සරාහි චත්‌තාරි සච්‌චානි>
    text <505>
      text <අමතම්‌හි විජ්‌ජමානෙ කිං තව පඤ්‌චකටුකෙන පීතෙන>
      text <සබ්‌බා හි කාමරතියො කටුකතරා පඤ්‌චකටුකෙන>
    text <506>
      text <අමතම්‌හි විජ්‌ජමානෙ කිං තව කාමෙහි යෙ පරිළාහා>
      text <සබ්‌බා හි කාමරතියො ජලිතා කුථිතා කම්‌පිතා සන්‌තාපිතා>
    text <507>
      text <අසපත්‌තම්‌හි සමානෙ කිං තව කාමෙහි යෙ බහුසපත්‌තා>
      text <රාජග්‌ගිචොරඋදකප්‌පියෙහි සාධාරණා කාමා බහුසපත්‌තා>
    text <508>
      text <මොක්‌ඛම්‌හි විජ්‌ජමානෙ කිං තව කාමෙහි යෙසු වධබන්‌ධො>
      text <කාමෙසු හි අසකාමා වධබන්‌ධදුඛානි අනුභොන්‌ති>
    text <509>
      text <ආදීපිතා තිණුක්‌කා ගණ්‌හන්‌තං දහන්‌ති නෙව මුඤ්‌චන්‌තං>
      text <උක්‌කොපමා හි කාමා දහන්‌ති යෙ තෙ න මුඤ්‌චන්‌ති>
    text <510>
      text <මා අප්‌පකස්‌ස හෙතු කාමසුඛස්‌ස විපුලං ජහී සුඛං>
      text <මා පුථුලොමොව බළිසං ගිලිත්‌වා පච්‌ඡා විහඤ්‌ඤසි>
    text <511>
      text <කාමං කාමෙසු දමස්‌සු තාව සුනඛොව සඞ්‌ඛලාබද්‌ධො>
      text <කාහින්‌ති ඛු තං කාමා ඡාතා සුනඛංව චණ්‌ඩාලා>
    text <512>
      text <අපරිමිතඤ්‌ච දුක්‌ඛං බහූනි ච චිත්‌තදොමනස්‌සානි>
      text <අනුභොහිසි කාමයුත්‌තො පටිනිස්‌සජ අද්‌ධුවෙ කාමෙ>
    text <513>
      text <අජරම්‌හි විජ්‌ජමානෙ කිං තව කාමෙහි යෙසු ජරා>
      text <මරණබ්‍යාධිගහිතා සබ්‌බා සබ්‌බත්‌ථ ජාතියො>
    text <514>
      text <ඉදමජරමිදමමරං ඉදමජරාමරං පදමසොකං>
      text <අසපත්‌තමසම්‌බාධං අඛලිතමභයං නිරුපතාපං>
    text <515>
      text <අධිගතමිදං බහූහි අමතං අජ්‌ජාපි ච ලභනීයමිදං>
      text <යො යොනිසො පයුඤ්‌ජති න ච සක්‌කා අඝටමානෙන>
    text <516>
      text <එවං භණති සුමෙධා සඞ්‌ඛාරගතෙ රතිං අලභමානා>
      text <අනුනෙන්‌තී අනිකරත්‌තං කෙසෙ ච ඡමං ඛිපි සුමෙධා>
    text <517>
      text <උට්‌ඨාය අනිකරත්‌තො පඤ්‌ජලිකො යාචිතස්‌සා පිතරං සො>
      text <විස්‌සජ්‌ජෙථ සුමෙධං පබ්‌බජිතුං විමොක්‌ඛසච්‌චදස්‌සා>
    text <518>
      text <විස්‌සජ්‌ජිතා මාතාපිතූහි පබ්‌බජි සොකභයභීතා>
      text <ඡ අභිඤ්‌ඤා සච්‌ඡිකතා අග්‌ගඵලං සික්‌ඛමානාය>
    text <519>
      text <අච්‌ඡරියමබ්‌භුතං තං නිබ්‌බානං ආසි රාජකඤ්‌ඤාය>
      text <පුබ්‌බෙනිවාසචරිතං යථා බ්‍යාකරි පච්‌ඡිමෙ කාලෙ>
    text <520>
      text <භගවති කොණාගමනෙ සඞ්‌ඝාරාමම්‌හි නවනිවෙසම්‌හි>
      text <සඛියො තිස්‌සො ජනියො විහාරදානං අදාසිම්‌හ>
    text <521>
      text <දසක්‌ඛත්‌තුං සතක්‌ඛත්‌තුං දසසතක්‌ඛත්‌තුං සතානි ච සතක්‌ඛත්‌තුං>
      text <දෙවෙසු උප්‌පජ්‌ජිම්‌හ කො පන වාදො මනුස්‌සෙසු>
    text <522>
      text <දෙවෙසු මහිද්‌ධිකා අහුම්‌හ මානුසකම්‌හි කො පන වාදො>
      text <සත්‌තරතනස්‌ස මහෙසී ඉත්‌ථිරතනං අහං ආසිං>
    text <523>
      text <සො හෙතු සො පභවො තං මූලං සාව සාසනෙ ඛන්‌තී>
      text <තං පඨමසමොධානං තං ධම්‌මරතාය නිබ්‌බානං>
    text <524>
      text <එවං කරොන්‌ති යෙ සද්‌දහන්‌ති වචනං අනොමපඤ්‌ඤස්‌ස>
      text <නිබ්‌බින්‌දන්‌ති භවගතෙ නිබ්‌බින්‌දිත්‌වා විරජ්‌ජන්‌තීති>
      text <ගාථාසතානි චත්‌තාරි අසීති පුන චුද්‌දස>
      text <ථෙරියෙකුත්‌තරසතා සබ්‌බා තා ආසවක්‌ඛයාති>
    text <ඉත්‌ථං සුදං සුමෙධා ථෙරී ගාථායො අභාසිත්‌ථාති>
    stand <මහානිපාතො නිට්‌ඨිතො>
    stand <සමත්‌තා ථෙරීගාථායො>
    stand <ථෙරීගාථාපාළි නිට්‌ඨිතා>
