text <චත්‌තාලීසනිපාතො>
  text <ඉසිදාසීථෙරීගාථා>
    text <402>
      text <නගරම්‌හි කුසුමනාමෙ පාටලිපුත්‌තම්‌හි පථවියා මණ්‌ඩෙ>
      text <සක්‍යකුලකුලීනායො ද්‌වෙ භික්‌ඛුනියො හි ගුණවතියො>
    text <403>
      text <ඉසිදාසී තත්‌ථ එකා දුතියා බොධීති සීලසම්‌පන්‌නා ච>
      text <ඣානජ්‌ඣායනරතායො බහුස්‌සුතායො ධුතකිලෙසායො>
    text <404>
      text <තා පිණ්‌ඩාය චරිත්‌වා භත්‌තත්‌ථං කරිය ධොතපත්‌තායො>
      text <රහිතම්‌හි සුඛනිසින්‌නා ඉමා ගිරා අබ්‌භුදීරෙසුං>
    text <405>
      text <පාසාදිකාසි අය්‍යෙ ඉසිදාසි වයොපි තෙ අපරිහීනො>
      text <කිං දිස්‌වාන බ්‍යාලිකං අථාසි නෙක්‌ඛම්‌මමනුයුත්‌තා>
    text <406>
      text <එවමනුයුඤ්‌ජියමානා සා රහිතෙ ධම්‌මදෙසනාකුසලා>
      text <ඉසිදාසී වචනමබ්‍රවි සුණ බොධි යථාම්‌හි පබ්‌බජිතා>
    text <407>
      text <උජ්‌ජෙනියා පුරවරෙ මය්‌හං පිතා සීලසංවුතො සෙට්‌ඨි>
      text <තස්‌සම්‌හි එකධීතා පියා මනාපා ච දයිතා ච>
    text <408>
      text <අථ මෙ සාකෙතතො වරකා ආගච්‌ඡුමුත්‌තමකුලීනා>
      text <සෙට්‌ඨී පහූතරතනො තස්‌ස මමං සුණ්‌හමදාසි තාතො>
    text <409>
      text <සස්‌සුයා සස්‌සුරස්‌ස ච සායං පාතං පණාමමුපගම්‌ම>
      text <සිරසා කරොමි පාදෙ වන්‌දාමි යථාම්‌හි අනුසිට්‌ඨා>
    text <410>
      text <යා මය්‌හං සාමිකස්‌ස භගිනියො භාතුනො පරිජනො වා>
      text <තමෙකවරකම්‌පි දිස්‌වා උබ්‌බිග්‌ගා ආසනං දෙමි>
    text <411>
      text <අන්‌නෙන ච පානෙන ච ඛජ්‌ජෙන ච යඤ්‌ච තත්‌ථ සන්‌නිහිතං>
      text <ඡාදෙමි උපනයාමි ච දෙමි ච යං යස්‌ස පතිරූපං>
    text <412>
      text <කාලෙන උපට්‌ඨහිත්‌වා ඝරං සමුපගමාමි උම්‌මාරෙ>
      text <ධොවන්‌තී හත්‌ථපාදෙ පඤ්‌ජලිකා සාමිකමුපෙමි>
    text <413>
      text <කොච්‌ඡං පසාදං අඤ්‌ජනිඤ්‌ච ආදාසකඤ්‌ච ගණ්‌හිත්‌වා>
      text <පරිකම්‌මකාරිකා විය සයමෙව පතිං විභූසෙමි>
    text <414>
      text <සයමෙව ඔදනං සාධයාමි සයමෙව භාජනං ධොවන්‌තී>
      text <මාතාව එකපුත්‌තකං තථා භත්‌තාරං පරිචරාමි>
    text <415>
      text <එවං මං භත්‌තිකතං අනුරත්‌තං කාරිකං නිහතමානං>
      text <උට්‌ඨායිකං අනලසං සීලවතිං දුස්‌සතෙ භත්‌තා>
    text <416>
      text <සො මාතරඤ්‌ච පිතරඤ්‌ච භණති ආපුච්‌ඡහං ගමිස්‌සාමි>
      text <ඉසිදාසියා න සහ වච්‌ඡං එකාගාරෙහං සහ වත්‌ථුං>
    text <417>
      text <මා එවං පුත්‌ත අවච ඉසිදාසී පණ්‌ඩිතා පරිබ්‍යත්‌තා>
      text <උට්‌ඨායිකා අනලසා කිං තුය්‌හං න රොචතෙ පුත්‌ත>
    text <418>
      text <න ච මෙ හිංසති කිඤ්‌චි න චහං ඉසිදාසියා සහ වච්‌ඡං>
      text <දෙස්‌සාව මෙ අලං මෙ අපුච්‌ඡාහං ගමිස්‌සාමි>
    text <419>
      text <තස්‌ස වචනං සුණිත්‌වා සස්‌සු සසුරො ච මං අපුච්‌ඡිංසු>
      text <කිස්‌ස තයා අපරද්‌ධං භණ විස්‌සට්‌ඨා යථාභූතං>
    text <420>
      text <නපිහං අපරජ්‌ඣං කිඤ්‌චි නපි හිංසෙමි න භණාමි දුබ්‌බචනං>
      text <කිං සක්‌කා කාතුය්‍යෙ යං මං විද්‌දෙස්‌සතෙ භත්‌තා>
    text <421>
      text <තෙ මං පිතුඝරං පටිනයිංසු විමනා දුඛෙන අධිභූතා>
      text <පුත්‌තමනුරක්‌ඛමානා ජිතාම්‌හසෙ රූපිනිං ලක්‌ඛිං>
    text <422>
      text <අථ මං අදාසි තාතො අඩ්‌ඪස්‌ස ඝරම්‌හි දුතියකුලිකස්‌ස>
      text <තතො උපඩ්‌ඪසුඞ්‌කෙන යෙන මං වින්‌දථ සෙට්‌ඨි>
    text <423>
      text <තස්‌සපි ඝරම්‌හි මාසං අවසිං අථ සොපි මං පටිච්‌ඡරයි>
      text <දාසීව උපට්‌ඨහන්‌තිං අදූසිකං සීලසම්‌පන්‌නං>
    text <424>
      text <භික්‌ඛාය ච විචරන්‌තං දමකං දන්‌තං මෙ පිතා භණති>
      text <හොහිසි මෙ ජාමාතා නික්‌ඛිප පොට්‌ඨිඤ්‌ච ඝටිකඤ්‌ච>
    text <425>
      text <සොපි වසිත්‌වා පක්‌ඛං අථ තාතං භණති දෙහි මෙ පොට්‌ඨිං>
      text <ඝටිකඤ්‌ච මල්‌ලකඤ්‌ච පුනපි භික්‌ඛං චරිස්‌සාමි>
    text <426>
      text <අථ නං භණතී තාතො අම්‌මා සබ්‌බො ච මෙ ඤාතිගණවග්‌ගො>
      text <කිං තෙ න කීරති ඉධ භණ ඛිප්‌පං තං තෙ කරිහිති>
    text <427>
      text <එවං භණිතො භණති යදි මෙ අත්‌තා සක්‌කොති අලං මය්‌හං>
      text <ඉසිදාසියා න සහ වච්‌ඡං එකඝරෙහං සහ වත්‌ථුං>
    text <428>
      text <විස්‌සජ්‌ජිතො ගතො සො අහම්‌පි එකාකිනී විචින්‌තෙමි>
      text <ආපුච්‌ඡිතූන ගච්‌ඡං මරිතුයෙ වා පබ්‌බජිස්‌සං වා>
    text <429>
      text <අථ අය්‍යා ජිනදත්‌තා ආගච්‌ඡී ගොචරාය චරමානා>
      text <තාතකුලං විනයධරී බහුස්‌සුතා සීලසම්‌පන්‌නා>
    text <430>
      text <තං දිස්‌වාන අම්‌හාකං උට්‌ඨායාසනං තස්‌සා පඤ්‌ඤාපයිං>
      text <නිසින්‌නාය ච පාදෙ වන්‌දිත්‌වා භොජනමදාසිං>
    text <431>
      text <අන්‌නෙන ච පානෙන ච ඛජ්‌ජෙන ච යඤ්‌ච තත්‌ථ සන්‌නිහිතං>
      text <සන්‌තප්‌පයිත්‌වා අවචං අය්‍යෙ ඉච්‌ඡාමි පබ්‌බජිතුං>
    text <432>
      text <අථ මං භණතී තාතො ඉධෙව පුත්‌තක චරාහි ත්‌වං ධම්‌මං>
      text <අන්‌නෙන ච පානෙන ච තප්‌පය සමණෙ ද්‌විජාතී ච>
    text <433>
      text <අථහං භණාමි තාතං රොදන්‌තී අඤ්‌ජලිං පණාමෙත්‌වා>
      text <පාපඤ්‌හි මයා පකතං කම්‌මං තං නිජ්‌ජරෙස්‌සාමි>
    text <434>
      text <අථ මං භණතී තාතො පාපුණ බොධිඤ්‌ච අග්‌ගධම්‌මඤ්‌ච>
      text <නිබ්‌බානඤ්‌ච ලභස්‌සු යං සච්‌ඡිකරී ද්‌විපදසෙට්‌ඨො>
    text <435>
      text <මාතාපිතූ අභිවාදයිත්‌වා සබ්‌බඤ්‌ච ඤාතිගණවග්‌ගං>
      text <සත්‌තාහං පබ්‌බජිතා තිස්‌සො විජ්‌ජා අඵස්‌සයිං>
    text <436>
      text <ජානාමි අත්‌තනො සත්‌ත ජාතියො යස්‌සයං ඵලවිපාකො>
      text <තං තව ආචික්‌ඛිස්‌සං තං එකමනා නිසාමෙහි>
    text <437>
      text <නගරම්‌හි එරකච්‌ඡෙ සුවණ්‌ණකාරො අහං පහූතධනො>
      text <යොබ්‌බනමදෙන මත්‌තො සො පරදාරං අසෙවිහං>
    text <438>
      text <සොහං තතො චවිත්‌වා නිරයම්‌හි අපච්‌චිසං චිරං>
      text <පක්‌කො තතො ච උට්‌ඨහිත්‌වා මක්‌කටියා කුච්‌ඡිමොක්‌කමිං>
    text <439>
      text <සත්‌තාහජාතකං මං මහාකපි යූථපො නිල්‌ලච්‌ඡෙසි>
      text <තස්‌සෙතං කම්‌මඵලං යථාපි ගන්‌ත්‌වාන පරදාරං>
    text <440>
      text <සොහං තතො චවිත්‌වා කාලං කරිත්‌වා සින්‌ධවාරඤ්‌ඤෙ>
      text <කාණාය ච ඛඤ්‌ජාය ච එළකියා කුච්‌ඡිමොක්‌කමිං>
    text <441>
      text <ද්‌වාදස වස්‌සානි අහං නිල්‌ලච්‌ඡිතො දාරකෙ පරිවහිත්‌වා>
      text <කිමිනාවට්‌ටො අකල්‌ලො යථාපි ගන්‌ත්‌වාන පරදාරං>
    text <442>
      text <සොහං තතො චවිත්‌වා ගොවාණිජකස්‌ස ගාවියා ජාතො>
      text <වච්‌ඡො ලාඛාතම්‌බො නිල්‌ලච්‌ඡිතො ද්‌වාදසෙ මාසෙ>
    text <443>
      text <වොඪූන නඞ්‌ගලමහං සකටඤ්‌ච ධාරයාමි>
      text <අන්‌ධොවට්‌ටො අකල්‌ලො යථාපි ගන්‌ත්‌වාන පරදාරං>
    text <444>
      text <සොහං තතො චවිත්‌වා වීථියා දාසියා ඝරෙ ජාතො>
      text <නෙව මහිලා න පුරිසො යථාපි ගන්‌ත්‌වාන පරදාරං>
    text <445>
      text <තිංසතිවස්‌සම්‌හි මතො සාකටිකකුලම්‌හි දාරිකා ජාතා>
      text <කපණම්‌හි අප්‌පභොගෙ ධනික පුරිසපාතබහුලම්‌හි>
    text <446>
      text <තං මං තතො සත්‌ථවාහො උස්‌සන්‌නාය විපුලාය වඩ්‌ඪියා>
      text <ඔකඩ්‌ඪති විලපන්‌තිං අච්‌ඡින්‌දිත්‌වා කුලඝරස්‌මා>
    text <447>
      text <අථ සොළසමෙ වස්‌සෙ දිස්‌වා මං පත්‌තයොබ්‌බනං කඤ්‌ඤං>
      text <ඔරුන්‌ධතස්‌ස පුත්‌තො ගිරිදාසො නාම නාමෙන>
    text <448>
      text <තස්‌සපි අඤ්‌ඤා භරියා සීලවතී ගුණවතී යසවතී ච>
      text <අනුරත්‌තා භත්‌තාරං තස්‌සාහං විද්‌දෙසනමකාසිං>
    text <449>
      text <තස්‌සෙතං කම්‌මඵලං යං මං අපකීරිතූන ගච්‌ඡන්‌ති>
      text <දාසීව උපට්‌ඨහන්‌තිං තස්‌සපි අන්‌තො කතො මයාති>
    stand <… ඉසිදාසී ථෙරී…>
    stand <චත්‌තාලීසනිපාතො නිට්‌ඨිතො>
