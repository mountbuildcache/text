text <පිලින්‌දවච්‌ඡවග්‌ගො>
  text <පිලින්‌දවච්‌ඡත්‌ථෙරඅපදානං>
    text <1>
      text <නගරෙ හංසවතියා ආසිං දොවාරිකො අහං>
      text <අක්‌ඛොභං අමිතං භොගං ඝරෙ සන්‌නිචිතං මම>
    text <2>
      text <රහොගතො නිසීදිත්‌වා පහංසිත්‌වාන මානසං>
      text <නිසජ්‌ජ පාසාදවරෙ එවං චින්‌තෙසහං තදා>
    stand <චින්‌තනාකාරො>
    text <3>
      text <බහූ මෙධිගතා භොගා ඵීතං අන්‌තෙපුරං මම>
      text <රාජාපි සන්‌නිමන්‌තෙසි ආනන්‌දො පථවිස්‌සරො>
    text <4>
      text <අයඤ්‌ච බුද්‌ධො උප්‌පන්‌නො අධිච්‌චුප්‌පත්‌තිකො මුනි>
      text <සංවිජ්‌ජන්‌ති ච මෙ භොගා දානං දස්‌සාමි සත්‌ථුනො>
    text <5>
      text <පදුමෙන රාජපුත්‌තෙන දින්‌නං දානවරං ජිනෙ>
      text <හත්‌ථිනාගෙ ච පල්‌ලඞ්‌කෙ අපස්‌සෙනඤ්‌චනප්‌පකං>
    text <6>
      text <අහම්‌පි දානං දස්‌සාමි සඞ්‌ඝෙ ගණවරුත්‌තමෙ>
      text <අදින්‌නපුබ්‌බමඤ්‌ඤෙසං භවිස්‌සං ආදිකම්‌මිකො>
    text <7>
      text <චින්‌තෙත්‌වාහං බහුවිධං යාගෙ යස්‌ස සුඛංඵලං>
      text <පරික්‌ඛාරදානමද්‌දක්‌ඛිං මම සඞ්‌කප්‌පපූරණං>
    text <8>
      text <පරික්‌ඛාරානි දස්‌සාමි සඞ්‌ඝෙ ගණවරුත්‌තමෙ>
      text <අදින්‌නපුබ්‌බමඤ්‌ඤෙසං භවිස්‌සං ආදිකම්‌මිකො>
    stand <දානවත්‌ථුසම්‌පාදනං>
    text <9>
      text <නළකාරෙ උපාගම්‌ම ඡත්‌තං කාරෙසි තාවදෙ>
      text <ඡත්‌තසතසහස්‌සානි එකතො සන්‌නිපාතයිං>
    text <10>
      text <දුස්‌සසතසහස්‌සානි එකතො සන්‌නිපාතයිං>
      text <පත්‌තසතසහස්‌සානි එකතො සන්‌නිපාතයිං>
    text <11>
      text <වාසියො සත්‌ථකෙ චාපි සූචියො නඛඡෙදනෙ>
      text <හෙට්‌ඨාඡත්‌තෙ ඨපාපෙසිං කාරෙත්‌වා තදනුච්‌ඡවෙ>
    text <12>
      text <විධූපනෙ තාලවණ්‌ටෙ මොරහත්‌ථෙ ච චාමරෙ>
      text <පරිස්‌සාවනෙ තෙලධාරෙ කාරයිං තදනුච්‌ඡවෙ>
    text <13>
      text <සූචිඝරෙ අංසබද්‌ධෙ අථොපි කායබන්‌ධනෙ>
      text <ආධාරකෙ ච සුකතෙ කාරයිං තදනුච්‌ඡවෙ>
    text <14>
      text <පරිභොගභාජනෙ ච අථොපි ලොහථාලකෙ>
      text <භෙසජ්‌ජෙ පූරයිත්‌වාන හෙට්‌ඨාඡත්‌තෙ ඨපෙසහං>
    text <15>
      text <වචං උසීරං ලට්‌ඨිමධුං පිප්‌ඵලී මරිචානි ච>
      text <හරීතකිං සිඞ්‌ගීවෙරං සබ්‌බං පූරෙසි භාජනෙ>
    text <16>
      text <උපාහනා පාදුකායො අථො උදකපුඤ්‌ඡනෙ>
      text <කත්‌තරදණ්‌ඩෙ සුකතෙ කාරයිං තදනුච්‌ඡවෙ>
    text <17>
      text <ඔසධඤ්‌ජනනාළී ච සලාකා ධම්‌මකුත්‌තරා>
      text <කුඤ්‌චිකා පඤ්‌චවණ්‌ණෙහි සිබ්‌බිතෙ කුඤ්‌චිකාඝරෙ>
    text <18>
      text <ආයොගෙ ධූමනෙත්‌තෙ ච අථොපි දීපධාරකෙ>
      text <තුම්‌බකෙ ච කරණ්‌ඩෙ ච කාරයිං තදනුච්‌ඡවෙ>
    text <19>
      text <සණ්‌ඩාසෙ පිප්‌ඵලෙ චෙව අථොපි මලහාරකෙ>
      text <භෙසජ්‌ජථවිකෙ චෙව කාරයිං තදනුච්‌ඡවෙ>
    text <20>
      text <ආසන්‌දියො පීඨකෙ ච පල්‌ලඞ්‌කෙ චතුරොමයෙ>
      text <තදනුච්‌ඡවෙ කාරයිත්‌වා හෙට්‌ඨාඡත්‌තෙ ඨපෙසහං>
    text <21>
      text <උණ්‌ණාභිසී තූලභිසී අථොපි පීඨිකාභිසී>
      text <බිම්‌බොහනෙ ච සුකතෙ කාරයිං තදනුච්‌ඡවෙ>
    text <22>
      text <කුරුවින්‌දෙ මධුසිත්‌ථෙ තෙලං හත්‌ථප්‌පතාපකං>
      text <සිපාටිඵලකෙ සුචී මඤ්‌චං අත්‌ථරණෙන ච>
    text <23>
      text <සෙනාසනෙ පාදපුඤ්‌ඡෙ සයනාසනදණ්‌ඩකෙ>
      text <දන්‌තපොණෙ ච ආටලී සීසාලෙපනගන්‌ධකෙ>
    text <24>
      text <අරණී ඵලපීඨෙ ච පත්‌තපිධානථාලකෙ>
      text <උදකස්‌ස කටච්‌ඡූ ච චුණ්‌ණකං රජනම්‌බණං>
    text <25>
      text <සම්‌මජ්‌ජනං උදපත්‌තං තථා වස්‌සිකසාටිකං>
      text <නිසීදනං කණ්‌ඩුච්‌ඡාදි අථ අන්‌තරවාසකං>
    text <26>
      text <උත්‌තරාසඞ්‌ගසඞ්‌ඝාටී නත්‌ථුකං මුඛසොධනං>
      text <බිළඞ්‌ගලොණං පහූතඤ්‌ච මධුඤ්‌ච දධිපානකං>
    text <27>
      text <ධූපං සිත්‌ථං පිලොතිඤ්‌ච මුඛපුඤ්‌ඡනසුත්‌තකං>
      text <දාතබ්‌බං නාම යං අත්‌ථි යඤ්‌ච කප්‌පති සත්‌ථුනො>
    text <28>
      text <සබ්‌බමෙතං සමානෙත්‌වා ආනන්‌දං උපසඞ්‌කමිං>
      text <උපසඞ්‌කම්‌ම රාජානං ජනෙතාරං මහෙසිනො>
      text <සිරසා අභිවාදෙත්‌වා ඉදං වචනමබ්‍රවිං>
    stand <දානොකාසයාචනා>
    text <29>
      text <එකතො ජාතසංවද්‌ධා උභින්‌නං එකතො මනං>
      text <සාධාරණා සුඛදුක්‌ඛෙ උභො ච අනුවත්‌තකා>
    text <30>
      text <අත්‌ථි චෙතසිකං දුක්‌ඛං තවාධෙය්‍යං අරින්‌දම>
      text <යදි සක්‌කොසි තං දුක්‌ඛං විනොදෙය්‍යාසි ඛත්‌තිය>
    text <31>
      text <තව දුක්‌ඛං මම දුක්‌ඛං උභින්‌නං එකතො මනො>
      text <නිට්‌ඨිතන්‌ති විජානාහි මමාධෙය්‍යං සචෙ තුවං>
    text <32>
      text <ජානාහි ඛො මහාරාජ දුක්‌ඛං මෙ දුබ්‌බිනොදයං>
      text <පහු සමානො ගජ්‌ජසු එකං තෙ දුච්‌චජං වරං>
    text <33>
      text <යාවතා විජිතෙ අත්‌ථි යාවතා මම ජීවිතං>
      text <එතෙහි යදි තෙ අත්‌ථො දස්‌සාමි අවිකම්‌පිතො>
    text <34>
      text <ගජ්‌ජිතං ඛො තයා දෙව මිච්‌ඡා තං බහු ගජ්‌ජිතං>
      text <ජානිස්‌සාමි තුවං අජ්‌ජ සබ්‌බධම්‌මෙ පතිට්‌ඨිතං>
    text <35>
      text <අතිබාළ්‌හං නිපීළෙසි දදමානස්‌ස මෙ සතො>
      text <කිං තෙ මෙ පීළිතෙනත්‌ථො පත්‌ථිතං තෙ කථෙහි මෙ>
    text <36>
      text <ඉච්‌ඡාමහං මහාරාජ බුද්‌ධසෙට්‌ඨං අනුත්‌තරං>
      text <භොජයිස්‌සාමි සම්‌බුද්‌ධං වජ්‌ජං මෙ මාහු ජීවිතං>
    text <37>
      text <අඤ්‌ඤං තෙහං වරං දම්‌මි මා යාචිත්‌ථො තථාගතං>
      text <අදෙය්‍යො කස්‌සචි බුද්‌ධො මණි ජොතිරසො යථා>
    text <38>
      text <නනු තෙ ගජ්‌ජිතං දෙව යාව ජීවිතමත්‌තනො>
      text <ජීවිතං දදමානෙන යුත්‌තං දාතුං තථාගතං>
    text <39>
      text <ඨපනීයො මහාවීරො අදෙය්‍යො කස්‌සචි ජිනො>
      text <න මෙ පටිස්‌සුතො බුද්‌ධො වරස්‌සු අමිතං ධනං>
    text <40>
      text <විනිච්‌ඡයං පාපුණාම පුච්‌ඡිස්‌සාම විනිච්‌ඡයෙ>
      text <යථාසණ්‌ඨං කථෙස්‌සන්‌ති පටිපුච්‌ඡාම තං තථා>
    text <41>
      text <රඤ්‌ඤො හත්‌ථෙ ගහෙත්‌වාන අගමාසිං විනිච්‌ඡයං>
      text <පුරතො අක්‌ඛදස්‌සානං ඉදං වචනමබ්‍රවිං>
    text <42>
      text <සුණන්‌තු මෙ අක්‌ඛදස්‌සා රාජා වරමදාසි මෙ>
      text <න කිඤ්‌චි ඨපයිත්‌වාන ජීවිතම්‌පි පවාරයි>
    text <43>
      text <තස්‌ස මෙ වරදින්‌නස්‌ස බුද්‌ධසෙට්‌ඨං වරිං අහං>
      text <සුදින්‌නො හොති මෙ බුද්‌ධො ඡින්‌දථ සංසයං මම>
    text <44>
      text <සොස්‌සාම තව වචනං භූමිපාලස්‌ස රාජිනො>
      text <උභින්‌නං වචනං සුත්‌වා ඡින්‌දිස්‌සාමෙත්‌ථ සංසයං>
    text <45>
      text <සබ්‌බං දෙව තයා දින්‌නං ඉමස්‌ස සබ්‌බගාහිකං>
      text <න කිඤ්‌චි ඨපයිත්‌වාන ජීවිතම්‌පි පවාරයි>
    text <46>
      text <කිච්‌ඡප්‌පත්‌තොව හුත්‌වාන යාචී වරමනුත්‌තරං>
      text <ඉමං සුදුක්‌ඛිතං ඤත්‌වා අදාසිං සබ්‌බගාහිකං>
    text <47>
      text <පරාජයො තුවං දෙව අස්‌ස දෙය්‍යො තථාගතො>
      text <උභින්‌නං සංසයො ඡින්‌නො යථාසණ්‌ඨම්‌හි තිට්‌ඨථ>
    text <48>
      text <රාජා තත්‌ථෙව ඨත්‌වාන අක්‌ඛදස්‌සෙතදබ්‍රවි>
      text <සම්‌මා මය්‌හම්‌පි දෙය්‍යාථ පුන බුද්‌ධං ලභාමහං>
    text <49>
      text <පූරෙත්‌වා තව සඞ්‌කප්‌පං භොජයිත්‌වා තථාගතං>
      text <පුන දෙය්‍යාසි සම්‌බුද්‌ධං ආනන්‌දස්‌ස යසස්‌සිනො>
    stand <නිමන්‌තනකථා>
    text <50>
      text <අක්‌ඛදස්‌සෙභිවාදෙත්‌වා ආනන්‌දඤ්‌චාපි ඛත්‌තියං>
      text <තුට්‌ඨො පමුදිතො හුත්‌වා සම්‌බුද්‌ධමුපසඞ්‌කමිං>
    text <51>
      text <උපසඞ්‌කම්‌ම සම්‌බුද්‌ධං ඔඝතිණ්‌ණමනාසවං>
      text <සිරසා අභිවාදෙත්‌වා ඉදං වචනමබ්‍රවිං>
    text <52>
      text <වසීසතසහස්‌සෙහි අධිවාසෙහි චක්‌ඛුම>
      text <හාසයන්‌තො මම චිත්‌තං නිවෙසනමුපෙහි මෙ>
    text <53>
      text <පදුමුත්‌තරො ලොකවිදූ ආහුතීනං පටිග්‌ගහො>
      text <මම සඞ්‌කප්‌පමඤ්‌ඤාය අධිවාසෙසි චක්‌ඛුමා>
    text <54>
      text <අධිවාසනමඤ්‌ඤාය අභිවාදිය සත්‌ථුනො>
      text <හට්‌ඨො උදග්‌ගචිත්‌තොහං නිවෙසනමුපාගමිං>
    stand <දානපටියාදනං>
    text <55>
      text <මිත්‌තාමච්‌චෙ සමානෙත්‌වා ඉදං වචනමබ්‍රවිං>
      text <සුදුල්‌ලභො මයා ලද්‌ධො මණි ජොතිරසො යථා>
    text <56>
      text <කෙන තං පූජයිස්‌සාම අප්‌පමෙය්‍යො අනූපමො>
      text <අතුලො අසමො ධීරො ජිනො අප්‌පටිපුග්‌ගලො>
    text <57>
      text <තථාසමසමො චෙව අදුතියො නරාසභො>
      text <දුක්‌කරං අධිකාරඤ්‌හි බුද්‌ධානුච්‌ඡවිකං මයා>
    text <58>
      text <නානාපුප්‌ඵෙ සමානෙත්‌වා කරොම පුප්‌ඵමණ්‌ඩපං>
      text <බුද්‌ධානුච්‌ඡවිකං එතං සබ්‌බපූජා භවිස්‌සති>
    text <59>
      text <උප්‌පලං පදුමං වාපි වස්‌සිකං අධිමුත්‌තකං>
      text <චම්‌පකං නාගපුප්‌ඵඤ්‌ච මණ්‌ඩපං කාරයිං අහං>
    text <60>
      text <සතාසනසහස්‌සානි ඡත්‌තච්‌ඡායාය පඤ්‌ඤපිං>
      text <පච්‌ඡිමං ආසනං මය්‌හං අධිකං සතමග්‌ඝති>
    text <61>
      text <සතාසනසහස්‌සානි ඡත්‌තච්‌ඡායාය පඤ්‌ඤපිං>
      text <පටියාදෙත්‌වා අන්‌නපානං කාලං ආරොචයිං අහං>
    text <62>
      text <ආරොචිතම්‌හි කාලම්‌හි පදුමුත්‌තරො මහාමුනි>
      text <වසීසතසහස්‌සෙහි නිවෙසනමුපෙසි මෙ>
    text <63>
      text <ධාරෙන්‌තං උපරිච්‌ඡත්‌තං සුඵුල්‌ලපුප්‌ඵමණ්‌ඩපෙ>
      text <වසීසතසහස්‌සෙහි නිසීදි පුරිසුත්‌තමො>
    text <64>
      text <ඡත්‌තසතසහස්‌සානි සතසහස්‌සමාසනං>
      text <කප්‌පියං අනවජ්‌ජඤ්‌ච පටිගණ්‌හාහි චක්‌ඛුම>
    text <65>
      text <පදුමුත්‌තරො ලොකවිදූ ආහුතීනං පටිග්‌ගහො>
      text <මමං තාරෙතුකාමො සො සම්‌පටිච්‌ඡි මහාමුනි>
    stand <දානකථා>
    text <66>
      text <භික්‌ඛුනො එකමෙකස්‌ස පච්‌චෙකං පත්‌තමදාසහං>
      text <ජහිංසු සුම්‌භකං පත්‌තං ලොහපත්‌තං අධාරයුං>
    text <67>
      text <සත්‌තරත්‌තින්‌දිවං බුද්‌ධො නිසීදි පුප්‌ඵමණ්‌ඩපෙ>
      text <බොධයන්‌තො බහූ සත්‌තෙ ධම්‌මචක්‌කං පවත්‌තයි>
    text <68>
      text <ධම්‌මචක්‌කං පවත්‌තෙන්‌තො හෙට්‌ඨතො පුප්‌ඵමණ්‌ඩපෙ>
      text <චුල්‌ලාසීතිසහස්‌සානං ධම්‌මාභිසමයො අහු>
    text <69>
      text <සත්‌තමෙ දිවසෙ පත්‌තෙ පදුමුත්‌තරො මහාමුනි>
      text <ඡත්‌තච්‌ඡායායමාසීනො ඉමා ගාථා අභාසථ>
    stand <බ්‍යාකරණං>
    text <70>
      text <අනූනකං දානවරං යො මෙ පාදාසි මාණවො>
      text <තමහං කිත්‌තයිස්‌සාමි සුණාථ මම භාසතො>
    text <71>
      text <හත්‌ථී අස්‌සා රථා පත්‌තී සෙනා ච චතුරඞ්‌ගිනී>
      text <පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං>
    text <72>
      text <හත්‌ථියානං අස්‌සයානං සිවිකා සන්‌දමානිකා>
      text <උපට්‌ඨිස්‌සන්‌තිමං නිච්‌චං සබ්‌බදානස්‌සිදං ඵලං>
    text <73>
      text <සට්‌ඨි රථසහස්‌සානි සබ්‌බාලඞ්‌කාරභූසිතා>
      text <පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං>
    text <74>
      text <සට්‌ඨි තූරියසහස්‌සානි භෙරියො සමලඞ්‌කතා>
      text <වජ්‌ජයිස්‌සන්‌තිමං නිච්‌චං සබ්‌බදානස්‌සිදං ඵලං>
    text <75>
      text <ඡළාසීතිසහස්‌සානි නාරියො සමලඞ්‌කතා>
      text <විචිත්‌තවත්‌ථාභරණා ආමුක්‌කමණිකුණ්‌ඩලා>
    text <76>
      text <අළාරපම්‌හා හසුලා සුසඤ්‌ඤා තනුමජ්‌ඣිමා>
      text <පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං>
    text <77>
      text <තිංසකප්‌පසහස්‌සානි දෙවලොකෙ රමිස්‌සති>
      text <සහස්‌සක්‌ඛත්‌තුං දෙවින්‌දො දෙවරජ්‌ජං කරිස්‌සති>
    text <78>
      text <සහස්‌සක්‌ඛත්‌තුං රාජා ච චක්‌කවත්‌තී භවිස්‌සති>
      text <පදෙසරජ්‌ජං විපුලං ගණනාතො අසඞ්‌ඛියං>
    text <79>
      text <දෙවලොකෙ වසන්‌තස්‌ස පුඤ්‌ඤකම්‌මසමඞ්‌ගිනො>
      text <දෙවලොකපරියන්‌තං රතනඡත්‌තං ධරිස්‌සති>
    text <80>
      text <ඉච්‌ඡිස්‌සති යදා ඡායං ඡදනං දුස්‌සපුප්‌ඵජං>
      text <ඉමස්‌ස චිත්‌තමඤ්‌ඤාය නිබද්‌ධං ඡාදයිස්‌සති>
    text <81>
      text <දෙවලොකා චවිත්‌වාන සුක්‌කමූලෙන චොදිතො>
      text <පුඤ්‌ඤකම්‌මෙන සංයුත්‌තො බ්‍රහ්‌මබන්‌ධු භවිස්‌සති>
    text <82>
      text <කප්‌පසතසහස්‌සම්‌හි ඔක්‌කාකකුලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <83>
      text <සබ්‌බමෙතං අභිඤ්‌ඤාය ගොතමො සක්‍යපුඞ්‌ගවො>
      text <භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙස්‌සති>
    text <84>
      text <පිලින්‌දවච්‌ඡනාමෙන හෙස්‌සති සත්‌ථුසාවකො>
      text <දෙවානං අසුරානඤ්‌ච ගන්‌ධබ්‌බානඤ්‌ච සක්‌කතො>
    text <85>
      text <භික්‌ඛූනං භික්‌ඛුනීනඤ්‌ච ගිහීනඤ්‌ච තථෙව සො>
      text <පියො හුත්‌වාන සබ්‌බෙසං විහරිස්‌සතිනාසවො>
    stand <දානානිසංසකථා>
    text <86>
      text <සතසහස්‌සෙ කතං කම්‌මං ඵලං දස්‌සෙසි මෙ ඉධ>
      text <සුමුත්‌තො සරවෙගොව කිලෙසෙ ඣාපයී මම>
    text <87>
      text <අහො මෙ සුකතං කම්‌මං පුඤ්‌ඤක්‌ඛෙත්‌තෙ අනුත්‌තරෙ>
      text <යත්‌ථ කාරං කරිත්‌වාන පත්‌තොම්‌හි අචලං පදං>
    text <88>
      text <අනූනකං දානවරං අදාසි යො හි මාණවො>
      text <ආදිපුබ්‌බඞ්‌ගමො ආසි තස්‌ස දානස්‌සිදං ඵලං>
    stand <ඡත්‌තානිසංසො>
    text <89>
      text <ඡත්‌තෙ ච සුගතෙ දත්‌වා සඞ්‌ඝෙ ගණවරුත්‌තමෙ>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
    text <90>
      text <සීතං උණ්‌හං න ජානාමි රජොජල්‌ලං න ලිම්‌පති>
      text <අනුපද්‌දවො අනීති ච හොමි අපචිතො සදා>
    text <91>
      text <සුඛුමච්‌ඡවිකො හොමි විසදං හොති මානසං>
      text <ඡත්‌තසතසහස්‌සානි භවෙ සංසරතො මම>
    text <92>
      text <සබ්‌බාලඞ්‌කාරයුත්‌තානි තස්‌ස කම්‌මස්‌ස වාහසා>
      text <ඉමං ජාතිං ඨපෙත්‌වාන මත්‌ථකෙ ධාරයන්‌ති මෙ>
    text <93>
      text <කස්‌මා ඉමාය ජාතියා නත්‌ථි මෙ ඡත්‌තධාරණා>
      text <මම සබ්‌බං කතං කම්‌මං විමුත්‌තිඡත්‌තපත්‌තියා>
    stand <දුස්‌සානිසංසො>
    text <94>
      text <දුස්‌සානි සුගතෙ දත්‌වා සඞ්‌ඝෙ ගණවරුත්‌තමෙ>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
    text <95>
      text <සුවණ්‌ණවණ්‌ණො විරජො සප්‌පභාසො පතාපවා>
      text <සිනිද්‌ධං හොති මෙ ගත්‌තං භවෙ සංසරතො මම>
    text <96>
      text <දුස්‌සසතසහස්‌සානි සෙතා පීතා ච ලොහිතා>
      text <ධාරෙන්‌ති මත්‌ථකෙ මය්‌හං දුස්‌සදානස්‌සිදං ඵලං>
    text <97>
      text <කොසෙය්‍යකම්‌බලියානි ඛොමකප්‌පාසිකානි ච>
      text <සබ්‌බත්‌ථ පටිලභාමි තෙසං නිස්‌සන්‌දතො අහං>
    stand <පත්‌තානිසංසො>
    text <98>
      text <පත්‌තෙ සුගතෙ දත්‌වාන සඞ්‌ඝෙ ගණවරුත්‌තමෙ>
      text <දසානිසංසෙ අනුභොමි කම්‌මානුච්‌ඡවිකෙ මම>
    text <99>
      text <සුවණ්‌ණථාලෙ මණිථාලෙ රජතෙපි ච ථාලකෙ>
      text <ලොහිතඞ්‌ගමයෙ ථාලෙ පරිභුඤ්‌ජාමි සබ්‌බදා>
    text <100>
      text <අනුපද්‌දවො අනීති ච හොමි අපචිතො සදා>
      text <ලාභී අන්‌නස්‌ස පානස්‌ස වත්‌ථස්‌ස සයනස්‌ස ච>
    text <101>
      text <න විනස්‌සන්‌ති මෙ භොගා ඨිතචිත්‌තො භවාමහං>
      text <ධම්‌මකාමො සදා හොමි අප්‌පක්‌ලෙසො අනාසවො>
    text <102>
      text <දෙවලොකෙ මනුස්‌සෙ වා අනුබන්‌ධා ඉමෙ ගුණා>
      text <ඡායා යථාපි රුක්‌ඛස්‌ස සබ්‌බත්‌ථ න ජහන්‌ති මං>
    stand <වාසිආනිසංසො>
    text <103>
      text <චිත්‌තබන්‌ධනසම්‌බද්‌ධා සුකතා වාසියො බහූ>
      text <දත්‌වාන බුද්‌ධසෙට්‌ඨස්‌ස සඞ්‌ඝස්‌ස ච තථෙවහං>
    text <104>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
      text <සූරො හොමවිසාරී ච වෙසාරජ්‌ජෙසු පාරමී>
    text <105>
      text <ධිතිවීරියවා හොමි පග්‌ගහීතමනො සදා>
      text <කිලෙසච්‌ඡෙදනං ඤාණං සුඛුමං අතුලං සුචිං>
      text <සබ්‌බත්‌ථ පටිලභාමි තස්‌ස නිස්‌සන්‌දතො අහං>
    stand <සත්‌ථකානිසංසො>
    text <106>
      text <අකක්‌කසෙ අඵරුසෙ සුධොතෙ සත්‌ථකෙ බහූ>
      text <පසන්‌නචිත්‌තො දත්‌වාන බුද්‌ධෙ සඞ්‌ඝෙ තථෙව ච>
    text <107>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
      text <කල්‍යාණමිත්‌තං වීරියං ඛන්‌තිඤ්‌ච මෙත්‌තසත්‌ථකං>
    text <108>
      text <තණ්‌හාසල්‌ලස්‌ස ඡින්‌නත්‌තා පඤ්‌ඤාසත්‌ථං අනුත්‌තරං>
      text <වජිරෙන සමං ඤාණං තෙසං නිස්‌සන්‌දතො ලභෙ>
    stand <සූචිආනිසංසො>
    text <109>
      text <සූචියො සුගතෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <110>
      text <න සංසයො කඞ්‌ඛච්‌ඡෙදො අභිරූපො ච භොගවා>
      text <තික්‌ඛපඤ්‌ඤො සදා හොමි සංසරන්‌තො භවාභවෙ>
    text <111>
      text <ගම්‌භීරං නිපුණං ඨානං අත්‌ථං ඤාණෙන පස්‌සයිං>
      text <වජිරග්‌ගසමං ඤාණං හොති මෙ තමඝාතනං>
    stand <නඛච්‌ඡෙදනානිසංසො>
    text <112>
      text <නඛච්‌ඡෙදනෙ සුගතෙ දත්‌වා සඞ්‌ඝෙ ගණුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <113>
      text <දාසිදාසෙ ගවස්‌සෙ ච භතකෙ නාටකෙ බහූ>
      text <න්‌හාපිතෙ භත්‌තකෙ සූදෙ සබ්‌බත්‌ථෙව ලභාමහං>
    stand <විධූපනතාලවණ්‌ටානිසංසො>
    text <114>
      text <විධූපනෙ සුගතෙ දත්‌වා තාලවණ්‌ටෙ ච සොභණෙ>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
    text <115>
      text <සීතං උණ්‌හං න ජානාමි පරිළාහො න විජ්‌ජති>
      text <දරථං නාභිජානාමි චිත්‌තසන්‌තාපනං මම>
    text <116>
      text <රාගග්‌ගි දොසමොහග්‌ගි මානග්‌ගි දිට්‌ඨිඅග්‌ගි ච>
      text <සබ්‌බග්‌ගී නිබ්‌බුතා මය්‌හං තස්‌ස නිස්‌සන්‌දතො මම>
    stand <මොරහත්‌ථ-චාමරං>
    text <117>
      text <මොරහත්‌ථෙ චාමරියො දත්‌වා සඞ්‌ඝෙ ගණුත්‌තමෙ>
      text <උපසන්‌තකිලෙසොහං විහරාමි අනඞ්‌ගණො>
    stand <පරිස්‌සාවන-ධම්‌මකරං>
    text <118>
      text <පරිස්‌සාවනෙ සුගතෙ දත්‌වා ධම්‌මකරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <119>
      text <සබ්‌බෙසං සමතික්‌කම්‌ම දිබ්‌බං ආයුං ලභාමහං>
      text <අප්‌පසය්‌හො සදා හොමි චොරපච්‌චත්‌ථිකෙහි වා>
    text <120>
      text <සත්‌ථෙන වා විසෙන වා විහෙසම්‌පි න කුබ්‌බතෙ>
      text <අන්‌තරාමරණං නත්‌ථි තෙසං නිස්‌සන්‌දතො මම>
    stand <තෙලධාරානිසංසො>
    text <121>
      text <තෙලධාරෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <122>
      text <සුචාරුරූපො සුභද්‌දො සුසමුග්‌ගතමානසො>
      text <අවික්‌ඛිත්‌තමනො හොමි සබ්‌බාරක්‌ඛෙහි රක්‌ඛිතො>
    stand <සූචිඝරානිසංසො>
    text <123>
      text <සූචිඝරෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <124>
      text <චෙතොසුඛං කායසුඛං ඉරියාපථජං සුඛං>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <අංසබද්‌ධානිසංසො>
    text <125>
      text <අංසබද්‌ධෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <126>
      text <සද්‌ධම්‌මෙ ගාධං වින්‌දාමි සරාමි දුතියං භවං>
      text <සබ්‌බත්‌ථ සුච්‌ඡවී හොමි තස්‌ස නිස්‌සන්‌දතො අහං>
    stand <කායබන්‌ධනානිසංසො>
    text <127>
      text <කායබන්‌ධෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <ඡානිසංසෙ අනුභොමි කම්‌මානුච්‌ඡවිකෙ මම>
    text <128>
      text <සමාධීසු න කම්‌පාමි වසී හොමි සමාධිසු>
      text <අභෙජ්‌ජපරිසො හොමි ආදෙය්‍යවචනො සදා>
    text <129>
      text <උපට්‌ඨිතසති හොමි තාසො මය්‌හං න විජ්‌ජති>
      text <දෙවලොකෙ මනුස්‌සෙ වා අනුබන්‌ධා ඉමෙ ගුණා>
    stand <ආධාරකානිසංසො>
    text <130>
      text <ආධාරකෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චවණ්‌ණෙහි දායාදො අචලො හොමි කෙනචි>
    text <131>
      text <යෙ කෙචි මෙ සුතා ධම්‌මා සතිඤාණප්‌පබොධනා>
      text <ධතා මෙ න විනස්‌සන්‌ති භවන්‌ති සුවිනිච්‌ඡිතා>
    stand <භාජනානිසංසො>
    text <132>
      text <භාජනෙ පරිභොගෙ ච දත්‌වා බුද්‌ධෙ ගණුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <133>
      text <සොණ්‌ණමයෙ මණිමයෙ අථොපි ඵලිකාමයෙ>
      text <ලොහිතඞ්‌ගමයෙ චෙව ලභාමි භාජනෙ අහං>
    text <134>
      text <භරියා දාසදාසී ච හත්‌ථිස්‌සරථපත්‌තිකෙ>
      text <ඉත්‌ථී පතිබ්‌බතා චෙව පරිභොගානි සබ්‌බදා>
    text <135>
      text <විජ්‌ජා මන්‌තපදෙ චෙව විවිධෙ ආගමෙ බහූ>
      text <සබ්‌බං සිප්‌පං නිසාමෙමි පරිභොගානි සබ්‌බදා>
    stand <ථාලකානිසංසො>
    text <136>
      text <ථාලකෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <137>
      text <සොණ්‌ණමයෙ මණිමයෙ අථොපි ඵලිකාමයෙ>
      text <ලොහිතඞ්‌ගමයෙ චෙව ලභාමි ථාලකෙ අහං>
    text <138>
      text <අසත්‌ථකෙ ඵලමයෙ අථො පොක්‌ඛරපත්‌තකෙ>
      text <මධුපානකසඞ්‌ඛෙ ච ලභාමි ථාලකෙ අහං>
    text <139>
      text <වත්‌තෙ ගුණෙ පටිපත්‌ති ආචාරකිරියාසු ච>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <භෙසජ්‌ජානිසංසො>
    text <140>
      text <භෙසජ්‌ජං සුගතෙ දත්‌වා සඞ්‌ඝෙ ගණවරුත්‌තමෙ>
      text <දසානිසංසෙ අනුභොමි කම්‌මානුච්‌ඡවිකෙ මම>
    text <141>
      text <ආයුවා බලවා ධීරො වණ්‌ණවා යසවා සුඛී>
      text <අනුපද්‌දවො අනීති ච හොමි අපචිතො සදා>
      text <න මෙ පියවියොගත්‌ථි තස්‌ස නිස්‌සන්‌දතො මම>
    stand <උපාහනානිසංසො>
    text <142>
      text <උපාහනෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <143>
      text <හත්‌ථියානං අස්‌සයානං සිවිකා සන්‌දමානිකා>
      text <සට්‌ඨිසතසහස්‌සානි පරිවාරෙන්‌ති මං සදා>
    text <144>
      text <මණිමයා තම්‌බමයා සොණ්‌ණරජතපාදුකා>
      text <නිබ්‌බත්‌තන්‌ති පදුද්‌ධාරෙ භවෙ සංසරතො මම>
    text <145>
      text <නියාමං සති ධාවන්‌ති ආගුආචාරසොධනං>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <පාදුකානිසංසො>
    text <146>
      text <පාදුකෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <ඉද්‌ධිපාදුකමාරුය්‌හ විහරාමි යදිච්‌ඡකං>
    stand <උදකපුඤ්‌ඡනානිසංසො>
    text <147>
      text <උදකපුච්‌ඡනචොළෙ දත්‌වා බුද්‌ධෙ ගණුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <148>
      text <සුවණ්‌ණවණ්‌ණො විරජො සප්‌පභාසො පතාපවා>
      text <සිනිද්‌ධං හොති මෙ ගත්‌තං රජොජල්‌ලං න ලිම්‌පති>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <කත්‌තරදණ්‌ඩානිසංසො>
    text <149>
      text <කත්‌තරදණ්‌ඩෙ සුගතෙ දත්‌වා සඞ්‌ඝෙ ගණුත්‌තමෙ>
      text <ඡානිසංසෙ අනුභොමි කම්‌මානුච්‌ඡවිකෙ මම>
    text <150>
      text <පුත්‌තා මය්‌හං බහූ හොන්‌ති තාසො මය්‌හං න විජ්‌ජති>
      text <අප්‌පසය්‌හො සදා හොමි සබ්‌බාරක්‌ඛෙහි රක්‌ඛිතො>
      text <ඛලිතම්‌පි න ජානාමි අභන්‌තං මානසං මම>
    stand <ඔසධඤ්‌ජනානිසංසො>
    text <151>
      text <ඔසධං අඤ්‌ජනං දත්‌වා බුද්‌ධෙ සඞ්‌ඝෙ ගණුත්‌තමෙ>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
    text <152>
      text <විසාලනයනො හොමි සෙතපීතො ච ලොහිතො>
      text <අනාවිලපසන්‌නක්‌ඛො සබ්‌බරොගවිවජ්‌ජිතො>
    text <153>
      text <ලභාමි දිබ්‌බනයනං පඤ්‌ඤාචක්‌ඛුං අනුත්‌තරං>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <කුඤ්‌චිකානිසංසො>
    text <154>
      text <කුඤ්‌චිකෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <ධම්‌මද්‌වාරවිවරණං ලභාමි ඤාණකුඤ්‌චිකං>
    stand <කුඤ්‌චිකාඝරානිසංසො>
    text <155>
      text <කුඤ්‌චිකානං ඝරෙ දත්‌වා බුද්‌ධෙ සඞ්‌ඝෙ ගණුත්‌තමෙ>
      text <ද්‌වානිසංසෙ අනුභොමි කම්‌මානුච්‌ඡවිකෙ මම>
      text <අප්‌පකොධො අනායාසො සංසරන්‌තො භවෙ අහං>
    stand <ආයොගානිසංසො>
    text <156>
      text <ආයොගෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <157>
      text <සමාධීසු න කම්‌පාමි වසී හොමි සමාධිසු>
      text <අභෙජ්‌ජපරිසො හොමි ආදෙය්‍යවචනො සදා>
      text <ජායති භොගසම්‌පත්‌ති භවෙ සංසරතො මම>
    stand <ධූමනෙත්‌තානිසංසො>
    text <158>
      text <ධූමනෙත්‌තෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <159>
      text <සති මෙ උජුකා හොති සුසම්‌බන්‌ධා ච න්‌හාරවො>
      text <ලභාමි දිබ්‌බනයනං තස්‌ස නිස්‌සන්‌දතො අහං>
    stand <දීපධාරානිසංසො>
    text <160>
      text <දීපධාරෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <තීණානිසංසෙ අනුභොමි කම්‌මානුච්‌ඡවිකෙ මම>
    text <161>
      text <ජාතිමා අඞ්‌ගසම්‌පන්‌නො පඤ්‌ඤවා බුද්‌ධසම්‌මතො>
      text <ඉමෙ ගුණෙ පටිලභෙ තස්‌ස නිස්‌සන්‌දතො අහං>
    stand <තුම්‌බක-කරණ්‌ඩො>
    text <162>
      text <තුම්‌බකෙ ච කරණ්‌ඩෙ ච දත්‌වා බුද්‌ධෙ ගණුත්‌තමෙ>
      text <දසානිසංසෙ අනුභොමි කම්‌මානුච්‌ඡවිකෙ මම>
    text <163>
      text <සුගුත්‌තො සුඛසමඞ්‌ගී මහායසො තථාගති>
      text <විපත්‌තිවිගතො සුඛුමාලො සබ්‌බීතිපරිවජ්‌ජිතො>
    text <164>
      text <විපුලෙ ච ගුණෙ ලාභී සමාව චලනා මම>
      text <සුවිවජ්‌ජිතඋබ්‌බෙගො තුම්‌බකෙ ච කරණ්‌ඩකෙ>
    text <165>
      text <ලභාමි චතුරො වණ්‌ණෙ හත්‌ථිස්‌සරතනානි ච>
      text <තානි මෙ න විනස්‌සන්‌ති තුම්‌බදානෙ ඉදං ඵලං>
    stand <මලහරණානිසංසො>
    text <166>
      text <මලහරණියො දත්‌වා බුද්‌ධෙ සඞ්‌ඝෙ ගණුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <167>
      text <සබ්‌බලක්‌ඛණසම්‌පන්‌නො ආයුපඤ්‌ඤාසමාහිතො>
      text <සබ්‌බායාසවිනිමුත්‌තො කායො මෙ හොති සබ්‌බදා>
    stand <පිප්‌ඵලානිසංසො>
    text <168>
      text <තණුධාරෙ සුනිසිතෙ සඞ්‌ඝෙ දත්‌වාන පිප්‌ඵලෙ>
      text <කිලෙසකන්‌තනං ඤාණං ලභාමි අතුලං සුචිං>
    stand <භණ්‌ඩාසානිසංසො>
    text <169>
      text <සණ්‌ඩාසෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <කිලෙසභඤ්‌ජනං ඤාණං ලභාමි අතුලං සුචිං>
    stand <නත්‌ථුකානිසංසො>
    text <170>
      text <නත්‌ථුකෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <අට්‌ඨානිසංසෙ අනුභොමි කම්‌මානුච්‌ඡවිකෙ මම>
    text <171>
      text <සද්‌ධං සීලං හිරිඤ්‌චාපි අථ ඔත්‌තප්‌පියං ගුණං>
      text <සුතං චාගඤ්‌ච ඛන්‌තිඤ්‌ච පඤ්‌ඤං මෙ අට්‌ඨමං ගුණං>
    stand <පීඨකානිසංසො>
    text <172>
      text <පීඨකෙ සුගතෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <173>
      text <උච්‌චෙ කුලෙ පජායාමි මහාභොගො භවාමහං>
      text <සබ්‌බෙ මං අපචායන්‌ති කිත්‌ති අබ්‌භුග්‌ගතා මම>
    text <174>
      text <කප්‌පසතසහස්‌සානි පල්‌ලඞ්‌කා චතුරස්‌සකා>
      text <පරිවාරෙන්‌ති මං නිච්‌චං සංවිභාගරතො අහං>
    stand <භිසිආනිසංසො>
    text <175>
      text <භිසියො සුගතෙ දත්‌වා සඞ්‌ඝෙ ගණවරුත්‌තමෙ>
      text <ඡානිසංසෙ අනුභොමි කම්‌මානුච්‌ඡවිකෙ මම>
    text <176>
      text <සමසුගත්‌තොපචිතො මුදුකො චාරුදස්‌සනො>
      text <ලභාමි ඤාණපරිවාරං භිසිදානස්‌සිදං ඵලං>
    text <177>
      text <තූලිකා විකතිකායො කට්‌ටිස්‌සා චිත්‌තකා බහූ>
      text <වරපොත්‌ථකෙ කම්‌බලෙ ච ලභාමි විවිධෙ අහං>
    text <178>
      text <පාවාරිකෙ ච මුදුකෙ මුදුකාජිනවෙණියො>
      text <ලභාමි විවිධත්‌ථාරෙ භිසිදානස්‌සිදං ඵලං>
    text <179>
      text <යතො සරාමි අත්‌තානං යතො පත්‌තොස්‌මි විඤ්‌ඤුතං>
      text <අතුච්‌ඡො ඣානමඤ්‌චොම්‌හි භිසිදානස්‌සිදං ඵලං>
    stand <බිබ්‌බොහනානිසංසො>
    text <180>
      text <බිබ්‌බොහනෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <ඡානිසංසෙ අනුභොමි කම්‌මානුච්‌ඡවිකෙ මම>
    text <181>
      text <උණ්‌ණිකෙ පදුමකෙ ච අථො ලොහිතචන්‌දනෙ>
      text <බිබ්‌බොහනෙ උපාධෙමි උත්‌තමඞ්‌ගං සදා මම>
    text <182>
      text <අට්‌ඨඞ්‌ගිකෙ මග්‌ගවරෙ සාමඤ්‌ඤෙ චතුරො ඵලෙ>
      text <තෙසු ඤාණං උප්‌පාදෙත්‌වා විහරෙ නිච්‌චකාලිකං>
    text <183>
      text <දානෙ දමෙ සංයමෙ ච අප්‌පමඤ්‌ඤාසු රූපිසු>
      text <තෙසු ඤාණං උප්‌පාදෙත්‌වා විහරෙ සබ්‌බකාලිකං>
    text <184>
      text <වත්‌තෙ ගුණෙ පටිපත්‌ති ආචාරකිරියාසු ච>
      text <තෙසු ඤාණං උප්‌පාදෙත්‌වා විහරෙ සබ්‌බදා අහං>
    text <185>
      text <චඞ්‌කමෙ වා පධානෙ වා වීරියෙ බොධිපක්‌ඛියෙ>
      text <තෙසු ඤාණං උප්‌පාදෙත්‌වා විහරාමි යදිච්‌ඡකං>
    text <186>
      text <සීලං සමාධි පඤ්‌ඤා ච විමුත්‌ති ච අනුත්‌තරා>
      text <තෙසු ඤාණං උප්‌පාදෙත්‌වා විහරාමි සුඛං අහං>
    stand <ඵලපීඨානිසංසො>
    text <187>
      text <ඵලපීඨෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <ද්‌වානිසංසෙ අනුභොමි කම්‌මානුච්‌ඡවිකෙ මම>
    text <188>
      text <සොණ්‌ණමයෙ මණිමයෙ දන්‌තසාරමයෙ බහූ>
      text <පල්‌ලඞ්‌කසෙට්‌ඨෙ වින්‌දාමි ඵලපීඨස්‌සිදං ඵලං>
    stand <පාදපීඨානිසංසො>
    text <189>
      text <පාදපීඨෙ ජිනෙ දත්‌වා සඞ්‌ඝෙ ගණවරුත්‌තමෙ>
      text <ද්‌වානිසංසෙ අනුභොමි කම්‌මානුච්‌ඡවිකෙ මම>
      text <ලභාමි බහුකෙ යානෙ පාදපීඨස්‌සිදං ඵලං>
    text <190>
      text <දාසී දාසා ච භරියා යෙ චඤ්‌ඤෙ අනුජීවිනො>
      text <සම්‌මා පරිචරන්‌තෙ මං පාදපීඨස්‌සිදං ඵලං>
    stand <තෙලබ්‌භඤ්‌ජනානිසංසො>
    text <191>
      text <තෙලඅබ්‌භඤ්‌ජනෙ දත්‌වා සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <192>
      text <අබ්‍යාධිතා රූපවතා ඛිප්‌පං ධම්‌මනිසන්‌තිතා>
      text <ලාභිතා අන්‌නපානස්‌ස ආයුපඤ්‌චමකං මම>
    stand <සප්‌පිතෙලානිසංසො>
    text <193>
      text <සප්‌පිතෙලඤ්‌ච දත්‌වාන සඞ්‌ඝෙ ගණවරුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <194>
      text <ථාමවා රූපසම්‌පන්‌නො පහට්‌ඨතනුජො සදා>
      text <අබ්‍යාධි විසදො හොමි සප්‌පිතෙලස්‌සිදං ඵලං>
    stand <මුඛසොධනකානිසංසො>
    text <195>
      text <මුඛසොධනකං දත්‌වා බුද්‌ධෙ සඞ්‌ඝෙ ගණුත්‌තමෙ>
      text <පඤ්‌චානිසංසෙ අනුභොමි කම්‌මානුච්‌ඡවිකෙ මම>
    text <196>
      text <විසුද්‌ධකණ්‌ඨො මධුරස්‌සරො කාසසාසවිවජ්‌ජිතො>
      text <උප්‌පලගන්‌ධො මුඛතො උපවායති මෙ සදා>
    stand <දධිආනිසංසො>
    text <197>
      text <දධිං දත්‌වාන සම්‌පන්‌නං බුද්‌ධෙ සඞ්‌ඝෙ ගණුත්‌තමෙ>
      text <භුඤ්‌ජාමි අමතං භත්‌තං වරං කායගතාසතිං>
    stand <මධුආනිසංසො>
    text <198>
      text <වණ්‌ණගන්‌ධරසොපෙතං මධුං දත්‌වා ජිනෙ ගණෙ>
      text <අනූපමං අතුලියං පිවෙ මුත්‌තිරසං අහං>
    stand <රසානිසංසො>
    text <199>
      text <යථාභූතං රසං දත්‌වා බුද්‌ධෙ සඞ්‌ඝෙ ගණුත්‌තමෙ>
      text <චතුරො ඵලෙ අනුභොමි කම්‌මානුච්‌ඡවිකෙ මම>
    stand <අන්‌නපානානිසංසො>
    text <200>
      text <අන්‌නං පානඤ්‌ච දත්‌වාන බුද්‌ධෙ සඞ්‌ඝෙ ගණුත්‌තමෙ>
      text <දසානිසංසෙ අනුභොමි කම්‌මානුච්‌ඡවිකෙ මම>
    text <201>
      text <ආයුවා බලවා ධීරො වණ්‌ණවා යසවා සුඛී>
      text <ලාභී අන්‌නස්‌ස පානස්‌ස සූරො පඤ්‌ඤාණවා සදා>
      text <ඉමෙ ගුණෙ පටිලභෙ සංසරන්‌තො භවෙ අහං>
    stand <ධූපානිසංසො>
    text <202>
      text <ධූපං දත්‌වාන සුගතෙ සඞ්‌ඝෙ ගණවරුත්‌තමෙ>
      text <දසානිසංසෙ අනුභොමි කම්‌මානුච්‌ඡවිකෙ මම>
    text <203>
      text <සුගන්‌ධදෙහො යසවා සීඝපඤ්‌ඤො ච කිත්‌තිමා>
      text <තික්‌ඛපඤ්‌ඤො භූරිපඤ්‌ඤො හාසගම්‌භීරපඤ්‌ඤවා>
    text <204>
      text <වෙපුල්‌ලජවනපඤ්‌ඤො සංසරන්‌තො භවාභවෙ>
      text <තස්‌සෙව වාහසා දානි පත්‌තො සන්‌තිසුඛං සිවං>
    stand <සාධාරණානිසංසො>
    text <205>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <නාගොව බන්‌ධනං ඡෙත්‌වා විහරාමි අනාසවො>
    text <206>
      text <ස්‌වාගතං වත මෙ ආසි මම බුද්‌ධස්‌ස සන්‌තිකෙ>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං>
    text <207>
      text <පටිසම්‌භිදා චතස්‌සො විමොක්‌ඛාපි ච අට්‌ඨිමෙ>
      text <ඡළභිඤ්‌ඤා සච්‌ඡිකතා කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා පිලින්‌දවච්‌ඡො ථෙරො ඉමා ගාථායො අභාසිත්‌ථාති>
    stand <පිලින්‌දවච්‌ඡත්‌ථෙරස්‌සාපදානං පඨමං>
  text <සෙලත්‌ථෙරඅපදානං>
    text <208>
      text <නගරෙ හංසවතියා වීථිසාමී අහොසහං>
      text <මම ඤාතී සමානෙත්‌වා ඉදං වචනමබ්‍රවිං>
    text <209>
      text <බුද්‌ධො ලොකෙ සමුප්‌පන්‌නො පුඤ්‌ඤක්‌ඛෙත්‌තො අනුත්‌තරො>
      text <ආසි සො සබ්‌බලොකස්‌ස ආහුතීනං පටිග්‌ගහො>
    text <210>
      text <ඛත්‌තියා නෙගමා චෙව මහාසාලා ච බ්‍රාහ්‌මණා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <211>
      text <හත්‌ථාරොහා අනීකට්‌ඨා රථිකා පත්‌තිකාරකා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <212>
      text <උග්‌ගා ච රාජපුත්‌තා ච වෙසියානා ච බ්‍රාහ්‌මණා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <213>
      text <ආළාරිකා කප්‌පකා ච න්‌හාපකා මාලකාරකා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <214>
      text <රජකා පෙසකාරා ච චම්‌මකාරා ච න්‌හාපිතා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <215>
      text <උසුකාරා භමකාරා චම්‌මකාරා ච තච්‌ඡකා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <216>
      text <කම්‌මාරා සොණ්‌ණකාරා ච තිපුලොහකරා තථා>
      text <පසන්‌නචිත්‌තා සුමනා පූගධම්‌මං අකංසු තෙ>
    text <217>
      text <භතකා චෙටකා චෙව දාසකම්‌මකරා බහූ>
      text <යථාසකෙන ථාමෙන පූගධම්‌මං අකංසු තෙ>
    text <218>
      text <උදහාරා කට්‌ඨහාරා කස්‌සකා තිණහාරකා>
      text <යථාසකෙන ථාමෙන පූගධම්‌මං අකංසු තෙ>
    text <219>
      text <පුප්‌ඵිකා මාලිකා චෙව පණ්‌ණිකා ඵලහාරකා>
      text <යථාසකෙන ථාමෙන පූගධම්‌මං අකංසු තෙ>
    text <220>
      text <ගණිකා කුම්‌භදාසී ච පූවිකා මච්‌ඡිකාපි ච>
      text <යථාසකෙන ථාමෙන පූගධම්‌මං අකංසු තෙ>
    text <221>
      text <එථ සබ්‌බෙ සමාගන්‌ත්‌වා ගණං බන්‌ධාම එකතො>
      text <අධිකාරං කරිස්‌සාම පුඤ්‌ඤක්‌ඛෙත්‌තෙ අනුත්‌තරෙ>
    text <222>
      text <තෙ මෙ සුත්‌වාන වචනං ගණං බන්‌ධිංසු තාවදෙ>
      text <උපට්‌ඨානසාලං සුකතං භික්‌ඛුසඞ්‌ඝස්‌ස කාරයුං>
    text <223>
      text <නිට්‌ඨාපෙත්‌වාන තං සාලං උදග්‌ගො තුට්‌ඨමානසො>
      text <පරෙතො තෙහි සබ්‌බෙහි සම්‌බුද්‌ධමුපසඞ්‌කමිං>
    text <224>
      text <උපසඞ්‌කම්‌ම සම්‌බුද්‌ධං ලොකනාථං නරාසභං>
      text <වන්‌දිත්‌වා සත්‌ථුනො පාදෙ ඉදං වචනමබ්‍රවිං>
    text <225>
      text <ඉමෙ තීණි සතා වීර පුරිසා එකතො ගණා>
      text <උපට්‌ඨානසාලං සුකතං නිය්‍යාදෙන්‌ති තුවං මුනි>
    text <226>
      text <භික්‌ඛුසඞ්‌ඝස්‌ස පුරතො සම්‌පටිච්‌ඡත්‌ව චක්‌ඛුමා>
      text <තිණ්‌ණං සතානං පුරතො ඉමා ගාථා අභාසථ>
    text <227>
      text <තිසතාපි ච ජෙට්‌ඨො ච අනුවත්‌තිංසු එකතො>
      text <සම්‌පත්‌තිඤ්‌හි කරිත්‌වාන සබ්‌බෙ අනුභවිස්‌සථ>
    text <228>
      text <පච්‌ඡිමෙ භවෙ සම්‌පත්‌තෙ සීතිභාවමනුත්‌තරං>
      text <අජරං අමතං සන්‌තං නිබ්‌බානං ඵස්‌සයිස්‌සථ>
    text <229>
      text <එවං බුද්‌ධො වියාකාසි සබ්‌බඤ්‌ඤූ සමණුත්‌තරො>
      text <බුද්‌ධස්‌ස වචනං සුත්‌වා සොමනස්‌සං පවෙදයිං>
    text <230>
      text <තිංස කප්‌පසහස්‌සානි දෙවලොකෙ රමිං අහං>
      text <දෙවාධිපො පඤ්‌චසතං දෙවරජ්‌ජමකාරයිං>
    text <231>
      text <සහස්‌සක්‌ඛත්‌තුං රාජා ච චක්‌කවත්‌තී අහොසහං>
      text <දෙවරජ්‌ජං කරොන්‌තස්‌ස මහාදෙවා අවන්‌දිසුං>
    text <232>
      text <ඉධ මානුසකෙ රජ්‌ජං පරිසා හොන්‌ති බන්‌ධවා>
      text <පච්‌ඡිමෙ භවෙ සම්‌පත්‌තෙ වාසෙට්‌ඨො නාම බ්‍රාහ්‌මණො>
    text <233>
      text <අසීතිකොටි නිචයො තස්‌ස පුත්‌තො අහොසහං>
      text <සෙලො ඉති මම නාමං ඡළඞ්‌ගෙ පාරමිං ගතො>
    text <234>
      text <ජඞ්‌ඝාවිහාරං විචරං සසිස්‌සෙහි පුරක්‌ඛතො>
      text <ජටාභාරිකභරිතං කෙණියං නාම තාපසං>
    text <235>
      text <පටියත්‌තාහුතිං දිස්‌වා ඉදං වචනමබ්‍රවිං>
      text <ආවාහො වා විවාහො වා රාජා වා තෙ නිමන්‌තිතො>
    text <236>
      text <ආහුතිං යිට්‌ඨුකාමොහං බ්‍රාහ්‌මණෙ දෙවසම්‌මතෙ>
      text <න නිමන්‌තෙමි රාජානං ආහුතී මෙ න විජ්‌ජති>
    text <237>
      text <න චත්‌ථි මය්‌හමාවාහො විවාහො මෙ න විජ්‌ජති>
      text <සක්‍යානං නන්‌දිජනනො සෙට්‌ඨො ලොකෙ සදෙවකෙ>
    text <238>
      text <සබ්‌බලොකහිතත්‌ථාය සබ්‌බසත්‌තසුඛාවහො>
      text <සො මෙ නිමන්‌තිතො අජ්‌ජ තස්‌සෙතං පටියාදනං>
    text <239>
      text <තිම්‌බරූසකවණ්‌ණාභො අප්‌පමෙය්‍යො අනූපමො>
      text <රූපෙනාසදිසො බුද්‌ධො ස්‌වාතනාය නිමන්‌තිතො>
    text <240>
      text <උක්‌කාමුඛපහට්‌ඨොව ඛදිරඞ්‌ගාරසන්‌නිභො>
      text <විජ්‌ජූපමො මහාවීරො සො මෙ බුද්‌ධො නිමන්‌තිතො>
    text <241>
      text <පබ්‌බතග්‌ගෙ යථා අච්‌චි පුණ්‌ණමායෙව චන්‌දිමා>
      text <නළග්‌ගිවණ්‌ණසඞ්‌කාසො සො මෙ බුද්‌ධො නිමන්‌තිතො>
    text <242>
      text <අසම්‌භීතො භයාතීතො භවන්‌තකරණො මුනි>
      text <සීහූපමො මහාවීරො සො මෙ බුද්‌ධො නිමන්‌තිතො>
    text <243>
      text <කුසලො බුද්‌ධධම්‌මෙහි අපසය්‌හො පරෙහි සො>
      text <නාගූපමො මහාවීරො සො මෙ බුද්‌ධො නිමන්‌තිතො>
    text <244>
      text <සද්‌ධම්‌මාචාරකුසලො බුද්‌ධනාගො අසාදිසො>
      text <උසභූපමො මහාවීරො සො මෙ බුද්‌ධො නිමන්‌තිතො>
    text <245>
      text <අනන්‌තවණ්‌ණො අමිතයසො විචිත්‌තසබ්‌බලක්‌ඛණො>
      text <සක්‌කූපමො මහාවීරො සො මෙ බුද්‌ධො නිමන්‌තිතො>
    text <246>
      text <වසී ගණී පතාපී ච තෙජස්‌සී ච දුරාසදො>
      text <බ්‍රහ්‌මූපමො මහාවීරො සො මෙ බුද්‌ධො නිමන්‌තිතො>
    text <247>
      text <පත්‌තධම්‌මො දසබලො බලාතිබලපාරගො>
      text <ධරණූපමො මහාවීරො සො මෙ බුද්‌ධො නිමන්‌තිතො>
    text <248>
      text <සීලවීචිසමාකිණ්‌ණො ධම්‌මවිඤ්‌ඤාණඛොභිතො>
      text <උදධූපමො මහාවීරො සො මෙ බුද්‌ධො නිමන්‌තිතො>
    text <249>
      text <දුරාසදො දුප්‌පසහො අචලො උග්‌ගතො බ්‍රහා>
      text <නෙරූපමො මහාවීරො සො මෙ බුද්‌ධො නිමන්‌තිතො>
    text <250>
      text <අනන්‌තඤාණො අසමසමො අතුලො අග්‌ගතං ගතො>
      text <ගගනූපමො මහාවීරො සො මෙ බුද්‌ධො නිමන්‌තිතො>
    stand <පන්‌නරසමං භාණවාරං>
    text <251>
      text <පතිට්‌ඨා භයභීතානං තාණො සරණගාමිනං>
      text <අස්‌සාසකො මහාවීරො සො මෙ බුද්‌ධො නිමන්‌තිතො>
    text <252>
      text <ආසයො බුද්‌ධිමන්‌තානං පුඤ්‌ඤක්‌ඛෙත්‌තං සුඛෙසිනං>
      text <රතනාකරො මහාවීරො සො මෙ බුද්‌ධො නිමන්‌තිතො>
    text <253>
      text <අස්‌සාසකො වෙදකරො සාමඤ්‌ඤඵලදායකො>
      text <මෙඝූපමො මහාවීරො සො මෙ බුද්‌ධො නිමන්‌තිතො>
    text <254>
      text <ලොකචක්‌ඛු මහාතෙජො සබ්‌බතමවිනොදනො>
      text <සූරියූපමො මහාවීරො සො මෙ බුද්‌ධො නිමන්‌තිතො>
    text <255>
      text <ආරම්‌මණවිමුත්‌තීසු සභාවදස්‌සනො මුනි>
      text <චන්‌දූපමො මහාවීරො සො මෙ බුද්‌ධො නිමන්‌තිතො>
    text <256>
      text <බුද්‌ධො සමුස්‌සිතො ලොකෙ ලක්‌ඛණෙහි අලඞ්‌කතො>
      text <අප්‌පමෙය්‍යො මහාවීරො සො මෙ බුද්‌ධො නිමන්‌තිතො>
    text <257>
      text <යස්‌ස ඤාණං අප්‌පමෙය්‍යං සීලං යස්‌ස අනූපමං>
      text <විමුත්‌ති අසදිසා යස්‌ස සො මෙ බුද්‌ධො නිමන්‌තිතො>
    text <258>
      text <යස්‌ස ධීති අසදිසා ථාමො යස්‌ස අචින්‌තියො>
      text <යස්‌ස පරක්‌කමො ජෙට්‌ඨො සො මෙ බුද්‌ධො නිමන්‌තිතො>
    text <259>
      text <රාගො දොසො ච මොහො ච විසා සබ්‌බෙ සමූහතා>
      text <අගදූපමො මහාවීරො සො මෙ බුද්‌ධො නිමන්‌තිතො>
    text <260>
      text <ක්‌ලෙසබ්‍යාධිබහුදුක්‌ඛ සබ්‌බතමවිනොදනො>
      text <වෙජ්‌ජූපමො මහාවීරො සො මෙ බුද්‌ධො නිමන්‌තිතො>
    text <261>
      text <බුද්‌ධොති භො යං වදෙසි ඝොසොපෙසො සුදුල්‌ලභො>
      text <බුද්‌ධො බුද්‌ධොති සුත්‌වාන පීති මෙ උදපජ්‌ජථ>
    text <262>
      text <අබ්‌භන්‌තරං අගණ්‌හන්‌තං පීති මෙ බහි නිච්‌ඡරෙ>
      text <සොහං පීතිමනො සන්‌තො ඉදං වචනමබ්‍රවිං>
    text <263>
      text <කහං නු ඛො සො භගවා ලොකජෙට්‌ඨො නරාසභො>
      text <තත්‌ථ ගන්‌ත්‌වා නමස්‌සිස්‌සං සාමඤ්‌ඤඵලදායකං>
    text <264>
      text <පග්‌ගය්‌හ දක්‌ඛිණං බාහුං වෙදජාතො කතඤ්‌ජලී>
      text <ආචික්‌ඛි මෙ ධම්‌මරාජං සොකසල්‌ලවිනොදනං>
    text <265>
      text <උදෙන්‌තංව මහාමෙඝං නීලං අඤ්‌ජනසන්‌නිභං>
      text <සාගරං විය දිස්‌සන්‌තං පස්‌සසෙතං මහාවනං>
    text <266>
      text <එත්‌ථ සො වසතෙ බුද්‌ධො අදන්‌තදමකො මුනි>
      text <විනයන්‌තො ච වෙනෙය්‍යෙ බොධෙන්‌තො බොධිපක්‌ඛියෙ>
    text <267>
      text <පිපාසිතොව උදකං භොජනංව ජිඝච්‌ඡිතො>
      text <ගාවී යථා වච්‌ඡගිද්‌ධා එවාහං විචිනිං ජිනං>
    text <268>
      text <ආචාරඋපචාරඤ්‌ඤූ ධම්‌මානුච්‌ඡවිසංවරං>
      text <සික්‌ඛාපෙමි සකෙ සිස්‌සෙ ගච්‌ඡන්‌තෙ ජිනසන්‌තිකං>
    text <269>
      text <දුරාසදා භගවන්‌තො සීහාව එකචාරිනො>
      text <පදෙ පදං නික්‌ඛිපන්‌තා ආගච්‌ඡෙය්‍යාථ මාණවා>
    text <270>
      text <ආසීවිසො යථා ඝොරො මිගරාජාව කෙසරී>
      text <මත්‌තොව කුඤ්‌ජරො දන්‌තී එවං බුද්‌ධා දුරාසදා>
    text <271>
      text <උක්‌කාසිතඤ්‌ච ඛිපිතං අජ්‌ඣුපෙක්‌ඛිය මාණවා>
      text <පදෙ පදං නික්‌ඛිපන්‌තා උපෙථ බුද්‌ධසන්‌තිකං>
    text <272>
      text <පටිසල්‌ලානගරුකා අප්‌පසද්‌දා දුරාසදා>
      text <දුරූපසඞ්‌කමා බුද්‌ධා ගරූ හොන්‌ති සදෙවකෙ>
    text <273>
      text <යදාහං පඤ්‌හං පුච්‌ඡාමි පටිසම්‌මොදයාමි වා>
      text <අප්‌පසද්‌දා තදා හොථ මුනිභූතාව තිට්‌ඨථ>
    text <274>
      text <යං සො දෙසෙති සම්‌බුද්‌ධො ඛෙමං නිබ්‌බානපත්‌තියා>
      text <තමෙවත්‌ථං නිසාමෙථ සද්‌ධම්‌මසවනං සුඛං>
    text <275>
      text <උපසඞ්‌කම්‌ම සම්‌බුද්‌ධං සම්‌මොදිං මුනිනා අහං>
      text <තං කථං වීතිසාරෙත්‌වා ලක්‌ඛණෙ උපධාරයිං>
    text <276>
      text <ලක්‌ඛණෙ ද්‌වෙ ච කඞ්‌ඛාමි පස්‌සාමි තිංසලක්‌ඛණෙ>
      text <කොසොහිතවත්‌ථගුය්‌හං ඉද්‌ධියා දස්‌සයී මුනි>
    text <277>
      text <ජිව්‌හං නින්‌නාමයිත්‌වාන කණ්‌ණසොතෙ ච නාසිකෙ>
      text <පටිමසි නලාටන්‌තං කෙවලං ඡාදයී ජිනො>
    text <278>
      text <තස්‌සාහං ලක්‌ඛණෙ දිස්‌වා පරිපුණ්‌ණෙ සබ්‍යඤ්‌ජනෙ>
      text <බුද්‌ධොති නිට්‌ඨං ගන්‌ත්‌වාන සහ සිස්‌සෙහි පබ්‌බජිං>
    text <279>
      text <සතෙහි තීහි සහිතො පබ්‌බජිං අනගාරියං>
      text <අද්‌ධමාසෙ අසම්‌පත්‌තෙ සබ්‌බෙ පත්‌තාම්‌හ නිබ්‌බුතිං>
    text <280>
      text <එකතො කම්‌මං කත්‌වාන පුඤ්‌ඤක්‌ඛෙත්‌තෙ අනුත්‌තරෙ>
      text <එකතො සංසරිත්‌වාන එකතො විනිවත්‌තයුං>
    text <281>
      text <ගොපානසියො දත්‌වාන පූගධම්‌මෙ වසිං අහං>
      text <තෙන කම්‌මෙන සුකතෙන අට්‌ඨ හෙතූ ලභාමහං>
    text <282>
      text <දිසාසු පූජිතො හොමි භොගා ච අමිතා මම>
      text <පතිට්‌ඨා හොමි සබ්‌බෙසං තාසො මම න විජ්‌ජති>
    text <283>
      text <බ්‍යාධයො මෙ න විජ්‌ජන්‌ති දීඝායුං පාලයාමි ච>
      text <සුඛුමච්‌ඡවිකො හොමි ආවාසෙ පත්‌ථිතෙ වසෙ>
    text <284>
      text <අට්‌ඨ ගොපානසී දත්‌වා පූගධම්‌මෙ වසිං අහං>
      text <පටිසම්‌භිදාරහත්‌තඤ්‌ච එතං මෙ අපරට්‌ඨමං>
    text <285>
      text <සබ්‌බවොසිතවොසානො කතකිච්‌චො අනාසවො>
      text <අට්‌ඨගොපානසී නාම තව පුත්‌තො මහාමුනි>
    text <286>
      text <පඤ්‌ච ථම්‌භානි දත්‌වාන පූගධම්‌මෙ වසිං අහං>
      text <තෙන කම්‌මෙන සුකතෙන පඤ්‌ච හෙතූ ලභාමහං>
    text <287>
      text <අචලො හොමි මෙත්‌තාය අනූනඞ්‌ගො භවාමහං>
      text <ආදෙය්‍යවචනො හොමි න ධංසෙමි යථා අහං>
    text <288>
      text <අභන්‌තං හොති මෙ චිත්‌තං අඛිලො හොමි කස්‌සචි>
      text <තෙන කම්‌මෙන සුකතෙන විමලො හොමි සාසනෙ>
    text <289>
      text <සගාරවො සප්‌පතිස්‌සො කතකිච්‌චො අනාසවො>
      text <සාවකො තෙ මහාවීර භික්‌ඛු තං වන්‌දතෙ මුනි>
    text <290>
      text <කත්‌වා සුකතපල්‌ලඞ්‌කං සාලායං පඤ්‌ඤපෙසහං>
      text <තෙන කම්‌මෙන සුකතෙන පඤ්‌ච හෙතූ ලභාමහං>
    text <291>
      text <උච්‌චෙ කුලෙ පජායිත්‌වා මහාභොගො භවාමහං>
      text <සබ්‌බසම්‌පත්‌තිකො හොමි මච්‌ඡෙරං මෙ න විජ්‌ජති>
    text <292>
      text <ගමනෙ පත්‌ථිතෙ මය්‌හං පල්‌ලඞ්‌කො උපතිට්‌ඨති>
      text <සහ පල්‌ලඞ්‌කසෙට්‌ඨෙන ගච්‌ඡාමි මම පත්‌ථිතං>
    text <293>
      text <තෙන පල්‌ලඞ්‌කදානෙන තමං සබ්‌බං විනොදයිං>
      text <සබ්‌බාභිඤ්‌ඤාබලප්‌පත්‌තො ථෙරො වන්‌දති තං මුනි>
    text <294>
      text <පරකිච්‌චත්‌තකිච්‌චානි සබ්‌බකිච්‌චානි සාධයිං>
      text <තෙන කම්‌මෙන සුකතෙන පාවිසිං අභයං පුරං>
    text <295>
      text <පරිනිට්‌ඨිතසාලම්‌හි පරිභොගමදාසහං>
      text <තෙන කම්‌මෙන සුකතෙන සෙට්‌ඨත්‌තං අජ්‌ඣුපාගතො>
    text <296>
      text <යෙ කෙචි දමකා ලොකෙ හත්‌ථිඅස්‌සෙ දමෙන්‌ති යෙ>
      text <කරිත්‌වා කාරණා නානා දාරුණෙන දමෙන්‌ති තෙ>
    text <297>
      text <න හෙවං ත්‌වං මහාවීර දමෙසි නරනාරියො>
      text <අදණ්‌ඩෙන අසත්‌ථෙන දමෙසි උත්‌තමෙ දමෙ>
    text <298>
      text <දානස්‌ස වණ්‌ණෙ කිත්‌තෙන්‌තො දෙසනාකුසලො මුනි>
      text <එකපඤ්‌හං කථෙන්‌තොව බොධෙසි තිසතෙ මුනි>
    text <299>
      text <දන්‌තා මයං සාරථිනා සුවිමුත්‌තා අනාසවා>
      text <සබ්‌බාභිඤ්‌ඤාබලපත්‌තා නිබ්‌බුතා උපධික්‌ඛයෙ>
    text <300>
      text <සතසහස්‌සිතො කප්‌පෙ යං දානමදදිං තදා>
      text <අතික්‌කන්‌තා භයා සබ්‌බෙ සාලාදානස්‌සිදං ඵලං>
    text <301>
      text <කිලෙසා ඣාපිතා මය්‌හං…පෙ … විහරාමි අනාසවො>
    text <302>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <303>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා සෙලො සපරිසො භගවතො සන්‌තිකෙ ඉමා ගාථායො අභාසිත්‌ථාති>
    stand <සෙලත්‌ථෙරස්‌සාපදානං දුතියං>
  text <සබ්‌බකිත්‌තිකත්‌ථෙරඅපදානං>
    text <304>
      text <කණිකාරංව ජලිතං දීපරුක්‌ඛංව උජ්‌ජලං>
      text <ඔසධිංව විරොචන්‌තං විජ්‌ජුතං ගගනෙ යථා>
    text <305>
      text <අසම්‌භීතං අනුත්‌තාසිං මිගරාජංව කෙසරිං>
      text <ඤාණාලොකං පකාසෙන්‌තං මද්‌දන්‌තං තිත්‌ථියෙ ගණෙ>
    text <306>
      text <උද්‌ධරන්‌තං ඉමං ලොකං ඡිද්‌දන්‌තං සබ්‌බසංසයං>
      text <ගජ්‌ජන්‌තං මිගරාජංව අද්‌දසං ලොකනායකං>
    text <307>
      text <ජටාජිනධරො ආසිං බ්‍රහා උජු පතාපවා>
      text <වාකචීරං ගහෙත්‌වාන පාදමූලෙ අපත්‌ථරිං>
    text <308>
      text <කාළානුසාරියං ගය්‌හ අනුලිම්‌පිං තථාගතං>
      text <සම්‌බුද්‌ධමනුලිම්‌පෙත්‌වා සන්‌ථවිං ලොකනායකං>
    text <309>
      text <සමුද්‌ධරසිමං ලොකං ඔඝතිණ්‌ණ මහාමුනි>
      text <ඤාණාලොකෙන ජොතෙසි නාවටං ඤාණමුත්‌තමං>
    text <310>
      text <ධම්‌මචක්‌කං පවත්‌තෙසි මද්‌දසෙ පරතිත්‌ථියෙ>
      text <උසභො ජිතසඞ්‌ගාමො සම්‌පකම්‌පෙසි මෙදනිං>
    text <311>
      text <මහාසමුද්‌දෙ ඌමියො වෙලන්‌තම්‌හි පභිජ්‌ජරෙ>
      text <තථෙව තව ඤාණම්‌හි සබ්‌බදිට්‌ඨී පභිජ්‌ජරෙ>
    text <312>
      text <සුඛුමච්‌ඡිකජාලෙන සරම්‌හි සම්‌පතානිතෙ>
      text <අන්‌තොජාලිකතා පාණා පීළිතා හොන්‌ති තාවදෙ>
    text <313>
      text <තථෙව තිත්‌ථියා ලොකෙ පුථුපාසණ්‌ඩනිස්‌සිතා>
      text <අන්‌තොඤාණවරෙ තුය්‌හං පරිවත්‌තන්‌ති මාරිස>
    text <314>
      text <පතිට්‌ඨා වුය්‌හතං ඔඝෙ ත්‌වඤ්‌හි නාථො අබන්‌ධුනං>
      text <භයට්‌ටිතානං සරණං මුත්‌තිත්‌ථීනං පරායණං>
    text <315>
      text <එකවීරො අසදිසො මෙත්‌තාකරුණසඤ්‌චයො>
      text <අසමො සුසමො සන්‌තො වසී තාදී ජිතඤ්‌ජයො>
    text <316>
      text <ධීරො විගතසම්‌මොහො අනෙජො අකථංකථී>
      text <තුසිතො වන්‌තදොසොසි නිම්‌මලො සංයතො සුචි>
    text <317>
      text <සඞ්‌ගාතිගො හතමදො තෙවිජ්‌ජො තිභවන්‌තගො>
      text <සීමාතිගො ධම්‌මගරු ගතත්‌ථො හිතවබ්‌භුතො>
    text <318>
      text <තාරකො ත්‌වං යථා නාවා නිධීවස්‌සාසකාරකො>
      text <අසම්‌භීතො යථා සීහො ගජරාජාව දප්‌පිතො>
    text <319>
      text <ථොමෙත්‌වා දසගාථාහි පදුමුත්‌තරං මහායසං>
      text <වන්‌දිත්‌වා සත්‌ථුනො පාදෙ තුණ්‌හී අට්‌ඨාසහං තදා>
    text <320>
      text <පදුමුත්‌තරො ලොකවිදූ ආහුතීනං පටිග්‌ගහො>
      text <භික්‌ඛුසඞ්‌ඝෙ ඨිතො සත්‌ථා ඉමා ගාථා අභාසථ>
    text <321>
      text <යො මෙ සීලඤ්‌ච ඤාණඤ්‌ච සද්‌ධම්‌මඤ්‌චාපි වණ්‌ණයි>
      text <තමහං කිත්‌තයිස්‌සාමි සුණාථ මම භාසතො>
    text <322>
      text <සට්‌ඨි කප්‌පසහස්‌සානි දෙවලොකෙ රමිස්‌සති>
      text <අඤ්‌ඤෙ දෙවෙභිභවිත්‌වා ඉස්‌සරං කාරයිස්‌සති>
    text <323>
      text <සො පච්‌ඡා පබ්‌බජිත්‌වාන සුක්‌කමූලෙන චොදිතො>
      text <ගොතමස්‌ස භගවතො සාසනෙ පබ්‌බජිස්‌සති>
    text <324>
      text <පබ්‌බජිත්‌වාන කායෙන පාපකම්‌මං විවජ්‌ජිය>
      text <සබ්‌බාසවෙ පරිඤ්‌ඤාය නිබ්‌බායිස්‌සතිනාසවො>
    text <325>
      text <යථාපි මෙඝො ථනයං තප්‌පෙති මෙදිනිං ඉමං>
      text <තථෙව ත්‌වං මහාවීර ධම්‌මෙන තප්‌පයී මමං>
    text <326>
      text <සීලං පඤ්‌ඤඤ්‌ච ධම්‌මඤ්‌ච ථවිත්‌වා ලොකනායකං>
      text <පත්‌තොම්‌හි පරමං සන්‌තිං නිබ්‌බානං පදමච්‌චුතං>
    text <327>
      text <අහො නූන ස භගවා චිරං තිට්‌ඨෙය්‍ය චක්‌ඛුමා>
      text <අඤ්‌ඤාතඤ්‌ච විජානෙය්‍යුං ඵුසෙය්‍යුං අමතං පදං>
    text <328>
      text <අයං මෙ පච්‌ඡිමා ජාති භවා සබ්‌බෙ සමූහතා>
      text <සබ්‌බාසවෙ පරිඤ්‌ඤාය විහරාමි අනාසවො>
    text <329>
      text <සතසහස්‌සිතො කප්‌පෙ යං බුද්‌ධමභිථොමයිං>
      text <දුග්‌ගතිං නාභිජානාමි කිත්‌තනාය ඉදං ඵලං>
    text <330>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <සබ්‌බාසවා පරික්‌ඛීණා නත්‌ථි දානි පුනබ්‌භවො>
    text <331>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <332>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා සබ්‌බකිත්‌තිකො ථෙරො ඉමා ගාථායො අභාසිත්‌ථාති>
    stand <සබ්‌බකිත්‌තිකත්‌ථෙරස්‌සාපදානං තතියං>
  text <මධුදායකත්‌ථෙරඅපදානං>
    text <333>
      text <සින්‌ධුයා නදියා තීරෙ සුකතො අස්‌සමො මම>
      text <තත්‌ථ වාචෙමහං සිස්‌සෙ ඉතිහාසං සලක්‌ඛණං>
    text <334>
      text <ධම්‌මකාමා විනීතා තෙ සොතුකාමා සුසාසනං>
      text <ඡළඞ්‌ගෙ පාරමිප්‌පත්‌තා සින්‌ධුකූලෙ වසන්‌ති තෙ>
    text <335>
      text <උප්‌පාතගමනෙ චෙව ලක්‌ඛණෙසු ච කොවිදා>
      text <උත්‌තමත්‌ථං ගවෙසන්‌තා වසන්‌ති විපිනෙ තදා>
    text <336>
      text <සුමෙධො නාම සම්‌බුද්‌ධො ලොකෙ උප්‌පජ්‌ජි තාවදෙ>
      text <අම්‌හාකං අනුකම්‌පන්‌තො උපාගච්‌ඡි විනායකො>
    text <337>
      text <උපාගතං මහාවීරං සුමෙධං ලොකනායකං>
      text <තිණසන්‌ථාරකං කත්‌වා ලොකජෙට්‌ඨස්‌සදාසහං>
    text <338>
      text <විපිනාතො මධුං ගය්‌හ බුද්‌ධසෙට්‌ඨස්‌සදාසහං>
      text <සම්‌බුද්‌ධො පරිභුඤ්‌ජිත්‌වා ඉදං වචනමබ්‍රවි>
    text <339>
      text <යො තං අදාසි මධුං මෙ පසන්‌නො සෙහි පාණිභි>
      text <තමහං කිත්‌තයිස්‌සාමි සුණාථ මම භාසතො>
    text <340>
      text <ඉමිනා මධුදානෙන තිණසන්‌ථාරකෙන ච>
      text <තිංස කප්‌පසහස්‌සානි දෙවලොකෙ රමිස්‌සති>
    text <341>
      text <තිංස කප්‌පසහස්‌සම්‌හි ඔක්‌කාකකුලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <342>
      text <තස්‌ස ධම්‌මෙසු දායාදො ඔරසො ධම්‌මනිම්‌මිතො>
      text <සබ්‌බාසවෙ පරිඤ්‌ඤාය නිබ්‌බායිස්‌සතිනාසවො>
    text <343>
      text <දෙවලොකා ඉධාගන්‌ත්‌වා මාතුකුච්‌ඡිං උපාගතෙ>
      text <මධුවස්‌සං පවස්‌සිත්‌ථ ඡාදයං මධුනා මහිං>
    text <344>
      text <මයි නික්‌ඛන්‌තමත්‌තම්‌හි කුච්‌ඡියා ච සුදුත්‌තරා>
      text <තත්‍රාපි මධුවස්‌සං මෙ වස්‌සතෙ නිච්‌චකාලිකං>
    text <345>
      text <අගාරා අභිනික්‌ඛම්‌ම පබ්‌බජිං අනගාරියං>
      text <ලාභී අන්‌නස්‌ස පානස්‌ස මධුදානස්‌සිදං ඵලං>
    text <346>
      text <සබ්‌බකාමසමිද්‌ධොහං භවිත්‌වා දෙවමානුසෙ>
      text <තෙනෙව මධුදානෙන පත්‌තොම්‌හි ආසවක්‌ඛයං>
    text <347>
      text <වුට්‌ඨම්‌හි දෙවෙ චතුරඞ්‌ගුලෙ තිණෙ සම්‌පුප්‌ඵිතෙ ධරණීරුහෙ සඤ්‌ඡන්‌නෙ>
      text <සුඤ්‌ඤෙ ඝරෙ මණ්‌ඩපරුක්‌ඛමූලකෙ වසාමි නිච්‌චං සුඛිතො අනාසවො>
    text <348>
      text <මජ්‌ඣෙ මහන්‌තෙ හීනෙ ච භවෙ සබ්‌බෙ අතික්‌කමිං>
      text <අජ්‌ජ මෙ ආසවා ඛීණා නත්‌ථි දානි පුනබ්‌භවො>
    text <349>
      text <තිංසකප්‌පසහස්‌සම්‌හි යං දානමදදිං තදා>
      text <දුග්‌ගතිං නාභිජානාමි මධුදානස්‌සිදං ඵලං>
    text <350>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <සබ්‌බාසවා පරික්‌ඛීණා නත්‌ථි දානි පුනබ්‌භවො>
    text <351>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <352>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා මධුදායකො ථෙරො ඉමා ගාථායො අභාසිත්‌ථාති>
    stand <මධුදායකත්‌ථෙරස්‌සාපදානං චතුත්‌ථං>
  text <පදුමකූටාගාරියත්‌ථෙරඅපදානං>
    text <353>
      text <පියදස්‌සී නාම භගවා සයම්‌භූ ලොකනායකො>
      text <විවෙකකාමො සම්‌බුද්‌ධො සමාධිකුසලො මුනි>
    text <354>
      text <වනසණ්‌ඩං සමොගය්‌හ පියදස්‌සී මහාමුනි>
      text <පංසුකූලං පත්‌ථරිත්‌වා නිසීදි පුරිසුත්‌තමො>
    text <355>
      text <මිගලුද්‌දො පුරෙ ආසිං අරඤ්‌ඤෙ කානනෙ අහං>
      text <පසදං මිගමෙසන්‌තො ආහිණ්‌ඩාමි අහං තදා>
    text <356>
      text <තත්‌ථද්‌දසාසිං සම්‌බුද්‌ධං ඔඝතිණ්‌ණමනාසවං>
      text <පුප්‌ඵිතං සාලරාජංව සතරංසිංව උග්‌ගතං>
    text <357>
      text <දිස්‌වානහං දෙවදෙවං පියදස්‌සිං මහායසං>
      text <ජාතස්‌සරං සමොගය්‌හ පදුමං ආහරිං තදා>
    text <358>
      text <ආහරිත්‌වාන පදුමං සතපත්‌තං මනොරමං>
      text <කූටාගාරං කරිත්‌වාන ඡාදයිං පදුමෙනහං>
    text <359>
      text <අනුකම්‌පකො කාරුණිකො පියදස්‌සී මහාමුනි>
      text <සත්‌තරත්‌තින්‌දිවං බුද්‌ධො කූටාගාරෙ වසී ජිනො>
    text <360>
      text <පුරාණං ඡඩ්‌ඩයිත්‌වාන නවෙන ඡාදයිං අහං>
      text <අඤ්‌ජලිං පග්‌ගහෙත්‌වාන අට්‌ඨාසිං තාවදෙ අහං>
    text <361>
      text <වුට්‌ඨහිත්‌වා සමාධිම්‌හා පියදස්‌සී මහාමුනි>
      text <දිසං අනුවිලොකෙන්‌තො නිසීදි ලොකනායකො>
    text <362>
      text <තදා සුදස්‌සනො නාම උපට්‌ඨාකො මහිද්‌ධිකො>
      text <චිත්‌තමඤ්‌ඤාය බුද්‌ධස්‌ස පියදස්‌සිස්‌ස සත්‌ථුනො>
    text <363>
      text <අසීතියා සහස්‌සෙහි භික්‌ඛූහි පරිවාරිතො>
      text <වනන්‌තෙ සුඛමාසීනං උපෙසි ලොකනායකං>
    text <364>
      text <යාවතා වනසණ්‌ඩම්‌හි අධිවත්‌ථා ච දෙවතා>
      text <බුද්‌ධස්‌ස චිත්‌තමඤ්‌ඤාය සබ්‌බෙ සන්‌නිපතුං තදා>
    text <365>
      text <සමාගතෙසු යක්‌ඛෙසු කුම්‌භණ්‌ඩෙ සහරක්‌ඛසෙ>
      text <භික්‌ඛුසඞ්‌ඝෙ ච සම්‌පත්‌තෙ ගාථා පබ්‍යාහරී ජිනො>
    text <366>
      text <යො මං සත්‌තාහං පූජෙසි ආවාසඤ්‌ච අකාසි මෙ>
      text <තමහං කිත්‌තයිස්‌සාමි සුණාථ මම භාසතො>
    text <367>
      text <සුදුද්‌දසං සුනිපුණං ගම්‌භීරං සුප්‌පකාසිතං>
      text <ඤාණෙන කිත්‌තයිස්‌සාමි සුණාථ මම භාසතො>
    text <368>
      text <චතුද්‌දසානි කප්‌පානි දෙවරජ්‌ජං කරිස්‌සති>
      text <කූටාගාරං මහන්‌තස්‌ස පද්‌මපුප්‌ඵෙහි ඡාදිතං>
    text <369>
      text <ආකාසෙ ධාරයිස්‌සති පුප්‌ඵකම්‌මස්‌සිදං ඵලං>
      text <චතුබ්‌බීසෙ කප්‌පසතෙ වොකිණ්‌ණං සංසරිස්‌සති>
    text <370>
      text <තත්‌ථ පුප්‌ඵමයං බ්‍යම්‌හං ආකාසෙ ධාරයිස්‌සති>
      text <යථා පදුමපත්‌තම්‌හි තොයං න උපලිම්‌පති>
    text <371>
      text <තථෙවීමස්‌ස ඤාණම්‌හි කිලෙසා නොපලිම්‌පරෙ>
      text <මනසා විනිවට්‌ටෙත්‌වා පඤ්‌ච නීවරණෙ අයං>
    text <372>
      text <චිත්‌තං ජනෙත්‌වා නෙක්‌ඛම්‌මෙ අගාරා පබ්‌බජිස්‌සති>
      text <තතො පුප්‌ඵමයෙ බ්‍යම්‌හෙ ධාරෙන්‌තෙ නික්‌ඛමිස්‌සති>
    text <373>
      text <රුක්‌ඛමූලෙ වසන්‌තස්‌ස නිපකස්‌ස සතීමතො>
      text <තත්‌ථ පුප්‌ඵමයං බ්‍යම්‌හං මත්‌ථකෙ ධාරයිස්‌සති>
    text <374>
      text <චීවරං පිණ්‌ඩපාතඤ්‌ච පච්‌චයං සයනාසනං>
      text <දත්‌වාන භික්‌ඛුසඞ්‌ඝස්‌ස නිබ්‌බායිස්‌සතිනාසවො>
    text <375>
      text <කූටාගාරෙන චරතා පබ්‌බජ්‌ජං අභිනික්‌ඛමිං>
      text <රුක්‌ඛමූලෙ වසන්‌තම්‌පි කූටාගාරං ධරීයති>
    text <376>
      text <චීවරෙ පිණ්‌ඩපාතෙ ච චෙතනා මෙ න විජ්‌ජති>
      text <පුඤ්‌ඤකම්‌මෙන සංයුත්‌තො ලභාමි පරිනිට්‌ඨිතං>
    text <377>
      text <ගණනාතො අසඞ්‌ඛෙය්‍යා කප්‌පකොටී බහූ මම>
      text <රිත්‌තකා තෙ අතික්‌කන්‌තා පමුත්‌තා ලොකනායකා>
    text <378>
      text <අට්‌ඨාරසෙ කප්‌පසතෙ පියදස්‌සී විනායකො>
      text <තමහං පයිරුපාසිත්‌වා ඉමං යොනිං උපාගතො>
    text <379>
      text <ඉධ පස්‌සාමි සම්‌බුද්‌ධං අනොමං නාම චක්‌ඛුමං>
      text <තමහං උපගන්‌ත්‌වාන පබ්‌බජිං අනගාරියං>
    text <380>
      text <දුක්‌ඛස්‌සන්‌තකරො බුද්‌ධො මග්‌ගං මෙ දෙසයී ජිනො>
      text <තස්‌ස ධම්‌මං සුණිත්‌වාන පත්‌තොම්‌හි අචලං පදං>
    text <381>
      text <තොසයිත්‌වාන සම්‌බුද්‌ධං ගොතමං සක්‍යපුඞ්‌ගවං>
      text <සබ්‌බාසවෙ පරිඤ්‌ඤාය විහරාමි අනාසවො>
    text <382>
      text <අට්‌ඨාරසෙ කප්‌පසතෙ යං බුද්‌ධමභිපූජයිං>
      text <දුග්‌ගතිං නාභිජානාමි බුද්‌ධපූජායිදං ඵලං>
    text <383>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <සබ්‌බාසවා පරික්‌ඛීණා නත්‌ථි දානි පුනබ්‌භවො>
    text <384>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <385>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා පදුමකූටාගාරියො ථෙරො ඉමා ගාථායො අභාසිත්‌ථාති>
    stand <පදුමකූටාගාරියත්‌ථෙරස්‌සාපදානං පඤ්‌චමං>
  text <බාකුලත්‌ථෙරඅපදානං>
    text <386>
      text <හිමවන්‌තස්‌සාවිදූරෙ සොභිතො නාම පබ්‌බතො>
      text <අස්‌සමො සුකතො මය්‌හං සකසිස්‌සෙහි මාපිතො>
    text <387>
      text <මණ්‌ඩපා ච බහූ තත්‌ථ පුප්‌ඵිතා සින්‌දුවාරකා>
      text <කපිත්‌ථා ච බහූ තත්‌ථ පුප්‌ඵිතා ජීවජීවකා>
    text <388>
      text <නිග්‌ගුණ්‌ඩියො බහූ තත්‌ථ බදරාමලකානි ච>
      text <ඵාරුසකා අලාබූ ච පුණ්‌ඩරීකා ච පුප්‌ඵිතා>
    text <389>
      text <ආළකා බෙලුවා තත්‌ථ කදලී මාතුලුඞ්‌ගකා>
      text <මහානාමා බහූ තත්‌ථ අජ්‌ජුනා ච පියඞ්‌ගුකා>
    text <390>
      text <කොසම්‌බා සළලා නිම්‌බා නිග්‍රොධා ච කපිත්‌ථනා>
      text <එදිසො අස්‌සමො මය්‌හං සසිස්‌සොහං තහිං වසිං>
    text <391>
      text <අනොමදස්‌සී භගවා සයම්‌භූ ලොකනායකො>
      text <ගවෙසං පටිසල්‌ලානං මමස්‌සමමුපාගමි>
    text <392>
      text <උපෙතම්‌හි මහාවීරෙ අනොමදස්‌සිමහායසෙ>
      text <ඛණෙන ලොකනාථස්‌ස වාතාබාධො සමුට්‌ඨහි>
    text <393>
      text <විචරන්‌තො අරඤ්‌ඤම්‌හි අද්‌දසං ලොකනායකං>
      text <උපගන්‌ත්‌වාන සම්‌බුද්‌ධං චක්‌ඛුමන්‌තං මහායසං>
    text <394>
      text <ඉරියඤ්‌චාපි දිස්‌වාන උපලක්‌ඛෙසහං තදා>
      text <අසංසයඤ්‌හි බුද්‌ධස්‌ස බ්‍යාධි නො උදපජ්‌ජථ>
    text <395>
      text <ඛිප්‌පං අස්‌සමමාගඤ්‌ඡිං මම සිස්‌සාන සන්‌තිකෙ>
      text <භෙසජ්‌ජං කත්‌තුකාමොහං සිස්‌සෙ ආමන්‌තයිං තදා>
    text <396>
      text <පටිස්‌සුණිත්‌වාන මෙ වාක්‍යං සිස්‌සා සබ්‌බෙ සගාරවා>
      text <එකජ්‌ඣං සන්‌නිපතිංසු සත්‌ථුගාරවතා මම>
    text <397>
      text <ඛිප්‌පං පබ්‌බතමාරුය්‌හ සබ්‌බොසධමහාසහං>
      text <පානීයයොගං කත්‌වාන බුද්‌ධසෙට්‌ඨස්‌සදාසහං>
    text <398>
      text <පරිභුත්‌තෙ මහාවීරෙ සබ්‌බඤ්‌ඤුලොකනායකෙ>
      text <ඛිප්‌පං වාතො වූපසමි සුගතස්‌ස මහෙසිනො>
    text <399>
      text <පස්‌සද්‌ධං දරථං දිස්‌වා අනොමදස්‌සී මහායසො>
      text <සකාසනෙ නිසීදිත්‌වා ඉමා ගාථා අභාසථ>
    text <400>
      text <යො මෙ පාදාසි භෙසජ්‌ජං බ්‍යාධිඤ්‌ච සමයී මම>
      text <තමහං කිත්‌තයිස්‌සාමි සුණාථ මම භාසතො>
    text <401>
      text <කප්‌පසතසහස්‌සානි දෙවලොකෙ රමිස්‌සති>
      text <වාදිතෙ තූරියෙ තත්‌ථ මොදිස්‌සති සදා අයං>
    text <402>
      text <මනුස්‌සලොකමාගන්‌ත්‌වා සුක්‌කමූලෙන චොදිතො>
      text <සහස්‌සක්‌ඛත්‌තුං රාජා ච චක්‌කවත්‌තී භවිස්‌සති>
    text <403>
      text <පඤ්‌චපඤ්‌ඤාසකප්‌පම්‌හි අනොමො නාම ඛත්‌තියො>
      text <චාතුරන්‌තො විජිතාවී ජම්‌බුමණ්‌ඩස්‌ස ඉස්‌සරො>
    text <404>
      text <සත්‌තරතනසම්‌පන්‌නො චක්‌කවත්‌තී මහබ්‌බලො>
      text <තාවතිංසෙපි ඛොභෙත්‌වා ඉස්‌සරං කාරයිස්‌සති>
    text <405>
      text <දෙවභූතො මනුස්‌සො වා අප්‌පාබාධො භවිස්‌සති>
      text <පරිග්‌ගහං විවජ්‌ජෙත්‌වා බ්‍යාධිං ලොකෙ තරිස්‌සති>
    text <406>
      text <අප්‌පරිමෙය්‍යෙ ඉතො කප්‌පෙ ඔක්‌කාකකුලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <407>
      text <තස්‌ස ධම්‌මෙසු දායාදො ඔරසො ධම්‌මනිම්‌මිතො>
      text <සබ්‌බාසවෙ පරිඤ්‌ඤාය නිබ්‌බායිස්‌සතිනාසවො>
    text <408>
      text <කිලෙසෙ ඣාපයිත්‌වාන තණ්‌හාසොතං තරිස්‌සති>
      text <බාකුලො නාම නාමෙන හෙස්‌සති සත්‌ථු සාවකො>
    text <409>
      text <ඉදං සබ්‌බං අභිඤ්‌ඤාය ගොතමො සක්‍යපුඞ්‌ගවො>
      text <භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙස්‌සති>
    text <410>
      text <අනොමදස්‌සී භගවා සයම්‌භූ ලොකනායකො>
      text <විවෙකානුවිලොකෙන්‌තො මමස්‌සමමුපාගමි>
    text <411>
      text <උපාගතං මහාවීරං සබ්‌බඤ්‌ඤුං ලොකනායකං>
      text <සබ්‌බොසධෙන තප්‌පෙසිං පසන්‌නො සෙහි පාණිභි>
    text <412>
      text <තස්‌ස මෙ සුකතං කම්‌මං සුඛෙත්‌තෙ බීජසම්‌පදා>
      text <ඛෙපෙතුං නෙව සක්‌කොමි තදා හි සුකතං මම>
    text <413>
      text <ලාභා මම සුලද්‌ධං මෙ යොහං අද්‌දක්‌ඛි නායකං>
      text <තෙන කම්‌මාවසෙසෙන පත්‌තොම්‌හි අචලං පදං>
    text <414>
      text <සබ්‌බමෙතං අභිඤ්‌ඤාය ගොතමො සක්‍යපුඞ්‌ගවො>
      text <භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙසි මං>
    text <415>
      text <අපරිමෙය්‍යෙ ඉතො කප්‌පෙ යං කම්‌මමකරිං තදා>
      text <දුග්‌ගතිං නාභිජානාමි භෙසජ්‌ජස්‌ස ඉදං ඵලං>
    text <416>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <සබ්‌බාසවා පරික්‌ඛීණා නත්‌ථි දානි පුනබ්‌භවො>
    text <417>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <418>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
      text <ඉත්‌ථං සුදං ආයස්‌මා බාකුලො ථෙරො ඉමා ගාථායො අභාසිත්‌ථාති>
    stand <බාකුලත්‌ථෙරස්‌සාපදානං ඡට්‌ඨං>
  text <ගිරිමානන්‌දත්‌ථෙරඅපදානං>
    text <419>
      text <භරියා මෙ කාලඞ්‌කතා පුත්‌තො සීවථිකං ගතො>
      text <මාතා පිතා මතා භාතා එකචිතම්‌හි ඩය්‌හරෙ>
    text <420>
      text <තෙන සොකෙන සන්‌තත්‌තො කිසො පණ්‌ඩු අහොසහං>
      text <චිත්‌තක්‌ඛෙපො ච මෙ ආසි තෙන සොකෙන අට්‌ටිතො>
    text <421>
      text <සොකසල්‌ලපරෙතොහං වනන්‌තමුපසඞ්‌කමිං>
      text <පවත්‌තඵලං භුඤ්‌ජිත්‌වා රුක්‌ඛමූලෙ වසාමහං>
    text <422>
      text <සුමෙධො නාම සම්‌බුද්‌ධො දුක්‌ඛස්‌සන්‌තකරො ජිනො>
      text <මමුද්‌ධරිතුකාමො සො ආගඤ්‌ඡි මම සන්‌තිකං>
    text <423>
      text <පදසද්‌දං සුණිත්‌වාන සුමෙධස්‌ස මහෙසිනො>
      text <පග්‌ගහෙත්‌වානහං සීසං උල්‌ලොකෙසිං මහාමුනිං>
    text <424>
      text <උපාගතෙ මහාවීරෙ පීති මෙ උදපජ්‌ජථ>
      text <තදාසිමෙකග්‌ගමනො දිස්‌වා තං ලොකනායකං>
    text <425>
      text <සතිං පටිලභිත්‌වාන පණ්‌ණමුට්‌ඨිමදාසහං>
      text <නිසීදි භගවා තත්‌ථ අනුකම්‌පාය චක්‌ඛුමා>
    text <426>
      text <නිසජ්‌ජ තත්‌ථ භගවා සුමෙධො ලොකනායකො>
      text <ධම්‌මං මෙ කථයී බුද්‌ධො සොකසල්‌ලවිනොදනං>
    text <427>
      text <අනව්‌හිතා තතො ආගුං අනනුඤ්‌ඤාතා ඉතො ගතා>
      text <යථාගතා තථා ගතා තත්‌ථ කා පරිදෙවනා>
    text <428>
      text <යථාපි පථිකා සත්‌තා වස්‌සමානාය වුට්‌ඨියා>
      text <සභණ්‌ඩා උපගච්‌ඡන්‌ති වස්‌සස්‌සාපතනාය තෙ>
    text <429>
      text <වස්‌සෙ ච තෙ ඔරමිතෙ සම්‌පයන්‌ති යදිච්‌ඡකං>
      text <එවං මාතා පිතා තුය්‌හං තත්‌ථ කා පරිදෙවනා>
    text <430>
      text <ආගන්‌තුකා පාහුනකා චලිතෙරිතකම්‌පිතා>
      text <එවං මාතා පිතා තුය්‌හං තත්‌ථ කා පරිදෙවනා>
    text <431>
      text <යථාපි උරගො ජිණ්‌ණං හිත්‌වා ගච්‌ඡති සං තචං>
      text <එවං මාතා පිතා තුය්‌හං සං තනුං ඉධ හීයරෙ>
    text <432>
      text <බුද්‌ධස්‌ස ගිරමඤ්‌ඤාය සොකසල්‌ලං විවජ්‌ජයිං>
      text <පාමොජ්‌ජං ජනයිත්‌වාන බුද්‌ධසෙට්‌ඨං අවන්‌දහං>
    text <433>
      text <වන්‌දිත්‌වාන මහානාගං පූජයිං ගිරිමඤ්‌ජරිං>
      text <දිබ්‌බගන්‌ධං සම්‌පවන්‌තං සුමෙධං ලොකනායකං>
    text <434>
      text <පූජයිත්‌වාන සම්‌බුද්‌ධං සිරෙ කත්‌වාන අඤ්‌ජලිං>
      text <අනුස්‌සරං ගුණග්‌ගානි සන්‌ථවිං ලොකනායකං>
    text <435>
      text <නිත්‌තිණ්‌ණොසි මහාවීර සබ්‌බඤ්‌ඤු ලොකනායක>
      text <සබ්‌බෙ සත්‌තෙ උද්‌ධරසි ඤාණෙන ත්‌වං මහාමුනෙ>
    text <436>
      text <විමතිං ද්‌වෙළ්‌හකං වාපි සඤ්‌ඡින්‌දසි මහාමුනෙ>
      text <පටිපාදෙසි මෙ මග්‌ගං තව ඤාණෙන චක්‌ඛුම>
    text <437>
      text <අරහා වසිපත්‌තා ච ඡළභිඤ්‌ඤා මහිද්‌ධිකා>
      text <අන්‌තලික්‌ඛචරා ධීරා පරිවාරෙන්‌ති තාවදෙ>
    text <438>
      text <පටිපන්‌නා ච සෙඛා ච ඵලට්‌ඨා සන්‌ති සාවකා>
      text <සූරොදයෙව පදුමා පුප්‌ඵන්‌ති තව සාවකා>
    text <439>
      text <මහාසමුද්‌දොවක්‌ඛොභො අතුලොපි දුරුත්‌තරො>
      text <එවං ඤාණෙන සම්‌පන්‌නො අප්‌පමෙය්‍යොසි චක්‌ඛුම>
    text <440>
      text <වන්‌දිත්‌වාහං ලොකජිනං චක්‌ඛුමන්‌තං මහායසං>
      text <පුථු දිසා නමස්‌සන්‌තො පටිකුටිකො අගඤ්‌ඡහං>
    text <441>
      text <දෙවලොකා චවිත්‌වාන සම්‌පජානො පතිස්‌සතො>
      text <ඔක්‌කමිං මාතුයා කුච්‌ඡිං සන්‌ධාවන්‌තො භවාභවෙ>
    text <442>
      text <අගාරා අභිනික්‌ඛම්‌ම පබ්‌බජිං අනගාරියං>
      text <ආතාපී නිපකො ඣායී පටිසල්‌ලානගොචරො>
    text <443>
      text <පධානං පදහිත්‌වාන තොසයිත්‌වා මහාමුනිං>
      text <චන්‌දොවබ්‌භඝනා මුත්‌තො විචරාමි අහං සදා>
    text <444>
      text <විවෙකමනුයුත්‌තොම්‌හි උපසන්‌තො නිරූපධි>
      text <සබ්‌බාසවෙ පරිඤ්‌ඤාය විහරාමි අනාසවො>
    text <445>
      text <තිංසකප්‌පසහස්‌සම්‌හි යං බුද්‌ධමභිපූජයිං>
      text <දුග්‌ගතිං නාභිජානාමි බුද්‌ධපූජායිදං ඵලං>
    text <446>
      text <කිලෙසා ඣාපිතා මය්‌හං භවා සබ්‌බෙ සමූහතා>
      text <සබ්‌බාසවා පරික්‌ඛීණා නත්‌ථි දානි පුනබ්‌භවො>
    text <447>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <448>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා ගිරිමානන්‌දො ථෙරො ඉමා ගාථායො අභාසිත්‌ථාති>
    stand <ගිරිමානන්‌දත්‌ථෙරස්‌සාපදානං සත්‌තමං>
  text <සළලමණ්‌ඩපියත්‌ථෙරඅපදානං>
    text <449>
      text <නිබ්‌බුතෙ කකුසන්‌ධම්‌හි බ්‍රාහ්‌මණම්‌හි වුසීමති>
      text <ගහෙත්‌වා සළලං මාලං මණ්‌ඩපං කාරයිං අහං>
    text <450>
      text <තාවතිංසගතො සන්‌තො ලභාමි බ්‍යම්‌හමුත්‌තමං>
      text <අඤ්‌ඤෙ දෙවෙතිරොචාමි පුඤ්‌ඤකම්‌මස්‌සිදං ඵලං>
    text <451>
      text <දිවා වා යදි වා රත්‌තිං චඞ්‌කමන්‌තො ඨිතො චහං>
      text <ඡන්‌නො සළලපුප්‌ඵෙහි පුඤ්‌ඤකම්‌මස්‌සිදං ඵලං>
    text <452>
      text <ඉමස්‌මිංයෙව කප්‌පම්‌හි යං බුද්‌ධමභිපූජයිං>
      text <දුග්‌ගතිං නාභිජානාමි බුද්‌ධපූජායිදං ඵලං>
    text <453>
      text <කිලෙසා ඣාපිතා මය්‌හං…පෙ … විහරාමි අනාසවො>
    text <454>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <455>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා සළලමණ්‌ඩපියො ථෙරො ඉමා ගාථායො අභාසිත්‌ථාති>
    stand <සළලමණ්‌ඩපියත්‌ථෙරස්‌සාපදානං අට්‌ඨමං>
  text <සබ්‌බදායකත්‌ථෙරඅපදානං>
    text <456>
      text <මහාසමුද්‌දං ඔගය්‌හ භවනං මෙ සුනිම්‌මිතං>
      text <සුනිම්‌මිතා පොක්‌ඛරණී චක්‌කවාකපකූජිතා>
    text <457>
      text <මන්‌දාලකෙහි සඤ්‌ඡන්‌නා පදුමුප්‌පලකෙහි ච>
      text <නදී ච සන්‌දතෙ තත්‌ථ සුපතිත්‌ථා මනොරමා>
    text <458>
      text <මච්‌ඡකච්‌ඡපසඤ්‌ඡන්‌නා නානාදිජසමොත්‌ථතා>
      text <මයූරකොඤ්‌චාභිරුදා කොකිලාදීහි වග්‌ගුහි>
    text <459>
      text <පාරෙවතා රවිහංසා ච චක්‌කවාකා නදීචරා>
      text <දින්‌දිභා සාළිකා චෙත්‌ථ පම්‌මකා ජීවජීවකා>
    text <460>
      text <හංසා කොඤ්‌චාපි නදිතා කොසියා පිඞ්‌ගලා බහූ>
      text <සත්‌තරතනසම්‌පන්‌නා මණිමුත්‌තිකවාලුකා>
    text <461>
      text <සබ්‌බසොණ්‌ණමයා රුක්‌ඛා නානාගන්‌ධසමෙරිතා>
      text <උජ්‌ජොතෙන්‌ති දිවාරත්‌තිං භවනං සබ්‌බකාලිකං>
    text <462>
      text <සට්‌ඨි තූරියසහස්‌සානි සායං පාතො පවජ්‌ජරෙ>
      text <සොළසිත්‌ථිසහස්‌සානි පරිවාරෙන්‌ති මං සදා>
    text <463>
      text <අභිනික්‌ඛම්‌ම භවනා සුමෙධං ලොකනායකං>
      text <පසන්‌නචිත්‌තො සුමනො වන්‌දයිං තං මහායසං>
    text <464>
      text <සම්‌බුද්‌ධං අභිවාදෙත්‌වා සසඞ්‌ඝං තං නිමන්‌තයිං>
      text <අධිවාසෙසි සො ධීරො සුමෙධො ලොකනායකො>
    text <465>
      text <මම ධම්‌මකථං කත්‌වා උය්‍යොජෙසි මහාමුනි>
      text <සම්‌බුද්‌ධං අභිවාදෙත්‌වා භවනං මෙ උපාගමිං>
    text <466>
      text <ආමන්‌තයිං පරිජනං සබ්‌බෙ සන්‌නිපතාථ වො>
      text <පුබ්‌බණ්‌හසමයං බුද්‌ධො භවනං ආගමිස්‌සති>
    text <467>
      text <ලාභා අම්‌හං සුලද්‌ධං නො යෙ වසාම තවන්‌තිකෙ>
      text <මයම්‌පි බුද්‌ධසෙට්‌ඨස්‌ස පූජං කස්‌සාම සත්‌ථුනො>
    text <468>
      text <අන්‌නපනං පට්‌ඨපෙත්‌වා කාලං ආරොචයිං අහං>
      text <වසීසතසහස්‌සෙහි උපෙසි ලොකනායකො>
    text <469>
      text <පඤ්‌චඞ්‌ගිකෙහි තූරියෙහි පච්‌චුග්‌ගමනමකාසහං>
      text <සබ්‌බසොණ්‌ණමයෙ පීඨෙ නිසීදි පුරිසුත්‌තමො>
    text <470>
      text <උපරිච්‌ඡදනං ආසි සබ්‌බසොණ්‌ණමයං තදා>
      text <බීජනියො පවායන්‌ති භික්‌ඛුසඞ්‌ඝස්‌ස අන්‌තරෙ>
    text <471>
      text <පහූතෙනන්‌නපානෙන භික්‌ඛුසඞ්‌ඝමතප්‌පයිං>
      text <පච්‌චෙකදුස්‌සයුගළෙ භික්‌ඛුසඞ්‌ඝස්‌සදාසහං>
    text <472>
      text <යං වදන්‌ති සුමෙධොති ලොකාහුතිපටිග්‌ගහං>
      text <භික්‌ඛුසඞ්‌ඝෙ නිසීදිත්‌වා ඉමා ගාථා අභාසථ>
    text <473>
      text <යො මෙ අන්‌නෙන පානෙන සබ්‌බෙ ඉමෙ ච තප්‌පයිං>
      text <තමහං කිත්‌තයිස්‌සාමි සුණාථ මම භාසතො>
    text <474>
      text <අට්‌ඨාරසෙ කප්‌පසතෙ දෙවලොකෙ රමිස්‌සති>
      text <සහස්‌සක්‌ඛත්‌තුං රාජා ච චක්‌කවත්‌තී භවිස්‌සති>
    text <475>
      text <උප්‌පජ්‌ජති යං යොනිං දෙවත්‌තං අථ මානුසං>
      text <සබ්‌බදා සබ්‌බසොවණ්‌ණං ඡදනං ධාරයිස්‌සති>
    text <476>
      text <තිංසකප්‌පසහස්‌සම්‌හි ඔක්‌කාකකුසලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <477>
      text <තස්‌ස ධම්‌මෙසු දායාදො ඔරසො ධම්‌මනිම්‌මිතො>
      text <සබ්‌බාසවෙ පරිඤ්‌ඤාය නිබ්‌බායිස්‌සතිනාසවො>
    text <478>
      text <භික්‌ඛුසඞ්‌ඝෙ නිසීදිත්‌වා සීහනාදං නදිස්‌සති>
      text <චිතකෙ ඡත්‌තං ධාරෙන්‌ති හෙට්‌ඨා ඡත්‌තම්‌හි ඩය්‌හථ>
    text <479>
      text <සාමඤ්‌ඤං මෙ අනුප්‌පත්‌තං කිලෙසා ඣාපිතා මයා>
      text <මණ්‌ඩපෙ රුක්‌ඛමූලෙ වා සන්‌තාපො මෙ න විජ්‌ජති>
    text <480>
      text <තිංසකප්‌පසහස්‌සම්‌හි යං දානමදදිං තදා>
      text <දුග්‌ගතිං නාභිජානාමි සබ්‌බදානස්‌සිදං ඵලං>
    text <481>
      text <කිලෙසා ඣාපිතා මය්‌හං…පෙ … විහරාමි අනාසවො>
    text <482>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <483>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
    text <ඉත්‌ථං සුදං ආයස්‌මා සබ්‌බදායකො ථෙරො ඉමා ගාථායො අභාසිත්‌ථාති>
    stand <සබ්‌බදායකත්‌ථෙරස්‌සාපදානං නවමං>
  text <අජිතත්‌ථෙරඅපදානං>
    text <484>
      text <පදුමුත්‌තරො නාම ජිනො සබ්‌බධම්‌මාන පාරගූ>
      text <අජ්‌ඣොගාහෙත්‌වා හිමවන්‌තං නිසීදි ලොකනායකො>
    text <485>
      text <නාහං අද්‌දක්‌ඛිං සම්‌බුද්‌ධං නපි සද්‌දං සුණොමහං>
      text <මම භක්‌ඛං ගවෙසන්‌තො ආහිණ්‌ඩාමි වනෙ අහං>
    text <486>
      text <තත්‌ථද්‌දස්‌සාසිං සම්‌බුද්‌ධං ද්‌වත්‌තිංසවරලක්‌ඛණං>
      text <දිස්‌වාන විත්‌තිමාපජ්‌ජිං සත්‌තො කො නාමයං භවෙ>
    text <487>
      text <ලක්‌ඛණානි විලොකෙත්‌වා මම විජ්‌ජං අනුස්‌සරිං>
      text <සුතඤ්‌හි මෙතං වුඩ්‌ඪානං පණ්‌ඩිතානං සුභාසිතං>
    text <488>
      text <තෙසං යථා තං වචනං අයං බුද්‌ධො භවිස්‌සති>
      text <යංනූනාහං සක්‌කරෙය්‍යං ගතිං මෙ සොධයිස්‌සති>
    text <489>
      text <ඛිප්‌පං අස්‌සමමාගන්‌ත්‌වා මධුතෙලං ගහිං අහං>
      text <කොලම්‌බකං ගහෙත්‌වාන උපගච්‌ඡිං විනායකං>
    text <490>
      text <තිදණ්‌ඩකෙ ගහෙත්‌වාන අබ්‌භොකාසෙ ඨපෙසහං>
      text <පදීපං පජ්‌ජලිත්‌වාන අට්‌ඨක්‌ඛත්‌තුං අවන්‌දහං>
    text <491>
      text <සත්‌තරත්‌තින්‌දිවං බුද්‌ධො නිසීදි පුරිසුත්‌තමො>
      text <තතො රත්‍යා විවසානෙ වුට්‌ඨාසි ලොකනායකො>
    text <492>
      text <පසන්‌නචිත්‌තො සුමනො සබ්‌බරත්‌තින්‌දිවං අහං>
      text <දීපං බුද්‌ධස්‌ස පාදාසිං පසන්‌නො සෙහි පාණිභි>
    text <493>
      text <සබ්‌බෙ වනා ගන්‌ධමයා පබ්‌බතෙ ගන්‌ධමාදනෙ>
      text <බුද්‌ධස්‌ස ආනුභාවෙන ආගච්‌ඡුං බුද්‌ධසන්‌තිකං>
    text <494>
      text <යෙ කෙචි පුප්‌ඵගන්‌ධාසෙ පුප්‌ඵිතා ධරණීරුහා>
      text <බුද්‌ධස්‌ස ආනුභාවෙන සබ්‌බෙ සන්‌නිපතුං තදා>
    text <495>
      text <යාවතා හිමවන්‌තම්‌හි නාගා ච ගරුළා උභො>
      text <ධම්‌මඤ්‌ච සොතුකාමා තෙ ආගච්‌ඡුං බුද්‌ධසන්‌තිකං>
    text <496>
      text <දෙවලො නාම සමණො බුද්‌ධස්‌ස අග්‌ගසාවකො>
      text <වසීසතසහස්‌සෙහි බුද්‌ධසන්‌තිකුපාගමි>
    text <497>
      text <පදුමුත්‌තරො ලොකවිදූ ආහුතීනං පටිග්‌ගහො>
      text <භික්‌ඛුසඞ්‌ඝෙ නිසීදිත්‌වා ඉමා ගාථා අභාසථ>
    text <498>
      text <යො මෙ දීපං පදීපෙසි පසන්‌නො සෙහි පාණිභි>
      text <තමහං කිත්‌තයිස්‌සාමි සුණාථ මම භාසතො>
    text <499>
      text <සට්‌ඨි කප්‌පසහස්‌සානි දෙවලොකෙ රමිස්‌සති>
      text <සහස්‌සක්‌ඛත්‌තුං රාජා ච චක්‌කවත්‌තී භවිස්‌සති>
    stand <සොළසමං භාණවාරං>
    text <500>
      text <ඡත්‌තිසක්‌ඛත්‌තුං දෙවින්‌දො දෙවරජ්‌ජං කරිස්‌සති>
      text <පථවියං සත්‌තසතං විපුලං රජ්‌ජං කරිස්‌සති>
    text <501>
      text <පදෙසරජ්‌ජං විපුලං ගණනාතො අසඞ්‌ඛියං>
      text <ඉමිනා දීපදානෙන දිබ්‌බචක්‌ඛු භවිස්‌සති>
    text <502>
      text <සමන්‌තතො අට්‌ඨකොසං පස්‌සිස්‌සති අයං සදා>
      text <දෙවලොකා චවන්‌තස්‌ස නිබ්‌බත්‌තන්‌තස්‌ස ජන්‌තුනො>
    text <503>
      text <දිවා වා යදි වා රත්‌තිං පදීපං ධාරයිස්‌සති>
      text <ජායමානස්‌ස සත්‌තස්‌ස පුඤ්‌ඤකම්‌මසමඞ්‌ගිනො>
    text <504>
      text <යාවතා නගරං ආසි තාවතා ජොතයිස්‌සති>
      text <උපපජ්‌ජති යං යොනිං දෙවත්‌තං අථ මානුසං>
    text <505>
      text <අස්‌සෙව දීපදානස්‌ස අට්‌ඨදීපඵලෙන හි>
      text <න ජයිස්‌සන්‌තිමං ජන්‌තූ දීපදානස්‌සිදං ඵලං>
    text <506>
      text <කප්‌පසතසහස්‌සම්‌හි ඔක්‌කාකකුලසම්‌භවො>
      text <ගොතමො නාම ගොත්‌තෙන සත්‌ථා ලොකෙ භවිස්‌සති>
    text <507>
      text <තස්‌ස ධම්‌මෙසු දායාදො ඔරසො ධම්‌මනිම්‌මිතො>
      text <සබ්‌බාසවෙ පරිඤ්‌ඤාය නිබ්‌බායිස්‌සතිනාසවො>
    text <508>
      text <තොසයිත්‌වාන සම්‌බුද්‌ධං ගොතමං සක්‍යපුඞ්‌ගවං>
      text <අජිතො නාම නාමෙන හෙස්‌සති සත්‌ථු සාවකො>
    text <509>
      text <සට්‌ඨි කප්‌පසහස්‌සානි දෙවලොකෙ රමිං අහං>
      text <තත්‍රාපි මෙ දීපසතං ජොතතෙ නිච්‌චකාලිකං>
    text <510>
      text <දෙවලොකෙ මනුස්‌සෙ වා නිද්‌ධාවන්‌ති පභා මම>
      text <බුද්‌ධසෙට්‌ඨං සරිත්‌වාන භිය්‍යො හාසං ජනෙසහං>
    text <511>
      text <තුසිතාහං චවිත්‌වාන ඔක්‌කමිං මාතුකුච්‌ඡියං>
      text <ජායමානස්‌ස සන්‌තස්‌ස ආලොකො විපුලො අහු>
    text <512>
      text <අගාරා අභිනික්‌ඛම්‌ම පබ්‌බජිං අනගාරියං>
      text <බාවරිං උපසඞ්‌කම්‌ම සිස්‌සත්‌තං අජ්‌ඣුපාගමිං>
    text <513>
      text <හිමවන්‌තෙ වසන්‌තොහං අස්‌සොසිං ලොකනායකං>
      text <උත්‌තමත්‌ථං ගවෙසන්‌තො උපගච්‌ඡිං විනායකං>
    text <514>
      text <දන්‌තො බුද්‌ධො දමෙතාවී ඔඝතිණ්‌ණො නිරූපධි>
      text <නිබ්‌බානං කථයී බුද්‌ධො සබ්‌බදුක්‌ඛප්‌පමොචනං>
    text <515>
      text <තං මෙ ආගමනං සිද්‌ධං තොසිතොහං මහාමුනිං>
      text <තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං>
    text <516>
      text <සතසහස්‌සිතො කප්‌පෙ යං දීපමදදිං තදා>
      text <දුග්‌ගතිං නාභිජානාමි දීපදානස්‌සිදං ඵලං>
    text <517>
      text <කිලෙසා ඣාපිතා මය්‌හං…පෙ … විහරාමි අනාසවො>
    text <518>
      text <ස්‌වාගතං වත මෙ ආසි…පෙ … කතං බුද්‌ධස්‌ස සාසනං>
    text <519>
      text <පටිසම්‌භිදා චතස්‌සො…පෙ … කතං බුද්‌ධස්‌ස සාසනං>
      text <පිලින්‌දවච්‌ඡො සෙලො ච සබ්‌බකිත්‌තී මධුංදදො>
      text <කූටාගාරී බාකුලො ච ගිරි සළලසව්‌හයො>
      text <සබ්‌බදො අජිතො චෙව ගාථායො ගණිතා ඉහ>
      text <සතානි පඤ්‌ච ගාථානං වීසති ච තදුත්‌තරීති>
      text <පදුමාරක්‌ඛදො චෙව උමා ගන්‌ධොදකෙන ච>
      text <එකපද්‌ම සද්‌දසඤ්‌ඤී මන්‌දාරං බොධිවන්‌දකො>
      text <අවටඤ්‌ච පිලින්‌දි ච ගාථායො ගණිතා ඉහ>
      text <චතුසත්‌තති ගාථායො එකාදස සතානි ච>
    text <ඉත්‌ථං සුදං ආයස්‌මා අජිතො ථෙරො ඉමා ගාථායො අභාසිත්‌ථාති>
    stand <අජිතත්‌ථෙරස්‌සාපදානං දසමං>
    stand <පිලින්‌දවච්‌ඡවග්‌ගො චත්‌තාලීසමො>
    text <තස්‌සුද්‌දානං>
    text <අථ වග්‌ගුද්‌දානං>
    stand <පදුමවග්‌ගදසකං>
    stand <චතුත්‌ථසතකං සමත්‌තං>
