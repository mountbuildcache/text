text <මිලින්‌දපඤ්‌හපාළි>
  stand <නමො තස්‌ස භගවතො අරහතො සම්‌මාසම්‌බුද්‌ධස්‌සඛුද්‌දකනිකායෙ>
  text <1>
    text <මිලින්‌දො නාම සො රාජා සාගලායං පුරුත්‌තමෙ>
    text <උපගඤ්‌ඡි නාගසෙනං ගඞ්‌ගා ච යථා සාගරං>
    text <ආසජ්‌ජ රාජා චිත්‍රකථිං උක්‌කාධාරං තමොනුදං>
    text <අපුච්‌ඡි නිපුණෙ පඤ්‌හෙ ඨානාට්‌ඨානගතෙ පුථූ>
    text <පුච්‌ඡා විසජ්‌ජනා චෙව ගම්‌භීරත්‌ථූපනිස්‌සිතා>
    text <හදයඞ්‌ගමා කණ්‌ණසුඛා අබ්‌භුතා ලොමහංසනා>
    text <අභිධම්‌මවිනයොගාළ්‌හා සුත්‌තජාලසමත්‌තිතා>
    text <නාගසෙනකථා චිත්‍රා ඔපම්‌මෙහි නයෙහි ච>
    text <තත්‌ථ ඤාණං පණිධාය හාසයිත්‌වාන මානසං>
    text <සුණාථ නිපුණෙ පඤ්‌හෙ කඞ්‌ඛාට්‌ඨානවිදාලනෙති>
    text <බහුස්‌සුතො චිත්‍රකථී නිපුණො ච විසාරදො>
    text <සාමයිකො ච කුසලො පටිභානෙ ච කොවිදො>
    text <තෙ ච තෙපිටකා භික්‌ඛූ පඤ්‌චනෙකායිකාපි ච>
    text <චතුනෙකායිකා චෙව නාගසෙනං පුරක්‌ඛරුං>
    text <ගම්‌භීරපඤ්‌ඤො මෙධාවී මග්‌ගාමග්‌ගස්‌ස කොවිදො>
    text <උත්‌තමත්‌ථං අනුප්‌පත්‌තො නාගසෙනො විසාරදො>
    text <තෙහි භික්‌ඛූහි පරිවුතො නිපුණෙහි සච්‌චවාදිභි>
    text <චරන්‌තො ගාමනිගමං සාගලං උපසඞ්‌කමි>
    text <සඞ්‌ඛ්‍යෙය්‍යපරිවෙණස්‌මිං නාගසෙනො තදා වසි>
    text <කථෙති සො මනුස්‌සෙහි පබ්‌බතෙ කෙසරී යථාති>
    text <චරණෙන ච සම්‌පන්‌නං සුදන්‌තං උත්‌තමෙ දමෙ>
    text <දිස්‌වා රාජා නාගසෙනං ඉදං වචනමබ්‍රවි>
    text <කථිතා මයා බහූ දිට්‌ඨා සාකච්‌ඡා ඔසටා බහූ>
    text <න තාදිසං භයං ආසි අජ්‌ජ තාසො යථා මම>
    text <නිස්‌සංසයං පරාජයො මම අජ්‌ජ භවිස්‌සති>
    text <ජයො ච නාගසෙනස්‌ස යථා චිත්‌තං න සණ්‌ඨිතන්‌ති>
  text <2>, <තං යථානුසූයතෙ අත්‌ථි යොනකානං නානාපුටභෙදනං සාගලං නාම නගරං නදීපබ්‌බතසොභිතං රමණීයභූමිප්‌පදෙසභාගං ආරාමුය්‍යානොපවනතළාකපොක්‌ඛරණිසම්‌පන්‌නං නදීපබ්‌බතවනරාමණෙය්‍යකං සුතවන්‌තනිම්‌මිතං නිහතපච්‌චත්‌ථිකං පච්‌චාමිත්‌තානුපපීළිතං විවිධවිචිත්‍රදළ්‌හමට්‌ටාලකොට්‌ඨකං වරපවරගොපුර තොරණං ගම්‌භීරපරිඛාපණ්‌ඩරපාකාරපරික්‌ඛිත්‌තන්‌තෙපුරං සුවිභත්‌තවීථිචච්‌චරචතුක්‌කසිඞ්‌ඝාටකං සුප්‌පසාරිතානෙකවිධවරභණ්‌ඩපරිපූරිතන්‌තරාපණං විවිධදානග්‌ගසතසමුපසොභිතං හිමගිරිසිඛරසඞ්‌කාසවරභවනසතසහස්‌සප්‌පටිමණ්‌ඩිතං ගජහයරථපත්‌තිසමාකුලං අභිරූපනරනාරිගණානුචරිතං ආකිණ්‌ණජනමනුස්‌සං පුථුඛත්‌තියබ්‍රාහ්‌මණවෙස්‌සසුද්‌දං විවිධසමණබ්‍රාහ්‌මණසභාජන සඞ්‌ඝටිතං බහුවිධවිජ්‌ජාවන්‌ත නරචිර නිසෙවිතං කාසිකකොටුම්‌බරිකාදිනානාවිධවත්‌ථාපණසම්‌පන්‌නං සුප්‌පසාරිතරුචිරබහුවිධපුප්‌ඵගන්‌ධාපණං ගන්‌ධගන්‌ධිතං ආසීසනීයබහුරතනපරිපූරිතං දිසාමුඛසුප්‌පසාරිතාපණං සිඞ්‌ගාරවාණිජගණානුචරිතං කහාපණරජතසුවණ්‌ණකංසපත්‌ථරපරිපූරං පජ්‌ජොතමානනිධිනිකෙතං පහූතධනධඤ්‌ඤවිත්‌තූපකරණං පරිපුණ්‌ණකොසකොට්‌ඨාගාරං බහ්‌වන්‌නපානං බහුවිධඛජ්‌ජභොජ්‌ජලෙය්‍යපෙය්‍යසායනීයං උත්‌තරකුරුසඞ්‌කාසං සම්‌පන්‌නසස්‌සං ආළකමන්‌දා විය දෙවපුරං>
  text <එත්‌ථ ඨත්‌වා තෙසං පුබ්‌බකම්‌මං කථෙතබ්‌බං කථෙන්‌තෙන ච ඡධා විභජිත්‌වා කථෙතබ්‌බං සෙය්‍යථීදං පුබ්‌බයොගො මිලින්‌දපඤ්‌හං ලක්‌ඛණපඤ්‌හං මෙණ්‌ඩකපඤ්‌හං අනුමානපඤ්‌හං ඔපම්‌මකථාපඤ්‌හන්‌ති>
  text <තත්‌ථ මිලින්‌දපඤ්‌හො ලක්‌ඛණපඤ්‌හො විමතිච්‌ඡෙදනපඤ්‌හොති දුවිධො මෙණ්‌ඩකපඤ්‌හොපි මහාවග්‌ගො යොගිකථාපඤ්‌හොති දුවිධො>
  text <පුබ්‌බයොගොති තෙසං පුබ්‌බකම්‌මං>
  text <බාහිරකථා>
  text <පුබ්‌බයොගාදි>
    text <3>, <අතීතෙ කිර කස්‌සපස්‌ස භගවතො සාසනෙ වත්‌තමානෙ ගඞ්‌ගාය සමීපෙ එකස්‌මිං ආවාසෙ මහාභික්‌ඛුසඞ්‌ඝො පටිවසති තත්‌ථ වත්‌තසීලසම්‌පන්‌නා භික්‌ඛූ පාතොව උට්‌ඨාය යට්‌ඨිසම්‌මජ්‌ජනියො ආදාය බුද්‌ධගුණෙ ආවජ්‌ජෙන්‌තා අඞ්‌ගණං සම්‌මජ්‌ජිත්‌වා කචවරබ්‍යූහං කරොන්‌ති අථෙකො භික්‌ඛු එකං සාමණෙරං එහි සාමණෙර ඉමං කචවරං ඡඩ්‌ඩෙහීති ආහ සො අසුණන්‌තො විය ගච්‌ඡති සො දුතියම්‌පි…පෙ … තතියම්‌පි ආමන්‌තියමානො අසුණන්‌තො විය ගච්‌ඡතෙව තතො සො භික්‌ඛු දුබ්‌බචො වතායං සාමණෙරොති කුද්‌ධො සම්‌මජ්‌ජනිදණ්‌ඩෙන පහාරං අදාසි තතො සො රොදන්‌තො භයෙන කචවරං ඡඩ්‌ඩෙන්‌තො ඉමිනා කචවරඡඩ්‌ඩනපුඤ්‌ඤකම්‌මෙන යාවාහං නිබ්‌බානං පාපුණාමි එත්‌ථන්‌තරෙ නිබ්‌බත්‌තනිබ්‌බත්‌තට්‌ඨානෙ මජ්‌ඣන්‌හිකසූරියො විය මහෙසක්‌ඛො මහාතෙජො භවෙය්‍යන්‌ති පඨමං පත්‌ථනං පට්‌ඨපෙසි කචවරං ඡඩ්‌ඩෙත්‌වා නහානත්‌ථාය ගඞ්‌ගාතිත්‌ථං ගතො ගඞ්‌ගාය ඌමිවෙගං ගග්‌ගරායමානං දිස්‌වා යාවාහං නිබ්‌බානං පාපුණාමි එත්‌ථන්‌තරෙ නිබ්‌බත්‌තනිබ්‌බත්‌තට්‌ඨානෙ අයං ඌමිවෙගො විය ඨානුප්‌පත්‌තිකපටිභානො භවෙය්‍යං අක්‌ඛයපටිභානොති දුතියම්‌පි පත්‌ථනං පට්‌ඨපෙසි>
    text <සොපි භික්‌ඛු සම්‌මජ්‌ජනිසාලාය සම්‌මජ්‌ජනිං ඨපෙත්‌වා නහානත්‌ථාය ගඞ්‌ගාතිත්‌ථං ගච්‌ඡන්‌තො සාමණෙරස්‌ස පත්‌ථනං සුත්‌වා එස මයා පයොජිතොපි තාව එවං පත්‌ථෙති මය්‌හං කිං න සමිජ්‌ඣිස්‌සතීති චින්‌තෙත්‌වා යාවාහං නිබ්‌බානං පාපුණාමි එත්‌ථන්‌තරෙ නිබ්‌බත්‌තනිබ්‌බත්‌තට්‌ඨානෙ අයං ගඞ්‌ගාඌමිවෙගො විය අක්‌ඛයපටිභානො භවෙය්‍යං ඉමිනා පුච්‌ඡිතපුච්‌ඡිතං සබ්‌බං පඤ්‌හපටිභානං විජටෙතුං නිබ්‌බෙඨෙතුං සමත්‌ථො භවෙය්‍යන්‌ති පත්‌ථනං පට්‌ඨපෙසි>
    text <තෙ උභොපි දෙවෙසු ච මනුස්‌සෙසු ච සංසරන්‌තා එකං බුද්‌ධන්‌තරං ඛෙපෙසුං අථ අම්‌හාකං භගවතාපි යථා මොග්‌ගලිපුත්‌තතිස්‌සත්‌ථෙරො දිස්‌සති එවමෙතෙපි දිස්‌සන්‌ති මම පරිනිබ්‌බානතො පඤ්‌චවස්‌සසතෙ අතික්‌කන්‌තෙ එතෙ උප්‌පජ්‌ජිස්‌සන්‌ති යං මයා සුඛුමං කත්‌වා දෙසිතං ධම්‌මවිනයං තං එතෙ පඤ්‌හපුච්‌ඡනඔපම්‌මයුත්‌තිවසෙන නිජ්‌ජටං නිග්‌ගුම්‌බං කත්‌වා විභජිස්‌සන්‌තීති නිද්‌දිට්‌ඨා>
    text <4>, <තෙසු සාමණෙරො ජම්‌බුදීපෙ සාගලනගරෙ මිලින්‌දො නාම රාජා අහොසි පණ්‌ඩිතො බ්‍යත්‌තො මෙධාවී පටිබලො අතීතානාගතපච්‌චුප්‌පන්‌නානං මන්‌තයොගවිධානකිරියානං කරණකාලෙ නිසම්‌මකාරී හොති බහූනි චස්‌ස සත්‌ථානි උග්‌ගහිතානි හොන්‌ති සෙය්‍යථිදං සුති සම්‌මුති සඞ්‌ඛ්‍යා යොගා නීති විසෙසිකා ගණිකා ගන්‌ධබ්‌බා තිකිච්‌ඡා ධනුබ්‌බෙදා පුරාණා ඉතිහාසා ජොතිසා මායා කෙතු මන්‌තනා යුද්‌ධා ඡන්‌දසා බුද්‌ධවචනෙන එකූනවීසති විතණ්‌ඩවාදී දුරාසදො දුප්‌පසහො පුථුතිත්‌ථකරානං අග්‌ගමක්‌ඛායති සකලජම්‌බුදීපෙ මිලින්‌දෙන රඤ්‌ඤා සමො කොචි නාහොසි යදිදං ථාමෙන ජවෙන සූරෙන පඤ්‌ඤාය අඩ්‌ඪො මහද්‌ධනො මහාභොගො අනන්‌තබලවාහනො>
    text <5>, <අථෙකදිවසං මිලින්‌දො රාජා අනන්‌තබලවාහනං චතුරඞ්‌ගිනිං බලග්‌ගසෙනාබ්‍යූහං දස්‌සනකම්‍යතාය නගරා නික්‌ඛමිත්‌වා බහිනගරෙ සෙනඞ්‌ගදස්‌සනං කත්‌වා සාරෙත්‌වා සො රාජා භස්‌සප්‌පවාදකො ලොකායතවිතණ්‌ඩ ජනසල්‌ලාපප්‌ලව චිත්‌තකොතූහලො විසාරදො විජම්‌භකො සූරියං ඔලොකෙත්‌වා අමච්‌චෙ ආමන්‌තෙසි බහු භණෙ තාව දිවසාවසෙසො කිං කරිස්‌සාම ඉදානෙව නගරං පවිසිත්‌වා අත්‌ථි කොචි පණ්‌ඩිතො සමණො වා බ්‍රාහ්‌මණො වා සඞ්‌ඝී ගණී ගණාචරියො අපි අරහන්‌තං සම්‌මාසම්‌බුද්‌ධං පටිජානමානො යො මයා සද්‌ධිං සල්‌ලපිතුං සක්‌කොති කඞ්‌ඛං පටිවිනෙතුං තං උපසඞ්‌කමිත්‌වා පඤ්‌හං පුච්‌ඡිස්‌සාම කඞ්‌ඛං පටිවිනයිස්‌සාමාති>
    text <එවං වුත්‌තෙ පඤ්‌චසතා යොනකා රාජානං මිලින්‌දං එතදවොචුං අත්‌ථි මහාරාජ ඡ සත්‌ථාරො පූරණො කස්‌සපො මක්‌ඛලිගොසාලො නිගණ්‌ඨො නාටපුත්‌තො සඤ්‌ජයො බෙලට්‌ඨපුත්‌තො අජිතො කෙසකම්‌බලො පකුධො කච්‌චායනො තෙ සඞ්‌ඝිනො ගණිනො ගණාචරියකා ඤාතා යසස්‌සිනො තිත්‌ථකරා සාධුසම්‌මතා බහුජනස්‌ස ගච්‌ඡ ත්‌වං මහාරාජ තෙ පඤ්‌හං පුච්‌ඡස්‌සු කඞ්‌ඛං පටිවිනයස්‌සූති>
    text <6>, <අථ ඛො මිලින්‌දො රාජා පඤ්‌චහි යොනකසතෙහි පරිවුතො භද්‍රවාහනං රථවරමාරුය්‌හ යෙන පූරණො කස්‌සපො තෙනුපසඞ්‌කමි උපසඞ්‌කමිත්‌වා පූරණෙන කස්‌සපෙන සද්‌ධිං සම්‌මොදි සම්‌මොදනීයං කථං සාරණීයං වීතිසාරෙත්‌වා එකමන්‌තං නිසීදි එකමන්‌තං නිසින්‌නො ඛො මිලින්‌දො රාජා පූරණං කස්‌සපං එතදවොච කො භන්‌තෙ කස්‌සප ලොකං පාලෙතීති පථවී මහාරාජ ලොකං පාලෙතීති යදි භන්‌තෙ කස්‌සප පථවී ලොකං පාලෙති අථ කස්‌මා අවීචිනිරයං ගච්‌ඡන්‌තා සත්‌තා පථවිං අතික්‌කමිත්‌වා ගච්‌ඡන්‌තීති එවං වුත්‌තෙ පූරණො කස්‌සපො නෙව සක්‌ඛි ඔගිලිතුං නො සක්‌ඛි උග්‌ගිලිතුං අධොමුඛො පත්‌තක්‌ඛන්‌ධො තුණ්‌හීභූතො පජ්‌ඣායන්‌තො නිසීදි>
    text <7>, <අථ ඛො මිලින්‌දො රාජා මක්‌ඛලිං ගොසාලං එතදවොච අත්‌ථි භන්‌තෙ ගොසාල කුසලාකුසලානි කම්‌මානි අත්‌ථි සුකතදුක්‌කටානං කම්‌මානං ඵලං විපාකොති නත්‌ථි මහාරාජ කුසලාකුසලානි කම්‌මානි නත්‌ථි සුකතදුක්‌කටානං කම්‌මානං ඵලං විපාකො යෙ තෙ මහාරාජ ඉධ ලොකෙ ඛත්‌තියා තෙ පරලොකං ගන්‌ත්‌වාපි පුන ඛත්‌තියාව භවිස්‌සන්‌ති යෙ තෙ බ්‍රාහ්‌මණා වෙස්‌සා සුද්‌දා චණ්‌ඩාලා පුක්‌කුසා තෙ පරලොකං ගන්‌ත්‌වාපි පුන බ්‍රාහ්‌මණා වෙස්‌සා සුද්‌දා චණ්‌ඩාලා පුක්‌කුසාව භවිස්‌සන්‌ති කිං කුසලාකුසලෙහි කම්‌මෙහීති යදි භන්‌තෙ ගොසාල ඉධ ලොකෙ ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලා පුක්‌කුසා තෙ පරලොකං ගන්‌ත්‌වාපි පුන ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලා පුක්‌කුසාව භවිස්‌සන්‌ති නත්‌ථි කුසලාකුසලෙහි කම්‌මෙහි කරණීයං තෙන හි භන්‌තෙ ගොසාල යෙ තෙ ඉධ ලොකෙ හත්‌ථච්‌ඡින්‌නා තෙ පරලොකං ගන්‌ත්‌වාපි පුන හත්‌ථච්‌ඡින්‌නාව භවිස්‌සන්‌ති යෙ පාදච්‌ඡින්‌නා තෙ පාදච්‌ඡින්‌නාව භවිස්‌සන්‌ති යෙ හත්‌ථපාදච්‌ඡින්‌නා තෙ හත්‌ථපාදච්‌ඡින්‌නාව භවිස්‌සන්‌ති යෙ කණ්‌ණච්‌ඡින්‌නා තෙ කණ්‌ණච්‌ඡින්‌නාව භවිස්‌සන්‌ති යෙ නාසච්‌ඡින්‌නා තෙ නාසච්‌ඡින්‌නාව භවිස්‌සන්‌ති යෙ කණ්‌ණනාසච්‌ඡින්‌නා තෙ කණ්‌ණනාසච්‌ඡින්‌නාව භවිස්‌සන්‌තීති එවං වුත්‌තෙ ගොසාලො තුණ්‌හී අහොසි>
    text <අථ ඛො මිලින්‌දස්‌ස රඤ්‌ඤො එතදහොසි තුච්‌ඡො වත භො ජම්‌බුදීපො පලාපො වත භො ජම්‌බුදීපො නත්‌ථි කොචි සමණො වා බ්‍රාහ්‌මණො වා යො මයා සද්‌ධිං සල්‌ලපිතුං සක්‌කොති කඞ්‌ඛං පටිවිනෙතුන්‌ති>
    text <අථ ඛො මිලින්‌දො රාජා අමච්‌චෙ ආමන්‌තෙසි රමණීයා වත භො දොසිනා රත්‌ති කං නු ඛ්‌වජ්‌ජ සමණං වා බ්‍රාහ්‌මණං වා උපසඞ්‌කමෙය්‍යාම පඤ්‌හං පුච්‌ඡිතුං කො මයා සද්‌ධිං සල්‌ලපිතුං සක්‌කොති කඞ්‌ඛං පටිවිනෙතුන්‌ති එවං වුත්‌තෙ අමච්‌චා තුණ්‌හීභූතා රඤ්‌ඤො මුඛං ඔලොකයමානා අට්‌ඨංසු>
    text <තෙන ඛො පන සමයෙන සාගලනගරං ද්‌වාදස වස්‌සානි සුඤ්‌ඤං අහොසි සමණබ්‍රාහ්‌මණගහපතිපණ්‌ඩිතෙහි යත්‌ථ සමණබ්‍රාහ්‌මණගහපතිපණ්‌ඩිතා පටිවසන්‌තීති සුණාති තත්‌ථ ගන්‌ත්‌වා රාජා තෙ පඤ්‌හං පුච්‌ඡති තෙ සබ්‌බෙපි පඤ්‌හවිසජ්‌ජනෙන රාජානං ආරාධෙතුං අසක්‌කොන්‌තා යෙන වා තෙන වා පක්‌කමන්‌ති යෙ අඤ්‌ඤං දිසං න පක්‌කමන්‌ති තෙ සබ්‌බෙ තුණ්‌හීභූතා අච්‌ඡන්‌ති භික්‌ඛූ පන යෙභුය්‍යෙන හිමවන්‌තමෙව ගච්‌ඡන්‌ති>
    text <8>, <තෙන ඛො පන සමයෙන කොටිසතා අරහන්‌තො හිමවන්‌තෙ පබ්‌බතෙ රක්‌ඛිතතලෙ පටිවසන්‌ති අථ ඛො ආයස්‌මා අස්‌සගුත්‌තො දිබ්‌බාය සොතධාතුයා මිලින්‌දස්‌ස රඤ්‌ඤො වචනං සුත්‌වා යුගන්‌ධරමත්‌ථකෙ භික්‌ඛුසඞ්‌ඝං සන්‌නිපාතෙත්‌වා භික්‌ඛූ පුච්‌ඡි අත්‌ථාවුසො කොචි භික්‌ඛු පටිබලො මිලින්‌දෙන රඤ්‌ඤා සද්‌ධිං සල්‌ලපිතුං කඞ්‌ඛං පටිවිනෙතුන්‌ති>
    text <එවං වුත්‌තෙ කොටිසතා අරහන්‌තො තුණ්‌හී අහෙසුං දුතියම්‌පි තතියම්‌පි පුට්‌ඨා තුණ්‌හී අහෙසුං අථ ඛො ආයස්‌මා අස්‌සගුත්‌තො භික්‌ඛුසඞ්‌ඝං එතදවොච අත්‌ථාවුසො තාවතිංසභවනෙ වෙජයන්‌තස්‌ස පාචීනතො කෙතුමතී නාම විමානං තත්‌ථ මහාසෙනො නාම දෙවපුත්‌තො පටිවසති සො පටිබලො තෙන මිලින්‌දෙන රඤ්‌ඤා සද්‌ධිං සල්‌ලපිතුං කඞ්‌ඛං පටිවිනෙතුන්‌ති>
    text <අථ ඛො කොටිසතා අරහන්‌තො යුගන්‌ධරපබ්‌බතෙ අන්‌තරහිතා තාවතිංසභවනෙ පාතුරහෙසුං අද්‌දසා ඛො සක්‌කො දෙවානමින්‌දො තෙ භික්‌ඛූ දූරතොව ආගච්‌ඡන්‌තෙ දිස්‌වාන යෙනායස්‌මා අස්‌සගුත්‌තො තෙනුපසඞ්‌කමි උපසඞ්‌කමිත්‌වා ආයස්‌මන්‌තං අස්‌සගුත්‌තං අභිවාදෙත්‌වා එකමන්‌තං අට්‌ඨාසි එකමන්‌තං ඨිතො ඛො සක්‌කො දෙවානමින්‌දො ආයස්‌මන්‌තං අස්‌සගුත්‌තං එතදවොච මහා ඛො භන්‌තෙ භික්‌ඛුසඞ්‌ඝො අනුප්‌පත්‌තො අහං සඞ්‌ඝස්‌ස ආරාමිකො කෙනත්‌ථො කිං මයා කරණීයන්‌ති>
    text <අථ ඛො ආයස්‌මා අස්‌සගුත්‌තො සක්‌කං දෙවානමින්‌දං එතදවොච අයං ඛො මහාරාජ ජම්‌බුදීපෙ සාගලනගරෙ මිලින්‌දො නාම රාජා විතණ්‌ඩවාදී දුරාසදො දුප්‌පසහො පුථුතිත්‌ථකරානං අග්‌ගමක්‌ඛායති සො භික්‌ඛුසඞ්‌ඝං උපසඞ්‌කමිත්‌වා දිට්‌ඨිවාදෙන පඤ්‌හං පුච්‌ඡිත්‌වා භික්‌ඛුසඞ්‌ඝං විහෙඨෙතීති>
    text <අථ ඛො සක්‌කො දෙවානමින්‌දො ආයස්‌මන්‌තං අස්‌සගුත්‌තං එතදවොච අයං ඛො භන්‌තෙ මිලින්‌දො රාජා ඉතො චුතො මනුස්‌සෙසු උප්‌පන්‌නො එසො ඛො භන්‌තෙ කෙතුමතිවිමානෙ මහාසෙනො නාම දෙවපුත්‌තො පටිවසති සො පටිබලො තෙන මිලින්‌දෙන රඤ්‌ඤා සද්‌ධිං සල්‌ලපිතුං කඞ්‌ඛං පටිවිනෙතුං තං දෙවපුත්‌තං යාචිස්‌සාම මනුස්‌සලොකූපපත්‌තියාති>
    text <අථ ඛො සක්‌කො දෙවානමින්‌දො භික්‌ඛුසඞ්‌ඝං පුරක්‌ඛත්‌වා කෙතුමතිවිමානං පවිසිත්‌වා මහාසෙනං දෙවපුත්‌තං ආලිඞ්‌ගිත්‌වා එතදවොච යාචති තං මාරිස භික්‌ඛුසඞ්‌ඝො මනුස්‌සලොකූපපත්‌තියාති න මෙ භන්‌තෙ මනුස්‌සලොකෙනත්‌ථො කම්‌මබහුලෙන තිබ්‌බො මනුස්‌සලොකො ඉධෙවාහං භන්‌තෙ දෙවලොකෙ උපරූපරූපපත්‌තිකො හුත්‌වා පරිනිබ්‌බායිස්‌සාමීති දුතියම්‌පි…පෙ … තතියම්‌පි ඛො සක්‌කෙන දෙවානමින්‌දෙන යාචිතො මහාසෙනො දෙවපුත්‌තො එවමාහ න මෙ භන්‌තෙ මනුස්‌සලොකෙනත්‌ථො කම්‌මබහුලෙන තිබ්‌බො මනුස්‌සලොකො ඉධෙවාහං භන්‌තෙ දෙවලොකෙ උපරූපරූපපත්‌තිකො හුත්‌වා පරිනිබ්‌බායිස්‌සාමීති>
    text <අථ ඛො ආයස්‌මා අස්‌සගුත්‌තො මහාසෙනං දෙවපුත්‌තං එතදවොච ඉධ මයං මාරිස සදෙවකං ලොකං අනුවිලොකයමානා අඤ්‌ඤත්‍ර තයා මිලින්‌දස්‌ස රඤ්‌ඤො වාදං භින්‌දිත්‌වා සාසනං පග්‌ගහෙතුං සමත්‌ථං අඤ්‌ඤං කඤ්‌චි න පස්‌සාම යාචති තං මාරිස භික්‌ඛුසඞ්‌ඝො සාධු සප්‌පුරිස මනුස්‌සලොකෙ නිබ්‌බත්‌තිත්‌වා දසබලස්‌ස සාසනං පග්‌ගණ්‌හාහීති එවං වුත්‌තෙ මහාසෙනො දෙවපුත්‌තො අහං කිර මිලින්‌දස්‌ස රඤ්‌ඤො වාදං භින්‌දිත්‌වා බුද්‌ධසාසනං පග්‌ගහෙතුං සමත්‌ථො භවිස්‌සාමීති හට්‌ඨපහට්‌ඨො උදග්‌ගුදග්‌ගො හුත්‌වා සාධු භන්‌තෙ මනුස්‌සලොකෙ උප්‌පජ්‌ජිස්‌සාමීති පටිඤ්‌ඤං අදාසි>
    text <9>, <අථ ඛො තෙ භික්‌ඛූ දෙවලොකෙ තං කරණීයං තීරෙත්‌වා දෙවෙසු තාවතිංසෙසු අන්‌තරහිතා හිමවන්‌තෙ පබ්‌බතෙ රක්‌ඛිතතලෙ පාතුරහෙසුං>
    text <අථ ඛො ආයස්‌මා අස්‌සගුත්‌තො භික්‌ඛුසඞ්‌ඝං එතදවොච අත්‌ථාවුසො ඉමස්‌මිං භික්‌ඛුසඞ්‌ඝෙ කොචි භික්‌ඛු සන්‌නිපාතං අනාගතොති එවං වුත්‌තෙ අඤ්‌ඤතරො භික්‌ඛු ආයස්‌මන්‌තං අස්‌සගුත්‌තං එතදවොච අත්‌ථි භන්‌තෙ ආයස්‌මා රොහණො ඉතො සත්‌තමෙ දිවසෙ හිමවන්‌තං පබ්‌බතං පවිසිත්‌වා නිරොධං සමාපන්‌නො තස්‌ස සන්‌තිකෙ දූතං පාහෙථාති ආයස්‌මාපි රොහණො තඞ්‌ඛණඤ්‌ඤෙව නිරොධා වුට්‌ඨාය සඞ්‌ඝො මං පටිමානෙතීති හිමවන්‌තෙ පබ්‌බතෙ අන්‌තරහිතො රක්‌ඛිතතලෙ කොටිසතානං අරහන්‌තානං පුරතො පාතුරහොසි>
    text <අථ ඛො ආයස්‌මා අස්‌සගුත්‌තො ආයස්‌මන්‌තං රොහණං එතදවොච කිං නු ඛො ආවුසො රොහණ බුද්‌ධසාසනෙ භිජ්‌ජන්‌තෙ න පස්‌සසි සඞ්‌ඝස්‌ස කරණීයානීති අමනසිකාරො මෙ භන්‌තෙ අහොසීති>
    text <තෙන හාවුසො රොහණ දණ්‌ඩකම්‌මං කරොහීති කිං භන්‌තෙ කරොමීති අත්‌ථාවුසො රොහණ හිමවන්‌තපබ්‌බතපස්‌සෙ ගජඞ්‌ගලං නාම බ්‍රාහ්‌මණගාමො තත්‌ථ සොණුත්‌තරො නාම බ්‍රාහ්‌මණො පටිවසති තස්‌ස පුත්‌තො උප්‌පජ්‌ජිස්‌සති නාගසෙනොති නාම දාරකො තෙන හි ත්‌වං ආවුසො රොහණ දසමාසාධිකානි සත්‌ත වස්‌සානි තං කුලං පිණ්‌ඩාය පවිසිත්‌වා නාගසෙනං දාරකං නීහරිත්‌වා පබ්‌බාජෙහි පබ්‌බජිතෙව තස්‌මිං දණ්‌ඩකම්‌මතො මුච්‌චිස්‌සසීති ආයස්‌මාපි ඛො රොහණො සාධූති සම්‌පටිච්‌ඡි>
    text <10>, <මහාසෙනොපි ඛො දෙවපුත්‌තො දෙවලොකා චවිත්‌වා සොණුත්‌තරබ්‍රාහ්‌මණස්‌ස භරියාය කුච්‌ඡිස්‌මිං පටිසන්‌ධිං අග්‌ගහෙසි සහ පටිසන්‌ධිග්‌ගහණා තයො අච්‌ඡරියා අබ්‌භුතා ධම්‌මා පාතුරහෙසුං ආවුධභණ්‌ඩානි පජ්‌ජලිංසු අග්‌ගසස්‌සං අභිනිප්‌ඵන්‌නං මහාමෙඝො අභිප්‌පවස්‌සි ආයස්‌මාපි ඛො රොහණො තස්‌ස පටිසන්‌ධිග්‌ගහණතො පට්‌ඨාය දසමාසාධිකානි සත්‌ත වස්‌සානි තං කුලං පිණ්‌ඩාය පවිසන්‌තො එකදිවසම්‌පි කටච්‌ඡුමත්‌තං භත්‌තං වා උළුඞ්‌කමත්‌තං යාගුං වා අභිවාදනං වා අඤ්‌ජලිකම්‌මං වා සාමීචිකම්‌මං වා නාලත්‌ථ අථ ඛො අක්‌කොසඤ්‌ඤෙව පරිභාසඤ්‌ඤෙව පටිලභති අතිච්‌ඡථ භන්‌තෙති වචනමත්‌තම්‌පි වත්‌තා නාම නාහොසි දසමාසාධිකානං පන සත්‌තන්‌නං වස්‌සානං අච්‌චයෙන එකදිවසං අතිච්‌ඡථ භන්‌තෙති වචනමත්‌තං අලත්‌ථ තං දිවසමෙව බ්‍රාහ්‌මණොපි බහි කම්‌මන්‌තා ආගච්‌ඡන්‌තො පටිපථෙ ථෙරං දිස්‌වා කිං භො පබ්‌බජිත අම්‌හාකං ගෙහං අගමිත්‌ථාති ආහ ආම බ්‍රාහ්‌මණ අගමම්‌හාති අපි කිඤ්‌චි ලභිත්‌ථාති ආම බ්‍රාහ්‌මණ ලභිම්‌හාති සො අනත්‌තමනො ගෙහං ගන්‌ත්‌වා පුච්‌ඡි තස්‌ස පබ්‌බජිතස්‌ස කිඤ්‌චි අදත්‌ථාති න කිඤ්‌චි අදම්‌හාති බ්‍රාහ්‌මණො දුතියදිවසෙ ඝරද්‌වාරෙ යෙව නිසීදි අජ්‌ජ පබ්‌බජිතං මුසාවාදෙන නිග්‌ගහෙස්‌සාමීති ථෙරො දුතියදිවසෙ බ්‍රාහ්‌මණස්‌ස ඝරද්‌වාරං සම්‌පත්‌තො>
    text <බ්‍රාහ්‌මණො ථෙරං දිස්‌වාව එවමාහ තුම්‌හෙ හිය්‍යො අම්‌හාකං ගෙහෙ කිඤ්‌චි අලභිත්‌වාව ලභිම්‌හාති අවොචුත්‌ථ වට්‌ටති නු ඛො තුම්‌හාකං මුසාවාදොති ථෙරො ආහ මයං බ්‍රාහ්‌මණ තුම්‌හාකං ගෙහෙ දසමාසාධිකානි සත්‌ත වස්‌සානි අතිච්‌ඡථාති වචනමත්‌තම්‌පි අලභිත්‌වා හිය්‍යො අතිච්‌ඡථාති වචනමත්‌තං ලභිම්‌හා අථෙතං වාචාපටිසන්‌ධාරං උපාදාය එවමවොචුම්‌හාති>
    text <බ්‍රාහ්‌මණො චින්‌තෙසි ඉමෙ වාචාපටිසන්‌ධාරමත්‌තම්‌පි ලභිත්‌වා ජනමජ්‌ඣෙ ලභිම්‌හාති පසංසන්‌ති අඤ්‌ඤං කිඤ්‌චි ඛාදනීයං වා භොජනීයං වා ලභිත්‌වා කස්‌මා නප්‌පසංසන්‌තීති පසීදිත්‌වා අත්‌තනො අත්‌ථාය පටියාදිතභත්‌තතො කටච්‌ඡුභික්‌ඛං තදුපියඤ්‌ච බ්‍යඤ්‌ජනං දාපෙත්‌වා ඉමං භික්‌ඛං සබ්‌බකාලං තුම්‌හෙ ලභිස්‌සථාති ආහ>
    text <සො පුනදිවසතො පභුති උපසඞ්‌කමන්‌තස්‌ස ථෙරස්‌ස උපසමං දිස්‌වා භිය්‍යොසො මත්‌තාය පසීදිත්‌වා ථෙරං නිච්‌චකාලං අත්‌තනො ඝරෙ භත්‌තවිස්‌සග්‌ගකරණත්‌ථාය යාචි ථෙරො තුණ්‌හීභාවෙන අධිවාසෙත්‌වා දිවසෙ දිවසෙ භත්‌තකිච්‌චං කත්‌වා ගච්‌ඡන්‌තො ථොකං ථොකං බුද්‌ධවචනං කථෙත්‌වා ගච්‌ඡති සාපි ඛො බ්‍රාහ්‌මණී දසමාසච්‌චයෙන පුත්‌තං විජායි නාගසෙනොතිස්‌ස නාමමකංසු සො අනුක්‌කමෙන වඩ්‌ඪන්‌තො සත්‌තවස්‌සිකො ජාතො>
    text <11>, <අථ ඛො නාගසෙනස්‌ස දාරකස්‌ස පිතා නාගසෙනං දාරකං එතදවොච ඉමස්‌මිං ඛො තාත නාගසෙන බ්‍රාහ්‌මණකුලෙ සික්‌ඛානි සික්‌ඛෙය්‍යාසීති කතමානි තාත ඉමස්‌මිං බ්‍රාහ්‌මණකුලෙ සික්‌ඛානි නාමාති තයො ඛො තාත නාගසෙන වෙදා සික්‌ඛානි නාම අවසෙසානි සිප්‌පානි සිප්‌පං නාමාති තෙන හි තාත සික්‌ඛිස්‌සාමීති>
    text <අථ ඛො සොණුත්‌තරො බ්‍රාහ්‌මණො ආචරියබ්‍රාහ්‌මණස්‌ස ආචරියභාගං සහස්‌සං දත්‌වා අන්‌තොපාසාදෙ එකස්‌මිං ගබ්‌භෙ එකතො මඤ්‌චකං පඤ්‌ඤපෙත්‌වා ආචරියබ්‍රාහ්‌මණං එතදවොච සජ්‌ඣාපෙහි ඛො ත්‌වං බ්‍රාහ්‌මණ ඉමං දාරකං මන්‌තානීති තෙන හි තාත දාරක උග්‌ගණ්‌හාහි මන්‌තානීති ආචරියබ්‍රාහ්‌මණො සජ්‌ඣායති නාගසෙනස්‌ස දාරකස්‌ස එකෙනෙව උද්‌දෙසෙන තයො වෙදා හදයඞ්‌ගතා වාචුග්‌ගතා සූපධාරිතා සුවවත්‌ථාපිතා සුමනසිකතා අහෙසුං සකිමෙව චක්‌ඛුං උදපාදි තීසු වෙදෙසු සනිඝණ්‌ඩුකෙටුභෙසු සාක්‌ඛරප්‌පභෙදෙසු ඉතිහාසපඤ්‌චමෙසු පදකො වෙය්‍යාකරණො ලොකායතමහාපුරිසලක්‌ඛණෙසු අනවයො අහොසි>
    text <අථ ඛො නාගසෙනො දාරකො පිතරං එතදවොච අත්‌ථි නු ඛො තාත ඉමස්‌මිං බ්‍රාහ්‌මණකුලෙ ඉතො උත්‌තරිම්‌පි සික්‌ඛිතබ්‌බානි උදාහු එත්‌තකානෙවාති නත්‌ථි තාත නාගසෙන ඉමස්‌මිං බ්‍රාහ්‌මණකුලෙ ඉතො උත්‌තරිං සික්‌ඛිතබ්‌බානි එත්‌තකානෙව සික්‌ඛිතබ්‌බානීති>
    text <අථ ඛො නාගසෙනො දාරකො ආචරියස්‌ස අනුයොගං දත්‌වා පාසාදා ඔරුය්‌හ පුබ්‌බවාසනාය චොදිතහදයො රහොගතො පටිසල්‌ලීනො අත්‌තනො සිප්‌පස්‌ස ආදිමජ්‌ඣපරියොසානං ඔලොකෙන්‌තො ආදිම්‌හි වා මජ්‌ඣෙ වා පරියොසානෙ වා අප්‌පමත්‌තකම්‌පි සාරං අදිස්‌වා තුච්‌ඡා වත භො ඉමෙ වෙදා පලාපා වත භො ඉමෙ වෙදා අසාරා නිස්‌සාරාති විප්‌පටිසාරී අනත්‌තමනො අහොසි>
    text <12>, <තෙන ඛො පන සමයෙන ආයස්‌මා රොහණො වත්‌තනියෙ සෙනාසනෙ නිසින්‌නො නාගසෙනස්‌ස දාරකස්‌ස චෙතසා චෙතොපරිවිතක්‌කමඤ්‌ඤාය නිවාසෙත්‌වා පත්‌තචීවරමාදාය වත්‌තනියෙ සෙනාසනෙ අන්‌තරහිතො ගජඞ්‌ගලබ්‍රාහ්‌මණගාමස්‌ස පුරතො පාතුරහොසි අද්‌දසා ඛො නාගසෙනො දාරකො අත්‌තනො ද්‌වාරකොට්‌ඨකෙ ඨිතො ආයස්‌මන්‌තං රොහණං දූරතොව ආගච්‌ඡන්‌තං දිස්‌වාන අත්‌තමනො උදග්‌ගො පමුදිතො පීතිසොමනස්‌සජාතො අප්‌පෙව නාමායං පබ්‌බජිතො කඤ්‌චි සාරං ජානෙය්‍යාති යෙනායස්‌මා රොහණො තෙනුපසඞ්‌කමි උපසඞ්‌කමිත්‌වා ආයස්‌මන්‌තං රොහණං එතදවොච කො නු ඛො ත්‌වං මාරිස එදිසො භණ්‌ඩුකාසාවවසනොති පබ්‌බජිතො නාමාහං දාරකාති කෙන ත්‌වං මාරිස පබ්‌බජිතො නාමාසීති පාපකානි මලානි පබ්‌බාජෙති තස්‌මාහං දාරක පබ්‌බජිතො නාමාති කිංකාරණා මාරිස කෙසා තෙ න යථා අඤ්‌ඤෙසන්‌ති සොළසිමෙ දාරක පලිබොධෙ දිස්‌වා කෙසමස්‌සුං ඔහාරෙත්‌වා පබ්‌බජිතො කතමෙ සොළස අලඞ්‌කාරපලිබොධො මණ්‌ඩනපලිබොධො තෙලමක්‌ඛනපලිබොධො ධොවනපලිබොධො මාලාපලිබොධො ගන්‌ධපලිබොධො වාසනපලිබොධො හරීටකපලිබොධො ආමලකපලිබොධො රඞ්‌ගපලිබොධො බන්‌ධනපලිබොධො කොච්‌ඡපලිබොධො කප්‌පකපලිබොධො විජටනපලිබොධො ඌකාපලිබොධො කෙසෙසු විලූනෙසු සොචන්‌ති කිලමන්‌ති පරිදෙවන්‌ති උරත්‌තාළිං කන්‌දන්‌ති සම්‌මොහං ආපජ්‌ජන්‌ති ඉමෙසු ඛො දාරක සොළසසු පලිබොධෙසු පලිගුණ්‌ඨිතා මනුස්‌සා සබ්‌බානි අතිසුඛුමානි සිප්‌පානි නාසෙන්‌තීති කිංකාරණා මාරිස වත්‌ථානිපි තෙ න යථා අඤ්‌ඤෙසන්‌ති කාමනිස්‌සිතානි ඛො දාරක වත්‌ථානි කාමනිස්‌සිතානි ගිහිබ්‍යඤ්‌ජනභණ්‌ඩානි යානි කානිචි ඛො භයානි වත්‌ථතො උප්‌පජ්‌ජන්‌ති තානි කාසාවවසනස්‌ස න හොන්‌ති තස්‌මා වත්‌ථානිපි මෙ න යථා අඤ්‌ඤෙසන්‌ති ජානාසි ඛො ත්‌වං මාරිස සිප්‌පානි නාමාති ආම දාරක ජානාමහං සිප්‌පානි යං ලොකෙ උත්‌තමං මන්‌තං තම්‌පි ජානාමීති මය්‌හම්‌පි තං මාරිස දාතුං සක්‌කාති ආම දාරක සක්‌කාති තෙන හි මෙ දෙහීති අකාලො ඛො දාරක අන්‌තරඝරං පිණ්‌ඩාය පවිට්‌ඨම්‌හාති>
    text <අථ ඛො නාගසෙනො දාරකො ආයස්‌මතො රොහණස්‌ස හත්‌ථතො පත්‌තං ගහෙත්‌වා ඝරං පවෙසෙත්‌වා පණීතෙන ඛාදනීයෙන භොජනීයෙන සහත්‌ථා සන්‌තප්‌පෙත්‌වා සම්‌පවාරෙත්‌වා ආයස්‌මන්‌තං රොහණං භුත්‌තාවිං ඔනීතපත්‌තපාණිං එතදවොච දෙහි මෙ දානි මාරිස මන්‌තන්‌ති යදා ඛො ත්‌වං දාරක නිප්‌පලිබොධො හුත්‌වා මාතාපිතරො අනුජානාපෙත්‌වා මයා ගහිතං පබ්‌බජිතවෙසං ගණ්‌හිස්‌සසි තදා දස්‌සාමීති ආහ>
    text <අථ ඛො නාගසෙනො දාරකො මාතාපිතරො උපසඞ්‌කමිත්‌වා ආහ අම්‌මතාතා අයං පබ්‌බජිතො යං ලොකෙ උත්‌තමං මන්‌තං තං ජානාමීති වදති න ච අත්‌තනො සන්‌තිකෙ අපබ්‌බජිතස්‌ස දෙති අහං එතස්‌ස සන්‌තිකෙ පබ්‌බජිත්‌වා තං උත්‌තමං මන්‌තං උග්‌ගණ්‌හිස්‌සාමීති අථස්‌ස මාතාපිතරො පබ්‌බජිත්‌වාපි නො පුත්‌තො මන්‌තං ගණ්‌හතු ගහෙත්‌වා පුන ආගච්‌ඡිස්‌සතීති මඤ්‌ඤමානා ගණ්‌හ පුත්‌තාති අනුජානිංසු>
    text <13>, <අථ ඛො ආයස්‌මා රොහණො නාගසෙනං දාරකං ආදාය යෙන වත්‌තනියං සෙනාසනං යෙන විජම්‌භවත්‌ථු තෙනුපසඞ්‌කමි උපසඞ්‌කමිත්‌වා විජම්‌භවත්‌ථුස්‌මිං සෙනාසනෙ එකරත්‌තං වසිත්‌වා යෙන රක්‌ඛිතතලං තෙනුපසඞ්‌කමි උපසඞ්‌කමිත්‌වා කොටිසතානං අරහන්‌තානං මජ්‌ඣෙ නාගසෙනං දාරකං පබ්‌බාජෙසි පබ්‌බජිතො ච පනායස්‌මා නාගසෙනො ආයස්‌මන්‌තං රොහණං එතදවොච ගහිතො මෙ භන්‌තෙ තව වෙසො දෙථ මෙ දානි මන්‌තන්‌ති අථ ඛො ආයස්‌මා රොහණො කිම්‌හි නු ඛොහං නාගසෙනං විනෙය්‍යං පඨමං විනයෙ වා සුත්‌තන්‌තෙ වා අභිධම්‌මෙ වාති චින්‌තෙත්‌වා පණ්‌ඩිතො ඛො අයං නාගසෙනො සක්‌කොති සුඛෙනෙව අභිධම්‌මං පරියාපුණිතුන්‌ති පඨමං අභිධම්‌මෙ විනෙසි>
    text <ආයස්‌මා ච නාගසෙනො කුසලා ධම්‌මා අකුසලා ධම්‌මා අබ්‍යාකතා ධම්‌මාති තිකදුකපටිමණ්‌ඩිතං ධම්‌මසඞ්‌ගණීපකරණං ඛන්‌ධවිභඞ්‌ගාදි අට්‌ඨාරස විභඞ්‌ගපටිමණ්‌ඩිතං විභඞ්‌ගප්‌පකරණං සඞ්‌ගහො අසඞ්‌ගහොති ආදිනා චුද්‌දසවිධෙන විභත්‌තං ධාතුකථාපකරණං ඛන්‌ධපඤ්‌ඤත්‌ති ආයතනපඤ්‌ඤත්‌තීති ආදිනා ඡබ්‌බිධෙන විභත්‌තං පුග්‌ගලපඤ්‌ඤත්‌තිප්‌පකරණං සකවාදෙ පඤ්‌චසුත්‌තසතානි පරවාදෙ පඤ්‌චසුත්‌තසතානීති සුත්‌තසහස්‌සං සමොධානෙත්‌වා විභත්‌තං කථාවත්‌ථුප්‌පකරණං මූලයමකං ඛන්‌ධයමකන්‌ති ආදිනා දසවිධෙන විභත්‌තං යමකප්‌පකරණං හෙතුපච්‌චයො ආරම්‌මණපච්‌චයොති ආදිනා චතුවීසතිවිධෙන විභත්‌තං පට්‌ඨානප්‌පකරණන්‌ති සබ්‌බං තං අභිධම්‌මපිටකං එකෙනෙව සජ්‌ඣායෙන පගුණං කත්‌වා තිට්‌ඨථ භන්‌තෙ න පුන ඔසාරෙථ එත්‌තකෙනෙවාහං සජ්‌ඣායිස්‌සාමීති ආහ>
    text <14>, <අථ ඛො ආයස්‌මා නාගසෙනො යෙන කොටිසතා අරහන්‌තො තෙනුපසඞ්‌කමි උපසඞ්‌කමිත්‌වා කොටිසතෙ අරහන්‌තෙ එතදවොච අහං ඛො භන්‌තෙ කුසලා ධම්‌මා අකුසලා ධම්‌මා අබ්‍යාකතා ධම්‌මාති ඉමෙසු තීසු පදෙසු පක්‌ඛිපිත්‌වා සබ්‌බං තං අභිධම්‌මපිටකං විත්‌ථාරෙන ඔසාරෙස්‌සාමීති සාධු නාගසෙන ඔසාරෙහීති>
    text <අථ ඛො ආයස්‌මා නාගසෙනො සත්‌ත මාසානි සත්‌ත පකරණානි විත්‌ථාරෙන ඔසාරෙසි පථවී උන්‌නදි දෙවතා සාධුකාරමදංසු බ්‍රහ්‌මානො අප්‌ඵොටෙසුං දිබ්‌බානි චන්‌දනචුණ්‌ණානි දිබ්‌බානි ච මන්‌දාරවපුප්‌ඵානි අභිප්‌පවස්‌සිංසු>
    text <15>, <අථ ඛො කොටිසතා අරහන්‌තො ආයස්‌මන්‌තං නාගසෙනං පරිපුණ්‌ණවීසතිවස්‌සං රක්‌ඛිතතලෙ උපසම්‌පාදෙසුං උපසම්‌පන්‌නො ච පනායස්‌මා නාගසෙනො තස්‌සා රත්‌තියා අච්‌චයෙන පුබ්‌බණ්‌හසමයං නිවාසෙත්‌වා පත්‌තචීවරමාදාය උපජ්‌ඣායෙන සද්‌ධිං ගාමං පිණ්‌ඩාය පවිසන්‌තො එවරූපං පරිවිතක්‌කං උප්‌පාදෙසි තුච්‌ඡො වත මෙ උපජ්‌ඣායො බාලො වත මෙ උපජ්‌ඣායො ඨපෙත්‌වා අවසෙසං බුද්‌ධවචනං පඨමං මං අභිධම්‌මෙ විනෙසීති>
    text <අථ ඛො ආයස්‌මා රොහණො ආයස්‌මතො නාගසෙනස්‌ස චෙතසා චෙතොපරිවිතක්‌කමඤ්‌ඤාය ආයස්‌මන්‌තං නාගසෙනං එතදවොච අනනුච්‌ඡවිකං ඛො නාගසෙන පරිවිතක්‌කං විතක්‌කෙසි න ඛො පනෙතං නාගසෙන තවානුච්‌ඡවිකන්‌ති>
    text <අථ ඛො ආයස්‌මතො නාගසෙනස්‌ස එතදහොසි අච්‌ඡරියං වත භො අබ්‌භුතං වත භො යත්‍ර හි නාම මෙ උපජ්‌ඣායො චෙතසා චෙතොපරිවිතක්‌කං ජානිස්‌සති පණ්‌ඩිතො වත මෙ උපජ්‌ඣායො යංනූනාහං උපජ්‌ඣායං ඛමාපෙය්‍යන්‌ති අථ ඛො ආයස්‌මා නාගසෙනො ආයස්‌මන්‌තං රොහණං එතදවොච ඛමථ මෙ භන්‌තෙ න පුන එවරූපං විතක්‌කෙස්‌සාමීති>
    text <අථ ඛො ආයස්‌මා රොහණො ආයස්‌මන්‌තං නාගසෙනං එතදවොච න ඛො ත්‍යාහං නාගසෙන එත්‌තාවතා ඛමාමි අත්‌ථි ඛො නාගසෙන සාගලං නාම නගරං තත්‌ථ මිලින්‌දො නාම රාජා රජ්‌ජං කාරෙති සො දිට්‌ඨිවාදෙන පඤ්‌හං පුච්‌ඡිත්‌වා භික්‌ඛුසඞ්‌ඝං විහෙඨෙති සචෙ ත්‌වං තත්‌ථ ගන්‌ත්‌වා තං රාජානං දමෙත්‌වා බුද්‌ධසාසනෙ පසාදෙස්‌සසි එවාහං තං ඛමිස්‌සාමීති>
    text <තිට්‌ඨතු භන්‌තෙ එකො මිලින්‌දො රාජා සචෙ භන්‌තෙ සකලජම්‌බුදීපෙ සබ්‌බෙ රාජානො ආගන්‌ත්‌වා මං පඤ්‌හං පුච්‌ඡෙය්‍යුං සබ්‌බං තං විසජ්‌ජෙත්‌වා සම්‌පදාලෙස්‌සාමි ඛමථ මෙ භන්‌තෙති වත්‌වා න ඛමාමීති වුත්‌තෙ තෙන හි භන්‌තෙ ඉමං තෙමාසං කස්‌ස සන්‌තිකෙ වසිස්‌සාමීති ආහ අයං ඛො නාගසෙන ආයස්‌මා අස්‌සගුත්‌තො වත්‌තනියෙ සෙනාසනෙ විහරති ගච්‌ඡ ත්‌වං නාගසෙන යෙනායස්‌මා අස්‌සගුත්‌තො තෙනුපසඞ්‌කම උපසඞ්‌කමිත්‌වා මම වචනෙන ආයස්‌මතො අස්‌සගුත්‌තස්‌ස පාදෙ සිරසා වන්‌ද එවඤ්‌ච නං වදෙහි උපජ්‌ඣායො මෙ භන්‌තෙ තුම්‌හාකං පාදෙ සිරසා වන්‌දති අප්‌පාබාධං අප්‌පාතඞ්‌කං ලහුට්‌ඨානං බලං ඵාසුවිහාරං පුච්‌ඡති උපජ්‌ඣායො මෙ භන්‌තෙ ඉමං තෙමාසං තුම්‌හාකං සන්‌තිකෙ වසිතුං මං පහිණීති කොනාමො තෙ උපජ්‌ඣායොති ච වුත්‌තෙ රොහණත්‌ථෙරො නාම භන්‌තෙති වදෙය්‍යාසි අහං කොනාමොති වුත්‌තෙ එවං වදෙය්‍යාසි මම උපජ්‌ඣායො භන්‌තෙ තුම්‌හාකං නාමං ජානාතීති එවං භන්‌තෙති ඛො ආයස්‌මා නාගසෙනො ආයස්‌මන්‌තං රොහණං අභිවාදෙත්‌වා පදක්‌ඛිණං කත්‌වා පත්‌තචීවරමාදාය අනුපුබ්‌බෙන චාරිකං චරමානො යෙන වත්‌තනියං සෙනාසනං යෙනායස්‌මා අස්‌සගුත්‌තො තෙනුපසඞ්‌කමි උපසඞ්‌කමිත්‌වා ආයස්‌මන්‌තං අස්‌සගුත්‌තං අභිවාදෙත්‌වා එකමන්‌තං අට්‌ඨාසි එකමන්‌තං ඨිතො ඛො ආයස්‌මා නාගසෙනො ආයස්‌මන්‌තං අස්‌සගුත්‌තං එතදවොච උපජ්‌ඣායො මෙ භන්‌තෙ තුම්‌හාකං පාදෙ සිරසා වන්‌දති එවඤ්‌ච වදෙති අප්‌පාබාධං අප්‌පාතඞ්‌කං ලහුට්‌ඨානං බලං ඵාසුවිහාරං පුච්‌ඡති උපජ්‌ඣායො මෙ භන්‌තෙ ඉමං තෙමාසං තුම්‌හාකං සන්‌තිකෙ වසිතුං මං පහිණීති>
    text <අථ ඛො ආයස්‌මා අස්‌සගුත්‌තො ආයස්‌මන්‌තං නාගසෙනං එතදවොච ත්‌වං කින්‌නාමොසීති අහං භන්‌තෙ නාගසෙනො නාමාති කොනාමො තෙ උපජ්‌ඣායොති උපජ්‌ඣායො මෙ භන්‌තෙ රොහණො නාමාති අහං කොනාමොති උපජ්‌ඣායො මෙ භන්‌තෙ තුම්‌හාකං නාමං ජානාතීති>
    text <සාධු නාගසෙන පත්‌තචීවරං පටිසාමෙහීති සාධු භන්‌තෙති පත්‌තචීවරං පටිසාමෙත්‌වා පුනදිවසෙ පරිවෙණං සම්‌මජ්‌ජිත්‌වා මුඛොදකං දන්‌තපොණං උපට්‌ඨපෙසි ථෙරො සම්‌මජ්‌ජිතට්‌ඨානං පටිසම්‌මජ්‌ජි තං උදකං ඡඩ්‌ඩෙත්‌වා අඤ්‌ඤං උදකං ආහරි තඤ්‌ච දන්‌තකට්‌ඨං අපනෙත්‌වා අඤ්‌ඤං දන්‌තකට්‌ඨං ගණ්‌හි න ආලාපසල්‌ලාපං අකාසි එවං සත්‌ත දිවසානි කත්‌වා සත්‌තමෙ දිවසෙ පුන පුච්‌ඡිත්‌වා පුන තෙන තථෙව වුත්‌තෙ වස්‌සවාසං අනුජානි>
    text <16>, <තෙන ඛො පන සමයෙන එකා මහාඋපාසිකා ආයස්‌මන්‌තං අස්‌සගුත්‌තං තිංසමත්‌තානි වස්‌සානි උපට්‌ඨාසි අථ ඛො සා මහාඋපාසිකා තෙමාසච්‌චයෙන යෙනායස්‌මා අස්‌සගුත්‌තො තෙනුපසඞ්‌කමි උපසඞ්‌කමිත්‌වා ආයස්‌මන්‌තං අස්‌සගුත්‌තං එතදවොච අත්‌ථි නු ඛො තාත තුම්‌හාකං සන්‌තිකෙ අඤ්‌ඤො භික්‌ඛූති අත්‌ථි මහාඋපාසිකෙ අම්‌හාකං සන්‌තිකෙ නාගසෙනො නාම භික්‌ඛූති තෙන හි තාත අස්‌සගුත්‌ත අධිවාසෙහි නාගසෙනෙන සද්‌ධිං ස්‌වාතනාය භත්‌තන්‌ති අධිවාසෙසි ඛො ආයස්‌මා අස්‌සගුත්‌තො තුණ්‌හීභාවෙන>
    text <අථ ඛො ආයස්‌මා අස්‌සගුත්‌තො තස්‌සා රත්‌තියා අච්‌චයෙන පුබ්‌බණ්‌හසමයං නිවාසෙත්‌වා පත්‌තචීවරමාදාය ආයස්‌මතා නාගසෙනෙන සද්‌ධිං පච්‌ඡාසමණෙන යෙන මහාඋපාසිකාය නිවෙසනං තෙනුපසඞ්‌කමි උපසඞ්‌කමිත්‌වා පඤ්‌ඤත්‌තෙ ආසනෙ නිසීදි අථ ඛො සා මහාඋපාසිකා ආයස්‌මන්‌තං අස්‌සගුත්‌තං ආයස්‌මන්‌තඤ්‌ච නාගසෙනං පණීතෙන ඛාදනීයෙන භොජනීයෙන සහත්‌ථා සන්‌තප්‌පෙසි සම්‌පවාරෙසි අථ ඛො ආයස්‌මා අස්‌සගුත්‌තො භුත්‌තාවිං ඔනීතපත්‌තපාණිං ආයස්‌මන්‌තං නාගසෙනං එතදවොච ත්‌වං නාගසෙන මහාඋපාසිකාය අනුමොදනං කරොහීති ඉදං වත්‌වා උට්‌ඨායාසනා පක්‌කාමි>
    text <අථ ඛො සා මහාඋපාසිකා ආයස්‌මන්‌තං නාගසෙනං එතදවොච මහල්‌ලිකා ඛොහං තාත නාගසෙන ගම්‌භීරාය ධම්‌මකථාය මය්‌හං අනුමොදනං කරොහීති අථ ඛො ආයස්‌මා නාගසෙනො තස්‌සා මහාඋපාසිකාය ගම්‌භීරාය ධම්‌මකථාය ලොකුත්‌තරාය සුඤ්‌ඤතප්‌පටිසංයුත්‌තාය අනුමොදනං අකාසි අථ ඛො තස්‌සා මහාඋපාසිකාය තස්‌මිංයෙව ආසනෙ විරජං වීතමලං ධම්‌මචක්‌ඛුං උදපාදි යං කිඤ්‌චි සමුදයධම්‌මං සබ්‌බං තං නිරොධධම්‌මන්‌ති ආයස්‌මාපි ඛො නාගසෙනො තස්‌සා මහාඋපාසිකාය අනුමොදනං කත්‌වා අත්‌තනා දෙසිතං ධම්‌මං පච්‌චවෙක්‌ඛන්‌තො විපස්‌සනං පට්‌ඨපෙත්‌වා තස්‌මිංයෙව ආසනෙ නිසින්‌නො සොතාපත්‌තිඵලෙ පතිට්‌ඨාසි>
    text <අථ ඛො ආයස්‌මා අස්‌සගුත්‌තො මණ්‌ඩලමාළෙ නිසින්‌නො ද්‌වින්‌නම්‌පි ධම්‌මචක්‌ඛුපටිලාභං ඤත්‌වා සාධුකාරං පවත්‌තෙසි සාධු සාධු නාගසෙන එකෙන කණ්‌ඩප්‌පහාරෙන ද්‌වෙ මහාකායා පදාලිතාති අනෙකානි ච දෙවතාසහස්‌සානි සාධුකාරං පවත්‌තෙසුං>
    text <17>, <අථ ඛො ආයස්‌මා නාගසෙනො උට්‌ඨායාසනා යෙනායස්‌මා අස්‌සගුත්‌තො තෙනුපසඞ්‌කමි උපසඞ්‌කමිත්‌වා ආයස්‌මන්‌තං අස්‌සගුත්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං නාගසෙනං ආයස්‌මා අස්‌සගුත්‌තො එතදවොච ගච්‌ඡ ත්‌වං නාගසෙන පාටලිපුත්‌තං පාටලිපුත්‌තනගරෙ අසොකාරාමෙ ආයස්‌මා ධම්‌මරක්‌ඛිතො පටිවසති තස්‌ස සන්‌තිකෙ බුද්‌ධවචනං පරියාපුණාහීති කීව දූරො භන්‌තෙ ඉතො පාටලිපුත්‌තනගරන්‌ති යොජනසතානි ඛො නාගසෙනාති දූරො ඛො භන්‌තෙ මග්‌ගො අන්‌තරාමග්‌ගෙ භික්‌ඛා දුල්‌ලභා කථාහං ගමිස්‌සාමීති ගච්‌ඡ ත්‌වං නාගසෙන අන්‌තරාමග්‌ගෙ පිණ්‌ඩපාතං ලභිස්‌සසි සාලීනං ඔදනං විගතකාළකං අනෙකසූපං අනෙකබ්‍යඤ්‌ජනන්‌ති එවං භන්‌තෙති ඛො ආයස්‌මා නාගසෙනො ආයස්‌මන්‌තං අස්‌සගුත්‌තං අභිවාදෙත්‌වා පදක්‌ඛිණං කත්‌වා පත්‌තචීවරමාදාය යෙන පාටලිපුත්‌තං තෙන චාරිකං පක්‌කාමි>
    text <18>, <තෙන ඛො පන සමයෙන පාටලිපුත්‌තකො සෙට්‌ඨි පඤ්‌චහි සකටසතෙහි පාටලිපුත්‌තගාමිමග්‌ගං පටිපන්‌නො හොති අද්‌දසා ඛො පාටලිපුත්‌තකො සෙට්‌ඨි ආයස්‌මන්‌තං නාගසෙනං දූරතොව ආගච්‌ඡන්‌තං දිස්‌වාන යෙනායස්‌මා නාගසෙනො තෙනුපසඞ්‌කමි උපසඞ්‌කමිත්‌වා ආයස්‌මන්‌තං නාගසෙනං අභිවාදෙත්‌වා කුහිං ගච්‌ඡසි තාතාති ආහ පාටලිපුත්‌තං ගහපතීති සාධු තාත මයම්‌පි පාටලිපුත්‌තං ගච්‌ඡාම අම්‌හෙහි සද්‌ධිං සුඛං ගච්‌ඡථාති>
    text <අථ ඛො පාටලිපුත්‌තකො සෙට්‌ඨි ආයස්‌මතො නාගසෙනස්‌ස ඉරියාපථෙ පසීදිත්‌වා ආයස්‌මන්‌තං නාගසෙනං පණීතෙන ඛාදනීයෙන භොජනීයෙන සහත්‌ථා සන්‌තප්‌පෙත්‌වා සම්‌පවාරෙත්‌වා ආයස්‌මන්‌තං නාගසෙනං භුත්‌තාවිං ඔනීතපත්‌තපාණිං අඤ්‌ඤතරං නීචං ආසනං ගහෙත්‌වා එකමන්‌තං නිසීදි එකමන්‌තං නිසින්‌නො ඛො පාටලිපුත්‌තකො සෙට්‌ඨි ආයස්‌මන්‌තං නාගසෙනං එතදවොච කින්‌නාමොසි ත්‌වං තාතාති අහං ගහපති නාගසෙනො නාමාති ජානාසි ඛො ත්‌වං තාත බුද්‌ධවචනං නාමාති ජානාමි ඛොහං ගහපති අභිධම්‌මපදානීති ලාභා නො තාත සුලද්‌ධං නො තාත අහම්‌පි ඛො තාත ආභිධම්‌මිකො ත්‌වම්‌පි ආභිධම්‌මිකො භණ තාත අභිධම්‌මපදානීති අථ ඛො ආයස්‌මා නාගසෙනො පාටලිපුත්‌තකස්‌ස සෙට්‌ඨිස්‌ස අභිධම්‌මං දෙසෙසි දෙසෙන්‌තෙ යෙව පාටලිපුත්‌තකස්‌ස සෙට්‌ඨිස්‌ස විරජං වීතමලං ධම්‌මචක්‌ඛුං උදපාදි යං කිඤ්‌චි සමුදයධම්‌මං සබ්‌බං තං නිරොධධම්‌මන්‌ති>
    text <අථ ඛො පාටලිපුත්‌තකො සෙට්‌ඨි පඤ්‌චමත්‌තානි සකටසතානි පුරතො උය්‍යොජෙත්‌වා සයං පච්‌ඡතො ගච්‌ඡන්‌තො පාටලිපුත්‌තස්‌ස අවිදූරෙ ද්‌වෙධාපථෙ ඨත්‌වා ආයස්‌මන්‌තං නාගසෙනං එතදවොච අයං ඛො තාත නාගසෙන අසොකාරාමස්‌ස මග්‌ගො ඉදං ඛො තාත අම්‌හාකං කම්‌බලරතනං සොළසහත්‌ථං ආයාමෙන අට්‌ඨහත්‌ථං විත්‌ථාරෙන පටිග්‌ගණ්‌හාහි ඛො තාත ඉදං කම්‌බලරතනං අනුකම්‌පං උපාදායාති පටිග්‌ගහෙසි ඛො ආයස්‌මා නාගසෙනො තං කම්‌බලරතනං අනුකම්‌පං උපාදාය අථ ඛො පාටලිපුත්‌තකො සෙට්‌ඨි අත්‌තමනො උදග්‌ගො පමුදිතො පීතිසොමනස්‌සජාතො ආයස්‌මන්‌තං නාගසෙනං අභිවාදෙත්‌වා පදක්‌ඛිණං කත්‌වා පක්‌කාමි>
    text <19>, <අථ ඛො ආයස්‌මා නාගසෙනො යෙන අසොකාරාමො යෙනායස්‌මා ධම්‌මරක්‌ඛිතො තෙනුපසඞ්‌කමි උපසඞ්‌කමිත්‌වා ආයස්‌මන්‌තං ධම්‌මරක්‌ඛිතං අභිවාදෙත්‌වා අත්‌තනො ආගතකාරණං කථෙත්‌වා ආයස්‌මතො ධම්‌මරක්‌ඛිතස්‌ස සන්‌තිකෙ තෙපිටකං බුද්‌ධවචනං එකෙනෙව උද්‌දෙසෙන තීහි මාසෙහි බ්‍යඤ්‌ජනසො පරියාපුණිත්‌වා පුන තීහි මාසෙහි අත්‌ථසො මනසාකාසි>
    text <අථ ඛො ආයස්‌මා ධම්‌මරක්‌ඛිතො ආයස්‌මන්‌තං නාගසෙනං එතදවොච සෙය්‍යථාපි නාගසෙන ගොපාලකො ගාවො රක්‌ඛති අඤ්‌ඤෙ ගොරසං පරිභුඤ්‌ජන්‌ති එවමෙව ඛො ත්‌වං නාගසෙන තෙපිටකං බුද්‌ධවචනං ධාරෙන්‌තොපි න භාගී සාමඤ්‌ඤස්‌සාති හොතු භන්‌තෙ අලං එත්‌තකෙනාති තෙනෙව දිවසභාගෙන තෙන රත්‌තිභාගෙන සහ පටිසම්‌භිදාහි අරහත්‌තං පාපුණි සහ සච්‌චප්‌පටිවෙධෙන ආයස්‌මතො නාගසෙනස්‌ස සබ්‌බෙ දෙවා සාධුකාරමදංසු පථවී උන්‌නදි බ්‍රහ්‌මානො අප්‌ඵොටෙසුං දිබ්‌බානි චන්‌දනචුණ්‌ණානි දිබ්‌බානි ච මන්‌දාරවපුප්‌ඵානි අභිප්‌පවස්‌සිංසු>
    text <20>, <තෙන ඛො පන සමයෙන කොටිසතා අරහන්‌තො හිමවන්‌තෙ පබ්‌බතෙ රක්‌ඛිතතලෙ සන්‌නිපතිත්‌වා ආයස්‌මතො නාගසෙනස්‌ස සන්‌තිකෙ දූතං පාහෙසුං ආගච්‌ඡතු නාගසෙනො දස්‌සනකාමා මයං නාගසෙනන්‌ති අථ ඛො ආයස්‌මා නාගසෙනො දූතස්‌ස වචනං සුත්‌වා අසොකාරාමෙ අන්‌තරහිතො හිමවන්‌තෙ පබ්‌බතෙ රක්‌ඛිතතලෙ කොටිසතානං අරහන්‌තානං පුරතො පාතුරහොසි>
    text <අථ ඛො කොටිසතා අරහන්‌තො ආයස්‌මන්‌තං නාගසෙනං එතදවොචුං එසො ඛො නාගසෙන මිලින්‌දො රාජා භික්‌ඛුසඞ්‌ඝං විහෙඨෙති වාදප්‌පටිවාදෙන පඤ්‌හපුච්‌ඡාය සාධු නාගසෙන ගච්‌ඡ ත්‌වං මිලින්‌දං රාජානං දමෙහීති තිට්‌ඨතු භන්‌තෙ එකො මිලින්‌දො රාජා සචෙ භන්‌තෙ සකලජම්‌බුදීපෙ රාජානො ආගන්‌ත්‌වා මං පඤ්‌හං පුච්‌ඡෙය්‍යුං සබ්‌බං තං විසජ්‌ජෙත්‌වා සම්‌පදාලෙස්‌සාමි ගච්‌ඡථ වො භන්‌තෙ අච්‌ඡම්‌භිතා සාගලනගරන්‌ති අථ ඛො ථෙරා භික්‌ඛූ සාගලනගරං කාසාවප්‌පජ්‌ජොතං ඉසිවාතපටිවාතං අකංසු>
    text <21>, <තෙන ඛො පන සමයෙන ආයස්‌මා ආයුපාලො සඞ්‌ඛ්‍යෙය්‍යපරිවෙණෙ පටිවසති අථ ඛො මිලින්‌දො රාජා අමච්‌චෙ එතදවොච රමණීයා වත භො දොසිනා රත්‌ති කන්‌නු ඛ්‌වජ්‌ජ සමණං වා බ්‍රාහ්‌මණං වා උපසඞ්‌කමෙය්‍යාම සාකච්‌ඡාය පඤ්‌හපුච්‌ඡනාය කො මයා සද්‌ධිං සල්‌ලපිතුං උස්‌සහති කඞ්‌ඛං පටිවිනෙතුන්‌ති එවං වුත්‌තෙ පඤ්‌චසතා යොනකා රාජානං මිලින්‌දං එතදවොචුං අත්‌ථි මහාරාජ ආයුපාලො නාම ථෙරො තෙපිටකො බහුස්‌සුතො ආගතාගමො සො එතරහි සඞ්‌ඛ්‍යෙය්‍යපරිවෙණෙ පටිවසති ගච්‌ඡ ත්‌වං මහාරාජ ආයස්‌මන්‌තං ආයුපාලං පඤ්‌හං පුච්‌ඡස්‌සූති තෙන හි භණෙ භදන්‌තස්‌ස ආරොචෙථාති>
    text <අථ ඛො නෙමිත්‌තිකො ආයස්‌මතො ආයුපාලස්‌ස සන්‌තිකෙ දූතං පාහෙසි රාජා භන්‌තෙ මිලින්‌දො ආයස්‌මන්‌තං ආයුපාලං දස්‌සනකාමොති ආයස්‌මාපි ඛො ආයුපාලො එවමාහ තෙන හි ආගච්‌ඡතූති අථ ඛො මිලින්‌දො රාජා පඤ්‌චමත්‌තෙහි යොනකසතෙහි පරිවුතො රථවරමාරුය්‌හ යෙන සඞ්‌ඛ්‍යෙය්‍යපරිවෙණං යෙනායස්‌මා ආයුපාලො තෙනුපසඞ්‌කමි උපසඞ්‌කමිත්‌වා ආයස්‌මතා ආයුපාලෙන සද්‌ධිං සම්‌මොදි සම්‌මොදනීයං කථං සාරණීයං වීතිසාරෙත්‌වා එකමන්‌තං නිසීදි එකමන්‌තං නිසින්‌නො ඛො මිලින්‌දො රාජා ආයස්‌මන්‌තං ආයුපාලං එතදවොච කිමත්‌ථියා භන්‌තෙ ආයුපාල තුම්‌හාකං පබ්‌බජ්‌ජා කො ච තුම්‌හාකං පරමත්‌ථොති ථෙරො ආහ ධම්‌මචරියසමචරියත්‌ථා ඛො මහාරාජ පබ්‌බජ්‌ජා සාමඤ්‌ඤඵලං ඛො පන අම්‌හාකං පරමත්‌ථොති අත්‌ථි පන භන්‌තෙ කොචි ගිහීපි ධම්‌මචාරී සමචාරීති ආම මහාරාජ අත්‌ථි ගිහීපි ධම්‌මචාරී සමචාරී භගවති ඛො මහාරාජ බාරාණසියං ඉසිපතනෙ මිගදායෙ ධම්‌මචක්‌කං පවත්‌තෙන්‌තෙ අට්‌ඨාරසන්‌නං බ්‍රහ්‌මකොටීනං ධම්‌මාභිසමයො අහොසි දෙවතානං පන ධම්‌මාභිසමයො ගණනපථං වීතිවත්‌තො සබ්‌බෙතෙ ගිහිභූතා න පබ්‌බජිතා>
    text <පුන චපරං මහාරාජ භගවතා ඛො මහාසමයසුත්‌තන්‌තෙ දෙසියමානෙ මහාමඞ්‌ගලසුත්‌තන්‌තෙ දෙසියමානෙ සමචිත්‌තපරියායසුත්‌තන්‌තෙ දෙසියමානෙ රාහුලොවාදසුත්‌තන්‌තෙ දෙසියමානෙ පරාභවසුත්‌තන්‌තෙ දෙසියමානෙ ගණනපථං වීතිවත්‌තානං දෙවතානං ධම්‌මාභිසමයො අහොසි සබ්‌බෙතෙ ගිහිභූතා න පබ්‌බජිතාති තෙන හි භන්‌තෙ ආයුපාල නිරත්‌ථිකා තුම්‌හාකං පබ්‌බජ්‌ජා පුබ්‌බෙ කතස්‌ස පාපකම්‌මස්‌ස නිස්‌සන්‌දෙන සමණා සක්‍යපුත්‌තියා පබ්‌බජන්‌ති ධුතඞ්‌ගානි ච පරිහරන්‌ති යෙ ඛො තෙ භන්‌තෙ ආයුපාල භික්‌ඛූ එකාසනිකා නූන තෙ පුබ්‌බෙ පරෙසං භොගහාරකා චොරා තෙ පරෙසං භොගෙ අච්‌ඡින්‌දිත්‌වා තස්‌ස කම්‌මස්‌ස නිස්‌සන්‌දෙන එතරහි එකාසනිකා භවන්‌ති න ලභන්‌ති කාලෙන කාලං පරිභුඤ්‌ජිතුං නත්‌ථි තෙසං සීලං නත්‌ථි තපො නත්‌ථි බ්‍රහ්‌මචරියං යෙ ඛො පන තෙ භන්‌තෙ ආයුපාල භික්‌ඛූ අබ්‌භොකාසිකා නූන තෙ පුබ්‌බෙ ගාමඝාතකා චොරා තෙ පරෙසං ගෙහානි විනාසෙත්‌වා තස්‌ස කම්‌මස්‌ස නිස්‌සන්‌දෙන එතරහි අබ්‌භොකාසිකා භවන්‌ති න ලභන්‌ති සෙනාසනානි පරිභුඤ්‌ජිතුං නත්‌ථි තෙසං සීලං නත්‌ථි තපො නත්‌ථි බ්‍රහ්‌මචරියං යෙ ඛො පන තෙ භන්‌තෙ ආයුපාල භික්‌ඛූ නෙසජ්‌ජිකා නූන තෙ පුබ්‌බෙ පන්‌ථදූසකා චොරා තෙ පරෙසං පථිකෙ ජනෙ ගහෙත්‌වා බන්‌ධිත්‌වා නිසීදාපෙත්‌වා තස්‌ස කම්‌මස්‌ස නිස්‌සන්‌දෙන එතරහි නෙසජ්‌ජිකා භවන්‌ති න ලභන්‌ති සෙය්‍යං කප්‌පෙතුං නත්‌ථි තෙසං සීලං නත්‌ථි තපො නත්‌ථි බ්‍රහ්‌මචරියන්‌ති ආහ>
    text <එවං වුත්‌තෙ ආයස්‌මා ආයුපාලො තුණ්‌හී අහොසි න කිඤ්‌චි පටිභාසි අථ ඛො පඤ්‌චසතා යොනකා රාජානං මිලින්‌දං එතදවොචුං පණ්‌ඩිතො මහාරාජ ථෙරො අපි ච ඛො අවිසාරදො න කිඤ්‌චි පටිභාසතීති>
    text <අථ ඛො මිලින්‌දො රාජා ආයස්‌මන්‌තං ආයුපාලං තුණ්‌හීභූතං දිස්‌වා අප්‌ඵොටෙත්‌වා උක්‌කුට්‌ඨිං කත්‌වා යොනකෙ එතදවොච තුච්‌ඡො වත භො ජම්‌බුදීපො පලාපො වත භො ජම්‌බුදීපො නත්‌ථි කොචි සමණො වා බ්‍රාහ්‌මණො වා යො මයා සද්‌ධිං සල්‌ලපිතුං උස්‌සහති කඞ්‌ඛං පටිවිනෙතුන්‌ති>
    text <22>, <අථ ඛො මිලින්‌දස්‌ස රඤ්‌ඤො සබ්‌බං තං පරිසං අනුවිලොකෙන්‌තස්‌ස අභීතෙ අමඞ්‌කුභූතෙ යොනකෙ දිස්‌වා එතදහොසි නිස්‌සංසයං අත්‌ථි මඤ්‌ඤෙ අඤ්‌ඤො කොචි පණ්‌ඩිතො භික්‌ඛු යො මයා සද්‌ධිං සල්‌ලපිතුං උස්‌සහති යෙනිමෙ යොනකා න මඞ්‌කුභූතාති අථ ඛො මිලින්‌දො රාජා යොනකෙ එතදවොච අත්‌ථි භණෙ අඤ්‌ඤො කොචි පණ්‌ඩිතො භික්‌ඛු යො මයා සද්‌ධිං සල්‌ලපිතුං උස්‌සහති කඞ්‌ඛං පටිවිනෙතුන්‌ති>
    text <තෙන ඛො පන සමයෙන ආයස්‌මා නාගසෙනො සමණගණපරිවුතො සඞ්‌ඝී ගණී ගණාචරියො ඤාතො යසස්‌සී සාධුසම්‌මතො බහුජනස්‌ස පණ්‌ඩිතො බ්‍යත්‌තො මෙධාවී නිපුණො විඤ්‌ඤූ විභාවී විනීතො විසාරදො බහුස්‌සුතො තෙපිටකො වෙදගූ පභින්‌නබුද්‌ධිමා ආගතාගමො පභින්‌නපටිසම්‌භිදො නවඞ්‌ගසත්‌ථුසාසනෙ පරියත්‌තිධරො පාරමිප්‌පත්‌තො ජිනවචනෙ ධම්‌මත්‌ථදෙසනාපටිවෙධකුසලො අක්‌ඛයවිචිත්‍රපටිභානො චිත්‍රකථී කල්‍යාණවාක්‌කරණො දුරාසදො දුප්‌පසහො දුරුත්‌තරො දුරාවරණො දුන්‌නිවාරයො සාගරො විය අක්‌ඛොභො ගිරිරාජා විය නිච්‌චලො රණඤ්‌ජහො තමොනුදො පභඞ්‌කරො මහාකථී පරගණිගණමථනො පරතිත්‌ථියමද්‌දනො භික්‌ඛූනං භික්‌ඛුනීනං උපාසකානං උපාසිකානං රාජූනං රාජමහාමත්‌තානං සක්‌කතො ගරුකතො මානිතො පූජිතො අපචිතො ලාභී චීවරපිණ්‌ඩපාතසෙනාසනගිලානප්‌පච්‌චයභෙසජ්‌ජපරික්‌ඛාරානං ලාභග්‌ගයසග්‌ගප්‌පත්‌තො වුද්‌ධානං විඤ්‌ඤූනං සොතාවධානෙන සමන්‌නාගතානං සන්‌දස්‌සෙන්‌තො නවඞ්‌ගං ජිනසාසනරතනං උපදිසන්‌තො ධම්‌මමග්‌ගං ධාරෙන්‌තො ධම්‌මප්‌පජ්‌ජොතං උස්‌සාපෙන්‌තො ධම්‌මයූපං යජන්‌තො ධම්‌මයාගං පග්‌ගණ්‌හන්‌තො ධම්‌මද්‌ධජං උස්‌සාපෙන්‌තො ධම්‌මකෙතුං ධමෙන්‌තො ධම්‌මසඞ්‌ඛං ආහනන්‌තො ධම්‌මභෙරිං නදන්‌තො සීහනාදං ගජ්‌ජන්‌තො ඉන්‌දගජ්‌ජිතං මධුරගිරගජ්‌ජිතෙන ඤාණවරවිජ්‌ජුජාලපරිවෙඨිතෙන කරුණාජලභරිතෙන මහතා ධම්‌මාමතමෙඝෙන සකලලොකමභිතප්‌පයන්‌තො ගාමනිගමරාජධානීසු චාරිකං චරමානො අනුපුබ්‌බෙන සාගලනගරං අනුප්‌පත්‌තො හොති තත්‍ර සුදං ආයස්‌මා නාගසෙනො අසීතියා භික්‌ඛුසහස්‌සෙහි සද්‌ධිං සඞ්‌ඛ්‍යෙය්‍යපරිවෙණෙ පටිවසති තෙනාහු පොරාණා>
    text <23>, <අථ ඛො දෙවමන්‌තියො රාජානං මිලින්‌දං එතදවොච ආගමෙහි ත්‌වං මහාරාජ අත්‌ථි මහාරාජ නාගසෙනො නාම ථෙරො පණ්‌ඩිතො බ්‍යත්‌තො මෙධාවී විනීතො විසාරදො බහුස්‌සුතො චිත්‍රකථී කල්‍යාණපටිභානො අත්‌ථධම්‌මනිරුත්‌තිපටිභානපටිසම්‌භිදාසු පාරමිප්‌පත්‌තො සො එතරහි සඞ්‌ඛ්‍යෙය්‍යපරිවෙණෙ පටිවසති ගච්‌ඡ ත්‌වං මහාරාජ ආයස්‌මන්‌තං නාගසෙනං පඤ්‌හං පුච්‌ඡස්‌සු උස්‌සහති සො තයා සද්‌ධිං සල්‌ලපිතුං කඞ්‌ඛං පටිවිනෙතුන්‌ති අථ ඛො මිලින්‌දස්‌ස රඤ්‌ඤො සහසා නාගසෙනොති සද්‌දං සුත්‌වාව අහුදෙව භයං අහුදෙව ඡම්‌භිතත්‌තං අහුදෙව ලොමහංසො අථ ඛො මිලින්‌දො රාජා දෙවමන්‌තියං එතදවොච උස්‌සහති භො නාගසෙනො භික්‌ඛු මයා සද්‌ධිං සල්‌ලපිතුන්‌ති උස්‌සහති මහාරාජ අපි ඉන්‌දයමවරුණකුවෙරපජාපති සුයාම සන්‌තුසිතලොකපාලෙහිපි පිතුපිතාමහෙන මහාබ්‍රහ්‌මුනාපි සද්‌ධිං සල්‌ලපිතුං කිමඞ්‌ගං පන මනුස්‌සභූතෙනාති>
    text <අථ ඛො මිලින්‌දො රාජා දෙවමන්‌තියං එතදවොච තෙන හි ත්‌වං දෙවමන්‌තිය භදන්‌තස්‌ස සන්‌තිකෙ දූතං පෙසෙහීති එවං දෙවාති ඛො දෙවමන්‌තියො ආයස්‌මතො නාගසෙනස්‌ස සන්‌තිකෙ දූතං පාහෙසි රාජා භන්‌තෙ මිලින්‌දො ආයස්‌මන්‌තං දස්‌සනකාමොති ආයස්‌මාපි ඛො නාගසෙනො එවමාහ තෙන හි ආගච්‌ඡතූති>
    text <අථ ඛො මිලින්‌දො රාජා පඤ්‌චමත්‌තෙහි යොනකසතෙහි පරිවුතො රථවරමාරුය්‌හ මහතා බලකායෙන සද්‌ධිං යෙන සඞ්‌ඛ්‍යෙය්‍යපරිවෙණං යෙනායස්‌මා නාගසෙනො තෙනුපසඞ්‌කමි තෙන ඛො පන සමයෙන ආයස්‌මා නාගසෙනො අසීතියා භික්‌ඛුසහස්‌සෙහි සද්‌ධිං මණ්‌ඩලමාළෙ නිසින්‌නො හොති අද්‌දසා ඛො මිලින්‌දො රාජා ආයස්‌මතො නාගසෙනස්‌ස පරිසං දූරතොව දිස්‌වාන දෙවමන්‌තියං එතදවොච කස්‌සෙසා දෙවමන්‌තිය මහතී පරිසාති ආයස්‌මතො ඛො මහාරාජ නාගසෙනස්‌ස පරිසාති>
    text <අථ ඛො මිලින්‌දස්‌ස රඤ්‌ඤො ආයස්‌මතො නාගසෙනස්‌ස පරිසං දූරතොව දිස්‌වා අහුදෙව භයං අහුදෙව ඡම්‌භිතත්‌තං අහුදෙව ලොමහංසො අථ ඛො මිලින්‌දො රාජා ඛග්‌ගපරිවාරිතො විය ගජො ගරුළපරිවාරිතො විය නාගො අජගරපරිවාරිතො විය කොත්‌ථුකො මහිංසපරිවුතො විය අච්‌ඡො නාගානුබද්‌ධො විය මණ්‌ඩූකො සද්‌දූලානුබද්‌ධො විය මිගො අහිතුණ්‌ඩිකසමාගතො විය පන්‌නගො මජ්‌ජාරසමාගතො විය උන්‌දූරො භූතවෙජ්‌ජසමාගතො විය පිසාචො රාහුමඛගතො විය චන්‌දො පන්‌නගො විය පෙළන්‌තරගතො සකුණො විය පඤ්‌ජරන්‌තරගතො මච්‌ඡො විය ජාලන්‌තරගතො වාළවනමනුප්‌පවිට්‌ඨො විය පුරිසො වෙස්‌සවණාපරාධිකො විය යක්‌ඛො පරික්‌ඛීණායුකො විය දෙවපුත්‌තො භීතො උබ්‌බිග්‌ගො උත්‍රස්‌තො සංවිග්‌ගො ලොමහට්‌ඨජාතො විමනො දුම්‌මනො භන්‌තචිත්‌තො විපරිණතමානසො මා මං අයං පරිජනො පරිභවීති සතිං උපට්‌ඨපෙත්‌වා දෙවමන්‌තියං එතදවොච මා ඛො ත්‌වං දෙවමන්‌තිය ආයස්‌මන්‌තං නාගසෙනං මය්‌හං ආචික්‌ඛෙය්‍යාසි අනක්‌ඛාතඤ්‌ඤෙවාහං නාගසෙනං ජානිස්‌සාමීති සාධු මහාරාජ ත්‌වඤ්‌ඤෙව ජානාහීති>
    text <තෙන ඛො පන සමයෙන ආයස්‌මා නාගසෙනො තස්‌සා භික්‌ඛුපරිසාය පුරතො චත්‌තාලීසාය භික්‌ඛුසහස්‌සානං නවකතරො හොති පච්‌ඡතො චත්‌තාලීසාය භික්‌ඛුසහස්‌සානං වුඩ්‌ඪතරො>
    text <අථ ඛො මිලින්‌දො රාජා සබ්‌බං තං භික්‌ඛුසඞ්‌ඝං පුරතො ච පච්‌ඡතො ච මජ්‌ඣතො ච අනුවිලොකෙන්‌තො අද්‌දසා ඛො ආයස්‌මන්‌තං නාගසෙනං දූරතොව භික්‌ඛුසඞ්‌ඝස්‌ස මජ්‌ඣෙ නිසින්‌නං කෙසරසීහං විය විගතභයභෙරවං විගතලොමහංසං විගතභයසාරජ්‌ජං දිස්‌වාන ආකාරෙනෙව අඤ්‌ඤාසි එසො ඛො එත්‌ථ නාගසෙනොති>
    text <අථ ඛො මිලින්‌දො රාජා දෙවමන්‌තියං එතදවොච එසො ඛො දෙවමන්‌තිය ආයස්‌මා නාගසෙනොති ආම මහාරාජ එසො ඛො නාගසෙනො සුට්‌ඨු ඛො ත්‌වං මහාරාජ නාගසෙනං අඤ්‌ඤාසීති තතො රාජා තුට්‌ඨො අහොසි අනක්‌ඛාතොව මයා නාගසෙනො අඤ්‌ඤාතොති අථ ඛො මිලින්‌දස්‌ස රඤ්‌ඤො ආයස්‌මන්‌තං නාගසෙනං දිස්‌වාව අහුදෙව භයං අහුදෙව ඡම්‌භිතත්‌තං අහුදෙව ලොමහංසො>
    text <තෙනාහු>
    stand <බාහිරකථා නිට්‌ඨිතා>
