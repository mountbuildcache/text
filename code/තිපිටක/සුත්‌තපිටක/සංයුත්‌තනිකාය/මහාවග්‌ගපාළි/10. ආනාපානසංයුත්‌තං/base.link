text <ආනාපානසංයුත්‌තං>
  text <එකධම්‌මවග්‌ගො>
    text <එකධම්‌මසුත්‌තං>
      text <977>, <සාවත්‌ථිනිදානං තත්‍ර ඛො…පෙ … එතදවොච එකධම්‌මො භික්‌ඛවෙ භාවිතො බහුලීකතො මහප්‌ඵලො හොති මහානිසංසො කතමො එකධම්‌මො ආනාපානස්‌සති කථං භාවිතා ච භික්‌ඛවෙ ආනාපානස්‌සති කථං බහුලීකතා මහප්‌ඵලා හොති මහානිසංසා ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති දීඝං වා අස්‌සසන්‌තො දීඝං අස්‌සසාමීති පජානාති දීඝං වා පස්‌සසන්‌තො දීඝං පස්‌සසාමීති පජානාති රස්‌සං වා අස්‌සසන්‌තො රස්‌සං අස්‌සසාමීති පජානාති රස්‌සං වා පස්‌සසන්‌තො රස්‌සං පස්‌සසාමීති පජානාති සබ්‌බකායප්‌පටිසංවෙදී අස්‌සසිස්‌සාමීති සික්‌ඛති සබ්‌බකායප්‌පටිසංවෙදී පස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං පස්‌සසිස්‌සාමීති සික්‌ඛති පීතිප්‌පටිසංවෙදී අස්‌සසිස්‌සාමීති සික්‌ඛති පීතිප්‌පටිසංවෙදී පස්‌සසිස්‌සාමීති සික්‌ඛති සුඛප්‌පටිසංවෙදී අස්‌සසිස්‌සාමීති සික්‌ඛති සුඛප්‌පටිසංවෙදී පස්‌සසිස්‌සාමීති සික්‌ඛති චිත්‌තසඞ්‌ඛාරප්‌පටිසංවෙදී අස්‌සසිස්‌සාමීති සික්‌ඛති චිත්‌තසඞ්‌ඛාරප්‌පටිසංවෙදී පස්‌සසිස්‌සාමීති සික්‌ඛති පස්‌සම්‌භයං චිත්‌තසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං චිත්‌තසඞ්‌ඛාරං පස්‌සසිස්‌සාමීති සික්‌ඛති චිත්‌තප්‌පටිසංවෙදී අස්‌සසිස්‌සාමීති සික්‌ඛති චිත්‌තප්‌පටිසංවෙදී පස්‌සසිස්‌සාමීති සික්‌ඛති අභිප්‌පමොදයං චිත්‌තං අස්‌සසිස්‌සාමීති සික්‌ඛති අභිප්‌පමොදයං චිත්‌තං පස්‌සසිස්‌සාමීති සික්‌ඛති සමාදහං චිත්‌තං අස්‌සසිස්‌සාමීති සික්‌ඛති සමාදහං චිත්‌තං පස්‌සසිස්‌සාමීති සික්‌ඛති විමොචයං චිත්‌තං අස්‌සසිස්‌සාමීති සික්‌ඛති විමොචයං චිත්‌තං පස්‌සසිස්‌සාමීති සික්‌ඛති අනිච්‌චානුපස්‌සී අස්‌සසිස්‌සාමීති සික්‌ඛති අනිච්‌චානුපස්‌සී පස්‌සසිස්‌සාමීති සික්‌ඛති විරාගානුපස්‌සී අස්‌සසිස්‌සාමීති සික්‌ඛති විරාගානුපස්‌සී පස්‌සසිස්‌සාමීති සික්‌ඛති නිරොධානුපස්‌සී අස්‌සසිස්‌සාමීති සික්‌ඛති නිරොධානුපස්‌සී පස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතා ඛො භික්‌ඛවෙ ආනාපානස්‌සති එවං බහුලීකතා මහප්‌ඵලා හොති මහානිසංසාති පඨමං>
    text <බොජ්‌ඣඞ්‌ගසුත්‌තං>
      text <978>, <ආනාපානස්‌සති භික්‌ඛවෙ භාවිතා බහුලීකතා මහප්‌ඵලා හොති මහානිසංසා කථං භාවිතා ච භික්‌ඛවෙ ආනාපානස්‌සති කථං බහුලීකතා මහප්‌ඵලා හොති මහානිසංසා ඉධ භික්‌ඛවෙ භික්‌ඛු ආනාපානස්‌සතිසහගතං සතිසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං ආනාපානස්‌සතිසහගතං ධම්‌මවිචයසම්‌බොජ්‌ඣඞ්‌ගං භාවෙති…පෙ … ආනාපානස්‌සතිසහගතං උපෙක්‌ඛාසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං එවං භාවිතා ඛො භික්‌ඛවෙ ආනාපානස්‌සති එවං බහුලීකතා මහප්‌ඵලා හොති මහානිසංසාති දුතියං>
    text <සුද්‌ධිකසුත්‌තං>
      text <979>, <ආනාපානස්‌සති භික්‌ඛවෙ භාවිතා බහුලීකතා මහප්‌ඵලා හොති මහානිසංසා කථං භාවිතා ච භික්‌ඛවෙ ආනාපානස්‌සති කථං බහුලීකතා මහප්‌ඵලා හොති මහානිසංසා ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතා ඛො භික්‌ඛවෙ ආනාපානස්‌සති එවං බහුලීකතා මහප්‌ඵලා හොති මහානිසංසාති තතියං>
    text <පඨමඵලසුත්‌තං>
      text <980>, <ආනාපානස්‌සති භික්‌ඛවෙ භාවිතා බහුලීකතා මහප්‌ඵලා හොති මහානිසංසා කථං භාවිතා ච භික්‌ඛවෙ ආනාපානස්‌සති කථං බහුලීකතා මහප්‌ඵලා හොති මහානිසංසා ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතා ඛො භික්‌ඛවෙ ආනාපානස්‌සති එවං බහුලීකතා මහප්‌ඵලා හොති මහානිසංසා එවං භාවිතාය ඛො භික්‌ඛවෙ ආනාපානස්‌සතියා එවං බහුලීකතාය ද්‌වින්‌නං ඵලානං අඤ්‌ඤතරං ඵලං පාටිකඞ්‌ඛං දිට්‌ඨෙව ධම්‌මෙ අඤ්‌ඤා සති වා උපාදිසෙසෙ අනාගාමිතාති චතුත්‌ථං>
    text <දුතියඵලසුත්‌තං>
      text <981>, <ආනාපානස්‌සති භික්‌ඛවෙ භාවිතා බහුලීකතා මහප්‌ඵලා හොති මහානිසංසා කථං භාවිතා ච භික්‌ඛවෙ ආනාපානස්‌සති කථං බහුලීකතා මහප්‌ඵලා හොති මහානිසංසා ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතා ඛො භික්‌ඛවෙ ආනාපානස්‌සති එවං බහුලීකතා මහප්‌ඵලා හොති මහානිසංසා>
      text <එවං භාවිතාය ඛො භික්‌ඛවෙ ආනාපානස්‌සතියා එවං බහුලීකතාය සත්‌ත ඵලා සත්‌තානිසංසා පාටිකඞ්‌ඛා කතමෙ සත්‌ත ඵලා සත්‌තානිසංසා දිට්‌ඨෙව ධම්‌මෙ පටිකච්‌ච අඤ්‌ඤං ආරාධෙති නො චෙ දිට්‌ඨෙව ධම්‌මෙ පටිකච්‌ච අඤ්‌ඤං ආරාධෙති අථ මරණකාලෙ අඤ්‌ඤං ආරාධෙති නො චෙ දිට්‌ඨෙව ධම්‌මෙ පටිකච්‌ච අඤ්‌ඤං ආරාධෙති නො චෙ මරණකාලෙ අඤ්‌ඤං ආරාධෙති අථ පඤ්‌චන්‌නං ඔරම්‌භාගියානං සංයොජනානං පරික්‌ඛයා අන්‌තරාපරිනිබ්‌බායී හොති… උපහච්‌චපරිනිබ්‌බායී හොති… අසඞ්‌ඛාරපරිනිබ්‌බායී හොති… සසඞ්‌ඛාරපරිනිබ්‌බායී හොති… උද්‌ධංසොතො හොති අකනිට්‌ඨගාමී එවං භාවිතාය ඛො භික්‌ඛවෙ ආනාපානස්‌සතියා එවං බහුලීකතාය ඉමෙ සත්‌ත ඵලා සත්‌තානිසංසා පාටිකඞ්‌ඛාති පඤ්‌චමං>
    text <අරිට්‌ඨසුත්‌තං>
      text <982>, <සාවත්‌ථිනිදානං තත්‍ර ඛො භගවා…පෙ … එතදවොච භාවෙථ නො තුම්‌හෙ භික්‌ඛවෙ ආනාපානස්‌සතින්‌ති එවං වුත්‌තෙ ආයස්‌මා අරිට්‌ඨො භගවන්‌තං එතදවොච අහං ඛො භන්‌තෙ භාවෙමි ආනාපානස්‌සතින්‌ති යථා කථං පන ත්‌වං අරිට්‌ඨ භාවෙසි ආනාපානස්‌සතින්‌ති අතීතෙසු මෙ භන්‌තෙ කාමෙසු කාමච්‌ඡන්‌දො පහීනො අනාගතෙසු මෙ කාමෙසු කාමච්‌ඡන්‌දො විගතො අජ්‌ඣත්‌තබහිද්‌ධා ච මෙ ධම්‌මෙසු පටිඝසඤ්‌ඤා සුප්‌පටිවිනීතා සො සතොව අස්‌සසිස්‌සාමි සතොව පස්‌සසිස්‌සාමි එවං ඛ්‌වාහං භන්‌තෙ භාවෙමි ආනාපානස්‌සතින්‌ති>
      text <අත්‌ථෙසා අරිට්‌ඨ ආනාපානස්‌සති නෙසා නත්‌ථීති වදාමි අපි ච අරිට්‌ඨ යථා ආනාපානස්‌සති විත්‌ථාරෙන පරිපුණ්‌ණා හොති තං සුණාහි සාධුකං මනසි කරොහි භාසිස්‌සාමීති එවං භන්‌තෙති ඛො ආයස්‌මා අරිට්‌ඨො භගවතො පච්‌චස්‌සොසි භගවා එතදවොච>
      text <කථඤ්‌ච අරිට්‌ඨ ආනාපානස්‌සති විත්‌ථාරෙන පරිපුණ්‌ණා හොති ඉධ අරිට්‌ඨ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති දීඝං වා අස්‌සසන්‌තො දීඝං අස්‌සසාමීති පජානාති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං ඛො අරිට්‌ඨ ආනාපානස්‌සති විත්‌ථාරෙන පරිපුණ්‌ණා හොතීති ඡට්‌ඨං>
    text <මහාකප්‌පිනසුත්‌තං>
      text <983>, <සාවත්‌ථිනිදානං තෙන ඛො පන සමයෙන ආයස්‌මා මහාකප්‌පිනො භගවතො අවිදූරෙ නිසින්‌නො හොති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා අද්‌දසා ඛො භගවා ආයස්‌මන්‌තං මහාකප්‌පිනං අවිදූරෙ නිසින්‌නං පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා දිස්‌වාන භික්‌ඛූ ආමන්‌තෙසි>
      text <පස්‌සථ නො තුම්‌හෙ භික්‌ඛවෙ එතස්‌ස භික්‌ඛුනො කායස්‌ස ඉඤ්‌ජිතත්‌තං වා ඵන්‌දිතත්‌තං වාති යදාපි මයං භන්‌තෙ තං ආයස්‌මන්‌තං පස්‌සාම සඞ්‌ඝමජ්‌ඣෙ වා නිසින්‌නං එකං වා රහො නිසින්‌නං තදාපි මයං තස්‌ස ආයස්‌මතො න පස්‌සාම කායස්‌ස ඉඤ්‌ජිතත්‌තං වා ඵන්‌දිතත්‌තං වාති>
      text <යස්‌ස භික්‌ඛවෙ සමාධිස්‌ස භාවිතත්‌තා බහුලීකතත්‌තා නෙව කායස්‌ස ඉඤ්‌ජිතත්‌තං වා හොති ඵන්‌දිතත්‌තං වා න චිත්‌තස්‌ස ඉඤ්‌ජිතත්‌තං වා හොති ඵන්‌දිතත්‌තං වා තස්‌ස සො භික්‌ඛවෙ භික්‌ඛු සමාධිස්‌ස නිකාමලාභී අකිච්‌ඡලාභී අකසිරලාභී කතමස්‌ස ච භික්‌ඛවෙ සමාධිස්‌ස භාවිතත්‌තා බහුලීකතත්‌තා නෙව කායස්‌ස ඉඤ්‌ජිතත්‌තං වා හොති ඵන්‌දිතත්‌තං වා න චිත්‌තස්‌ස ඉඤ්‌ජිතත්‌තං වා හොති ඵන්‌දිතත්‌තං වා>
      text <ආනාපානස්‌සතිසමාධිස්‌ස භික්‌ඛවෙ භාවිතත්‌තා බහුලීකතත්‌තා නෙව කායස්‌ස ඉඤ්‌ජිතත්‌තං වා හොති ඵන්‌දිතත්‌තං වා න චිත්‌තස්‌ස ඉඤ්‌ජිතත්‌තං වා හොති ඵන්‌දිතත්‌තං වා කථං භාවිතෙ ච භික්‌ඛවෙ ආනාපානස්‌සතිසමාධිම්‌හි කථං බහුලීකතෙ නෙව කායස්‌ස ඉඤ්‌ජිතත්‌තං වා හොති ඵන්‌දිතත්‌තං වා න චිත්‌තස්‌ස ඉඤ්‌ජිතත්‌තං වා හොති ඵන්‌දිතත්‌තං වා>
      text <ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතෙ ච ඛො භික්‌ඛවෙ ආනාපානස්‌සතිසමාධිම්‌හි එවං බහුලීකතෙ නෙව කායස්‌ස ඉඤ්‌ජිතත්‌තං වා හොති ඵන්‌දිතත්‌තං වා න චිත්‌තස්‌ස ඉඤ්‌ජිතත්‌තං වා හොති ඵන්‌දිතත්‌තං වාති සත්‌තමං>
    text <පදීපොපමසුත්‌තං>
      text <984>, <ආනාපානස්‌සතිසමාධි භික්‌ඛවෙ භාවිතො බහුලීකතො මහප්‌ඵලො හොති මහානිසංසො කථං භාවිතො ච භික්‌ඛවෙ ආනාපානස්‌සතිසමාධි කථං බහුලීකතො මහප්‌ඵලො හොති මහානිසංසො>
      text <ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති දීඝං වා අස්‌සසන්‌තො දීඝං අස්‌සසාමීති පජානාති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතො ඛො භික්‌ඛවෙ ආනාපානස්‌සතිසමාධි එවං බහුලීකතො මහප්‌ඵලො හොති මහානිසංසො>
      text <අහම්‌පි සුදං භික්‌ඛවෙ පුබ්‌බෙව සම්‌බොධා අනභිසම්‌බුද්‌ධො බොධිසත්‌තොව සමානො ඉමිනා විහාරෙන බහුලං විහරාමි තස්‌ස මය්‌හං භික්‌ඛවෙ ඉමිනා විහාරෙන බහුලං විහරතො නෙව කායො කිලමති න චක්‌ඛූනි අනුපාදාය ච මෙ ආසවෙහි චිත්‌තං විමුච්‌චි>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය නෙව මෙ කායො කිලමෙය්‍ය න චක්‌ඛූනි අනුපාදාය ච මෙ ආසවෙහි චිත්‌තං විමුච්‌චෙය්‍යාති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය යෙ මෙ ගෙහසිතා සරසඞ්‌කප්‌පා තෙ පහීයෙය්‍යුන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය අප්‌පටිකූලෙ පටිකූලසඤ්‌ඤී විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය පටිකූලෙ අප්‌පටිකූලසඤ්‌ඤී විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය පටිකූලෙ ච අප්‌පටිකූලෙ ච පටිකූලසඤ්‌ඤී විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය පටිකූලෙ ච අප්‌පටිකූලෙ ච අප්‌පටිකූලසඤ්‌ඤී විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය අප්‌පටිකූලඤ්‌ච පටිකූලඤ්‌ච තදුභයං අභිනිවජ්‌ජෙත්‌වා උපෙක්‌ඛකො විහරෙය්‍යං සතො සම්‌පජානොති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය විතක්‌කවිචාරානං වූපසමා අජ්‌ඣත්‌තං සම්‌පසාදනං චෙතසො එකොදිභාවං අවිතක්‌කං අවිචාරං සමාධිජං පීතිසුඛං දුතියං ඣානං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය පීතියා ච විරාගා උපෙක්‌ඛකො ච විහරෙය්‍යං සතො ච සම්‌පජානො සුඛඤ්‌ච කායෙන පටිසංවෙදෙය්‍යං යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සබ්‌බසො රූපසඤ්‌ඤානං සමතික්‌කමා පටිඝසඤ්‌ඤානං අත්‌ථඞ්‌ගමා නානත්‌තසඤ්‌ඤානං අමනසිකාරා අනන්‌තො ආකාසොති ආකාසානඤ්‌චායතනං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සබ්‌බසො ආකාසානඤ්‌චායතනං සමතික්‌කම්‌ම අනන්‌තං විඤ්‌ඤාණන්‌ති විඤ්‌ඤාණඤ්‌චායතනං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සබ්‌බසො විඤ්‌ඤාණඤ්‌චායතනං සමතික්‌කම්‌ම නත්‌ථි කිඤ්‌චීති ආකිඤ්‌චඤ්‌ඤායතනං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සබ්‌බසො ආකිඤ්‌චඤ්‌ඤායතනං සමතික්‌කම්‌ම නෙවසඤ්‌ඤානාසඤ්‌ඤායතනං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <තස්‌මාතිහ භික්‌ඛවෙ භික්‌ඛු චෙපි ආකඞ්‌ඛෙය්‍ය සබ්‌බසො නෙවසඤ්‌ඤානාසඤ්‌ඤායතනං සමතික්‌කම්‌ම සඤ්‌ඤාවෙදයිතනිරොධං උපසම්‌පජ්‌ජ විහරෙය්‍යන්‌ති අයමෙව ආනාපානස්‌සතිසමාධි සාධුකං මනසි කාතබ්‌බො>
      text <එවං භාවිතෙ ඛො භික්‌ඛවෙ ආනාපානස්‌සතිසමාධිම්‌හි එවං බහුලීකතෙ සුඛං චෙ වෙදනං වෙදයති සා අනිච්‌චාති පජානාති අනජ්‌ඣොසිතාති පජානාති අනභිනන්‌දිතාති පජානාති දුක්‌ඛං චෙ වෙදනං වෙදයති සා අනිච්‌චාති පජානාති අනජ්‌ඣොසිතාති පජානාති අනභිනන්‌දිතාති පජානාති අදුක්‌ඛමසුඛං චෙ වෙදනං වෙදයති සා අනිච්‌චාති පජානාති අනජ්‌ඣොසිතාති පජානාති අනභිනන්‌දිතාති පජානාති>
      text <සුඛං චෙ වෙදනං වෙදයති විසංයුත්‌තො නං වෙදයති දුක්‌ඛං චෙ වෙදනං වෙදයති විසංයුත්‌තො නං වෙදයති අදුක්‌ඛමසුඛං චෙ වෙදනං වෙදයති විසංයුත්‌තො නං වෙදයති සො කායපරියන්‌තිකං වෙදනං වෙදයමානො කායපරියන්‌තිකං වෙදනං වෙදයාමීති පජානාති ජීවිතපරියන්‌තිකං වෙදනං වෙදයමානො ජීවිතපරියන්‌තිකං වෙදනං වෙදයාමීති පජානාති කායස්‌ස භෙදා උද්‌ධං ජීවිතපරියාදානා ඉධෙව සබ්‌බවෙදයිතානි අනභිනන්‌දිතානි සීතීභවිස්‌සන්‌තීති පජානාති>
      text <සෙය්‍යථාපි භික්‌ඛවෙ තෙලඤ්‌ච පටිච්‌ච වට්‌ටිඤ්‌ච පටිච්‌ච තෙලප්‌පදීපො ඣායෙය්‍ය තස්‌සෙව තෙලස්‌ස ච වට්‌ටියා ච පරියාදානා අනාහාරො නිබ්‌බායෙය්‍ය එවමෙව ඛො භික්‌ඛවෙ භික්‌ඛු කායපරියන්‌තිකං වෙදනං වෙදයමානො කායපරියන්‌තිකං වෙදනං වෙදයාමීති පජානාති ජීවිතපරියන්‌තිකං වෙදනං වෙදයමානො ජීවිතපරියන්‌තිකං වෙදනං වෙදයාමීති පජානාති කායස්‌ස භෙදා උද්‌ධං ජීවිතපරියාදානා ඉධෙව සබ්‌බවෙදයිතානි අනභිනන්‌දිතානි සීතීභවිස්‌සන්‌තීති පජානාතීති අට්‌ඨමං>
    text <වෙසාලීසුත්‌තං>
      text <985>, <එවං මෙ සුතං එකං සමයං භගවා වෙසාලියං විහරති මහාවනෙ කූටාගාරසාලායං තෙන ඛො පන සමයෙන භගවා භික්‌ඛූනං අනෙකපරියායෙන අසුභකථං කථෙති අසුභාය වණ්‌ණං භාසති අසුභභාවනාය වණ්‌ණං භාසති>
      text <අථ ඛො භගවා භික්‌ඛූ ආමන්‌තෙසි ඉච්‌ඡාමහං භික්‌ඛවෙ අඩ්‌ඪමාසං පටිසල්‌ලීයිතුං නාම්‌හි කෙනචි උපසඞ්‌කමිතබ්‌බො අඤ්‌ඤත්‍ර එකෙන පිණ්‌ඩපාතනීහාරකෙනාති එවං භන්‌තෙති ඛො තෙ භික්‌ඛූ භගවතො පටිස්‌සුත්‌වා නාස්‌සුධ කොචි භගවන්‌තං උපසඞ්‌කමති අඤ්‌ඤත්‍ර එකෙන පිණ්‌ඩපාතනීහාරකෙන>
      text <අථ ඛො තෙ භික්‌ඛූ භගවා අනෙකපරියායෙන අසුභකථං කථෙති අසුභාය වණ්‌ණං භාසති අසුභභාවනාය වණ්‌ණං භාසතීති අනෙකාකාරවොකාරං අසුභභාවනානුයොගමනුයුත්‌තා විහරන්‌ති තෙ ඉමිනා කායෙන අට්‌ටීයමානා හරායමානා ජිගුච්‌ඡමානා සත්‌ථහාරකං පරියෙසන්‌ති දසපි භික්‌ඛූ එකාහෙන සත්‌ථං ආහරන්‌ති වීසම්‌පි…පෙ … තිංසම්‌පි භික්‌ඛූ එකාහෙන සත්‌ථං ආහරන්‌ති>
      text <අථ ඛො භගවා තස්‌ස අඩ්‌ඪමාසස්‌ස අච්‌චයෙන පටිසල්‌ලානා වුට්‌ඨිතො ආයස්‌මන්‌තං ආනන්‌දං ආමන්‌තෙසි කිං නු ඛො ආනන්‌ද තනුභූතො විය භික්‌ඛුසඞ්‌ඝොති තථා හි පන භන්‌තෙ භගවා භික්‌ඛූනං අනෙකපරියායෙන අසුභකථං කථෙති අසුභාය වණ්‌ණං භාසති අසුභභාවනාය වණ්‌ණං භාසතීති අනෙකාකාරවොකාරං අසුභභාවනානුයොගමනුයුත්‌තා විහරන්‌ති තෙ ඉමිනා කායෙන අට්‌ටීයමානා හරායමානා ජිගුච්‌ඡමානා සත්‌ථහාරකං පරියෙසන්‌ති දසපි භික්‌ඛූ එකාහෙන සත්‌ථං ආහරන්‌ති වීසම්‌පි භික්‌ඛූ… තිංසම්‌පි භික්‌ඛූ එකාහෙන සත්‌ථං ආහරන්‌ති සාධු භන්‌තෙ භගවා අඤ්‌ඤං පරියායං ආචික්‌ඛතු යථායං භික්‌ඛුසඞ්‌ඝො අඤ්‌ඤාය සණ්‌ඨහෙය්‍යාති>
      text <තෙනහානන්‌ද යාවතිකා භික්‌ඛූ වෙසාලිං උපනිස්‌සාය විහරන්‌ති තෙ සබ්‌බෙ උපට්‌ඨානසාලායං සන්‌නිපාතෙහීති එවං භන්‌තෙති ඛො ආයස්‌මා ආනන්‌දො භගවතො පටිස්‌සුත්‌වා යාවතිකා භික්‌ඛූ වෙසාලිං උපනිස්‌සාය විහරන්‌ති තෙ සබ්‌බෙ උපට්‌ඨානසාලායං සන්‌නිපාතෙත්‌වා යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං එතදවොච සන්‌නිපතිතො භන්‌තෙ භික්‌ඛුසඞ්‌ඝො යස්‌ස දානි භන්‌තෙ භගවා කාලං මඤ්‌ඤතීති>
      text <අථ ඛො භගවා යෙන උපට්‌ඨානසාලා තෙනුපසඞ්‌කමි උපසඞ්‌කමිත්‌වා පඤ්‌ඤත්‌තෙ ආසනෙ නිසීදි නිසජ්‌ජ ඛො භගවා භික්‌ඛූ ආමන්‌තෙසි අයම්‌පි ඛො භික්‌ඛවෙ ආනාපානස්‌සතිසමාධි භාවිතො බහුලීකතො සන්‌තො චෙව පණීතො ච අසෙචනකො ච සුඛො ච විහාරො උප්‌පන්‌නුප්‌පන්‌නෙ ච පාපකෙ අකුසලෙ ධම්‌මෙ ඨානසො අන්‌තරධාපෙති වූපසමෙති>
      text <සෙය්‍යථාපි භික්‌ඛවෙ ගිම්‌හානං පච්‌ඡිමෙ මාසෙ ඌහතං රජොජල්‌ලං තමෙනං මහාඅකාලමෙඝො ඨානසො අන්‌තරධාපෙති වූපසමෙති එවමෙව ඛො භික්‌ඛවෙ ආනාපානස්‌සතිසමාධි භාවිතො බහුලීකතො සන්‌තො චෙව පණීතො ච අසෙචනකො ච සුඛො ච විහාරො උප්‌පන්‌නුප්‌පන්‌නෙ ච පාපකෙ අකුසලෙ ධම්‌මෙ ඨානසො අන්‌තරධාපෙති වූපසමෙති කථං භාවිතො ච භික්‌ඛවෙ ආනාපානස්‌සතිසමාධි කථං බහුලීකතො සන්‌තො චෙව පණීතො ච අසෙචනකො ච සුඛො ච විහාරො උප්‌පන්‌නුප්‌පන්‌නෙ ච පාපකෙ අකුසලෙ ධම්‌මෙ ඨානසො අන්‌තරධාපෙති වූපසමෙති>
      text <ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතො ඛො භික්‌ඛවෙ ආනාපානස්‌සතිසමාධි එවං බහුලීකතො සන්‌තො චෙව පණීතො ච අසෙචනකො ච සුඛො ච විහාරො උප්‌පන්‌නුප්‌පන්‌නෙ ච පාපකෙ අකුසලෙ ධම්‌මෙ ඨානසො අන්‌තරධාපෙති වූපසමෙතීති නවමං>
    text <කිමිලසුත්‌තං>
      text <986>, <එවං මෙ සුතං එකං සමයං භගවා කිමිලායං විහරති වෙළුවනෙ තත්‍ර ඛො භගවා ආයස්‌මන්‌තං කිමිලං ආමන්‌තෙසි කථං භාවිතො නු ඛො කිමිල ආනාපානස්‌සතිසමාධි කථං බහුලීකතො මහප්‌ඵලො හොති මහානිසංසොති>
      text <එවං වුත්‌තෙ ආයස්‌මා කිමිලො තුණ්‌හී අහොසි දුතියම්‌පි ඛො භගවා…පෙ … තතියම්‌පි ඛො භගවා ආයස්‌මන්‌තං කිමිලං ආමන්‌තෙසි කථං භාවිතො නු ඛො කිමිල ආනාපානස්‌සතිසමාධි කථං බහුලීකතො මහප්‌ඵලො හොති මහානිසංසොති තතියම්‌පි ඛො ආයස්‌මා කිමිලො තුණ්‌හී අහොසි>
      text <එවං වුත්‌තෙ ආයස්‌මා ආනන්‌දො භගවන්‌තං එතදවොච එතස්‌ස භගවා කාලො එතස්‌ස සුගත කාලො යං භගවා ආනාපානස්‌සතිසමාධිං භාසෙය්‍ය භගවතො සුත්‌වා භික්‌ඛූ ධාරෙස්‌සන්‌තීති>
      text <තෙනහානන්‌ද සුණාහි සාධුකං මනසි කරොහි භාසිස්‌සාමීති එවං භන්‌තෙති ඛො ආයස්‌මා ආනන්‌දො භගවතො පච්‌චස්‌සොසි භගවා එතදවොච කථං භාවිතො ච ආනන්‌ද ආනාපානස්‌සතිසමාධි කථං බහුලීකතො මහප්‌ඵලො හොති මහානිසංසො ඉධානන්‌ද භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතො ඛො ආනන්‌ද ආනාපානස්‌සතිසමාධි එවං බහුලීකතො මහප්‌ඵලො හොති මහානිසංසො>
      text <යස්‌මිං සමයෙ ආනන්‌ද භික්‌ඛු දීඝං වා අස්‌සසන්‌තො දීඝං අස්‌සසාමීති පජානාති දීඝං වා පස්‌සසන්‌තො දීඝං පස්‌සසාමීති පජානාති රස්‌සං වා අස්‌සසන්‌තො රස්‌සං අස්‌සසාමීති පජානාති රස්‌සං වා පස්‌සසන්‌තො රස්‌සං පස්‌සසාමීති පජානාති සබ්‌බකායප්‌පටිසංවෙදී අස්‌සසිස්‌සාමීති සික්‌ඛති සබ්‌බකායප්‌පටිසංවෙදී පස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං පස්‌සසිස්‌සාමීති සික්‌ඛති කායෙ කායානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු කායඤ්‌ඤතරාහං ආනන්‌ද එතං වදාමි යදිදං අස්‌සාසපස්‌සාසං තස්‌මාතිහානන්‌ද කායෙ කායානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු පීතිප්‌පටිසංවෙදී අස්‌සසිස්‌සාමීති සික්‌ඛති පීතිප්‌පටිසංවෙදී පස්‌සසිස්‌සාමීති සික්‌ඛති සුඛප්‌පටිසංවෙදී අස්‌සසිස්‌සාමීති සික්‌ඛති සුඛප්‌පටිසංවෙදී පස්‌සසිස්‌සාමීති සික්‌ඛති චිත්‌තසඞ්‌ඛාරප්‌පටිසංවෙදී අස්‌සසිස්‌සාමීති සික්‌ඛති චිත්‌තසඞ්‌ඛාරප්‌පටිසංවෙදී පස්‌සසිස්‌සාමීති සික්‌ඛති පස්‌සම්‌භයං චිත්‌තසඞ්‌ඛාරං පස්‌සසිස්‌සාමීති සික්‌ඛති වෙදනාසු වෙදනානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු වෙදනාඤ්‌ඤතරාහං ආනන්‌ද එතං වදාමි යදිදං අස්‌සාසපස්‌සාසානං සාධුකං මනසිකාරං තස්‌මාතිහානන්‌ද වෙදනාසු වෙදනානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු චිත්‌තප්‌පටිසංවෙදී අස්‌සසිස්‌සාමීති සික්‌ඛති චිත්‌තප්‌පටිසංවෙදී පස්‌සසිස්‌සාමීති සික්‌ඛති අභිප්‌පමොදයං චිත්‌තං…පෙ … සමාදහං චිත්‌තං…පෙ … විමොචයං චිත්‌තං අස්‌සසිස්‌සාමීති සික්‌ඛති විමොචයං චිත්‌තං පස්‌සසිස්‌සාමීති සික්‌ඛති චිත්‌තෙ චිත්‌තානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු නාහං ආනන්‌ද මුට්‌ඨස්‌සතිස්‌ස අසම්‌පජානස්‌ස ආනාපානස්‌සතිසමාධිභාවනං වදාමි තස්‌මාතිහානන්‌ද චිත්‌තෙ චිත්‌තානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු අනිච්‌චානුපස්‌සී අස්‌සසිස්‌සාමීති සික්‌ඛති…පෙ … විරාගානුපස්‌සී…පෙ … නිරොධානුපස්‌සී…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති ධම්‌මෙසු ධම්‌මානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං සො යං තං හොති අභිජ්‌ඣාදොමනස්‌සානං පහානං තං පඤ්‌ඤාය දිස්‌වා සාධුකං අජ්‌ඣුපෙක්‌ඛිතා හොති තස්‌මාතිහානන්‌ද ධම්‌මෙසු ධම්‌මානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <සෙය්‍යථාපි ආනන්‌ද චතුමහාපථෙ මහාපංසුපුඤ්‌ජො පුරත්‌ථිමාය චෙපි දිසායං ආගච්‌ඡෙය්‍ය සකටං වා රථො වා උපහනතෙව තං පංසුපුඤ්‌ජං පච්‌ඡිමාය චෙපි දිසාය ආගච්‌ඡෙය්‍ය…පෙ … උත්‌තරාය චෙපි දිසාය…පෙ … දක්‌ඛිණාය චෙපි දිසාය ආගච්‌ඡෙය්‍ය සකටං වා රථො වා උපහනතෙව තං පංසුපුඤ්‌ජං එවමෙව ඛො ආනන්‌ද භික්‌ඛු කායෙ කායානුපස්‌සී විහරන්‌තොපි උපහනතෙව පාපකෙ අකුසලෙ ධම්‌මෙ වෙදනාසු…පෙ … චිත්‌තෙ…පෙ … ධම්‌මෙසු ධම්‌මානුපස්‌සී විහරන්‌තොපි උපහනතෙව පාපකෙ අකුසලෙ ධම්‌මෙති දසමං>
      stand <එකධම්‌මවග්‌ගො පඨමො>
      text <තස්‌සුද්‌දානං>
      block
        text <එකධම්‌මො ච බොජ්‌ඣඞ්‌ගො සුද්‌ධිකඤ්‌ච දුවෙ ඵලා>
        text <අරිට්‌ඨො කප්‌පිනො දීපො වෙසාලී කිමිලෙන චාති>
        text <ඉච්‌ඡානඞ්‌ගලං කඞ්‌ඛෙය්‍යං ආනන්‌දා අපරෙ දුවෙ>
        text <භික්‌ඛූ සංයොජනානුසයා අද්‌ධානං ආසවක්‌ඛයන්‌ති>
  text <දුතියවග්‌ගො>
    text <ඉච්‌ඡානඞ්‌ගලසුත්‌තං>
      text <987>, <එකං සමයං භගවා ඉච්‌ඡානඞ්‌ගලෙ විහරති ඉච්‌ඡානඞ්‌ගලවනසණ්‌ඩෙ තත්‍ර ඛො භගවා භික්‌ඛූ ආමන්‌තෙසි ඉච්‌ඡාමහං භික්‌ඛවෙ තෙමාසං පටිසල්‌ලීයිතුං නාම්‌හි කෙනචි උපසඞ්‌කමිතබ්‌බො අඤ්‌ඤත්‍ර එකෙන පිණ්‌ඩපාතනීහාරකෙනාති එවං භන්‌තෙති ඛො තෙ භික්‌ඛූ භගවතො පටිස්‌සුත්‌වා නාස්‌සුධ කොචි භගවන්‌තං උපසඞ්‌කමති අඤ්‌ඤත්‍ර එකෙන පිණ්‌ඩපාතනීහාරකෙන>
      text <අථ ඛො භගවා තස්‌ස තෙමාසස්‌ස අච්‌චයෙන පටිසල්‌ලානා වුට්‌ඨිතො භික්‌ඛූ ආමන්‌තෙසි සචෙ ඛො භික්‌ඛවෙ අඤ්‌ඤතිත්‌ථියා පරිබ්‌බාජකා එවං පුච්‌ඡෙය්‍යුං කතමෙනාවුසො විහාරෙන සමණො ගොතමො වස්‌සාවාසං බහුලං විහාසීති එවං පුට්‌ඨා තුම්‌හෙ භික්‌ඛවෙ තෙසං අඤ්‌ඤතිත්‌ථියානං පරිබ්‌බාජකානං එවං බ්‍යාකරෙය්‍යාථ ආනාපානස්‌සතිසමාධිනා ඛො ආවුසො භගවා වස්‌සාවාසං බහුලං විහාසීති ඉධාහං භික්‌ඛවෙ සතො අස්‌සසාමි සතො පස්‌සසාමි දීඝං අස්‌සසන්‌තො දීඝං අස්‌සසාමීති පජානාමි දීඝං පස්‌සසන්‌තො දීඝං පස්‌සසාමීති පජානාමි රස්‌සං අස්‌සසන්‌තො රස්‌සං අස්‌සසාමීති පජානාමි රස්‌සං පස්‌සසන්‌තො රස්‌සං පස්‌සසාමීති පජානාමි සබ්‌බකායප්‌පටිසංවෙදී අස්‌සසිස්‌සාමීති පජානාමි…පෙ … පටිනිස්‌සග්‌ගානුපස්‌සී අස්‌සසිස්‌සාමීති පජානාමි පටිනිස්‌සග්‌ගානුපස්‌සී පස්‌සසිස්‌සාමීති පජානාමි>
      text <යඤ්‌හි තං භික්‌ඛවෙ සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි ආනාපානස්‌සතිසමාධිං සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි යෙ තෙ භික්‌ඛවෙ භික්‌ඛූ සෙඛා අප්‌පත්‌තමානසා අනුත්‌තරං යොගක්‌ඛෙමං පත්‌ථයමානා විහරන්‌ති තෙසං ආනාපානස්‌සතිසමාධි භාවිතො බහුලීකතො ආසවානං ඛයාය සංවත්‌තති යෙ ච ඛො තෙ භික්‌ඛවෙ භික්‌ඛූ අරහන්‌තො ඛීණාසවා වුසිතවන්‌තො කතකරණීයා ඔහිතභාරා අනුප්‌පත්‌තසදත්‌ථා පරික්‌ඛීණභවසංයොජනා සම්‌මදඤ්‌ඤා විමුත්‌තා තෙසං ආනාපානස්‌සතිසමාධි භාවිතො බහුලීකතො දිට්‌ඨධම්‌මසුඛවිහාරාය චෙව සංවත්‌තති සතිසම්‌පජඤ්‌ඤාය ච>
      text <යඤ්‌හි තං භික්‌ඛවෙ සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි ආනාපානස්‌සතිසමාධිං සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපීති පඨමං>
    text <කඞ්‌ඛෙය්‍යසුත්‌තං>
      text <988>, <එකං සමයං ආයස්‌මා ලොමසකංභියො සක්‌කෙසු විහරති කපිලවත්‌ථුස්‌මිං නිග්‍රොධාරාමෙ අථ ඛො මහානාමො සක්‌කො යෙනායස්‌මා ලොමසකංභියො තෙනුපසඞ්‌කමි උපසඞ්‌කමිත්‌වා ආයස්‌මන්‌තං ලොමසකංභියං අභිවාදෙත්‌වා එකමන්‌තං නිසීදි එකමන්‌තං නිසින්‌නො ඛො මහානාමො සක්‌කො ආයස්‌මන්‌තං ලොමසකංභියං එතදවොච සො එව නු ඛො භන්‌තෙ සෙඛො විහාරො සො තථාගතවිහාරො උදාහු අඤ්‌ඤොව සෙඛො විහාරො අඤ්‌ඤො තථාගතවිහාරොති>
      text <න ඛො ආවුසො මහානාම ස්‌වෙව සෙඛො විහාරො සො තථාගතවිහාරො අඤ්‌ඤො ඛො ආවුසො මහානාම සෙඛො විහාරො අඤ්‌ඤො තථාගතවිහාරො යෙ තෙ ආවුසො මහානාම භික්‌ඛූ සෙඛා අප්‌පත්‌තමානසා අනුත්‌තරං යොගක්‌ඛෙමං පත්‌ථයමානා විහරන්‌ති තෙ පඤ්‌ච නීවරණෙ පහාය විහරන්‌ති කතමෙ පඤ්‌ච කාමච්‌ඡන්‌දනීවරණං පහාය විහරන්‌ති බ්‍යාපාදනීවරණං…පෙ … ථිනමිද්‌ධනීවරණං…පෙ … උද්‌ධච්‌චකුක්‌කුච්‌චනීවරණං…පෙ … විචිකිච්‌ඡානීවරණං පහාය විහරන්‌ති>
      text <යෙපි තෙ ආවුසො මහානාම භික්‌ඛූ සෙඛා අප්‌පත්‌තමානසා අනුත්‌තරං යොගක්‌ඛෙමං පත්‌ථයමානා විහරන්‌ති තෙ ඉමෙ පඤ්‌ච නීවරණෙ පහාය විහරන්‌ති>
      text <යෙ ච ඛො තෙ ආවුසො මහානාම භික්‌ඛූ අරහන්‌තො ඛීණාසවා වුසිතවන්‌තො කතකරණීයා ඔහිතභාරා අනුප්‌පත්‌තසදත්‌ථා පරික්‌ඛීණභවසංයොජනා සම්‌මදඤ්‌ඤා විමුත්‌තා තෙසං පඤ්‌ච නීවරණා පහීනා උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා කතමෙ පඤ්‌ච කාමච්‌ඡන්‌දනීවරණං පහීනං උච්‌ඡින්‌නමූලං තාලාවත්‌ථුකතං අනභාවංකතං ආයතිං අනුප්‌පාදධම්‌මං බ්‍යාපාදනීවරණං පහීනං…පෙ … ථිනමිද්‌ධනීවරණං…පෙ … උද්‌ධච්‌චකුක්‌කුච්‌චනීවරණං…පෙ … විචිකිච්‌ඡානීවරණං පහීනං උච්‌ඡින්‌නමූලං තාලාවත්‌ථුකතං අනභාවංකතං ආයතිං අනුප්‌පාදධම්‌මං>
      text <යෙ තෙ ආවුසො මහානාම භික්‌ඛූ අරහන්‌තො ඛීණාසවා වුසිතවන්‌තො කතකරණීයා ඔහිතභාරා අනුප්‌පත්‌තසදත්‌ථා පරික්‌ඛීණභවසංයොජනා සම්‌මදඤ්‌ඤා විමුත්‌තා තෙසං ඉමෙ පඤ්‌ච නීවරණා පහීනා උච්‌ඡින්‌නමූලා තාලාවත්‌ථුකතා අනභාවංකතා ආයතිං අනුප්‌පාදධම්‌මා තදමිනාපෙතං ආවුසො මහානාම පරියායෙන වෙදිතබ්‌බං යථා අඤ්‌ඤොව සෙඛො විහාරො අඤ්‌ඤො තථාගතවිහාරො>
      text <එකමිදං ආවුසො මහානාම සමයං භගවා ඉච්‌ඡානඞ්‌ගලෙ විහරති ඉච්‌ඡානඞ්‌ගලවනසණ්‌ඩෙ තත්‍ර ඛො ආවුසො මහානාම භගවා භික්‌ඛූ ආමන්‌තෙසි ඉච්‌ඡාමහං භික්‌ඛවෙ තෙමාසං පටිසල්‌ලීයිතුං නාම්‌හි කෙනචි උපසඞ්‌කමිතබ්‌බො අඤ්‌ඤත්‍ර එකෙන පිණ්‌ඩපාතනීහාරකෙනාති එවං භන්‌තෙති ඛො ආවුසො මහානාම තෙ භික්‌ඛූ භගවතො පටිස්‌සුත්‌වා නාස්‌සුධ කොචි භගවන්‌තං උපසඞ්‌කමති අඤ්‌ඤත්‍ර එකෙන පිණ්‌ඩපාතනීහාරකෙන>
      text <අථ ඛො ආවුසො භගවා තස්‌ස තෙමාසස්‌ස අච්‌චයෙන පටිසල්‌ලානා වුට්‌ඨිතො භික්‌ඛූ ආමන්‌තෙසි සචෙ ඛො භික්‌ඛවෙ අඤ්‌ඤතිත්‌ථියා පරිබ්‌බාජකා එවං පුච්‌ඡෙය්‍යුං කතමෙනාවුසො විහාරෙන සමණො ගොතමො වස්‌සාවාසං බහුලං විහාසීති එවං පුට්‌ඨා තුම්‌හෙ භික්‌ඛවෙ තෙසං අඤ්‌ඤතිත්‌ථියානං පරිබ්‌බාජකානං එවං බ්‍යාකරෙය්‍යාථ ආනාපානස්‌සතිසමාධිනා ඛො ආවුසො භගවා වස්‌සාවාසං බහුලං විහාසීති ඉධාහං භික්‌ඛවෙ සතො අස්‌සසාමි සතො පස්‌සසාමි දීඝං අස්‌සසන්‌තො දීඝං අස්‌සසාමීති පජානාමි දීඝං පස්‌සසන්‌තො දීඝං පස්‌සසාමීති පජානාමි…පෙ … පටිනිස්‌සග්‌ගානුපස්‌සී අස්‌සසිස්‌සාමීති පජානාමි පටිනිස්‌සග්‌ගානුපස්‌සී පස්‌සසිස්‌සාමීති පජානාමි>
      text <යඤ්‌හි තං භික්‌ඛවෙ සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි ආනාපානස්‌සතිසමාධිං සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි>
      text <යෙ තෙ භික්‌ඛවෙ භික්‌ඛූ සෙඛා අප්‌පත්‌තමානසා අනුත්‌තරං යොගක්‌ඛෙමං පත්‌ථයමානා විහරන්‌ති තෙසං ආනාපානස්‌සතිසමාධි භාවිතො බහුලීකතො ආසවානං ඛයාය සංවත්‌තති>
      text <යෙ ච ඛො තෙ භික්‌ඛවෙ භික්‌ඛූ අරහන්‌තො ඛීණාසවා වුසිතවන්‌තො කතකරණීයා ඔහිතභාරා අනුප්‌පත්‌තසදත්‌ථා පරික්‌ඛීණභවසංයොජනා සම්‌මදඤ්‌ඤා විමුත්‌තා තෙසං ආනාපානස්‌සතිසමාධි භාවිතො බහුලීකතො දිට්‌ඨෙව ධම්‌මෙ සුඛවිහාරාය චෙව සංවත්‌තති සතිසම්‌පජඤ්‌ඤාය ච>
      text <යඤ්‌හි තං භික්‌ඛවෙ සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපි ආනාපානස්‌සතිසමාධිං සම්‌මා වදමානො වදෙය්‍ය අරියවිහාරො ඉතිපි බ්‍රහ්‌මවිහාරො ඉතිපි තථාගතවිහාරො ඉතිපීති ඉමිනා ඛො එතං ආවුසො මහානාම පරියායෙන වෙදිතබ්‌බං යථා අඤ්‌ඤොව සෙඛො විහාරො අඤ්‌ඤො තථාගතවිහාරොති දුතියං>
    text <පඨමආනන්‌දසුත්‌තං>
      text <989>, <සාවත්‌ථිනිදානං අථ ඛො ආයස්‌මා ආනන්‌දො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නො ඛො ආයස්‌මා ආනන්‌දො භගවන්‌තං එතදවොච අත්‌ථි නු ඛො භන්‌තෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති>
      text <අත්‌ථි ඛො ආනන්‌ද එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති>
      text <කතමො පන භන්‌තෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති ආනාපානස්‌සතිසමාධි ඛො ආනන්‌ද එකධම්‌මො භාවිතො බහුලීකතො චත්‌තාරො සතිපට්‌ඨානෙ පරිපූරෙති චත්‌තාරො සතිපට්‌ඨානා භාවිතා බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති සත්‌ත බොජ්‌ඣඞ්‌ගා භාවිතා බහුලීකතා විජ්‌ජාවිමුත්‌තිං පරිපූරෙන්‌ති>
      text <කථං භාවිතො ආනන්‌ද ආනාපානස්‌සතිසමාධි කථං බහුලීකතො චත්‌තාරො සතිපට්‌ඨානෙ පරිපූරෙති ඉධානන්‌ද භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති දීඝං වා අස්‌සසන්‌තො දීඝං අස්‌සසාමීති පජානාති දීඝං වා පස්‌සසන්‌තො දීඝං පස්‌සසාමීති පජානාති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති යස්‌මිං සමයෙ ආනන්‌ද භික්‌ඛු දීඝං වා අස්‌සසන්‌තො දීඝං අස්‌සසාමීති පජානාති දීඝං වා පස්‌සසන්‌තො දීඝං පස්‌සසාමීති පජානාති රස්‌සං වා…පෙ … පස්‌සම්‌භයං කායසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං පස්‌සසිස්‌සාමීති සික්‌ඛති කායෙ කායානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු කායඤ්‌ඤතරාහං ආනන්‌ද එතං වදාමි යදිදං අස්‌සාසපස්‌සාසං තස්‌මාතිහානන්‌ද කායෙ කායානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු පීතිප්‌පටිසංවෙදී අස්‌සසිස්‌සාමීති සික්‌ඛති …පෙ … සුඛප්‌පටිසංවෙදී…පෙ … චිත්‌තසඞ්‌ඛාරප්‌පටිසංවෙදී…පෙ … පස්‌සම්‌භයං චිත්‌තසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං චිත්‌තසඞ්‌ඛාරං පස්‌සසිස්‌සාමීති සික්‌ඛති වෙදනාසු වෙදනානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු වෙදනාඤ්‌ඤතරාහං ආනන්‌ද එතං වදාමි යදිදං අස්‌සාසපස්‌සාසානං සාධුකං මනසිකාරං තස්‌මාතිහානන්‌ද වෙදනාසු වෙදනානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු චිත්‌තප්‌පටිසංවෙදී අස්‌සසිස්‌සාමීති සික්‌ඛති චිත්‌තප්‌පටිසංවෙදී පස්‌සසිස්‌සාමීති සික්‌ඛති අභිප්‌පමොදයං චිත්‌තං…පෙ … සමාදහං චිත්‌තං…පෙ … විමොචයං චිත්‌තං අස්‌සසිස්‌සාමීති සික්‌ඛති විමොචයං චිත්‌තං පස්‌සසිස්‌සාමීති සික්‌ඛති චිත්‌තෙ චිත්‌තානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු නාහං ආනන්‌ද මුට්‌ඨස්‌සතිස්‌ස අසම්‌පජානස්‌ස ආනාපානස්‌සතිසමාධිභාවනං වදාමි තස්‌මාතිහානන්‌ද චිත්‌තෙ චිත්‌තානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ ආනන්‌ද භික්‌ඛු අනිච්‌චානුපස්‌සී…පෙ … විරාගානුපස්‌සී…පෙ … නිරොධානුපස්‌සී…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති ධම්‌මෙසු ධම්‌මානුපස්‌සී ආනන්‌ද භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං සො යං තං හොති අභිජ්‌ඣාදොමනස්‌සානං පහානං තං පඤ්‌ඤාය දිස්‌වා සාධුකං අජ්‌ඣුපෙක්‌ඛිතා හොති තස්‌මාතිහානන්‌ද ධම්‌මෙසු ධම්‌මානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <එවං භාවිතො ඛො ආනන්‌ද ආනාපානස්‌සතිසමාධි එවං බහුලීකතො චත්‌තාරො සතිපට්‌ඨානෙ පරිපූරෙති>
      text <කථං භාවිතා චානන්‌ද චත්‌තාරො සතිපට්‌ඨානා කථං බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති යස්‌මිං සමයෙ ආනන්‌ද භික්‌ඛු කායෙ කායානුපස්‌සී විහරති උපට්‌ඨිතාස්‌ස තස්‌මිං සමයෙ භික්‌ඛුනො සති හොති අසම්‌මුට්‌ඨා යස්‌මිං සමයෙ ආනන්‌ද භික්‌ඛුනො උපට්‌ඨිතා සති හොති අසම්‌මුට්‌ඨා සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <සො තථා සතො විහරන්‌තො තං ධම්‌මං පඤ්‌ඤාය පවිචිනති පවිචරති පරිවීමංසමාපජ්‌ජති යස්‌මිං සමයෙ ආනන්‌ද භික්‌ඛු තථා සතො විහරන්‌තො තං ධම්‌මං පඤ්‌ඤාය පවිචිනති පවිචරති පරිවීමංසමාපජ්‌ජති ධම්‌මවිචයසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති ධම්‌මවිචයසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති ධම්‌මවිචයසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <තස්‌ස තං ධම්‌මං පඤ්‌ඤාය පවිචිනතො පවිචරතො පරිවීමංසමාපජ්‌ජතො ආරද්‌ධං හොති වීරියං අසල්‌ලීනං යස්‌මිං සමයෙ ආනන්‌ද භික්‌ඛුනො තං ධම්‌මං පඤ්‌ඤාය පවිචිනතො පවිචරතො පරිවීමංසමාපජ්‌ජතො ආරද්‌ධං හොති වීරියං අසල්‌ලීනං වීරියසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති වීරියසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති වීරියසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <ආරද්‌ධවීරියස්‌ස උප්‌පජ්‌ජති පීති නිරාමිසා යස්‌මිං සමයෙ ආනන්‌ද භික්‌ඛුනො ආරද්‌ධවීරියස්‌ස උප්‌පජ්‌ජති පීති නිරාමිසා පීතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති පීතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති පීතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <පීතිමනස්‌ස කායොපි පස්‌සම්‌භති චිත්‌තම්‌පි පස්‌සම්‌භති යස්‌මිං සමයෙ ආනන්‌ද භික්‌ඛුනො පීතිමනස්‌ස කායොපි පස්‌සම්‌භති චිත්‌තම්‌පි පස්‌සම්‌භති පස්‌සද්‌ධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති පස්‌සද්‌ධිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති පස්‌සද්‌ධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <පස්‌සද්‌ධකායස්‌ස සුඛිනො චිත්‌තං සමාධියති යස්‌මිං සමයෙ ආනන්‌ද භික්‌ඛුනො පස්‌සද්‌ධකායස්‌ස සුඛිනො චිත්‌තං සමාධියති සමාධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සමාධිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සමාධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <සො තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති යස්‌මිං සමයෙ ආනන්‌ද භික්‌ඛු තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති උපෙක්‌ඛාසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <යස්‌මිං සමයෙ ආනන්‌ද භික්‌ඛු වෙදනාසු…පෙ … චිත්‌තෙ…පෙ … ධම්‌මෙසු ධම්‌මානුපස්‌සී විහරති උපට්‌ඨිතාස්‌ස තස්‌මිං සමයෙ භික්‌ඛුනො සති හොති අසම්‌මුට්‌ඨා යස්‌මිං සමයෙ ආනන්‌ද භික්‌ඛුනො උපට්‌ඨිතා සති හොති අසම්‌මුට්‌ඨා සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති යථා පඨමං සතිපට්‌ඨානං එවං විත්‌ථාරෙතබ්‌බං>
      text <සො තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති යස්‌මිං සමයෙ ආනන්‌ද භික්‌ඛු තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති උපෙක්‌ඛාසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති එවං භාවිතා ඛො ආනන්‌ද චත්‌තාරො සතිපට්‌ඨානා එවං බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති>
      text <කථං භාවිතා ආනන්‌ද සත්‌ත බොජ්‌ඣඞ්‌ගා කථං බහුලීකතා විජ්‌ජාවිමුත්‌තිං පරිපූරෙන්‌ති ඉධානන්‌ද භික්‌ඛු සතිසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං ධම්‌මවිචයසම්‌බොජ්‌ඣඞ්‌ගං භාවෙති …පෙ … උපෙක්‌ඛාසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං එවං භාවිතා ඛො ආනන්‌ද සත්‌ත බොජ්‌ඣඞ්‌ගා එවං බහුලීකතා විජ්‌ජාවිමුත්‌තිං පරිපූරෙන්‌තීති තතියං>
    text <දුතියආනන්‌දසුත්‌තං>
      text <990>, <අථ ඛො ආයස්‌මා ආනන්‌දො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං ආනන්‌දං භගවා එතදවොච අත්‌ථි නු ඛො ආනන්‌ද එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති භගවංමූලකා නො භන්‌තෙ ධම්‌මා…පෙ … අත්‌ථානන්‌ද එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌ති>
      text <කතමො චානන්‌ද එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌ති ආනාපානස්‌සතිසමාධි ආනන්‌ද එකධම්‌මො භාවිතො බහුලීකතො චත්‌තාරො සතිපට්‌ඨානෙ පරිපූරෙති චත්‌තාරො සතිපට්‌ඨානා භාවිතා බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති සත්‌ත බොජ්‌ඣඞ්‌ගා භාවිතා බහුලීකතා විජ්‌ජාවිමුත්‌තිං පරිපූරෙන්‌තීති කථං භාවිතො චානන්‌ද ආනාපානස්‌සතිසමාධි කථං බහුලීකතො චත්‌තාරො සතිපට්‌ඨානෙ පරිපූරෙති ඉධානන්‌ද භික්‌ඛු අරඤ්‌ඤගතො වා…පෙ … එවං භාවිතා ඛො ආනන්‌ද සත්‌ත බොජ්‌ඣඞ්‌ගා එවං බහුලීකතා විජ්‌ජාවිමුත්‌තිං පරිපූරෙන්‌තීති චතුත්‌ථං>
    text <පඨමභික්‌ඛුසුත්‌තං>
      text <991>, <අථ ඛො සම්‌බහුලා භික්‌ඛූ යෙන භගවා තෙනුපසඞ්‌කමිංසු උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදිංසු එකමන්‌තං නිසින්‌නා ඛො තෙ භික්‌ඛූ භගවන්‌තං එතදවොචුං අත්‌ථි නු ඛො භන්‌තෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති අත්‌ථි ඛො භික්‌ඛවෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති>
      text <කතමො පන භන්‌තෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති ආනාපානස්‌සතිසමාධි ඛො භික්‌ඛවෙ එකධම්‌මො භාවිතො බහුලීකතො චත්‌තාරො සතිපට්‌ඨානෙ පරිපූරෙති චත්‌තාරො සතිපට්‌ඨානා භාවිතා බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති සත්‌ත බොජ්‌ඣඞ්‌ගා භාවිතා බහුලීකතා විජ්‌ජාවිමුත්‌තිං පරිපූරෙන්‌තීති>
      text <කථං භාවිතො ච භික්‌ඛවෙ ආනාපානස්‌සතිසමාධි කථං බහුලීකතො චත්‌තාරො සතිපට්‌ඨානෙ පරිපූරෙති ඉධ භික්‌ඛවෙ භික්‌ඛු අරඤ්‌ඤගතො වා…පෙ … එවං භාවිතා ඛො භික්‌ඛවෙ සත්‌ත බොජ්‌ඣඞ්‌ගා එවං බහුලීකතා විජ්‌ජාවිමුත්‌තිං පරිපූරෙන්‌තීති පඤ්‌චමං>
    text <දුතියභික්‌ඛුසුත්‌තං>
      text <992>, <අථ ඛො සම්‌බහුලා භික්‌ඛූ යෙන භගවා තෙනුපසඞ්‌කමිංසු උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදිංසු එකමන්‌තං නිසින්‌නෙ ඛො තෙ භික්‌ඛූ භගවා එතදවොච අත්‌ථි නු ඛො භික්‌ඛවෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌තීති භගවංමූලකා නො භන්‌තෙ ධම්‌මා…පෙ … භගවතො සුත්‌වා භික්‌ඛූ ධාරෙස්‌සන්‌තීති අත්‌ථි භික්‌ඛවෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌ති>
      text <කතමො ච භික්‌ඛවෙ එකධම්‌මො භාවිතො බහුලීකතො චත්‌තාරො ධම්‌මෙ පරිපූරෙති චත්‌තාරො ධම්‌මා භාවිතා බහුලීකතා සත්‌ත ධම්‌මෙ පරිපූරෙන්‌ති සත්‌ත ධම්‌මා භාවිතා බහුලීකතා ද්‌වෙ ධම්‌මෙ පරිපූරෙන්‌ති ආනාපානස්‌සතිසමාධි භික්‌ඛවෙ එකධම්‌මො භාවිතො බහුලීකතො චත්‌තාරො සතිපට්‌ඨානෙ පරිපූරෙති චත්‌තාරො සතිපට්‌ඨානා භාවිතා බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති සත්‌ත බොජ්‌ඣඞ්‌ගා භාවිතා බහුලීකතා විජ්‌ජාවිමුත්‌තිං පරිපූරෙන්‌තීති>
      text <කථං භාවිතො ච භික්‌ඛවෙ ආනාපානස්‌සතිසමාධි කථං බහුලීකතො චත්‌තාරො සතිපට්‌ඨානෙ පරිපූරෙති ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා සුඤ්‌ඤාගාරගතො වා නිසීදති පල්‌ලඞ්‌කං ආභුජිත්‌වා උජුං කායං පණිධාය පරිමුඛං සතිං උපට්‌ඨපෙත්‌වා සො සතොව අස්‌සසති සතොව පස්‌සසති…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති>
      text <යස්‌මිං සමයෙ භික්‌ඛවෙ භික්‌ඛු දීඝං වා අස්‌සසන්‌තො දීඝං අස්‌සසාමීති පජානාති දීඝං වා පස්‌සසන්‌තො දීඝං පස්‌සසාමීති පජානාති රස්‌සං වා අස්‌සසන්‌තො රස්‌සං අස්‌සසාමීති පජානාති…පෙ … සබ්‌බකායප්‌පටිසංවෙදී…පෙ … පස්‌සම්‌භයං කායසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං කායසඞ්‌ඛාරං පස්‌සසිස්‌සාමීති සික්‌ඛති කායෙ කායානුපස්‌සී භික්‌ඛවෙ භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු කායඤ්‌ඤතරාහං භික්‌ඛවෙ එතං වදාමි යදිදං අස්‌සාසපස්‌සාසං තස්‌මාතිහ භික්‌ඛවෙ කායෙ කායානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ භික්‌ඛවෙ භික්‌ඛු පීතිප්‌පටිසංවෙදී…පෙ … සුඛප්‌පටිසංවෙදී…පෙ … චිත්‌තසඞ්‌ඛාරප්‌පටිසංවෙදී…පෙ … පස්‌සම්‌භයං චිත්‌තසඞ්‌ඛාරං අස්‌සසිස්‌සාමීති සික්‌ඛති පස්‌සම්‌භයං චිත්‌තසඞ්‌ඛාරං පස්‌සසිස්‌සාමීති සික්‌ඛති වෙදනාසු වෙදනානුපස්‌සී භික්‌ඛවෙ භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු වෙදනාඤ්‌ඤතරාහං භික්‌ඛවෙ එතං වදාමි යදිදං අස්‌සාසපස්‌සාසානං සාධුකං මනසිකාරං තස්‌මාතිහ භික්‌ඛවෙ වෙදනාසු වෙදනානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ භික්‌ඛවෙ භික්‌ඛු චිත්‌තප්‌පටිසංවෙදී…පෙ … අභිප්‌පමොදයං චිත්‌තං…පෙ … සමාදහං චිත්‌තං අස්‌සසිස්‌සාමීති සික්‌ඛති සමාදහං චිත්‌තං පස්‌සසිස්‌සාමීති සික්‌ඛති විමොචයං චිත්‌තං අස්‌සසිස්‌සාමීති සික්‌ඛති විමොචයං චිත්‌තං පස්‌සසිස්‌සාමීති සික්‌ඛති චිත්‌තෙ චිත්‌තානුපස්‌සී භික්‌ඛවෙ භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං තං කිස්‌ස හෙතු නාහං භික්‌ඛවෙ මුට්‌ඨස්‌සතිස්‌ස අසම්‌පජානස්‌ස ආනාපානස්‌සතිසමාධිභාවනං වදාමි තස්‌මාතිහ භික්‌ඛවෙ චිත්‌තෙ චිත්‌තානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <යස්‌මිං සමයෙ භික්‌ඛවෙ භික්‌ඛු අනිච්‌චානුපස්‌සී…පෙ … විරාගානුපස්‌සී…පෙ … නිරොධානුපස්‌සී…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති ධම්‌මෙසු ධම්‌මානුපස්‌සී භික්‌ඛවෙ භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං සො යං තං හොති අභිජ්‌ඣාදොමනස්‌සානං පහානං තං පඤ්‌ඤාය දිස්‌වා සාධුකං අජ්‌ඣුපෙක්‌ඛිතා හොති තස්‌මාතිහ භික්‌ඛවෙ ධම්‌මෙසු ධම්‌මානුපස්‌සී භික්‌ඛු තස්‌මිං සමයෙ විහරති ආතාපී සම්‌පජානො සතිමා විනෙය්‍ය ලොකෙ අභිජ්‌ඣාදොමනස්‌සං>
      text <එවං භාවිතො ඛො භික්‌ඛවෙ ආනාපානස්‌සතිසමාධි එවං බහුලීකතො චත්‌තාරො සතිපට්‌ඨානෙ පරිපූරෙති>
      text <කථං භාවිතා ච භික්‌ඛවෙ චත්‌තාරො සතිපට්‌ඨානා කථං බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති යස්‌මිං සමයෙ භික්‌ඛවෙ භික්‌ඛු කායෙ කායානුපස්‌සී විහරති උපට්‌ඨිතාස්‌ස තස්‌මිං සමයෙ භික්‌ඛුනො සති හොති අසම්‌මුට්‌ඨා යස්‌මිං සමයෙ භික්‌ඛවෙ භික්‌ඛුනො උපට්‌ඨිතා සති හොති අසම්‌මුට්‌ඨා සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <සො තථා සතො විහරන්‌තො තං ධම්‌මං පඤ්‌ඤාය පවිචිනති පවිචරති පරිවීමංසමාපජ්‌ජති යස්‌මිං සමයෙ භික්‌ඛවෙ භික්‌ඛු තථා සතො විහරන්‌තො තං ධම්‌මං පඤ්‌ඤාය පවිචිනති පවිචරති පරිවීමංසමාපජ්‌ජති ධම්‌මවිචයසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති ධම්‌මවිචයසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති ධම්‌මවිචයසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <තස්‌ස තං ධම්‌මං පඤ්‌ඤාය පවිචිනතො පවිචරතො පරිවීමංසමාපජ්‌ජතො ආරද්‌ධං හොති වීරියං අසල්‌ලීනං යස්‌මිං සමයෙ භික්‌ඛවෙ භික්‌ඛුනො තං ධම්‌මං පඤ්‌ඤාය පවිචිනතො පවිචරතො පරිවීමංසමාපජ්‌ජතො ආරද්‌ධං හොති වීරියං අසල්‌ලීනං වීරියසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති වීරියසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති වීරියසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <ආරද්‌ධවීරියස්‌ස උප්‌පජ්‌ජති පීති නිරාමිසා යස්‌මිං සමයෙ භික්‌ඛවෙ භික්‌ඛුනො ආරද්‌ධවීරියස්‌ස උප්‌පජ්‌ජති පීති නිරාමිසා පීතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති පීතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති පීතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <පීතිමනස්‌ස කායොපි පස්‌සම්‌භති චිත්‌තම්‌පි පස්‌සම්‌භති යස්‌මිං සමයෙ භික්‌ඛවෙ භික්‌ඛුනො පීතිමනස්‌ස කායොපි පස්‌සම්‌භති චිත්‌තම්‌පි පස්‌සම්‌භති පස්‌සද්‌ධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති පස්‌සද්‌ධිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති පස්‌සද්‌ධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <පස්‌සද්‌ධකායස්‌ස සුඛිනො චිත්‌තං සමාධියති යස්‌මිං සමයෙ භික්‌ඛවෙ භික්‌ඛුනො පස්‌සද්‌ධකායස්‌ස සුඛිනො චිත්‌තං සමාධියති සමාධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සමාධිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සමාධිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <සො තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති යස්‌මිං සමයෙ භික්‌ඛවෙ භික්‌ඛු තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති උපෙක්‌ඛාසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති>
      text <යස්‌මිං සමයෙ භික්‌ඛවෙ භික්‌ඛු වෙදනාසු…පෙ … චිත්‌තෙ…පෙ … ධම්‌මෙසු ධම්‌මානුපස්‌සී විහරති උපට්‌ඨිතාස්‌ස තස්‌මිං සමයෙ භික්‌ඛුනො සති හොති අසම්‌මුට්‌ඨා යස්‌මිං සමයෙ භික්‌ඛවෙ භික්‌ඛුනො උපට්‌ඨිතා සති හොති අසම්‌මුට්‌ඨා සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති සතිසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති සතිසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති…පෙ …>
      text <සො තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති යස්‌මිං සමයෙ භික්‌ඛවෙ භික්‌ඛු තථාසමාහිතං චිත්‌තං සාධුකං අජ්‌ඣුපෙක්‌ඛිතා හොති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො ආරද්‌ධො හොති උපෙක්‌ඛාසම්‌බොජ්‌ඣඞ්‌ගං තස්‌මිං සමයෙ භික්‌ඛු භාවෙති උපෙක්‌ඛාසම්‌බොජ්‌ඣඞ්‌ගො තස්‌මිං සමයෙ භික්‌ඛුනො භාවනාපාරිපූරිං ගච්‌ඡති එවං භාවිතා ඛො භික්‌ඛවෙ චත්‌තාරො සතිපට්‌ඨානා එවං බහුලීකතා සත්‌ත බොජ්‌ඣඞ්‌ගෙ පරිපූරෙන්‌ති>
      text <කථං භාවිතා ච භික්‌ඛවෙ සත්‌ත බොජ්‌ඣඞ්‌ගා කථං බහුලීකතා විජ්‌ජාවිමුත්‌තිං පරිපූරෙන්‌ති ඉධ භික්‌ඛවෙ භික්‌ඛු සතිසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං ධම්‌මවිචයසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං…පෙ … උපෙක්‌ඛාසම්‌බොජ්‌ඣඞ්‌ගං භාවෙති විවෙකනිස්‌සිතං විරාගනිස්‌සිතං නිරොධනිස්‌සිතං වොස්‌සග්‌ගපරිණාමිං එවං භාවිතා ඛො භික්‌ඛවෙ සත්‌ත බොජ්‌ඣඞ්‌ගා එවං බහුලීකතා විජ්‌ජාවිමුත්‌තිං පරිපූරෙන්‌තීති ඡට්‌ඨං>
    text <සංයොජනප්‌පහානසුත්‌තං>
      text <993>, <ආනාපානස්‌සතිසමාධි භික්‌ඛවෙ භාවිතො බහුලීකතො සංයොජනප්‌පහානාය සංවත්‌තති…පෙ … සත්‌තමං>
    text <අනුසයසමුග්‌ඝාතසුත්‌තං>
      text <994>, <…අනුසයසමුග්‌ඝාතාය සංවත්‌තති… අට්‌ඨමං>
    text <අද්‌ධානපරිඤ්‌ඤාසුත්‌තං>
      text <995>, <…අද්‌ධානපරිඤ්‌ඤාය සංවත්‌තති… නවමං>
    text <ආසවක්‌ඛයසුත්‌තං>
      text <996>, <ආසවානං ඛයාය සංවත්‌තති කථං භාවිතො ච භික්‌ඛවෙ ආනාපානස්‌සතිසමාධි කථං බහුලීකතො සංයොජනප්‌පහානාය සංවත්‌තති… අනුසයසමුග්‌ඝාතාය සංවත්‌තති… අද්‌ධානපරිඤ්‌ඤාය සංවත්‌තති… ආසවානං ඛයාය සංවත්‌තති ඉධ භික්‌ඛවෙ භික්‌ඛු අරඤ්‌ඤගතො වා රුක්‌ඛමූලගතො වා…පෙ … පටිනිස්‌සග්‌ගානුපස්‌සී අස්‌සසිස්‌සාමීති සික්‌ඛති පටිනිස්‌සග්‌ගානුපස්‌සී පස්‌සසිස්‌සාමීති සික්‌ඛති එවං භාවිතො ඛො භික්‌ඛවෙ ආනාපානස්‌සතිසමාධි එවං බහුලීකතො සංයොජනප්‌පහානාය සංවත්‌තති…පෙ … අනුසයසමුග්‌ඝාතාය සංවත්‌තති…පෙ … අද්‌ධානපරිඤ්‌ඤාය සංවත්‌තති…පෙ … ආසවානං ඛයාය සංවත්‌තතීති දසමං>
      stand <දුතියො වග්‌ගො>
      text <තස්‌සුද්‌දානං>
      stand <ආනාපානසංයුත්‌තං දසමං>
