text <කස්‌සපසංයුත්‌තං>
  text <සන්‌තුට්‌ඨසුත්‌තං>
    text <144>, <සාවත්‌ථියං විහරති…පෙ … සන්‌තුට්‌ඨායං භික්‌ඛවෙ කස්‌සපො ඉතරීතරෙන චීවරෙන ඉතරීතරචීවරසන්‌තුට්‌ඨියා ච වණ්‌ණවාදී න ච චීවරහෙතු අනෙසනං අප්‌පතිරූපං ආපජ්‌ජති අලද්‌ධා ච චීවරං න පරිතස්‌සති ලද්‌ධා ච චීවරං අගධිතො අමුච්‌ඡිතො අනජ්‌ඣාපන්‌නො ආදීනවදස්‌සාවී නිස්‌සරණපඤ්‌ඤො පරිභුඤ්‌ජති>
    text <සන්‌තුට්‌ඨායං භික්‌ඛවෙ කස්‌සපො ඉතරීතරෙන පිණ්‌ඩපාතෙන ඉතරීතරපිණ්‌ඩපාතසන්‌තුට්‌ඨියා ච වණ්‌ණවාදී න ච පිණ්‌ඩපාතහෙතු අනෙසනං අප්‌පතිරූපං ආපජ්‌ජති අලද්‌ධා ච පිණ්‌ඩපාතං න පරිතස්‌සති ලද්‌ධා ච පිණ්‌ඩපාතං අගධිතො අමුච්‌ඡිතො අනජ්‌ඣාපන්‌නො ආදීනවදස්‌සාවී නිස්‌සරණපඤ්‌ඤො පරිභුඤ්‌ජති>
    text <සන්‌තුට්‌ඨායං භික්‌ඛවෙ කස්‌සපො ඉතරීතරෙන සෙනාසනෙන ඉතරීතරසෙනාසනසන්‌තුට්‌ඨියා ච වණ්‌ණවාදී න ච සෙනාසනහෙතු අනෙසනං අප්‌පතිරූපං ආපජ්‌ජති අලද්‌ධා ච සෙනාසනං න පරිතස්‌සති ලද්‌ධා ච සෙනාසනං අගධිතො අමුච්‌ඡිතො අනජ්‌ඣාපන්‌නො ආදීනවදස්‌සාවී නිස්‌සරණපඤ්‌ඤො පරිභුඤ්‌ජති>
    text <සන්‌තුට්‌ඨායං භික්‌ඛවෙ කස්‌සපො ඉතරීතරෙන ගිලානප්‌පච්‌චයභෙසජ්‌ජපරික්‌ඛාරෙන ඉතරීතරගිලානප්‌පච්‌චයභෙසජ්‌ජපරික්‌ඛාරසන්‌තුට්‌ඨියා ච වණ්‌ණවාදී න ච ගිලානප්‌පච්‌චයභෙසජ්‌ජපරික්‌ඛාරහෙතු අනෙසනං අප්‌පතිරූපං ආපජ්‌ජති අලද්‌ධා ච ගිලානප්‌පච්‌චයභෙසජ්‌ජපරික්‌ඛාරං න පරිතස්‌සති ලද්‌ධා ච ගිලානප්‌පච්‌චයභෙසජ්‌ජපරික්‌ඛාරං අගධිතො අමුච්‌ඡිතො අනජ්‌ඣාපන්‌නො ආදීනවදස්‌සාවී නිස්‌සරණපඤ්‌ඤො පරිභුඤ්‌ජති>
    text <තස්‌මාතිහ භික්‌ඛවෙ එවං සික්‌ඛිතබ්‌බං සන්‌තුට්‌ඨා භවිස්‌සාම ඉතරීතරෙන චීවරෙන ඉතරීතරචීවරසන්‌තුට්‌ඨියා ච වණ්‌ණවාදිනො න ච චීවරහෙතු අනෙසනං අප්‌පතිරූපං ආපජ්‌ජිස්‌සාම අලද්‌ධා ච චීවරං න ච පරිතස්‌සිස්‌සාම ලද්‌ධා ච චීවරං අගධිතා අමුච්‌ඡිතා අනජ්‌ඣාපන්‌නා ආදීනවදස්‌සාවිනො නිස්‌සරණපඤ්‌ඤා පරිභුඤ්‌ජිස්‌සාම එවං සබ්‌බං කාතබ්‌බං>
    text <සන්‌තුට්‌ඨා භවිස්‌සාම ඉතරීතරෙන පිණ්‌ඩපාතෙන…පෙ … සන්‌තුට්‌ඨා භවිස්‌සාම ඉතරීතරෙන සෙනාසනෙන…පෙ … සන්‌තුට්‌ඨා භවිස්‌සාම ඉතරීතරෙන ගිලානප්‌පච්‌චයභෙසජ්‌ජපරික්‌ඛාරෙන ඉතරීතරගිලානප්‌පච්‌චයභෙසජ්‌ජපරික්‌ඛාරසන්‌තුට්‌ඨියා ච වණ්‌ණවාදිනො න ච ගිලානප්‌පච්‌චයභෙසජ්‌ජපරික්‌ඛාරහෙතු අනෙසනං අප්‌පතිරූපං ආපජ්‌ජිස්‌සාම අලද්‌ධා ච ගිලානප්‌පච්‌චයභෙසජ්‌ජපරික්‌ඛාරං න පරිතස්‌සිස්‌සාම ලද්‌ධා ච ගිලානප්‌පච්‌චයභෙසජ්‌ජපරික්‌ඛාරං අගධිතා අමුච්‌ඡිතා අනජ්‌ඣාපන්‌නා ආදීනවදස්‌සාවිනො නිස්‌සරණපඤ්‌ඤා පරිභුඤ්‌ජිස්‌සාමාති එවඤ්‌හි වො භික්‌ඛවෙ සික්‌ඛිතබ්‌බං කස්‌සපෙන වා හි වො භික්‌ඛවෙ ඔවදිස්‌සාමි යො වා පනස්‌ස කස්‌සපසදිසො ඔවදිතෙහි ච පන වො තථත්‌තාය පටිපජ්‌ජිතබ්‌බන්‌ති පඨමං>
  text <අනොත්‌තප්‌පීසුත්‌තං>
    text <145>, <එවං මෙ සුතං එකං සමයං ආයස්‌මා ච මහාකස්‌සපො ආයස්‌මා ච සාරිපුත්‌තො බාරාණසියං විහරන්‌ති ඉසිපතනෙ මිගදායෙ අථ ඛො ආයස්‌මා සාරිපුත්‌තො සායන්‌හසමයං පටිසල්‌ලානා වුට්‌ඨිතො යෙනායස්‌මා මහාකස්‌සපො තෙනුපසඞ්‌කමි උපසඞ්‌කමිත්‌වා ආයස්‌මතා මහාකස්‌සපෙන සද්‌ධිං සම්‌මොදි සම්‌මොදනීයං කථං සාරණීයං වීතිසාරෙත්‌වා එකමන්‌තං නිසීදි එකමන්‌තං නිසින්‌නො ඛො ආයස්‌මා සාරිපුත්‌තො ආයස්‌මන්‌තං මහාකස්‌සපං එතදවොච වුච්‌චති හිදං ආවුසො කස්‌සප අනාතාපී අනොත්‌තප්‌පී අභබ්‌බො සම්‌බොධාය අභබ්‌බො නිබ්‌බානාය අභබ්‌බො අනුත්‌තරස්‌ස යොගක්‌ඛෙමස්‌ස අධිගමාය ආතාපී ච ඛො ඔත්‌තප්‌පී භබ්‌බො සම්‌බොධාය භබ්‌බො නිබ්‌බානාය භබ්‌බො අනුත්‌තරස්‌ස යොගක්‌ඛෙමස්‌ස අධිගමායාති>
    text <කිත්‌තාවතා නු ඛො ආවුසො අනාතාපී හොති අනොත්‌තප්‌පී අභබ්‌බො සම්‌බොධාය අභබ්‌බො නිබ්‌බානාය අභබ්‌බො අනුත්‌තරස්‌ස යොගක්‌ඛෙමස්‌ස අධිගමාය කිත්‌තාවතා ච පනාවුසො ආතාපී හොති ඔත්‌තප්‌පී භබ්‌බො සම්‌බොධාය භබ්‌බො නිබ්‌බානාය භබ්‌බො අනුත්‌තරස්‌ස යොගක්‌ඛෙමස්‌ස අධිගමායාති ඉධාවුසො භික්‌ඛු අනුප්‌පන්‌නා මෙ පාපකා අකුසලා ධම්‌මා උප්‌පජ්‌ජමානා අනත්‌ථාය සංවත්‌තෙය්‍යුන්‌ති න ආතප්‌පං කරොති උප්‌පන්‌නා මෙ පාපකා අකුසලා ධම්‌මා අප්‌පහීයමානා අනත්‌ථාය සංවත්‌තෙය්‍යුන්‌ති න ආතප්‌පං කරොති අනුප්‌පන්‌නා මෙ කුසලා ධම්‌මානුප්‌පජ්‌ජමානා අනත්‌ථාය සංවත්‌තෙය්‍යුන්‌ති න ආතප්‌පං කරොති උප්‌පන්‌නා මෙ කුසලා ධම්‌මා නිරුජ්‌ඣමානා අනත්‌ථාය සංවත්‌තෙය්‍යුන්‌ති න ආතප්‌පං කරොති එවං ඛො ආවුසො අනාතාපී හොති>
    text <කථඤ්‌චාවුසො අනොත්‌තප්‌පී හොති ඉධාවුසො භික්‌ඛු අනුප්‌පන්‌නා මෙ පාපකා අකුසලා ධම්‌මා උප්‌පජ්‌ජමානා අනත්‌ථාය සංවත්‌තෙය්‍යුන්‌ති න ඔත්‌තප්‌පති උප්‌පන්‌නා මෙ පාපකා අකුසලා ධම්‌මා අප්‌පහීයමානා අනත්‌ථාය සංවත්‌තෙය්‍යුන්‌ති න ඔත්‌තප්‌පති අනුප්‌පන්‌නා මෙ කුසලා ධම්‌මානුප්‌පජ්‌ජමානා අනත්‌ථාය සංවත්‌තෙය්‍යුන්‌ති න ඔත්‌තප්‌පති උප්‌පන්‌නා මෙ කුසලා ධම්‌මා නිරුජ්‌ඣමානා අනත්‌ථාය සංවත්‌තෙය්‍යුන්‌ති න ඔත්‌තප්‌පති එවං ඛො ආවුසො අනොත්‌තප්‌පී හොති එවං ඛො ආවුසො අනාතාපී අනොත්‌තප්‌පී අභබ්‌බො සම්‌බොධාය අභබ්‌බො නිබ්‌බානාය අභබ්‌බො අනුත්‌තරස්‌ස යොගක්‌ඛෙමස්‌ස අධිගමාය>
    text <කථඤ්‌චාවුසො ආතාපී හොති ඉධාවුසො භික්‌ඛු අනුප්‌පන්‌නා මෙ පාපකා අකුසලා ධම්‌මා උප්‌පජ්‌ජමානා අනත්‌ථාය සංවත්‌තෙය්‍යුන්‌ති ආතප්‌පං කරොති උප්‌පන්‌නා මෙ පාපකා අකුසලා ධම්‌මා අප්‌පහීයමානා අනත්‌ථාය සංවත්‌තෙය්‍යුන්‌ති ආතප්‌පං කරොති අනුප්‌පන්‌නා මෙ කුසලා ධම්‌මා…පෙ … ආතප්‌පං කරොති එවං ඛො ආවුසො ආතාපී හොති>
    text <කථඤ්‌චාවුසො ඔත්‌තප්‌පී හොති ඉධාවුසො භික්‌ඛු අනුප්‌පන්‌නා මෙ පාපකා අකුසලා ධම්‌මා උප්‌පජ්‌ජමානා අනත්‌ථාය සංවත්‌තෙය්‍යුන්‌ති ඔත්‌තප්‌පති උප්‌පන්‌නා මෙ පාපකා අකුසලා ධම්‌මා අප්‌පහීයමානා අනත්‌ථාය සංවත්‌තෙය්‍යුන්‌ති ඔත්‌තප්‌පති අනුප්‌පන්‌නා මෙ කුසලා ධම්‌මා අනුප්‌පජ්‌ජමානා අනත්‌ථාය සංවත්‌තෙය්‍යුන්‌ති ඔත්‌තප්‌පති උප්‌පන්‌නා මෙ කුසලා ධම්‌මා නිරුජ්‌ඣමානා අනත්‌ථාය සංවත්‌තෙය්‍යුන්‌ති ඔත්‌තප්‌පති එවං ඛො ආවුසො ඔත්‌තප්‌පී හොති එවං ඛො ආවුසො ආතාපී ඔත්‌තප්‌පී භබ්‌බො සම්‌බොධාය භබ්‌බො නිබ්‌බානාය භබ්‌බො අනුත්‌තරස්‌ස යොගක්‌ඛෙමස්‌ස අධිගමායාති දුතියං>
  text <චන්‌දූපමසුත්‌තං>
    text <146>, <සාවත්‌ථියං විහරති…පෙ … චන්‌දූපමා භික්‌ඛවෙ කුලානි උපසඞ්‌කමථ අපකස්‌සෙව කායං අපකස්‌ස චිත්‌තං නිච්‌චනවකා කුලෙසු අප්‌පගබ්‌භා සෙය්‍යථාපි භික්‌ඛවෙ පුරිසො ජරුදපානං වා ඔලොකෙය්‍ය පබ්‌බතවිසමං වා නදීවිදුග්‌ගං වා අපකස්‌සෙව කායං අපකස්‌ස චිත්‌තං එවමෙව ඛො භික්‌ඛවෙ චන්‌දූපමා කුලානි උපසඞ්‌කමථ අපකස්‌සෙව කායං අපකස්‌ස චිත්‌තං නිච්‌චනවකා කුලෙසු අප්‌පගබ්‌භා>
    text <කස්‌සපො භික්‌ඛවෙ චන්‌දූපමො කුලානි උපසඞ්‌කමති අපකස්‌සෙව කායං අපකස්‌ස චිත්‌තං නිච්‌චනවකො කුලෙසු අප්‌පගබ්‌භො තං කිං මඤ්‌ඤථ භික්‌ඛවෙ කථංරූපො භික්‌ඛු අරහති කුලානි උපසඞ්‌කමිතුන්‌ති භගවංමූලකා නො භන්‌තෙ ධම්‌මා භගවංනෙත්‌තිකා භගවංපටිසරණා සාධු වත භන්‌තෙ භගවන්‌තංයෙව පටිභාතු එතස්‌ස භාසිතස්‌ස අත්‌ථො භගවතො සුත්‌වා භික්‌ඛූ ධාරෙස්‌සන්‌තීති>
    text <අථ ඛො භගවා ආකාසෙ පාණිං චාලෙසි සෙය්‍යථාපි භික්‌ඛවෙ අයං ආකාසෙ පාණි න සජ්‌ජති න ගය්‌හති න බජ්‌ඣති එවමෙව ඛො භික්‌ඛවෙ යස්‌ස කස්‌සචි භික්‌ඛුනො කුලානි උපසඞ්‌කමතො කුලෙසු චිත්‌තං න සජ්‌ජති න ගය්‌හති න බජ්‌ඣති ලභන්‌තු ලාභකාමා පුඤ්‌ඤකාමා කරොන්‌තු පුඤ්‌ඤානීති යථාසකෙන ලාභෙන අත්‌තමනො හොති සුමනො එවං පරෙසං ලාභෙන අත්‌තමනො හොති සුමනො එවරූපො ඛො භික්‌ඛවෙ භික්‌ඛු අරහති කුලානි උපසඞ්‌කමිතුං>
    text <කස්‌සපස්‌ස භික්‌ඛවෙ කුලානි උපසඞ්‌කමතො කුලෙසු චිත්‌තං න සජ්‌ජති න ගය්‌හති න බජ්‌ඣති ලභන්‌තු ලාභකාමා පුඤ්‌ඤකාමා කරොන්‌තු පුඤ්‌ඤානීති යථාසකෙන ලාභෙන අත්‌තමනො හොති සුමනො එවං පරෙසං ලාභෙන අත්‌තමනො හොති සුමනො>
    text <තං කිං මඤ්‌ඤථ භික්‌ඛවෙ කථංරූපස්‌ස භික්‌ඛුනො අපරිසුද්‌ධා ධම්‌මදෙසනා හොති කථංරූපස්‌ස භික්‌ඛුනො පරිසුද්‌ධා ධම්‌මදෙසනා හොතීති භගවංමූලකා නො භන්‌තෙ ධම්‌මා භගවංනෙත්‌තිකා භගවංපටිසරණා සාධු වත භන්‌තෙ භගවන්‌තංයෙව පටිභාතු එතස්‌ස භාසිතස්‌ස අත්‌ථො භගවතො සුත්‌වා භික්‌ඛූ ධාරෙස්‌සන්‌තීති තෙන හි භික්‌ඛවෙ සුණාථ සාධුකං මනසි කරොථ භාසිස්‌සාමීති එවං භන්‌තෙති ඛො තෙ භික්‌ඛූ භගවතො පච්‌චස්‌සොසුං භගවා එතදවොච>
    text <යො හි කොචි භික්‌ඛවෙ භික්‌ඛු එවංචිත්‌තො පරෙසං ධම්‌මං දෙසෙති අහො වත මෙ ධම්‌මං සුණෙය්‍යුං සුත්‌වා ච පන ධම්‌මං පසීදෙය්‍යුං පසන්‌නා ච මෙ පසන්‌නාකාරං කරෙය්‍යුන්‌ති එවරූපස්‌ස ඛො භික්‌ඛවෙ භික්‌ඛුනො අපරිසුද්‌ධා ධම්‌මදෙසනා හොති>
    text <යො ච ඛො භික්‌ඛවෙ භික්‌ඛු එවංචිත්‌තො පරෙසං ධම්‌මං දෙසෙති ස්‌වාක්‌ඛාතො භගවතා ධම්‌මො සන්‌දිට්‌ඨිකො අකාලිකො එහිපස්‌සිකො ඔපනෙය්‍යිකො පච්‌චත්‌තං වෙදිතබ්‌බො විඤ්‌ඤූහීති අහො වත මෙ ධම්‌මං සුණෙය්‍යුං සුත්‌වා ච පන ධම්‌මං ආජානෙය්‍යුං ආජානිත්‌වා ච පන තථත්‌තාය පටිපජ්‌ජෙය්‍යුන්‌ති ඉති ධම්‌මසුධම්‌මතං පටිච්‌ච පරෙසං ධම්‌මං දෙසෙති කාරුඤ්‌ඤං පටිච්‌ච අනුද්‌දයං පටිච්‌ච අනුකම්‌පං උපාදාය පරෙසං ධම්‌මං දෙසෙති එවරූපස්‌ස ඛො භික්‌ඛවෙ භික්‌ඛුනො පරිසුද්‌ධා ධම්‌මදෙසනා හොති>
    text <කස්‌සපො භික්‌ඛවෙ එවංචිත්‌තො පරෙසං ධම්‌මං දෙසෙති ස්‌වාක්‌ඛාතො භගවතා ධම්‌මො සන්‌දිට්‌ඨිකො අකාලිකො එහිපස්‌සිකො ඔපනෙය්‍යිකො පච්‌චත්‌තං වෙදිතබ්‌බො විඤ්‌ඤූහීති අහො වත මෙ ධම්‌මං සුණෙය්‍යුං සුත්‌වා ච පන ධම්‌මං ආජානෙය්‍යුං ආජානිත්‌වා ච පන තථත්‌තාය පටිපජ්‌ජෙය්‍යුන්‌ති ඉති ධම්‌මසුධම්‌මතං පටිච්‌ච පරෙසං ධම්‌මං දෙසෙති කාරුඤ්‌ඤං පටිච්‌ච අනුද්‌දයං පටිච්‌ච අනුකම්‌පං උපාදාය පරෙසං ධම්‌මං දෙසෙති කස්‌සපෙන වා හි වො භික්‌ඛවෙ ඔවදිස්‌සාමි යො වා පනස්‌ස කස්‌සපසදිසො ඔවදිතෙහි ච පන වො තථත්‌තාය පටිපජ්‌ජිතබ්‌බන්‌ති තතියං>
  text <කුලූපකසුත්‌තං>
    text <147>, <සාවත්‌ථියං විහරති…පෙ … තං කිං මඤ්‌ඤථ භික්‌ඛවෙ කථංරූපො භික්‌ඛු අරහති කුලූපකො හොතුං කථංරූපො භික්‌ඛු න අරහති කුලූපකො හොතුන්‌ති භගවංමූලකා නො භන්‌තෙ ධම්‌මා…පෙ … භගවා එතදවොච>
    text <යො හි කොචි භික්‌ඛවෙ භික්‌ඛු එවංචිත්‌තො කුලානි උපසඞ්‌කමති දෙන්‌තුයෙව මෙ මා නාදංසු බහුකඤ්‌ඤෙව මෙ දෙන්‌තු මා ථොකං පණීතඤ්‌ඤෙව මෙ දෙන්‌තු මා ලූඛං සීඝඤ්‌ඤෙව මෙ දෙන්‌තු මා දන්‌ධං සක්‌කච්‌චඤ්‌ඤෙව මෙ දෙන්‌තු මා අසක්‌කච්‌චන්‌ති තස්‌ස චෙ භික්‌ඛවෙ භික්‌ඛුනො එවංචිත්‌තස්‌ස කුලානි උපසඞ්‌කමතො න දෙන්‌ති තෙන භික්‌ඛු සන්‌දීයති සො තතොනිදානං දුක්‌ඛං දොමනස්‌සං පටිසංවෙදයති ථොකං දෙන්‌ති නො බහුකං…පෙ … ලූඛං දෙන්‌ති නො පණීතං… දන්‌ධං දෙන්‌ති නො සීඝං තෙන භික්‌ඛු සන්‌දීයති සො තතොනිදානං දුක්‌ඛං දොමනස්‌සං පටිසංවෙදයති අසක්‌කච්‌චං දෙන්‌ති නො සක්‌කච්‌චං තෙන භික්‌ඛු සන්‌දීයති සො තතොනිදානං දුක්‌ඛං දොමනස්‌සං පටිසංවෙදයති එවරූපො ඛො භික්‌ඛවෙ භික්‌ඛු න අරහති කූලූපකො හොතුං>
    text <යො ච ඛො භික්‌ඛවෙ භික්‌ඛු එවංචිත්‌තො කුලානි උපසඞ්‌කමති තං කුතෙත්‌ථ ලබ්‌භා පරකුලෙසු දෙන්‌තුයෙව මෙ මා නාදංසු බහුකඤ්‌ඤෙව මෙ දෙන්‌තු මා ථොකං පණීතඤ්‌ඤෙව මෙ දෙන්‌තු මා ලූඛං දීඝඤ්‌ඤෙව මෙ දෙන්‌තු මා දන්‌ධං සක්‌කච්‌චඤ්‌ඤෙව මෙ දෙන්‌තු මා අසක්‌කච්‌චන්‌ති තස්‌ස චෙ භික්‌ඛවෙ භික්‌ඛුනො එවංචිත්‌තස්‌ස කුලානි උපසඞ්‌කමතො න දෙන්‌ති තෙන භික්‌ඛු න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති ථොකං දෙන්‌ති නො බහුකං තෙන භික්‌ඛු න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති ලූඛං දෙන්‌ති නො පණීතං තෙන භික්‌ඛු න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති දන්‌ධං දෙන්‌ති නො සීඝං තෙන භික්‌ඛු න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති අසක්‌කච්‌චං දෙන්‌ති නො සක්‌කච්‌චං තෙන භික්‌ඛු න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති එවරූපො ඛො භික්‌ඛවෙ භික්‌ඛු අරහති කුලූපකො හොතුං>
    text <කස්‌සපො භික්‌ඛවෙ එවංචිත්‌තො කුලානි උපසඞ්‌කමති තං කුතෙත්‌ථ ලබ්‌භා පරකුලෙසු දෙන්‌තුයෙව මෙ මා නාදංසු බහුකඤ්‌ඤෙව මෙ දෙන්‌තු මා ථොකං පණීතඤ්‌ඤෙව මෙ දෙන්‌තු මා ලූඛං සීඝඤ්‌ඤෙව මෙ දෙන්‌තු මා දන්‌ධං සක්‌කච්‌චඤ්‌ඤෙව මෙ දෙන්‌තු මා අසක්‌කච්‌චන්‌ති තස්‌ස චෙ භික්‌ඛවෙ කස්‌සපස්‌ස එවංචිත්‌තස්‌ස කුලානි උපසඞ්‌කමතො න දෙන්‌ති තෙන කස්‌සපො න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති ථොකං දෙන්‌ති නො බහුකං තෙන කස්‌සපො න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති ලූඛං දෙන්‌ති නො පණීතං තෙන කස්‌සපො න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති දන්‌ධං දෙන්‌ති නො සීඝං තෙන කස්‌සපො න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති අසක්‌කච්‌චං දෙන්‌ති නො සක්‌කච්‌චං තෙන කස්‌සපො න සන්‌දීයති සො න තතොනිදානං දුක්‌ඛං දොමනස්‌සං පටිසංවෙදයති කස්‌සපෙන වා හි වො භික්‌ඛවෙ ඔවදිස්‌සාමි යො වා පනස්‌ස කස්‌සපසදිසො ඔවදිතෙහි ච පන වො තථත්‌තාය පටිපජ්‌ජිතබ්‌බන්‌ති චතුත්‌ථං>
  text <ජිණ්‌ණසුත්‌තං>
    text <148>, <එවං මෙ සුතං…පෙ … රාජගහෙ වෙළුවනෙ අථ ඛො ආයස්‌මා මහාකස්‌සපො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං මහාකස්‌සපං භගවා එතදවොච ජිණ්‌ණොසි දානි ත්‌වං කස්‌සප ගරුකානි ච තෙ ඉමානි සාණානි පංසුකූලානි නිබ්‌බසනානි තස්‌මාතිහ ත්‌වං කස්‌සප ගහපතානි චෙව චීවරානි ධාරෙහි නිමන්‌තනානි ච භුඤ්‌ජාහි මම ච සන්‌තිකෙ විහරාහීති>
    text <අහං ඛො භන්‌තෙ දීඝරත්‌තං ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව පිණ්‌ඩපාතිකත්‌තස්‌ස ච වණ්‌ණවාදී පංසුකූලිකො චෙව පංසුකූලිකත්‌තස්‌ස ච වණ්‌ණවාදී තෙචීවරිකො චෙව තෙචීවරිකත්‌තස්‌ස ච වණ්‌ණවාදී අප්‌පිච්‌ඡො චෙව අප්‌පිච්‌ඡතාය ච වණ්‌ණවාදී සන්‌තුට්‌ඨො චෙව සන්‌තුට්‌ඨියා ච වණ්‌ණවාදී පවිවිත්‌තො චෙව පවිවෙකස්‌ස ච වණ්‌ණවාදී අසංසට්‌ඨො චෙව අසංසග්‌ගස්‌ස ච වණ්‌ණවාදී ආරද්‌ධවීරියො චෙව වීරියාරම්‌භස්‌ස ච වණ්‌ණවාදීති>
    text <කිං පන ත්‌වං කස්‌සප අත්‌ථවසං සම්‌පස්‌සමානො දීඝරත්‌තං ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව…පෙ … පංසුකූලිකො චෙව… තෙචීවරිකො චෙව… අප්‌පිච්‌ඡො චෙව… සන්‌තුට්‌ඨො චෙව… පවිවිත්‌තො චෙව… අසංසට්‌ඨො චෙව… ආරද්‌ධවීරියො චෙව වීරියාරම්‌භස්‌ස ච වණ්‌ණවාදීති>
    text <ද්‌වෙ ඛ්‌වාහං භන්‌තෙ අත්‌ථවසෙ සම්‌පස්‌සමානො දීඝරත්‌තං ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව…පෙ … පංසුකූලිකො චෙව… තෙචීවරිකො චෙව… අප්‌පිච්‌ඡො චෙව… සන්‌තුට්‌ඨො චෙව… පවිවිත්‌තො චෙව… අසංසට්‌ඨො චෙව… ආරද්‌ධවීරියො චෙව වීරියාරම්‌භස්‌ස ච වණ්‌ණවාදී අත්‌තනො ච දිට්‌ඨධම්‌මසුඛවිහාරං සම්‌පස්‌සමානො පච්‌ඡිමඤ්‌ච ජනතං අනුකම්‌පමානො අප්‌පෙව නාම පච්‌ඡිමා ජනතා දිට්‌ඨානුගතිං ආපජ්‌ජෙය්‍යුං යෙ කිර තෙ අහෙසුං බුද්‌ධානුබුද්‌ධසාවකා තෙ දීඝරත්‌තං ආරඤ්‌ඤිකා චෙව අහෙසුං ආරඤ්‌ඤිකත්‌තස්‌ස ච වණ්‌ණවාදිනො…පෙ … පිණ්‌ඩපාතිකා චෙව අහෙසුං …පෙ … පංසුකූලිකා චෙව අහෙසුං… තෙචීවරිකා චෙව අහෙසුං… අප්‌පිච්‌ඡා චෙව අහෙසුං… සන්‌තුට්‌ඨා චෙව අහෙසුං… පවිවිත්‌තා චෙව අහෙසුං… අසංසට්‌ඨා චෙව අහෙසුං… ආරද්‌ධවීරියා චෙව අහෙසුං වීරියාරම්‌භස්‌ස ච වණ්‌ණවාදිනොති තෙ තථත්‌තාය පටිපජ්‌ජිස්‌සන්‌ති තෙසං තං භවිස්‌සති දීඝරත්‌තං හිතාය සුඛාය>
    text <ඉමෙ ඛ්‌වාහං භන්‌තෙ ද්‌වෙ අත්‌ථවසෙ සම්‌පස්‌සමානො දීඝරත්‌තං ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව…පෙ … පංසුකූලිකො චෙව… තෙචීවරිකො චෙව… අප්‌පිච්‌ඡො චෙව… සන්‌තුට්‌ඨො චෙව… පවිවිත්‌තො චෙව… අසංසට්‌ඨො චෙව… ආරද්‌ධවීරියො චෙව වීරියාරම්‌භස්‌ස ච වණ්‌ණවාදීති>
    text <සාධු සාධු කස්‌සප බහුජනහිතාය කිර ත්‌වං කස්‌සප පටිපන්‌නො බහුජනසුඛාය ලොකානුකම්‌පාය අත්‌ථාය හිතාය සුඛාය දෙවමනුස්‌සානං තස්‌මාතිහ ත්‌වං කස්‌සප සාණානි චෙව පංසුකූලානි ධාරෙහි නිබ්‌බසනානි පිණ්‌ඩාය ච චරාහි අරඤ්‌ඤෙ ච විහරාහීති පඤ්‌චමං>
  text <ඔවාදසුත්‌තං>
    text <149>, <රාජගහෙ වෙළුවනෙ අථ ඛො ආයස්‌මා මහාකස්‌සපො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං මහාකස්‌සපං භගවා එතදවොච ඔවද කස්‌සප භික්‌ඛූ කරොහි කස්‌සප භික්‌ඛූනං ධම්‌මිං කථං අහං වා කස්‌සප භික්‌ඛූ ඔවදෙය්‍යං ත්‌වං වා අහං වා භික්‌ඛූනං ධම්‌මිං කථං කරෙය්‍යං ත්‌වං වාති>
    text <දුබ්‌බචා ඛො භන්‌තෙ එතරහි භික්‌ඛූ දොවචස්‌සකරණෙහි ධම්‌මෙහි සමන්‌නාගතා අක්‌ඛමා අප්‌පදක්‌ඛිණග්‌ගාහිනො අනුසාසනිං ඉධාහං භන්‌තෙ අද්‌දසං භණ්‌ඩඤ්‌ච නාම භික්‌ඛුං ආනන්‌දස්‌ස සද්‌ධිවිහාරිං අභිජිකඤ්‌ච නාම භික්‌ඛුං අනුරුද්‌ධස්‌ස සද්‌ධිවිහාරිං අඤ්‌ඤමඤ්‌ඤං සුතෙන අච්‌චාවදන්‌තෙ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති>
    text <අථ ඛො භගවා අඤ්‌ඤතරං භික්‌ඛුං ආමන්‌තෙසි එහි ත්‌වං භික්‌ඛු මම වචනෙන භණ්‌ඩඤ්‌ච භික්‌ඛුං ආනන්‌දස්‌ස සද්‌ධිවිහාරිං අභිජිකඤ්‌ච භික්‌ඛුං අනුරුද්‌ධස්‌ස සද්‌ධිවිහාරිං ආමන්‌තෙහි සත්‌ථා ආයස්‌මන්‌තෙ ආමන්‌තෙතීති එවං භන්‌තෙති ඛො සො භික්‌ඛු භගවතො පටිස්‌සුත්‌වා යෙන තෙ භික්‌ඛූ තෙනුපසඞ්‌කමි උපසඞ්‌කමිත්‌වා තෙ භික්‌ඛූ එතදවොච සත්‌ථා ආයස්‌මන්‌තෙ ආමන්‌තෙතීති>
    text <එවමාවුසොති ඛො තෙ භික්‌ඛූ තස්‌ස භික්‌ඛුනො පටිස්‌සුත්‌වා යෙන භගවා තෙනුපසඞ්‌කමිංසු උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදිංසු එකමන්‌තං නිසින්‌නෙ ඛො තෙ භික්‌ඛූ භගවා එතදවොච සච්‌චං කිර තුම්‌හෙ භික්‌ඛවෙ අඤ්‌ඤමඤ්‌ඤං සුතෙන අච්‌චාවදථ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති එවං භන්‌තෙ කිං නු ඛො මෙ තුම්‌හෙ භික්‌ඛවෙ එවං ධම්‌මං දෙසිතං ආජානාථ එථ තුම්‌හෙ භික්‌ඛවෙ අඤ්‌ඤමඤ්‌ඤං සුතෙන අච්‌චාවදථ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති නො හෙතං භන්‌තෙ නො චෙ කිර මෙ තුම්‌හෙ භික්‌ඛවෙ එවං ධම්‌මං දෙසිතං ආජානාථ අථ කිං චරහි තුම්‌හෙ මොඝපුරිසා කිං ජානන්‌තා කිං පස්‌සන්‌තා එවං ස්‌වාක්‌ඛාතෙ ධම්‌මවිනයෙ පබ්‌බජිතා සමානා අඤ්‌ඤමඤ්‌ඤං සුතෙන අච්‌චාවදථ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති>
    text <අථ ඛො තෙ භික්‌ඛූ භගවතො පාදෙසු සිරසා නිපතිත්‌වා භගවන්‌තං එතදවොචුං අච්‌චයො නො භන්‌තෙ අච්‌චගමා යථාබාලෙ යථාමූළ්‌හෙ යථාඅකුසලෙ යෙ මයං එවං ස්‌වාක්‌ඛාතෙ ධම්‌මවිනයෙ පබ්‌බජිතා සමානා අඤ්‌ඤමඤ්‌ඤං සුතෙන අච්‌චාවදිම්‌හ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති තෙසං නො භන්‌තෙ භගවා අච්‌චයං අච්‌චයතො පටිග්‌ගණ්‌හාතු ආයතිං සංවරායාති>
    text <තග්‌ඝ තුම්‌හෙ භික්‌ඛවෙ අච්‌චයො අච්‌චගමා යථාබාලෙ යථාමූළ්‌හෙ යථාඅකුසලෙ යෙ තුම්‌හෙ එවං ස්‌වාක්‌ඛාතෙ ධම්‌මවිනයෙ පබ්‌බජිතා සමානා අඤ්‌ඤමඤ්‌ඤං සුතෙන අච්‌චාවදිත්‌ථ එහි භික්‌ඛු කො බහුතරං භාසිස්‌සති කො සුන්‌දරතරං භාසිස්‌සති කො චිරතරං භාසිස්‌සතීති යතො ච ඛො තුම්‌හෙ භික්‌ඛවෙ අච්‌චයං අච්‌චයතො දිස්‌වා යථාධම්‌මං පටිකරොථ තං වො මයං පටිග්‌ගණ්‌හාම වුද්‌ධි හෙසා භික්‌ඛවෙ අරියස්‌ස විනයෙ යො අච්‌චයං අච්‌චයතො දිස්‌වා යථාධම්‌මං පටිකරොති ආයතිඤ්‌ච සංවරං ආපජ්‌ජතීති ඡට්‌ඨං>
  text <දුතියඔවාදසුත්‌තං>
    text <150>, <රාජගහෙ විහරති වෙළුවනෙ අථ ඛො ආයස්‌මා මහාකස්‌සපො යෙන භගවා තෙනුපසඞ්‌කමි…පෙ … එකමන්‌තං නිසින්‌නං ඛො ආයස්‌මන්‌තං මහාකස්‌සපං භගවා එතදවොච ඔවද කස්‌සප භික්‌ඛූ කරොහි කස්‌සප භික්‌ඛූනං ධම්‌මිං කථං අහං වා කස්‌සප භික්‌ඛූ ඔවදෙය්‍යං ත්‌වං වා අහං වා භික්‌ඛූනං ධම්‌මිං කථං කරෙය්‍යං ත්‌වං වාති>
    text <දුබ්‌බචා ඛො භන්‌තෙ එතරහි භික්‌ඛූ දොවචස්‌සකරණෙහි ධම්‌මෙහි සමන්‌නාගතා අක්‌ඛමා අප්‌පදක්‌ඛිණග්‌ගාහිනො අනුසාසනිං යස්‌ස කස්‌සචි භන්‌තෙ සද්‌ධා නත්‌ථි කුසලෙසු ධම්‌මෙසු හිරී නත්‌ථි කුසලෙසු ධම්‌මෙසු ඔත්‌තප්‌පං නත්‌ථි කුසලෙසු ධම්‌මෙසු වීරියං නත්‌ථි කුසලෙසු ධම්‌මෙසු පඤ්‌ඤා නත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <සෙය්‍යථාපි භන්‌තෙ කාළපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති හායතෙව වණ්‌ණෙන හායති මණ්‌ඩලෙන හායති ආභාය හායති ආරොහපරිණාහෙන එවමෙව ඛො භන්‌තෙ යස්‌ස කස්‌සචි සද්‌ධා නත්‌ථි කුසලෙසු ධම්‌මෙසු…පෙ … හිරී නත්‌ථි… ඔත්‌තප්‌පං නත්‌ථි … වීරියං නත්‌ථි… පඤ්‌ඤා නත්‌ථි… කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <අස්‌සද්‌ධො පුරිසපුග්‌ගලොති භන්‌තෙ පරිහානමෙතං අහිරිකො පුරිසපුග්‌ගලොති භන්‌තෙ පරිහානමෙතං අනොත්‌තප්‌පී පුරිසපුග්‌ගලොති භන්‌තෙ පරිහානමෙතං කුසීතො පුරිසපුග්‌ගලොති භන්‌තෙ පරිහානමෙතං දුප්‌පඤ්‌ඤො පුරිසපුග්‌ගලොති භන්‌තෙ පරිහානමෙතං කොධනො පුරිසපුග්‌ගලොති භන්‌තෙ පරිහානමෙතං උපනාහී පුරිසපුග්‌ගලොති භන්‌තෙ පරිහානමෙතං න සන්‌ති භික්‌ඛූ ඔවාදකාති භන්‌තෙ පරිහානමෙතං>
    text <යස්‌ස කස්‌සචි භන්‌තෙ සද්‌ධා අත්‌ථි කුසලෙසු ධම්‌මෙසු හිරී අත්‌ථි කුසලෙසු ධම්‌මෙසු ඔත්‌තප්‌පං අත්‌ථි කුසලෙසු ධම්‌මෙසු වීරියං අත්‌ථි කුසලෙසු ධම්‌මෙසු පඤ්‌ඤා අත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <සෙය්‍යථාපි භන්‌තෙ ජුණ්‌හපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති වඩ්‌ඪතෙව වණ්‌ණෙන වඩ්‌ඪති මණ්‌ඩලෙන වඩ්‌ඪති ආභාය වඩ්‌ඪති ආරොහපරිණාහෙන එවමෙව ඛො භන්‌තෙ යස්‌ස කස්‌සචි සද්‌ධා අත්‌ථි කුසලෙසු ධම්‌මෙසු… හිරී අත්‌ථි…පෙ … ඔත්‌තප්‌පං අත්‌ථි… වීරියං අත්‌ථි… පඤ්‌ඤා අත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <සද්‌ධො පුරිසපුග්‌ගලොති භන්‌තෙ අපරිහානමෙතං හිරිමා පුරිසපුග්‌ගලොති භන්‌තෙ අපරිහානමෙතං ඔත්‌තප්‌පී පුරිසපුග්‌ගලොති භන්‌තෙ අපරිහානමෙතං ආරද්‌ධවීරියො පුරිසපුග්‌ගලොති භන්‌තෙ අපරිහානමෙතං පඤ්‌ඤවා පුරිසපුග්‌ගලොති භන්‌තෙ අපරිහානමෙතං අක්‌කොධනො පුරිසපුග්‌ගලොති භන්‌තෙ අපරිහානමෙතං අනුපනාහී පුරිසපුග්‌ගලොති භන්‌තෙ අපරිහානමෙතං සන්‌ති භික්‌ඛූ ඔවාදකාති භන්‌තෙ අපරිහානමෙතන්‌ති>
    text <සාධු සාධු කස්‌සප යස්‌ස කස්‌සචි කස්‌සප සද්‌ධා නත්‌ථි කුසලෙසු ධම්‌මෙසු…පෙ … හිරී නත්‌ථි… ඔත්‌තප්‌පං නත්‌ථි… වීරියං නත්‌ථි… පඤ්‌ඤා නත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි>
    text <සෙය්‍යථාපි කස්‌සප කාළපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති හායතෙව වණ්‌ණෙන…පෙ … හායති ආරොහපරිණාහෙන එවමෙව ඛො කස්‌සප යස්‌ස කස්‌සචි සද්‌ධා නත්‌ථි කුසලෙසු ධම්‌මෙසු…පෙ … හිරී නත්‌ථි… ඔත්‌තප්‌පං නත්‌ථි… වීරියං නත්‌ථි… පඤ්‌ඤා නත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති හානියෙව පාටිකඞ්‌ඛා කුසලෙසු ධම්‌මෙසු නො වුද්‌ධි අස්‌සද්‌ධො පුරිසපුග්‌ගලොති කස්‌සප පරිහානමෙතං අහිරිකො…පෙ … අනොත්‌තප්‌පී… කුසීතො… දුප්‌පඤ්‌ඤො… කොධනො… උපනාහී පුරිසපුග්‌ගලොති කස්‌සප පරිහානමෙතං න සන්‌ති භික්‌ඛූ ඔවාදකාති කස්‌සප පරිහානමෙතං>
    text <යස්‌ස කස්‌සචි කස්‌සප සද්‌ධා අත්‌ථි කුසලෙසු ධම්‌මෙසු…පෙ … හිරී අත්‌ථි… ඔත්‌තප්‌පං අත්‌ථි… වීරියං අත්‌ථි… පඤ්‌ඤා අත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <සෙය්‍යථාපි කස්‌සප ජුණ්‌හපක්‌ඛෙ චන්‌දස්‌ස යා රත්‌ති වා දිවසො වා ආගච්‌ඡති වඩ්‌ඪතෙව වණ්‌ණෙන වඩ්‌ඪති මණ්‌ඩලෙන වඩ්‌ඪති ආභාය වඩ්‌ඪති ආරොහපරිණාහෙන එවමෙව ඛො කස්‌සප යස්‌ස කස්‌සචි සද්‌ධා අත්‌ථි කුසලෙසු ධම්‌මෙසු හිරී අත්‌ථි… ඔත්‌තප්‌පං අත්‌ථි… වීරියං අත්‌ථි… පඤ්‌ඤා අත්‌ථි කුසලෙසු ධම්‌මෙසු තස්‌ස යා රත්‌ති වා දිවසො වා ආගච්‌ඡති වුද්‌ධියෙව පාටිකඞ්‌ඛා කුසලෙසු ධම්‌මෙසු නො පරිහානි>
    text <සද්‌ධො පුරිසපුග්‌ගලොති කස්‌සප අපරිහානමෙතං හිරිමා…පෙ … ඔත්‌තප්‌පී… ආරද්‌ධවීරියො… පඤ්‌ඤවා… අක්‌කොධනො… අනුපනාහී පුරිසපුග්‌ගලොති කස්‌සප අපරිහානමෙතං සන්‌ති භික්‌ඛූ ඔවාදකාති කස්‌සප අපරිහානමෙතන්‌ති සත්‌තමං>
  text <තතියඔවාදසුත්‌තං>
    text <151>, <රාජගහෙ කලන්‌දකනිවාපෙ අථ ඛො ආයස්‌මා මහාකස්‌සපො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං මහාකස්‌සපං භගවා එතදවොච ඔවද කස්‌සප භික්‌ඛූ කරොහි කස්‌සප භික්‌ඛූනං ධම්‌මිං කථං අහං වා කස්‌සප භික්‌ඛූනං ඔවදෙය්‍යං ත්‌වං වා අහං වා භික්‌ඛූනං ධම්‌මිං කථං කරෙය්‍යං ත්‌වං වාති>
    text <දුබ්‌බචා ඛො භන්‌තෙ එතරහි භික්‌ඛූ දොවචස්‌සකරණෙහි ධම්‌මෙහි සමන්‌නාගතා අක්‌ඛමා අප්‌පදක්‌ඛිණග්‌ගාහිනො අනුසාසනීන්‌ති තථා හි පන කස්‌සප පුබ්‌බෙ ථෙරා භික්‌ඛූ ආරඤ්‌ඤිකා චෙව අහෙසුං ආරඤ්‌ඤිකත්‌තස්‌ස ච වණ්‌ණවාදිනො පිණ්‌ඩපාතිකා චෙව අහෙසුං පිණ්‌ඩපාතිකත්‌තස්‌ස ච වණ්‌ණවාදිනො පංසුකූලිකා චෙව අහෙසුං පංසුකූලිකත්‌තස්‌ස ච වණ්‌ණවාදිනො තෙචීවරිකා චෙව අහෙසුං තෙචීවරිකත්‌තස්‌ස ච වණ්‌ණවාදිනො අප්‌පිච්‌ඡා චෙව අහෙසුං අප්‌පිච්‌ඡතාය ච වණ්‌ණවාදිනො සන්‌තුට්‌ඨා චෙව අහෙසුං සන්‌තුට්‌ඨියා ච වණ්‌ණවාදිනො පවිවිත්‌තා චෙව අහෙසුං පවිවෙකස්‌ස ච වණ්‌ණවාදිනො අසංසට්‌ඨා චෙව අහෙසුං අසංසග්‌ගස්‌ස ච වණ්‌ණවාදිනො ආරද්‌ධවීරියා චෙව අහෙසුං වීරියාරම්‌භස්‌ස ච වණ්‌ණවාදිනො>
    text <තත්‍ර යො හොති භික්‌ඛු ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව පිණ්‌ඩපාතිකත්‌තස්‌ස ච වණ්‌ණවාදී පංසුකූලිකො චෙව පංසුකූලිකත්‌තස්‌ස ච වණ්‌ණවාදී තෙචීවරිකො චෙව තෙචීවරිකත්‌තස්‌ස ච වණ්‌ණවාදී අප්‌පිච්‌ඡො චෙව අප්‌පිච්‌ඡතාය ච වණ්‌ණවාදී සන්‌තුට්‌ඨො චෙව සන්‌තුට්‌ඨියා ච වණ්‌ණවාදී පවිවිත්‌තො චෙව පවිවෙකස්‌ස ච වණ්‌ණවාදී අසංසට්‌ඨො චෙව අසංසග්‌ගස්‌ස ච වණ්‌ණවාදී ආරද්‌ධවීරියො චෙව වීරියාරම්‌භස්‌ස ච වණ්‌ණවාදී තං ථෙරා භික්‌ඛූ ආසනෙන නිමන්‌තෙන්‌ති එහි භික්‌ඛු කො නාමායං භික්‌ඛු භද්‌දකො වතායං භික්‌ඛු සික්‌ඛාකාමො වතායං භික්‌ඛු එහි භික්‌ඛු ඉදං ආසනං නිසීදාහීති>
    text <තත්‍ර කස්‌සප නවානං භික්‌ඛූනං එවං හොති යො කිර සො හොති භික්‌ඛු ආරඤ්‌ඤිකො චෙව ආරඤ්‌ඤිකත්‌තස්‌ස ච වණ්‌ණවාදී පිණ්‌ඩපාතිකො චෙව…පෙ … පංසුකූලිකො චෙව… තෙචීවරිකො චෙව… අප්‌පිච්‌ඡො චෙව… සන්‌තුට්‌ඨො චෙව… පවිවිත්‌තො චෙව… අසංසට්‌ඨො චෙව… ආරද්‌ධවීරියො චෙව වීරියාරම්‌භස්‌ස ච වණ්‌ණවාදී තං ථෙරා භික්‌ඛූ ආසනෙන නිමන්‌තෙන්‌ති එහි භික්‌ඛු කො නාමායං භික්‌ඛු භද්‌දකො වතායං භික්‌ඛු සික්‌ඛාකාමො වතායං භික්‌ඛු එහි භික්‌ඛු ඉදං ආසනං නිසීදාහීති තෙ තථත්‌තාය පටිපජ්‌ජන්‌ති තෙසං තං හොති දීඝරත්‌තං හිතාය සුඛාය>
    text <එතරහි පන කස්‌සප ථෙරා භික්‌ඛූ න චෙව ආරඤ්‌ඤිකා න ච ආරඤ්‌ඤිකත්‌තස්‌ස වණ්‌ණවාදිනො න චෙව පිණ්‌ඩපාතිකා න ච පිණ්‌ඩපාතිකත්‌තස්‌ස වණ්‌ණවාදිනො න චෙව පංසුකූලිකා න ච පංසුකූලිකත්‌තස්‌ස වණ්‌ණවාදිනො න චෙව තෙචීවරිකා න ච තෙචීවරිකත්‌තස්‌ස වණ්‌ණවාදිනො න චෙව අප්‌පිච්‌ඡා න ච අප්‌පිච්‌ඡතාය වණ්‌ණවාදිනො න චෙව සන්‌තුට්‌ඨා න ච සන්‌තුට්‌ඨියා වණ්‌ණවාදිනො න චෙව පවිවිත්‌තා න ච පවිවෙකස්‌ස වණ්‌ණවාදිනො න චෙව අසංසට්‌ඨා න ච අසංසග්‌ගස්‌ස වණ්‌ණවාදිනො න චෙව ආරද්‌ධවීරියා න ච වීරියාරම්‌භස්‌ස වණ්‌ණවාදිනො>
    text <තත්‍ර යො හොති භික්‌ඛු ඤාතො යසස්‌සී ලාභී චීවර-පිණ්‌ඩපාත-සෙනාසනගිලානප්‌පච්‌චයභෙසජ්‌ජපරික්‌ඛාරානං තං ථෙරා භික්‌ඛූ ආසනෙන නිමන්‌තෙන්‌ති එහි භික්‌ඛු කො නාමායං භික්‌ඛු භද්‌දකො වතායං භික්‌ඛු සබ්‍රහ්‌මචාරිකාමො වතායං භික්‌ඛු එහි භික්‌ඛු ඉදං ආසනං නිසීදාහීති>
    text <තත්‍ර කස්‌සප නවානං භික්‌ඛූනං එවං හොති යො කිර සො හොති භික්‌ඛු ඤාතො යසස්‌සී ලාභී චීවර-පිණ්‌ඩපාත-සෙනාසන-ගිලානප්‌පච්‌චයභෙසජ්‌ජපරික්‌ඛාරානං තං ථෙරා භික්‌ඛූ ආසනෙන නිමන්‌තෙන්‌ති එහි භික්‌ඛු කො නාමායං භික්‌ඛු භද්‌දකො වතායං භික්‌ඛු සබ්‍රහ්‌මචාරිකාමො වතායං භික්‌ඛු එහි භික්‌ඛු ඉදං ආසනං නිසීදාහීති තෙ තථත්‌තාය පටිපජ්‌ජන්‌ති තෙසං තං හොති දීඝරත්‌තං අහිතාය දුක්‌ඛාය යඤ්‌හි තං කස්‌සප සම්‌මා වදමානො වදෙය්‍ය උපද්‌දුතා බ්‍රහ්‌මචාරී බ්‍රහ්‌මචාරූපද්‌දවෙන අභිපත්‌ථනා බ්‍රහ්‌මචාරී බ්‍රහ්‌මචාරිඅභිපත්‌ථනෙනාති එතරහි තං කස්‌සප සම්‌මා වදමානො වදෙය්‍ය උපද්‌දුතා බ්‍රහ්‌මචාරී බ්‍රහ්‌මචාරූපද්‌දවෙන අභිපත්‌ථනා බ්‍රහ්‌මචාරී බ්‍රහ්‌මචාරිඅභිපත්‌ථනෙනාති අට්‌ඨමං>
  text <ඣානාභිඤ්‌ඤසුත්‌තං>
    text <152>, <සාවත්‌ථියං විහරති…පෙ … අහං භික්‌ඛවෙ යාවදෙව ආකඞ්‌ඛාමි විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි විතක්‌කවිචාරානං වූපසමා අජ්‌ඣත්‌තං සම්‌පසාදනං චෙතසො එකොදිභාවං අවිතක්‌කං අවිචාරං සමාධිජං පීතිසුඛං දුතියං ඣානං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති විතක්‌කවිචාරානං වූපසමා…පෙ … දුතියං ඣානං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි පීතියා ච විරාගා උපෙක්‌ඛකො ච විහරාමි සතො ච සම්‌පජානො සුඛඤ්‌ච කායෙන පටිසංවෙදෙමි යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති පීතියා ච විරාගා උපෙක්‌ඛකො ච විහරති සතො ච සම්‌පජානො සුඛඤ්‌ච කායෙන පටිසංවෙදෙති යං තං අරියා ආචික්‌ඛන්‌ති උපෙක්‌ඛකො සතිමා සුඛවිහාරීති තතියං ඣානං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සුඛස්‌ස ච පහානා දුක්‌ඛස්‌ස ච පහානා පුබ්‌බෙව සොමනස්‌සදොමනස්‌සානං අත්‌ථඞ්‌ගමා අදුක්‌ඛමසුඛං උපෙක්‌ඛාසතිපාරිසුද්‌ධිං චතුත්‌ථං ඣානං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති සුඛස්‌ස ච පහානා …පෙ … චතුත්‌ථං ඣානං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සබ්‌බසො රූපසඤ්‌ඤානං සමතික්‌කමා පටිඝසඤ්‌ඤානං අත්‌ථඞ්‌ගමා නානත්‌තසඤ්‌ඤානං අමනසිකාරා අනන්‌තො ආකාසොති ආකාසානඤ්‌චායතනං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති සබ්‌බසො රූපසඤ්‌ඤානං සමතික්‌කමා…පෙ … ආකාසානඤ්‌චායතනං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සබ්‌බසො ආකාසානඤ්‌චායතනං සමතික්‌කම්‌ම අනන්‌තං විඤ්‌ඤාණන්‌ති විඤ්‌ඤාණඤ්‌චායතනං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති සබ්‌බසො ආකාසානඤ්‌චායතනං සමතික්‌කම්‌ම අනන්‌තං විඤ්‌ඤාණන්‌ති විඤ්‌ඤාණඤ්‌චායතනං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සබ්‌බසො විඤ්‌ඤාණඤ්‌චායතනං සමතික්‌කම්‌ම නත්‌ථි කිඤ්‌චීති ආකිඤ්‌චඤ්‌ඤායතනං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති…පෙ … ආකිඤ්‌චඤ්‌ඤායතනං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සබ්‌බසො ආකිඤ්‌චඤ්‌ඤායතනං සමතික්‌කම්‌ම නෙවසඤ්‌ඤානාසඤ්‌ඤායතනං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති…පෙ … නෙවසඤ්‌ඤානාසඤ්‌ඤායතනං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි සබ්‌බසො නෙවසඤ්‌ඤානාසඤ්‌ඤායතනං සමතික්‌කම්‌ම සඤ්‌ඤාවෙදයිතනිරොධං උපසම්‌පජ්‌ජ විහරාමි කස්‌සපොපි භික්‌ඛවෙ…පෙ … සඤ්‌ඤාවෙදයිතනිරොධං උපසම්‌පජ්‌ජ විහරති>
    text <අහං භික්‌ඛවෙ යාවදෙව ආකඞ්‌ඛාමි අනෙකවිහිතං ඉද්‌ධිවිධං පච්‌චනුභොමි එකොපි හුත්‌වා බහුධා හොමි බහුධාපි හුත්‌වා එකො හොමි ආවිභාවං තිරොභාවං තිරොකුට්‌ටං තිරොපාකාරං තිරොපබ්‌බතං අසජ්‌ජමානො ගච්‌ඡාමි සෙය්‍යථාපි ආකාසෙ පථවියාපි උම්‌මුජ්‌ජනිමුජ්‌ජං කරොමි සෙය්‍යථාපි උදකෙ උදකෙපි අභිජ්‌ජමානෙ ගච්‌ඡාමි සෙය්‍යථාපි පථවියං ආකාසෙපි පල්‌ලඞ්‌කෙන කමාමි සෙය්‍යථාපි පක්‌ඛී සකුණො ඉමෙපි චන්‌දිමසූරියෙ එවංමහිද්‌ධිකෙ එවංමහානුභාවෙ පාණිනා පරිමසාමි පරිමජ්‌ජාමි යාව බ්‍රහ්‌මලොකාපි කායෙන වසං වත්‌තෙමි කස්‌සපොපි භික්‌ඛවෙ යාවදෙව ආකඞ්‌ඛති අනෙකවිහිතං ඉද්‌ධිවිධං පච්‌චනුභොති…පෙ … යාව බ්‍රහ්‌මලොකාපි කායෙන වසං වත්‌තෙති>
    text <අහං භික්‌ඛවෙ යාවදෙව ආකඞ්‌ඛාමි දිබ්‌බාය සොතධාතුයා විසුද්‌ධාය අතික්‌කන්‌තමානුසිකාය උභො සද්‌දෙ සුණාමි දිබ්‌බෙ ච මානුසෙ ච යෙ දූරෙ සන්‌තිකෙ ච කස්‌සපොපි භික්‌ඛවෙ යාවදෙව ආකඞ්‌ඛති දිබ්‌බාය සොතධාතුයා…පෙ … දූරෙ සන්‌තිකෙ ච>
    text <අහං භික්‌ඛවෙ යාවදෙව ආකඞ්‌ඛාමි පරසත්‌තානං පරපුග්‌ගලානං චෙතසා චෙතො පරිච්‌ච පජානාමි සරාගං වා චිත්‌තං සරාගං චිත්‌තන්‌ති පජානාමි වීතරාගං වා චිත්‌තං වීතරාගං චිත්‌තන්‌ති පජානාමි සදොසං වා චිත්‌තං…පෙ … වීතදොසං වා චිත්‌තං… සමොහං වා චිත්‌තං… වීතමොහං වා චිත්‌තං… සංඛිත්‌තං වා චිත්‌තං… වික්‌ඛිත්‌තං වා චිත්‌තං… මහග්‌ගතං වා චිත්‌තං… අමහග්‌ගතං වා චිත්‌තං… සඋත්‌තරං වා චිත්‌තං… අනුත්‌තරං වා චිත්‌තං… සමාහිතං වා චිත්‌තං… අසමාහිතං වා චිත්‌තං… විමුත්‌තං වා චිත්‌තං… අවිමුත්‌තං වා චිත්‌තං අවිමුත්‌තං චිත්‌තන්‌ති පජානාමි කස්‌සපොපි භික්‌ඛවෙ යාවදෙව ආකඞ්‌ඛති පරසත්‌තානං පරපුග්‌ගලානං චෙතසා චෙතො පරිච්‌ච පජානාති සරාගං වා චිත්‌තං සරාගං චිත්‌තන්‌ති පජානාති…පෙ … අවිමුත්‌තං වා චිත්‌තං අවිමුත්‌තං චිත්‌තන්‌ති පජානාති>
    text <අහං භික්‌ඛවෙ යාවදෙව ආකඞ්‌ඛාමි අනෙකවිහිතං පුබ්‌බෙනිවාසං අනුස්‌සරාමි සෙය්‍යථිදං එකම්‌පි ජාතිං ද්‌වෙපි ජාතියො තිස්‌සොපි ජාතියො චතස්‌සොපි ජාතියො පඤ්‌චපි ජාතියො දසපි ජාතියො වීසම්‌පි ජාතියො තිංසම්‌පි ජාතියො චත්‌තාලීසම්‌පි ජාතියො පඤ්‌ඤාසම්‌පි ජාතියො ජාතිසතම්‌පි ජාතිසහස්‌සම්‌පි ජාතිසතසහස්‌සම්‌පි අනෙකෙපි සංවට්‌ටකප්‌පෙ අනෙකෙපි විවට්‌ටකප්‌පෙ අනෙකෙපි සංවට්‌ටවිවට්‌ටකප්‌පෙ අමුත්‍රාසිං එවංනාමො එවංගොත්‌තො එවංවණ්‌ණො එවමාහාරො එවංසුඛදුක්‌ඛප්‌පටිසංවෙදී එවමායුපරියන්‌තො සො තතො චුතො අමුත්‍ර උදපාදිං තත්‍රාපාසිං එවංනාමො එවංගොත්‌තො එවංවණ්‌ණො එවමාහාරො එවංසුඛදුක්‌ඛප්‌පටිසංවෙදී එවමායුපරියන්‌තො සො තතො චුතො ඉධූපපන්‌නොති ඉති සාකාරං සඋද්‌දෙසං අනෙකවිහිතං පුබ්‌බෙනිවාසං අනුස්‌සරාමි කස්‌සපොපි භික්‌ඛවෙ යාවදෙව ආකඞ්‌ඛති අනෙකවිහිතං පුබ්‌බෙනිවාසං අනුස්‌සරති සෙය්‍යථිදං එකම්‌පි ජාතිං…පෙ … ඉති සාකාරං සඋද්‌දෙසං අනෙකවිහිතං පුබ්‌බෙනිවාසං අනුස්‌සරති>
    text <අහං භික්‌ඛවෙ යාවදෙව ආකඞ්‌ඛාමි දිබ්‌බෙන චක්‌ඛුනා විසුද්‌ධෙන අතික්‌කන්‌තමානුසකෙන සත්‌තෙ පස්‌සාමි චවමානෙ උපපජ්‌ජමානෙ හීනෙ පණීතෙ සුවණ්‌ණෙ දුබ්‌බණ්‌ණෙ සුගතෙ දුග්‌ගතෙ යථාකම්‌මූපගෙ සත්‌තෙ පජානාමි ඉමෙ වත භොන්‌තො සත්‌තා කායදුච්‌චරිතෙන සමන්‌නාගතා වචීදුච්‌චරිතෙන සමන්‌නාගතා මනොදුච්‌චරිතෙන සමන්‌නාගතා අරියානං උපවාදකා මිච්‌ඡාදිට්‌ඨිකා මිච්‌ඡාදිට්‌ඨිකම්‌මසමාදානා තෙ කායස්‌ස භෙදා පරං මරණා අපායං දුග්‌ගතිං විනිපාතං නිරයං උපපන්‌නා ඉමෙ වා පන භොන්‌තො සත්‌තා කායසුචරිතෙන සමන්‌නාගතා වචීසුචරිතෙන සමන්‌නාගතා මනොසුචරිතෙන සමන්‌නාගතා අරියානං අනුපවාදකා සම්‌මාදිට්‌ඨිකා සම්‌මාදිට්‌ඨිකම්‌මසමාදානා තෙ කායස්‌ස භෙදා පරං මරණා සුගතිං සග්‌ගං ලොකං උපපන්‌නාති ඉති දිබ්‌බෙන චක්‌ඛුනා විසුද්‌ධෙන අතික්‌කන්‌තමානුසකෙන සත්‌තෙ පස්‌සාමි චවමානෙ උපපජ්‌ජමානෙ හීනෙ පණීතෙ සුවණ්‌ණෙ දුබ්‌බණ්‌ණෙ සුගතෙ දුග්‌ගතෙ යථාකම්‌මූපගෙ සත්‌තෙ පජානාමි කස්‌සපොපි භික්‌ඛවෙ යාවදෙව ආකඞ්‌ඛති දිබ්‌බෙන චක්‌ඛුනා විසුද්‌ධෙන අතික්‌කන්‌තමානුසකෙන සත්‌තෙ පස්‌සති චවමානෙ…පෙ … යථාකම්‌මූපගෙ සත්‌තෙ පජානාති>
    text <අහං භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරාමි කස්‌සපොපි භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරතීති නවමං>
  text <උපස්‌සයසුත්‌තං>
    text <153>, <එවං මෙ සුතං එකං සමයං ආයස්‌මා මහාකස්‌සපො සාවත්‌ථියං විහරති ජෙතවනෙ අනාථපිණ්‌ඩිකස්‌ස ආරාමෙ අථ ඛො ආයස්‌මා ආනන්‌දො පුබ්‌බණ්‌හසමයං නිවාසෙත්‌වා පත්‌තචීවරමාදාය යෙනායස්‌මා මහාකස්‌සපො තෙනුපසඞ්‌කමි උපසඞ්‌කමිත්‌වා ආයස්‌මන්‌තං මහාකස්‌සපං එතදවොච ආයාම භන්‌තෙ කස්‌සප යෙන අඤ්‌ඤතරො භික්‌ඛුනුපස්‌සයො තෙනුපසඞ්‌කමිස්‌සාමාති ගච්‌ඡ ත්‌වං ආවුසො ආනන්‌ද බහුකිච්‌චො ත්‌වං බහුකරණීයොති දුතියම්‌පි ඛො ආයස්‌මා ආනන්‌දො ආයස්‌මන්‌තං මහාකස්‌සපං එතදවොච ආයාම භන්‌තෙ කස්‌සප යෙන අඤ්‌ඤතරො භික්‌ඛුනුපස්‌සයො තෙනුපසඞ්‌කමිස්‌සාමාති ගච්‌ඡ ත්‌වං ආවුසො ආනන්‌ද බහුකිච්‌චො ත්‌වං බහුකරණීයොති තතියම්‌පි ඛො ආයස්‌මා ආනන්‌දො ආයස්‌මන්‌තං මහාකස්‌සපං එතදවොච ආයාම භන්‌තෙ කස්‌සප යෙන අඤ්‌ඤතරො භික්‌ඛුනුපස්‌සයො තෙනුපසඞ්‌කමිස්‌සාමාති>
    text <අථ ඛො ආයස්‌මා මහාකස්‌සපො පුබ්‌බණ්‌හසමයං නිවාසෙත්‌වා පත්‌තචීවරමාදාය ආයස්‌මතා ආනන්‌දෙන පච්‌ඡාසමණෙන යෙන අඤ්‌ඤතරො භික්‌ඛුනුපස්‌සයො තෙනුපසඞ්‌කමි උපසඞ්‌කමිත්‌වා පඤ්‌ඤත්‌තෙ ආසනෙ නිසීදි අථ ඛො සම්‌බහුලා භික්‌ඛුනියො යෙනායස්‌මා මහාකස්‌සපො තෙනුපසඞ්‌කමිංසු උපසඞ්‌කමිත්‌වා ආයස්‌මන්‌තං මහාකස්‌සපං අභිවාදෙත්‌වා එකමන්‌තං නිසීදිංසු එකමන්‌තං නිසින්‌නා ඛො තා භික්‌ඛුනියො ආයස්‌මා මහාකස්‌සපො ධම්‌මියා කථාය සන්‌දස්‌සෙසි සමාදපෙසි සමුත්‌තෙජෙසි සම්‌පහංසෙසි අථ ඛො ආයස්‌මා මහාකස්‌සපො තා භික්‌ඛුනියො ධම්‌මියා කථාය සන්‌දස්‌සෙත්‌වා සමාදපෙත්‌වා සමුත්‌තෙජෙත්‌වා සම්‌පහංසෙත්‌වා උට්‌ඨායාසනා පක්‌කාමි>
    text <අථ ඛො ථුල්‌ලතිස්‌සා භික්‌ඛුනී අනත්‌තමනා අනත්‌තමනවාචං නිච්‌ඡාරෙසි කිං පන අය්‍යො මහාකස්‌සපො අය්‍යස්‌ස ආනන්‌දස්‌ස වෙදෙහමුනිනො සම්‌මුඛා ධම්‌මං භාසිතබ්‌බං මඤ්‌ඤති සෙය්‍යථාපි නාම සූචිවාණිජකො සූචිකාරස්‌ස සන්‌තිකෙ සූචිං වික්‌කෙතබ්‌බං මඤ්‌ඤෙය්‍ය එවමෙව අය්‍යො මහාකස්‌සපො අය්‍යස්‌ස ආනන්‌දස්‌ස වෙදෙහමුනිනො සම්‌මුඛා ධම්‌මං භාසිතබ්‌බං මඤ්‌ඤතීති>
    text <අස්‌සොසි ඛො ආයස්‌මා මහාකස්‌සපො ථුල්‌ලතිස්‌සාය භික්‌ඛුනියා ඉමං වාචං භාසමානාය අථ ඛො ආයස්‌මා මහාකස්‌සපො ආයස්‌මන්‌තං ආනන්‌දං එතදවොච කිං නු ඛො ආවුසො ආනන්‌ද අහං සූචිවාණිජකො ත්‌වං සූචිකාරො උදාහු අහං සූචිකාරො ත්‌වං සූචිවාණිජකොති ඛම භන්‌තෙ කස්‌සප බාලො මාතුගාමොති ආගමෙහි ත්‌වං ආවුසො ආනන්‌ද මා තෙ සඞ්‌ඝො උත්‌තරි උපපරික්‌ඛි>
    text <තං කිං මඤ්‌ඤසි ආවුසො ආනන්‌ද අපි නු ත්‌වං භගවතො සම්‌මුඛා භික්‌ඛුසඞ්‌ඝෙ උපනීතො අහං භික්‌ඛවෙ යාවදෙව ආකඞ්‌ඛාමි විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරාමි ආනන්‌දොපි භික්‌ඛවෙ යාවදෙව ආකඞ්‌ඛති විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරතීති නො හෙතං භන්‌තෙ>
    text <අහං ඛො ආවුසො භගවතො සම්‌මුඛා භික්‌ඛුසඞ්‌ඝෙ උපනීතො අහං භික්‌ඛවෙ යාවදෙව ආකඞ්‌ඛාමි විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරාමි කස්‌සපොපි භික්‌ඛවෙ යාවදෙව ආකඞ්‌ඛති විවිච්‌චෙව කාමෙහි විවිච්‌ච අකුසලෙහි ධම්‌මෙහි…පෙ … පඨමං ඣානං උපසම්‌පජ්‌ජ විහරතීති…පෙ … නවන්‌නං අනුපුබ්‌බවිහාරසමාපත්‌තීනං පඤ්‌චන්‌නඤ්‌ච අභිඤ්‌ඤානං එවං විත්‌ථාරො වෙදිතබ්‌බො>
    text <තං කිං මඤ්‌ඤසි ආවුසො ආනන්‌ද අපි නු ත්‌වං භගවතො සම්‌මුඛා භික්‌ඛුසඞ්‌ඝෙ උපනීතො අහං භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරාමි ආනන්‌දොපි භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරතීති නො හෙතං භන්‌තෙ>
    text <අහං ඛො ආවුසො භගවතො සම්‌මුඛා භික්‌ඛුසඞ්‌ඝෙ උපනීතො අහං භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරාමි කස්‌සපොපි භික්‌ඛවෙ ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරතීති>
    text <සත්‌තරතනං වා ආවුසො නාගං අඩ්‌ඪට්‌ඨමරතනං වා තාලපත්‌තිකාය ඡාදෙතබ්‌බං මඤ්‌ඤෙය්‍ය යො මෙ ඡ අභිඤ්‌ඤා ඡාදෙතබ්‌බං මඤ්‌ඤෙය්‍යාති>
    text <චවිත්‌ථ ච පන ථුල්‌ලතිස්‌සා භික්‌ඛුනී බ්‍රහ්‌මචරියම්‌හාති දසමං>
  text <චීවරසුත්‌තං>
    text <154>, <එකං සමයං ආයස්‌මා මහාකස්‌සපො රාජගහෙ විහරති වෙළුවනෙ කලන්‌දකනිවාපෙ තෙන ඛො පන සමයෙන ආයස්‌මා ආනන්‌දො දක්‌ඛිණගිරිස්‌මිං චාරිකං චරති මහතා භික්‌ඛුසඞ්‌ඝෙන සද්‌ධිං>
    text <තෙන ඛො පන සමයෙන ආයස්‌මතො ආනන්‌දස්‌ස තිංසමත්‌තා සද්‌ධිවිහාරිනො භික්‌ඛූ සික්‌ඛං පච්‌චක්‌ඛාය හීනායාවත්‌තා භවන්‌ති යෙභුය්‍යෙන කුමාරභූතා අථ ඛො ආයස්‌මා ආනන්‌දො දක්‌ඛිණගිරිස්‌මිං යථාභිරන්‌තං චාරිකං චරිත්‌වා යෙන රාජගහං වෙළුවනං කලන්‌දකනිවාපො යෙනායස්‌මා මහාකස්‌සපො තෙනුපසඞ්‌කමි උපසඞ්‌කමිත්‌වා ආයස්‌මන්‌තං මහාකස්‌සපං අභිවාදෙත්‌වා එකමන්‌තං නිසීදි එකමන්‌තං නිසින්‌නං ඛො ආයස්‌මන්‌තං ආනන්‌දං ආයස්‌මා මහාකස්‌සපො එතදවොච කති නු ඛො ආවුසො ආනන්‌ද අත්‌ථවසෙ පටිච්‌ච භගවතා කුලෙසු තිකභොජනං පඤ්‌ඤත්‌තන්‌ති>
    text <තයො ඛො භන්‌තෙ කස්‌සප අත්‌ථවසෙ පටිච්‌ච භගවතා කුලෙසු තිකභොජනං පඤ්‌ඤත්‌තං දුම්‌මඞ්‌කූනං පුග්‌ගලානං නිග්‌ගහාය පෙසලානං භික්‌ඛූනං ඵාසුවිහාරාය මා පාපිච්‌ඡා පක්‌ඛං නිස්‌සාය සඞ්‌ඝං භින්‌දෙය්‍යුං කුලානුද්‌දයතාය ච ඉමෙ ඛො භන්‌තෙ කස්‌සප තයො අත්‌ථවසෙ පටිච්‌ච භගවතා කුලෙසු තිකභොජනං පඤ්‌ඤත්‌තන්‌ති>
    text <අථ කිඤ්‌චරහි ත්‌වං ආවුසො ආනන්‌ද ඉමෙහි නවෙහි භික්‌ඛූහි ඉන්‌ද්‍රියෙසු අගුත්‌තද්‌වාරෙහි භොජනෙ අමත්‌තඤ්‌ඤූහි ජාගරියං අනනුයුත්‌තෙහි සද්‌ධිං චාරිකං චරසි සස්‌සඝාතං මඤ්‌ඤෙ චරසි කුලූපඝාතං මඤ්‌ඤෙ චරසි ඔලුජ්‌ජති ඛො තෙ ආවුසො ආනන්‌ද පරිසා පලුජ්‌ජන්‌ති ඛො තෙ ආවුසො නවප්‌පායා න වායං කුමාරකො මත්‌තමඤ්‌ඤාසීති>
    text <අපි මෙ භන්‌තෙ කස්‌සප සිරස්‌මිං පලිතානි ජාතානි අථ ච පන මයං අජ්‌ජාපි ආයස්‌මතො මහාකස්‌සපස්‌ස කුමාරකවාදා න මුච්‌චාමාති තථා හි පන ත්‌වං ආවුසො ආනන්‌ද ඉමෙහි නවෙහි භික්‌ඛූහි ඉන්‌ද්‍රියෙසු අගුත්‌තද්‌වාරෙහි භොජනෙ අමත්‌තඤ්‌ඤූහි ජාගරියං අනනුයුත්‌තෙහි සද්‌ධිං චාරිකං චරසි සස්‌සඝාතං මඤ්‌ඤෙ චරසි කුලූපඝාතං මඤ්‌ඤෙ චරසි ඔලුජ්‌ජති ඛො තෙ ආවුසො ආනන්‌ද පරිසා පලුජ්‌ජන්‌ති ඛො තෙ ආවුසො නවප්‌පායා න වායං කුමාරකො මත්‌තමඤ්‌ඤාසීති>
    text <අස්‌සොසි ඛො ථුල්‌ලනන්‌දා භික්‌ඛුනී අය්‍යෙන කිර මහාකස්‌සපෙන අය්‍යො ආනන්‌දො වෙදෙහමුනි කුමාරකවාදෙන අපසාදිතොති>
    text <අථ ඛො ථුල්‌ලනන්‌දා භික්‌ඛුනී අනත්‌තමනා අනත්‌තමනවාචං නිච්‌ඡාරෙසි කිං පන අය්‍යො මහාකස්‌සපො අඤ්‌ඤතිත්‌ථියපුබ්‌බො සමානො අය්‍යං ආනන්‌දං වෙදෙහමුනිං කුමාරකවාදෙන අපසාදෙතබ්‌බං මඤ්‌ඤතීති අස්‌සොසි ඛො ආයස්‌මා මහාකස්‌සපො ථුල්‌ලනන්‌දාය භික්‌ඛුනියා ඉමං වාචං භාසමානාය>
    text <අථ ඛො ආයස්‌මා මහාකස්‌සපො ආයස්‌මන්‌තං ආනන්‌දං එතදවොච තග්‌ඝාවුසො ආනන්‌ද ථුල්‌ලනන්‌දාය භික්‌ඛුනියා සහසා අප්‌පටිසඞ්‌ඛා වාචා භාසිතා යත්‌වාහං ආවුසො කෙසමස්‌සුං ඔහාරෙත්‌වා කාසායානි වත්‌ථානි අච්‌ඡාදෙත්‌වා අගාරස්‌මා අනගාරියං පබ්‌බජිතො නාභිජානාමි අඤ්‌ඤං සත්‌ථාරං උද්‌දිසිතා අඤ්‌ඤත්‍ර තෙන භගවතා අරහතා සම්‌මාසම්‌බුද්‌ධෙන පුබ්‌බෙ මෙ ආවුසො අගාරිකභූතස්‌ස සතො එතදහොසි සම්‌බාධො ඝරාවාසො රජාපථො අබ්‌භොකාසො පබ්‌බජ්‌ජා නයිදං සුකරං අගාරං අජ්‌ඣාවසතා එකන්‌තපරිපුණ්‌ණං එකන්‌තපරිසුද්‌ධං සඞ්‌ඛලිඛිතං බ්‍රහ්‌මචරියං චරිතුං යංනූනාහං කෙසමස්‌සුං ඔහාරෙත්‌වා කාසායානි වත්‌ථානි අච්‌ඡාදෙත්‌වා අගාරස්‌මා අනගාරියං පබ්‌බජෙය්‍යන්‌ති සො ඛ්‌වාහං ආවුසො අපරෙන සමයෙන පටපිලොතිකානං සඞ්‌ඝාටිං කාරෙත්‌වා යෙ ලොකෙ අරහන්‌තො තෙ උද්‌දිස්‌ස කෙසමස්‌සුං ඔහාරෙත්‌වා කාසායානි වත්‌ථානි අච්‌ඡාදෙත්‌වා අගාරස්‌මා අනගාරියං පබ්‌බජිං>
    text <සො එවං පබ්‌බජිතො සමානො අද්‌ධානමග්‌ගප්‌පටිපන්‌නො අද්‌දසං භගවන්‌තං අන්‌තරා ච රාජගහං අන්‌තරා ච නාළන්‌දං බහුපුත්‌තෙ චෙතියෙ නිසින්‌නං දිස්‌වාන මෙ එතදහොසි සත්‌ථාරඤ්‌ච වතාහං පස්‌සෙය්‍යං භගවන්‌තමෙව පස්‌සෙය්‍යං සුගතඤ්‌ච වතාහං පස්‌සෙය්‍යං භගවන්‌තමෙව පස්‌සෙය්‍යං සම්‌මාසම්‌බුද්‌ධඤ්‌ච වතාහං පස්‌සෙය්‍යං භගවන්‌තමෙව පස්‌සෙය්‍යන්‌ති සො ඛ්‌වාහං ආවුසො තත්‌ථෙව භගවතො පාදෙසු සිරසා නිපතිත්‌වා භගවන්‌තං එතදවොචං සත්‌ථා මෙ භන්‌තෙ භගවා සාවකොහමස්‌මි සත්‌ථා මෙ භන්‌තෙ භගවා සාවකොහමස්‌මීති එවං වුත්‌තෙ මං ආවුසො භගවා එතදවොච යො ඛො කස්‌සප එවං සබ්‌බචෙතසා සමන්‌නාගතං සාවකං අජානඤ්‌ඤෙව වදෙය්‍ය ජානාමීති අපස්‌සඤ්‌ඤෙව වදෙය්‍ය පස්‌සාමීති මුද්‌ධාපි තස්‌ස විපතෙය්‍ය අහං ඛො පන කස්‌සප ජානඤ්‌ඤෙව වදාමි ජානාමීති පස්‌සඤ්‌ඤෙව වදාමි පස්‌සාමීති>
    text <තස්‌මාතිහ තෙ කස්‌සප එවං සික්‌ඛිතබ්‌බං තිබ්‌බං මෙ හිරොත්‌තප්‌පං පච්‌චුපට්‌ඨිතං භවිස්‌සති ථෙරෙසු නවෙසු මජ්‌ඣිමෙසූති එවඤ්‌හි තෙ කස්‌සප සික්‌ඛිතබ්‌බං>
    text <තස්‌මාතිහ තෙ කස්‌සප එවං සික්‌ඛිතබ්‌බං යං කිඤ්‌චි ධම්‌මං සුණිස්‌සාමි කුසලූපසංහිතං සබ්‌බං තං අට්‌ඨිං කත්‌වා මනසි කරිත්‌වා සබ්‌බචෙතසා සමන්‌නාහරිත්‌වා ඔහිතසොතො ධම්‌මං සුණිස්‌සාමීති එවඤ්‌හි තෙ කස්‌සප සික්‌ඛිතබ්‌බං>
    text <තස්‌මාතිහ තෙ කස්‌සප එවං සික්‌ඛිතබ්‌බං සාතසහගතා ච මෙ කායගතාසති න විජහිස්‌සතීති එවඤ්‌හි තෙ කස්‌සප සික්‌ඛිතබ්‌බන්‌ති>
    text <අථ ඛො මං ආවුසො භගවා ඉමිනා ඔවාදෙන ඔවදිත්‌වා උට්‌ඨායාසනා පක්‌කාමි සත්‌තාහමෙව ඛ්‌වාහං ආවුසො සරණො රට්‌ඨපිණ්‌ඩං භුඤ්‌ජිං අට්‌ඨමියා අඤ්‌ඤා උදපාදි>
    text <අථ ඛො ආවුසො භගවා මග්‌ගා ඔක්‌කම්‌ම යෙන අඤ්‌ඤතරං රුක්‌ඛමූලං තෙනුපසඞ්‌කමි අථ ඛ්‌වාහං ආවුසො පටපිලොතිකානං සඞ්‌ඝාටිං චතුග්‌ගුණං පඤ්‌ඤපෙත්‌වා භගවන්‌තං එතදවොචං ඉධ භන්‌තෙ භගවා නිසීදතු යං මමස්‌ස දීඝරත්‌තං හිතාය සුඛායාති නිසීදි ඛො ආවුසො භගවා පඤ්‌ඤත්‌තෙ ආසනෙ නිසජ්‌ජ ඛො මං ආවුසො භගවා එතදවොච මුදුකා ඛො ත්‍යායං කස්‌සප පටපිලොතිකානං සඞ්‌ඝාටීති පටිග්‌ගණ්‌හාතු මෙ භන්‌තෙ භගවා පටපිලොතිකානං සඞ්‌ඝාටිං අනුකම්‌පං උපාදායාති ධාරෙස්‌සසි පන මෙ ත්‌වං කස්‌සප සාණානි පංසුකූලානි නිබ්‌බසනානීති ධාරෙස්‌සාමහං භන්‌තෙ භගවතො සාණානි පංසුකූලානි නිබ්‌බසනානීති සො ඛ්‌වාහං ආවුසො පටපිලොතිකානං සඞ්‌ඝාටිං භගවතො පාදාසිං අහං පන භගවතො සාණානි පංසුකූලානි නිබ්‌බසනානි පටිපජ්‌ජිං>
    text <යඤ්‌හි තං ආවුසො සම්‌මා වදමානො වදෙය්‍ය භගවතො පුත්‌තො ඔරසො මුඛතො ජාතො ධම්‌මජො ධම්‌මනිම්‌මිතො ධම්‌මදායාදො පටිග්‌ගහිතානි සාණානි පංසුකූලානි නිබ්‌බසනානීති මමං තං සම්‌මා වදමානො වදෙය්‍ය භගවතො පුත්‌තො ඔරසො මුඛතො ජාතො ධම්‌මජො ධම්‌මනිම්‌මිතො ධම්‌මදායාදො පටිග්‌ගහිතානි සාණානි පංසුකූලානි නිබ්‌බසනානීති>
    text <අහං ඛො ආවුසො යාවදෙව ආකඞ්‌ඛාමි විවිච්‌චෙව කාමෙහි විවිච්‌ච අකුසලෙහි ධම්‌මෙහි සවිතක්‌කං සවිචාරං විවෙකජං පීතිසුඛං පඨමං ඣානං උපසම්‌පජ්‌ජ විහරාමි අහං ඛො ආවුසො යාවදෙ ආකඞ්‌ඛාමි…පෙ … නවන්‌නං අනුපුබ්‌බවිහාරසමාපත්‌තිනං පඤ්‌චන්‌නඤ්‌ච අභිඤ්‌ඤානං එවං විත්‌ථාරො වෙදිතබ්‌බො>
    text <අහං ඛො ආවුසො ආසවානං ඛයා අනාසවං චෙතොවිමුත්‌තිං පඤ්‌ඤාවිමුත්‌තිං දිට්‌ඨෙව ධම්‌මෙ සයං අභිඤ්‌ඤා සච්‌ඡිකත්‌වා උපසම්‌පජ්‌ජ විහරාමි සත්‌තරතනං වා ආවුසො නාගං අඩ්‌ඪට්‌ඨමරතනං වා තාලපත්‌තිකාය ඡාදෙතබ්‌බං මඤ්‌ඤෙය්‍ය යො මෙ ඡ අභිඤ්‌ඤා ඡාදෙතබ්‌බං මඤ්‌ඤෙය්‍යාති>
    text <චවිත්‌ථ ච පන ථුල්‌ලනන්‌දා භික්‌ඛුනී බ්‍රහ්‌මචරියම්‌හාති එකාදසමං>
  text <පරංමරණසුත්‌තං>
    text <155>, <එකං සමයං ආයස්‌මා ච මහාකස්‌සපො ආයස්‌මා ච සාරිපුත්‌තො බාරාණසියං විහරන්‌ති ඉසිපතනෙ මිගදායෙ අථ ඛො ආයස්‌මා සාරිපුත්‌තො සායන්‌හසමයං පටිසල්‌ලානා වුට්‌ඨිතො යෙනායස්‌මා මහාකස්‌සපො තෙනුපසඞ්‌කමි උපසඞ්‌කමිත්‌වා ආයස්‌මතා මහාකස්‌සපෙන සද්‌ධිං සම්‌මොදි සම්‌මොදනීයං කථං සාරණීයං වීතිසාරෙත්‌වා එකමන්‌තං නිසීදි එකමන්‌තං නිසින්‌නො ඛො ආයස්‌මා සාරිපුත්‌තො ආයස්‌මන්‌තං මහාකස්‌සපං එතදවොච කිං නු ඛො ආවුසො කස්‌සප හොති තථාගතො පරං මරණාති අබ්‍යාකතං ඛො එතං ආවුසො භගවතා හොති තථාගතො පරං මරණාති කිං පනාවුසො න හොති තථාගතො පරං මරණාති එවම්‌පි ඛො ආවුසො අබ්‍යාකතං භගවතා න හොති තථාගතො පරං මරණාති කිං නු ඛො ආවුසො හොති ච න ච හොති තථාගතො පරං මරණාති අබ්‍යාකතං ඛො එතං ආවුසො භගවතා හොති ච න ච හොති තථාගතො පරං මරණාති කිං පනාවුසො නෙව හොති න න හොති තථාගතො පරං මරණාති එවම්‌පි ඛො ආවුසො අබ්‍යාකතං භගවතා නෙව හොති න න හොති තථාගතො පරං මරණාති කස්‌මා චෙතං ආවුසො අබ්‍යාකතං භගවතාති න හෙතං ආවුසො අත්‌ථසංහිතං නාදිබ්‍රහ්‌මචරියකං න නිබ්‌බිදාය න විරාගාය න නිරොධාය න උපසමාය න අභිඤ්‌ඤාය න සම්‌බොධාය න නිබ්‌බානාය සංවත්‌තති තස්‌මා තං අබ්‍යාකතං භගවතාති>
    text <අථ කිඤ්‌චරහාවුසො බ්‍යාකතං භගවතාති ඉදං දුක්‌ඛන්‌ති ඛො ආවුසො බ්‍යාකතං භගවතා අයං දුක්‌ඛසමුදයොති බ්‍යාකතං භගවතා අයං දුක්‌ඛනිරොධොති බ්‍යාකතං භගවතා අයං දුක්‌ඛනිරොධගාමිනී පටිපදාති බ්‍යාකතං භගවතාති කස්‌මා චෙතං ආවුසො බ්‍යාකතං භගවතාති එතඤ්‌හි ආවුසො අත්‌ථසංහිතං එතං ආදිබ්‍රහ්‌මචරියකං එතං නිබ්‌බිදාය විරාගාය නිරොධාය උපසමාය අභිඤ්‌ඤාය සම්‌බොධාය නිබ්‌බානාය සංවත්‌තති තස්‌මා තං බ්‍යාකතං භගවතාති ද්‌වාදසමං>
  text <සද්‌ධම්‌මප්‌පතිරූපකසුත්‌තං>
    text <156>, <එවං මෙ සුතං එකං සමයං භගවා සාවත්‌ථියං විහරති ජෙතවනෙ අනාථපිණ්‌ඩිකස්‌ස ආරාමෙ අථ ඛො ආයස්‌මා මහාකස්‌සපො යෙන භගවා තෙනුපසඞ්‌කමි උපසඞ්‌කමිත්‌වා භගවන්‌තං අභිවාදෙත්‌වා එකමන්‌තං නිසීදි එකමන්‌තං නිසින්‌නො ඛො ආයස්‌මා මහාකස්‌සපො භගවන්‌තං එතදවොච කො නු ඛො භන්‌තෙ හෙතු කො පච්‌චයො යෙන පුබ්‌බෙ අප්‌පතරානි චෙව සික්‌ඛාපදානි අහෙසුං බහුතරා ච භික්‌ඛූ අඤ්‌ඤාය සණ්‌ඨහිංසු කො පන භන්‌තෙ හෙතු කො පච්‌චයො යෙනෙතරහි බහුතරානි චෙව සික්‌ඛාපදානි අප්‌පතරා ච භික්‌ඛූ අඤ්‌ඤාය සණ්‌ඨහන්‌තීති එවඤ්‌චෙතං කස්‌සප හොති සත්‌තෙසු හායමානෙසු සද්‌ධම්‌මෙ අන්‌තරධායමානෙ බහුතරානි චෙව සික්‌ඛාපදානි හොන්‌ති අප්‌පතරා ච භික්‌ඛූ අඤ්‌ඤාය සණ්‌ඨහන්‌ති න තාව කස්‌සප සද්‌ධම්‌මස්‌ස අන්‌තරධානං හොති යාව න සද්‌ධම්‌මප්‌පතිරූපකං ලොකෙ උප්‌පජ්‌ජති යතො ච ඛො කස්‌සප සද්‌ධම්‌මප්‌පතිරූපකං ලොකෙ උප්‌පජ්‌ජති අථ සද්‌ධම්‌මස්‌ස අන්‌තරධානං හොති>
    text <සෙය්‍යථාපි කස්‌සප න තාව ජාතරූපස්‌ස අන්‌තරධානං හොති යාව න ජාතරූපප්‌පතිරූපකං ලොකෙ උප්‌පජ්‌ජති යතො ච ඛො කස්‌සප ජාතරූපප්‌පතිරූපකං ලොකෙ උප්‌පජ්‌ජති අථ ජාතරූපස්‌ස අන්‌තරධානං හොති එවමෙව ඛො කස්‌සප න තාව සද්‌ධම්‌මස්‌ස අන්‌තරධානං හොති යාව න සද්‌ධම්‌මප්‌පතිරූපකං ලොකෙ උප්‌පජ්‌ජති යතො ච ඛො කස්‌සප සද්‌ධම්‌මප්‌පතිරූපකං ලොකෙ උප්‌පජ්‌ජති අථ සද්‌ධම්‌මස්‌ස අන්‌තරධානං හොති>
    text <න ඛො කස්‌සප පථවීධාතු සද්‌ධම්‌මං අන්‌තරධාපෙති න ආපොධාතු සද්‌ධම්‌මං අන්‌තරධාපෙති න තෙජොධාතු සද්‌ධම්‌මං අන්‌තරධාපෙති න වායොධාතු සද්‌ධම්‌මං අන්‌තරධාපෙති අථ ඛො ඉධෙව තෙ උප්‌පජ්‌ජන්‌ති මොඝපුරිසා යෙ ඉමං සද්‌ධම්‌මං අන්‌තරධාපෙන්‌ති සෙය්‍යථාපි කස්‌සප නාවා ආදිකෙනෙව ඔපිලවති න ඛො කස්‌සප එවං සද්‌ධම්‌මස්‌ස අන්‌තරධානං හොති>
    text <පඤ්‌ච ඛොමෙ කස්‌සප ඔක්‌කමනියා ධම්‌මා සද්‌ධම්‌මස්‌ස සම්‌මොසාය අන්‌තරධානාය සංවත්‌තන්‌ති කතමෙ පඤ්‌ච ඉධ කස්‌සප භික්‌ඛූ භික්‌ඛුනියො උපාසකා උපාසිකායො සත්‌ථරි අගාරවා විහරන්‌ති අප්‌පතිස්‌සා ධම්‌මෙ අගාරවා විහරන්‌ති අප්‌පතිස්‌සා සඞ්‌ඝෙ අගාරවා විහරන්‌ති අප්‌පතිස්‌සා සික්‌ඛාය අගාරවා විහරන්‌ති අප්‌පතිස්‌සා සමාධිස්‌මිං අගාරවා විහරන්‌ති අප්‌පතිස්‌සා ඉමෙ ඛො කස්‌සප පඤ්‌ච ඔක්‌කමනියා ධම්‌මා සද්‌ධම්‌මස්‌ස සම්‌මොසාය අන්‌තරධානාය සංවත්‌තන්‌ති>
    text <පඤ්‌ච ඛොමෙ කස්‌සප ධම්‌මා සද්‌ධම්‌මස්‌ස ඨිතියා අසම්‌මොසාය අනන්‌තරධානාය සංවත්‌තන්‌ති කතමෙ පඤ්‌ච ඉධ කස්‌සප භික්‌ඛූ භික්‌ඛුනියො උපාසකා උපාසිකායො සත්‌ථරි සගාරවා විහරන්‌ති සප්‌පතිස්‌සා ධම්‌මෙ සගාරවා විහරන්‌ති සප්‌පතිස්‌සා සඞ්‌ඝෙ සගාරවා විහරන්‌ති සප්‌පතිස්‌සා සික්‌ඛාය සගාරවා විහරන්‌ති සප්‌පතිස්‌සා සමාධිස්‌මිං සගාරවා විහරන්‌ති සප්‌පතිස්‌සා ඉමෙ ඛො කස්‌සප පඤ්‌ච ධම්‌මා සද්‌ධම්‌මස්‌ස ඨිතියා අසම්‌මොසාය අනන්‌තරධානාය සංවත්‌තන්‌තීති තෙරසමං>
    stand <කස්‌සපසංයුත්‌තං සමත්‌තං>
    text <තස්‌සුද්‌දානං>
    block
      text <සන්‌තුට්‌ඨඤ්‌ච අනොත්‌තප්‌පී චන්‌දූපමං කුලූපකං>
      text <ජිණ්‌ණං තයො ච ඔවාදා ඣානාභිඤ්‌ඤා උපස්‌සයං>
      text <චීවරං පරංමරණං සද්‌ධම්‌මප්‌පතිරූපකන්‌ති>
