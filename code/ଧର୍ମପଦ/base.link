text <ଧର୍ମପଦ>
  text <ଶିଶୁଗଣ ମେଳେ ଦାଣ୍ଡଧୂଳି ଖେଳେ କରେ କେତେ ନବ ସୃଷ୍ଟି>
  text <ତୋଳଇ ଦେଉଳ ଗଢ଼ଇ ଅଟ୍ଟାଳୀ ଧନ୍ୟ ବିଚକ୍ଷଣ ଦୃଷ୍ଟି>
  text <ଦେଖି କାରିଗରି ତା କଳାଚାତୁରୀ ଆଶ୍ଚର୍ଯ୍ୟ ମଣନ୍ତି ଜନେ>
  text <କହନ୍ତିଆୟୁଷ ଥିଲେ ଏ ପିଲାଟି ହେବ କେତେ ଲୋକେ ଜଣେ ।>
  text <ପଚାରଇ ପୁଅ ଯେବେ ଶିଳ୍ପତତ୍ତ୍ୱ କହନ୍ତି ମାତା ଉତ୍ତରେ>
  text <ପଢିଲେ ଜାଣିବୁ ସବୁ ଆରେ ଧନ ପୋଥି ଅଛି ଆମ ଘରେ ।>
  text <ପାଞ୍ଚ ବଷ ବେଳେ ଗ୍ରାମ ଚାଟଶାଳେ ଓଝା ଛୁଆଁଇଲେ ଖଡ଼ି>
  text <ଚାହୁଁ ଚାହୁଁ ପୁଅ ଅଳପ ଦିନରେ ଗଲା ସବୁ ପାଠ ପଢ଼ି ।>
  text <ଗୀତା ଭାଗବତ ପୁରାଣଚରିତ ହୋଇଲା ଅଭ୍ୟାସ ତାର>
  text <ଦେବାଳୟ ତୋଳା ପୁଷ୍କରିଣୀ ଖୋଳା ହିସାବ ଯେତେ ପ୍ରକାର ।>
  text <ସଙ୍ଗ ଚାଟ କେତେ ସହି ନ ପାରନ୍ତି ଆନେ କରନ୍ତି ଆଦର>
  text <ସମସ୍ତଙ୍କଠାରେ ସମ ସ୍ନେହ ତାର ନାହିଁ କେହି ପରାପର ।>
  text <ଚାହାଳିରୁ ଆସି ଘରେ ଶିଳ୍ପଶାସ୍ତ୍ର ପଢ଼େ କରି ଏକ ଲୟ>
  text <କାଠ ପାଷାଣରେ ଗଢ଼ଇ ମୂରତି କେତେ ରଥ ଦେବାଳୟ।>
  text <ଦିନେ ଚାହାଳିରୁ ଫେରିଆସି ପୁଅ ଉଭା ହେଲା ମାତା ପାଶେ>
  text <ଆଖି ଥନଥନ ବଦନ ମଳିନ ତୁଣ୍ତରେ କଥା ନ ଆସେ ।>
  text <ପୁଅକୁ ଅନାଇ ମାତା ଅତି ଛନ୍ନେ ପଚାରନ୍ତି ବେଗେ ଦୁଃଖେ>
  text <କିପାଇଁରେ ଧନ ବିରସ ତୋମନ ହସ ନାହିଁ କିମ୍ପା ମୁଖେ>
  text <ଚାହାଳୀରୁ ଫେରି ଆନ ଦିନ କହୁ ହରଷରେ କେତେ କଥା>
  text <ଆଜି ତୋ ଏ ରୀତି ଦେଖି ମୋର ଭୀତି ଲଗାଇ ପରାଣେ ବଥା ।>
  text <ଦେଇଛନ୍ତି ଦଣ୍ଡ ଅବଧାନେ ଅବା ଗାଳିଦେଲେ ଆନ ଚାଟେ>
  text <ହୀନିମାନ କରି କିଏ କି କହିଲା କିବା ଦାଣ୍ତେ ବାଟେ ଘାଟେ>
  text <ଫେଡ଼ି କହ ବାବୁ ଘଟିଛି ଯା ସବୁ ତୁଟୁ ମୋ ମନୁଁ ସନ୍ଦେହ>
  text <ମୁଁ ତ ଜାଣେ ତୋର ଗୁଣ ଆଚରଣେ ସମସ୍ତେ କରନ୍ତି ସ୍ନେହ ।>
  text <କାନ୍ଦ କାନ୍ଦ ହୋଇ କିପାଇଁରେ ବାଇ କଥା ନ ଆଣୁଛୁ ମୁଖେ>
  text <ନ ଜାଣୁ କି ବାବୁ ତୋ ଏ ଭାବ ଦେଖି ବଜ୍ର ପଡ଼ଇ ମୋ ବୁକେ>
  text <ଲକ୍ଷେ ଦେବଦେବୀ ପାଦ ସେବି ସେବି ପାଇଛିରେ ତତେ ଧନ>
  text <କେତେ ମରି ମରି ରଙ୍କୁଣୀ ସଙ୍ଖାଳି ତୁ ମୋର ଜୀବଜୀବନ ।>
  text <ତତେ ଚାହିଁ ସିନା କାଟୁଛି ମୁଁ ଦିନ ଏକାକିନୀ ଏତେ କାଳ>
  text <କହ ମନକଥା ମୋ କୁଳଚନ୍ଦ୍ରମା ଭିକାରିଣୀ ଗଳାମାଳ ।>
  text <ମାତା ଆଶ୍ୱାସନା ପାଇ ପଛେ ପୁଅ ତେଜିଣ ମନୁଁ ସନ୍ତାପ>
  text <କହ ମା ସତେ କି ଅଛି ଆମ କୁଳ କହ କିଏ ସେ ମୋର ବାପା>
  text <କହନ୍ତି ଜନନୀକେବେ ତ ଏ କଥା ପଚାରି ନ ଥିଲୁ ଥରେ>
  text <ଚାହାଳିରୁ ଆସି କିପାଁ ବାବୁ ଆଜି ପଚାରୁ ଏଡ଼େ କାତରେ>
  text <କହେ ପୁଅ ଆଜି ଚାହାଳିରେ ଚାଟେ କହିଲେ ମତେ ଯେ କଥା>
  text <ଲାଜ ଅପମାନେ ଗଲି ମୁହିଁ ସଢ଼ି ଟେକି ନ ପାରିଲି ମଥା ।>
  text <ଚାହାଳୀରେ ଯେବେ ଲେଖୁଥିଲି ପାଠ ଗୋଟାଳି ମୋ ଗଲା ଗଡ଼ି>
  text <ନିକଟ ପିଲାକୁ କହିଲି ହେ ଭାଇ ବଢ଼ାଇ ଦିଅ ସେ ଖଡ଼ି।>
  text <ମୋ କଥାରେ ସେ ତ ଦେଲା ନାହିଁ ଖଡ଼ି କହି କଲା ଉପହାସ>
  text <ଭାଇ ଡାକି ଆଜ୍ଞାଦିଏ ଅବାବୁଆ ଏହାର କେଡ଼େ ସାହାସ>
  text <ନ କହିଣ କିଛି ଅଳପେ ହସିଲେ ତହିଁ ଆନ ପିଲାମାନେ>
  text <ଲାଜେ ମଥା ପୋତି ଗୋଟାଳି ଉଠାଇ ଆଣି ବସିଲି ମୋ ଥାନେ।>
  text <ନ କରି ସଙ୍କୋଚ ଫେଡ଼ି ସତକହ ଛୁଇଁକରି ଏ ମୋ ଦେହ>
  text <ଆମ କୁଳକଥା କାହାନ୍ତି ମୋ ପିତା ଯାଉ ମୋ ଭ୍ରମ ସନ୍ଦେହ ।>
  text <କୋପେ ଜରଜର ଜନନୀ ସତ୍ବର ଭାଷନ୍ତି ଉଚ୍ଚେ ବଚନ>
  text <କିଏ ସେହୁ ପିଲା ଦେଲା ଏହିପରି ଅପମାନ ଅକାରଣ>
  text <ତା ମା ଏଡ଼େ ସତୀ ମୋ ପୁଅକୁ ପୁଣି କହେ ସେ ଅଣବାବୁଆ>
  text <ତା କଥାରେ ଛଳ କରି କିବା ଫଳ ସେ ବି ତ ଅଜ୍ଞାନ ଛୁଆ ।>
  text <ବୁଢ଼ା ବୁଢ଼ୀମାନେ କହୁଥାନ୍ତି ଯାହା ଶୁଣିଛି ମୁଁ ପିଲାବେଳେ>
  text <ପୂରୁବ ପୁରୁଷ ଯଶ ପଉରୁଷ ବୁଝ ବାବୁ ଏଥୁଁ ହେଳେ ।>
  text <ସୃଷ୍ଟି ଆଦ୍ୟକାଳୁଁ ବିଶ୍ୱକର୍ମା ତହୁଁ ଆମ କୁଳ ଉତପତ୍ତି>
  text <ଏ କୁଳର ବଡ଼ବଡ଼େ ରଖିଛନ୍ତି କେତେ ଅକ୍ଷୟ କୀରତି।>
  text <ଇନ୍ଦ୍ରଦ୍ୟୁମ୍ନ ରାଜା ତୋଳାଇଲେ ଯେବେ ଶ୍ରୀକ୍ଷେତ୍ରେ ବଡ଼ ଦେଉଳ>
  text <ହକାରିଣ ନାନା ଦେଶୁଁ କାରିଗର କରାଇଲେ ଆଗେ ଠୁଳ।>
  text <ପରଖି ସକଳେ ଯୋଗ୍ୟ ଶିଳ୍ପୀ ବାଛି ଲଗାଇଥିଲେ ସେ କାମ>
  text <ତୋ ପୂର୍ବପୁରୁଷେ ଶିରେ ଦେଲେ ଶାଢ଼ୀ ପୂଣ୍ୟ ଳାଚଳଧାମେ ।>
  text <କେତେ କାଳ ଅନ୍ତେ ସେ ମନ୍ଦିର ଯେବେ ସଂସ୍କାର କଲେ ଯଯାତି>
  text <ତୋ ପୂର୍ବପୁରୁଷେ ସେତେବେଳେ ତହିଁ ରଖିଥିଲେ ବଂଶଖ୍ୟାତି।>
  text <ଶେଷେ ସେ ଦେଉଳ ତୋଳାଇଲେ ପୁଣି ଶ୍ରୀ ଅନଙ୍ଗଭୀମ ରାଏ>
  text <ଉତ୍କଳେ ଅକ୍ଷୟ କୀର୍ତ୍ତିସ୍ତମ୍ଭ ପ୍ରାଏ ଶୋଭେ ଯାହା ଆଜିଯାଏ ।>
  text <ଦିନେ ଗଲେ ମତେ ଯୁଗ ପରି ଲାଗେ ମରୁଛି ମୁଁ ଭାଳି ଭାଳି>
  text <ରହିଅଛି ସିନା ତୋ ମୁହଁ ଅନାଇଁ ତୁ ମୋ ନୟନ ସଙ୍ଖାଳି ।>
  text <ଏହିପରି କଥା କହୁଁ କହୁଁ ମାତା ହୋଇଲେ ଅତି ବିକଳ>
  text <ତଳେ ମୁହଁ ପୋତି ବିଳପିଲେ ସତୀ ବହେ ଅଶ୍ରୁ ଅବିରଳ ।>
  text <କିପାଇଁ କହ ମା କାନ୍ଦୁଛୁ କାତରେ ଚକିତେ ପଚାରେ ପୁଅ>
  text <ବସି ମାତାକୋଳେ ବସନ ଅଞ୍ଚଳେ ପୋଛେ ତାଙ୍କ ନେତୃ ଲୁହ ।>
  text <କାହାନ୍ତି ମୋ ବାପା କେତେ ଦିନ ହେଲା କି କାର୍ଯ୍ୟେ ଗଲେ ସେ କାହିଁ>
  text <କେତେ ଦୂର ପଥ ଏଥୁଁ ସେ ରାଇଜ ମୁଁ କି ନ ପାରିବି ଯାଇ>
  text <ନ ଆସେ କି ତହୁଁ ବାରତା ଏଠାକୁ ଅଛନ୍ତି ଟିକି ସେ ଭଲେ>
  text <ଯିବାର ଉପାୟ କହ ମା ତୁରିତେ ବାର୍ତ୍ତା ଆଣିବି ମୁଁ ଗଲେ ।>
  text <ପୁଅର ମଧୁର କୋମଳ ବଚନେ ମାତା ପାଇଲେ ଆଶ୍ବାସ>
  text <ଚୁମ୍ବି ପୁତ୍ରମୁଖ କହନ୍ତି ଆହ୍ଲାଦେ ପକାଇ ଦୀର୍ଘ ନିଶ୍ୱାସ ।>
  text <ମରିଯାଏଁ ମୁଁ ଲୋ କି ବିକଲେ ଲୁହ ପୋଛି ଦିଅଇ ମୋ ଧନ>
  text <ଏହି ଭରସାରେ ବାର ବର୍ଷ ହେଲା ରହିଛି ଧରି ଜୀବନ।>
  text <ବାର ବର୍ଷ ହେଲା ଯାଇଛନ୍ତି ବାପ ଦେଉଳ ଗଢ଼ିବା ପାଇଁ>
  text <ତୋଳାଉଛନ୍ତି ଯା ନରସିଂହ ଦେବ ଗଜପତି ନରସାଇଁ।>
  text <ଚନ୍ଦ୍ରଭାଗା ତିର୍ଥେ ସାଗରପନ୍ତାରେ ଗଢ଼ାହେଉଛି ଦେଉଳ>
  text <କହିଛନ୍ତି ରାଜା କଳା କଉଶଳେ ବିଶ୍ୱେ ସେ ହେବ ଅତୁଳ।>
  text <ଶିବାଇ ସାଁ ତରା ପୁରତ ପଧାନ ବିଶ୍ୱକର୍ମା କୁଳ ରାଇ>
  text <ଭଲ କାରିଗର ବାଛିଲଗାଇଲେ କାମେ ବାରଶ ବଢ଼ାଇ ।>
  text <ସେହି ଡାକରାରେ ଗଲେ ଯେ ତୋ ପିତା ବାହୁଡ଼ି ନାହାନ୍ତି ଘରେ>
  text <ସେତେବେଳେ ତୁ ମୋ ଗର୍ଭେ ଚାରି ମାସ ଜନ୍ମିଲୁ ଛ ମାସ ପରେ ।>
  text <କହୁଥିଲେ ଲୋକେ ହେବ ସେ ଦେଉଳ ଧର୍ମଦେବତାଙ୍କ ରଥ>
  text <ପୂର୍ବେ ଦୁର୍ଗ ରୂପେ ଉତ୍କଳର ପୁଣି ଓଗାଳିବ ସିନ୍ଧୂପଥ ।>
  text <ଧର୍ମଦେବତାଙ୍କ ଦେଉଳରେ ବାପ କରୁଛନ୍ତି ବୋଲି କାମ>
  text <ସୁମରିଣ ତାଙ୍କୁ ଶରଧାରେ ଦେଲି ଧର୍ମପଦ ତୋର ନାମ ।>
  text <ଦେଖି ନାହିଁ ତୀର୍ଥ ଶୁଣିଛି କେବଳ ସାତ ଥର ଯିବ ଗଙ୍ଗା>
  text <ଥରେ କେହି ଯେବେ ଯିବ ଚନ୍ଦ୍ରଭାଗା ମୁହଁ ପଡ଼ିଯିବ ରଙ୍ଗା ।>
  text <ଯିବା ଦିନୁଁ ବାପ ବାର ବର୍ଷ ହେଲା ପାଇ ନାହିଁ ମୁଁ ବାରତା>
  text <ତାଙ୍କ ଲାଗି ନିତି ପନ୍ଥାଇ ବସାଇ ପୂଜଇ ପନ୍ଥଦେବତା ।>
  text <ଅଖଣ୍ଡଳ ଜାଳି ଗ୍ରାମଦେବତାଙ୍କ ପାଦେ ପଡ଼େ ଅନୁକ୍ଷଣ>
  text <ରବିବାରବ୍ରତ ପାଳି ମୁଁ ପଶିଛି ଧର୍ମଦେବତା ଶରଣ ।>
  text <କହେ ପୁଅ ତହୁଁଯିବି ଚନ୍ଦ୍ରଭାଗା କରିବି ବାପାଙ୍କୁ ଦେଖା>
  text <ଆଣିବି ତାଙ୍କର କୁଶଳ ବାରତା ତାଙ୍କ ନିଜ ହାତଲେଖା ।>
  text <ମୋ ନେତ୍ରପିତୁଳି ଛାଡ଼ି କିରେ ତତେ ପାରିବି ମୁଁ କ୍ଷଣେ ବଞ୍ଚି>
  text <ମୋ ଅନ୍ଧାର ଘରେ ତୁ ଏକା ପ୍ରଦୀପ ମୋ ହୃଦସିନ୍ଧୁକକଞ୍ଚି ।>
  text <ଆହୁଲା ତୁ ମୋର ଜୀବନବୋଇତେ ଅନ୍ଧର ଅଶ୍ରାଲଉଡ଼ି>
  text <ତୋ ବିନେ ନ ଚଳି ଯିବି ସିନା ବାବୁ ଶୋକସିନ୍ଧୁଜଳେ ବୁଡ଼ି ।>
  text <କହେ ପୁଅ ପୁଣି ବଳାଇ ସାଦରେଯିବି ନିଶ୍ଚେ ବାପ ପାଶ>
  text <ମନ ତୋଷେ ମା ଗୋ ଦିଅ ଅନୁମତି ଫେରିବି ନ ପୂରୁ ମାସ ।>
  text <ବାପ ସଙ୍ଗେ ତହିଁ ଦେଖିବି ସୁଯୋଗ୍ୟ ଜାତିପୁଅ ଶତ ଶତ>
  text <ଦେଖିବି କିପରି ଗଢ଼ା ହେଉଅଛି ଧର୍ମଦେବତାଙ୍କ ରଥ ।>
  text <ଚନ୍ଦ୍ରଭାଗା ତୀର୍ଥେ ସ୍ନାନ କରି ସୁଖେ ଦେଖିବି ସୂର୍ଯ୍ୟଉଦୟ>
  text <କର ନାହିଁ ଭୟ କହ ମା ବାପାଙ୍କୁ ଦେବି ମୁଁ କି ପରିଚୟ>
  text <କହନ୍ତି ମାବାବୁ ଯିବା ଲାଗି ଯେବେ କରିଅଛୁ ଦୃଢ଼ପଣ>
  text <କିମ୍ପା ନିବାରିବି ନିବାରଣେ ସିନା ହେବ ତୋ ମନେ କଷଣ ।>
  text <ଦେଖି ବାପ ତତେ ହେବେ ହରଷିତ ହୃଦେ ତୁ ଯିବୁ ପରତେ>
  text <ଦେଖିବୁ ଆବର ଓଡ଼ିଆଶିଳ୍ପୀର ଅଦ୍ଭୁତ କର୍ମ ଜଗତେ ।>
  text <ବୟସରେ ତୁହି ହେଲେ ହେଁ ବାଳୁତ ବୁଦ୍ଧି ତୋର ସୁକୁମାର>
  text <ବୁଝାଇ ବିଶେଷେ କହିବି ମୁଁ କିସ କର ଯାହା ତୋ ବିଚାର ।>
  text <କହିଲେ ଆବର ବାପ ନାମ ତାର ଭୂମିରେ ସେ ଦେଇ ଲେଖି>
  text <ବାପ ପୁଅଙ୍କର ହେବ ଚିହ୍ନାଚିହ୍ନି ହେବା ମାତ୍ରେ ଦେଖାଦେଖି ।>
  text <ତୋ ରୂପ ଆକୃତି ପିତୃପ୍ରତିକୃତି ଏକା ଛାଞ୍ଚେ ଯେହ୍ନେ ଢଳା>
  text <ନେତ୍ରେ ନାସା ଆସ୍ୟ ଲଲାଟେ ପ୍ରକାଶ ବାପମୁଖ ଷୋଳକଳା ।>
  text <ନୟନେ ନୟନ ହେଲେ ଭେଟାଭେଟି ହେବ ପରାଣ ମିଳନ>
  text <ଯେ ଯାହାର ତାକୁ ଲୋଡ଼େ ସେ ସହଜେ କରିବାକୁ ଆଲିଙ୍ଗନ ।>
  text <ତଥାପି ନ ବଳେ ମନ ତତେ ଏକା ଛାଡ଼ିବାକୁ ଏତେ ଦୂର>
  text <ନ ଡର ଲୋ ବୋଉ ସଙ୍ଗେ ଯିବ ମୋର ଘର ବଳିଆ କୁକୁର ।>
  text <ବଳିଆ ବାପାଙ୍କୁ ନ ଚିହ୍ନିଲେ ତାକୁ ବାପା ଚିହ୍ନିବେ ନିଶ୍ଚୟ>
  text <ଗ୍ରାମ ନାମ ମୋର ଜନମବୃତାନ୍ତ କହିଦେବି ପରିଚୟ ।>
  text <ମରିଯାଏ ଆହା ମୋ ଧନମାଳୀର କେଡ଼େ ବୁଦ୍ଧି କି ସାହସ>
  text <ଜଗନ୍ନାଥେ କୃପାକଲେ ତୁ ରଖିବୁ କୁଳଗଉରବ ଯଶ ।>
  text <ତ୍ରୟୋଦଶୀ ତିଥି ଶୁଭବେଳ ଦେଖି ପୁଅ କଲା ଅନୁକୂଳ>
  text <ଜାଗୁଳାଈ ପୂଜି କାନିରେ ଜନନୀ ବାନ୍ଧିଲେ ପ୍ରସାଦଫୁଲ ।>
  text <ସ୍ୱାମୀ ଲାଗି ପୁଣି ବାଡ଼ିବରକୋଳି ଦେଲେ ଯାଉଁଳିରେ ବାନ୍ଧି>
  text <କହିଲେଏଥିରେ ବାପାଙ୍କ ଶରଧା ନେବୁ ଯତନେ ସମ୍ପାଦି ।>
  text <ବଳିଆ ସଙ୍ଗତେ ବାଡ଼ିବରକୋଳି ହେବ ଆନ ପରିଚୟ>
  text <ଲକ୍ଷ୍ମୀ ନରସିଂହ ଶ୍ରୀଦୁର୍ଗା ମାଧବ ହୁଅନ୍ତୁ ତୋର ଆଶ୍ରୟ ।>
  text <ବୀର ଧର୍ମପଦ ମାତା ଆଶୀର୍ବାଦ ଘେନି ହୋଇଲା ବାହାର>
  text <ଯାଏ ପୂର୍ବ ମୁଖେ ବଳିଆ କୁକୁର ଚାଲେ ପଛେ ପଛେ ତାର।>
  text <ଅପନ୍ତରା ବାଟ କେତେ ବେଣାପାଟ ବନ ବିଲ ନଦୀ ସର>
  text <ଚାଲେ ଧର୍ମପଦ ନ ଗଣି ବିପଦ ଦିବା ନିଶି ନିରନ୍ତର ।>
  text <ଗୁଡ଼କଙ୍କ ପଛେ ଗୋଡ଼ାଏ ଉତ୍ସାହେ ବଳିଆ ଧାଏଁ ତା ପଛେ>
  text <ଚନ୍ଦ୍ରଭାଗାଯାତ୍ରୀ ଧର୍ମପଦ ବୋଲି ଲେଖେ କାହିଁ ବାଟ ଗଛେ ।>
  text <ପଚାରି ପଚାରି ଚନ୍ଦ୍ରଭାଗା ତୀର୍ଥେ ହେଲା ଯାଇଁ ପରବେଶ>
  text <ଲାଗିଛନ୍ତି ଯହିଁ ବାରଶ ବଢ଼ାଇ ବିଶ୍ରାମ ନାହିଁ ନିମେଷ ।>
  text <ଦିନ ରାତି ଯହିଁ ଜଣା ନ ପଡ଼ଇ ମୁଖରିତ ନିରନ୍ତର>
  text <ଭୋଜନ ଶୟନ ଛାଡ଼ି ଲାଗିଛନ୍ତି ପ୍ରାଣପଣେ କାରିଗର ।>
  text <ବାରବରଷର ସରଳ ବାଳକ ସେ ଅଚିହ୍ନା ସ୍ଥାନେ ଏକା>
  text <ଚକିତେ ଚୌଦିଗେ ଅନାଇଁ ଚିନ୍ତିତ ବାପର ନପାଇ ଦେଖା ।>
  text <ବିଚାରେକାହାକୁ ପଚାରିବି ଏଥି କିଏ ବା ଦେବ ଉତ୍ତର>
  text <ସର୍ବେ କର୍ମେ ରତ ଏକକୁ ଆରେକ ଚାହିଁବାକୁ ନାହିଁ ତର ।>
  text <ଅବସର ବୁଝି କୋଳି ବିକ୍ରି ବ୍ୟାଜେ ବୁଲେ ସେ ଜନ ଗହଳେ>
  text <ରସାଳ ପୃଥୁଳ ସେ ବଦରି ଫଳ ଯେ ଦେଖେ ତା ମନ ବଳେ ।>
  text <ଜଣେ କେହି ଶିଳ୍ପୀ ଘର କଥା ଭାବି ମରମେ ଆହତ ଅତି>
  text <କହେ ମୋବାଡ଼ିରେ ଫଳୁଥିବ ଆହା କେତେ କୋଳି ଏହି ମତି ।>
  text <କୋଳିବିକା ପିଲାମୁହଁକୁ ଅନାଇଁ କିଛି ନ ପାରଇ କହି>
  text <ନ ଜାଣେ ଅପୂର୍ବ ବାତ୍ସଲ୍ୟମମତା କିମ୍ପା ହୃଦେ ଉପୁଜଇ ।>
  text <ବାଳକ ବଚନ ଶୁଣି କୁତୂହଳେ ପୂଲକେ ପୂରେ ପରାଣ>
  text <କୁକୁରକୁ ଦେଖି ଅନ୍ତର ଇଙ୍ଗିତେ କରେ ସେ ସତ୍ୟ ପ୍ରମାଣ ।>
  text <ଗ୍ରାମ ନାମ ଆଦି ପଚାରି ପାଇଲା ଯେବେ ପୁତ୍ରପରିଚୟ>
  text <ବାଳକବଦନ ଚୁମ୍ବିଲା ସେନେହେ ଚରଣେ ନମେ ତନୟ ।>
  text <ବାପ ପୁଅ ବେନି ଗଲେ ବସା ଘରେ ପକାଇଲେ କେତେ କଥା>
  text <କହେ ଶିଳ୍ପୀବେଗେ ଯାଉଛି କାମକୁ ନ ଗଲେ ନ ରହେ ମଥା ।>
  text <କିମ୍ପା ଏ ଉଦ୍‌ବେଗ ପାଇ ମନେ ଖେଦ ପଚାରେ କାତରେ ପୁଅ>
  text <ବୃଦ୍ଧ ଶିଳ୍ପୀ ମୁଖେବଚନ ନ ସ୍ଫୁରେ ନୟନୁଁ ବହଇ ଲୁହ ।>
  text <କ୍ଷଣକ ଅନ୍ତରେ କହେ ବୃଦ୍ଧ ପୁଣିଥିଲା ମୋ ପୂର୍ବ ସୁକୃତ>
  text <ଅନ୍ତକାଳେ ତୋତେ ଦେଖି ଏଥି ବାବୁ ହେଲି ଏବେ କୃତକୃତ୍ୟ ।>
  text <ବାର ବର୍ଷ ହେଲା ଲାଗିଲାଣି କାମ ମୁଦା ନ ହେଲା ଦେଉଳ>
  text <କାଳଅତିକ୍ରମେ ରାଜା ନରସିଂହ ଦାରୁଣ ଦୁଃଖେ ଆକୁଳ ।>
  text <ଦୁଇ ଦିନ ମଧ୍ୟେ ପୂରିବ ଦେଉଳ ନ ରହିବ କିଛି ଶେଷ>
  text <ନ ହେଲେ କାଟିବି ବଢ଼ାଇଙ୍କ ମୁଣ୍ଡ ହୋଇଛି ରାଜା ଆଦେଶ ।>
  text <ଦୁଇ ଦିନୁଁ ଦିନେ ହେଲାଣି ଅତିତ ଆଉ କାଲି ଦିନ ବାକୀ>
  text <ନିରାଶେ କାତର ସର୍ବେ କାରିଗର କାମକୁ ନ ପାଏ ଆଖି ।>
  text <ନଦୀଗର୍ଭେ ହେଲା ଦେଉଳ ପତନ ରହିଲା ତହିଁ କି ଦୋଷ>
  text <କେଜାଣି କାହାର ଅପରାଧେ ଅବା ଗ୍ରହରାଜ କଲେ ରୋଷ ।>
  text <କଲେ ଯେତେ ଯତ୍ନ ନ ପୂରେ ଦେଉଳ ନ ବସେ ଦହିନଉତି>
  text <ଉପାୟ ନ ଦେଖି କାରିଗରଙ୍କର ହଜିଲାଣି ବୁଦ୍ଧି ବୃତ୍ତି।>
  text <ଛାମୁରୁ ଆଦେଶ ମନ୍ଦିର ମୁକୁଟେ ହେବ ଚୁମ୍ବକ ଖଚିତ>
  text <ପ୍ରଭାବେ ଯାହାର ମହୋଦଧିବକ୍ଷେ ନ ଯିବ ଶତ୍ରୁ ବୋଇତ।>
  text <ବାରଶ ବଢ଼ାଇ ଏକୁଁ ଏକ ସର୍ବେ ଶିଳ୍ପବିଦ୍ୟାବିଶାରଦ>
  text <ଗଢ଼ିଛନ୍ତି କେତେ ଦେଉଳ ଅଟାଳି ସେତୁ ଦୁର୍ଗ ଜନପଦ ।>
  text <ଯେଝା ବୁଦ୍ଧିବଳେ ଗଡ଼ନ୍ତି ପଥର ଖସି ସବୁ ପଡ଼େ ତଳେ>
  text <ଦେଉଳ ମୁଦିବା ବୁଦ୍ଧି ନ ଦିଶଇ ନିରସ୍ତ ଏବେ ସକଳେ।>
  text <ଆଜି ନିଶି ଶେଷେ କାଲି ପ୍ରଭାତରେ ହୋଇବ ରବିଉଦୟ>
  text <ପର ଦିନ ରବି ଉଇଁଣ ଦେଖିବେ ବାରଶ ବଢ଼ାଇ କ୍ଷୟ ।>
  text <ଆଜି ସଞ୍ଜବେଳେ କରିବେ ବିଚାର ବସି ସବୁ କାରିଗର>
  text <ଯାଉଛି ମୁଁ ତେଣେ ରହି ଏଥି ବାବୁ ନିଶ୍ଚିନ୍ତେ ବିଶ୍ରାମ କର।>
  text <ବାପର ବିଷାଦ ଦେଖି ଧର୍ମପଦ ଆଶ୍ଚର୍ଯ୍ୟେ କହଇ ବାଣୀ>
  text <ସତେ ନରସିଂହ ମହାରାଜା ଦେବ ବାରଶ ବଢ଼ାଇ ହାଣି>
  text <ଉତ୍କଳର ଶିଳ୍ପୀ କୁଳସୁପ୍ରସିଦ୍ଧ ଦକ୍ଷ କାରିଗରଗଣ>
  text <ମିଳୁଛନ୍ତି ଯହିଁ ସେ କାର୍ଯ୍ୟ କି କେବେ ରହିପାରେ ଅପୂରଣ>
  text <ନ ଥିଲେ ଆପତ୍ତି ଦିଅ ଅନୁମତି ସଭାସ୍ଥଳେ ଯିବା ପାଇ>
  text <ଶିଳ୍ପଗୂଢ଼ ପ୍ରଶ୍ନ ଶୁଣିବି ଦେଖିବି ବାର ଶତ ଜାତି ଭାଇ ।>
  text <ବାପ ପୁଅ ବେନି ତତକ୍ଷଣେ ତହୁଁ ଚଳିଗଲେ ସଭାସ୍ଥଳେ>
  text <କଲେ ତର୍କ ଯୁକ୍ତି ଉକ୍ତି ପ୍ରତିଉକ୍ତି ସେଝା ବୁଦ୍ଧି କଉଶଳେ ।>
  text <ରଥ ଦେବାଳୟ ଗଠନନିର୍ଣ୍ଣୟ ଚୁମ୍ବକର ତତ୍ତ୍ୱମାନ>
  text <ବୃଦ୍ଧ ଶିଳ୍ପୀଗଣେ କଲେ ଆଲୋଚନା ଦେଖାଇ ଶାସ୍ତ୍ରପ୍ରମାଣ ।>
  text <ରାତି ଅଧଯାଏ ଚାଲିଲା ବିଚାର ନହେଲା କିଛି ମୀମାଂସ>
  text <ଉପାୟ ନ ପାଇ ବାରଶ ବଢ଼େଇ ଛାଡ଼ିଲେ ପରାଣ ଆଶା ।>
  text <ଯୋଡ଼ି କର ବେନି ସବିନୟ ବାଣୀ କହେ ଶେଷେ ଧର୍ମପଦ>
  text <ନୀଳାଚଳେ ଯେବେ ସତ୍ୟ ଜଗନ୍ନାଥ ନ ହେବେ କିଛି ଆପଦ।>
  text <ଏକାମ୍ରକାନନେ ସତ୍ୟେ ପ୍ରତିଷ୍ଟିତ ଯେବେ ପ୍ରଭୁ ଲିଙ୍ଗରାଜ>
  text <ନ ସହିବ କେବେ ନିନ୍ଦା ଅପଖ୍ୟାତ ଉତ୍କଳ ଶିଳ୍ପୀ ସମାଜ ।>
  text <ଯାଗାନଳୁଁ ଯେବେ ସତ୍ୟ ବେଦମନ୍ତ୍ରେ ଉଠିଥିବେ ବୀରଜାଈ>
  text <ମୁଣ୍ଡ କଟା ହୋଇ ନ ମରିବେ ଏଥି କେବେ ବାରଶ ବଢ଼ାଇ।>
  text <ଧ୍ରୁବ ପ୍ରହଲାଦ ପୁରାଣ ପ୍ରବାଦ କବିକଳ୍ପନା ନ କହ>
  text <କାଳେ କାଳେ ଶିଶୁ ଅସାଧ୍ୟ ସାଧିବ ହେଲେ ପ୍ରଭୁ ଅନୁଗ୍ରହ।>
  text <ଶୁଣିଛ ତ ସର୍ବେ ଅଭିମନ୍ୟୂ କଥା ବୀରବାଳକବିକ୍ରମ>
  text <ଶୁଣିଛ ଜନମୁଁ ଥିଲେ ଶୁକଦେବ ବ୍ରହ୍ମଜ୍ଞାନୀ ଅନୁପମ।>
  text <ଶିଶୁ ବଢ଼ି କ୍ରମେ ହୁଏ ଯୁବା ବୃଦ୍ଧ ଚତୁର ପ୍ରବୀଣ ନର>
  text <ପ୍ରଭାତ ଅରୁଣେ ଲୁଚି ରହିଥାଏ ମଧ୍ୟାହ୍ନ ତେଜ ପ୍ରଖର ।>
  text <କାଲି ଦିନ ରାତି ରହିଅଛି ବାକୀ ବିଚାରିବୁ ନାହିଁ କାଳ>
  text <ଯାହା କରିବାର ସ୍ଥିର କର ଏବେ ଆଉ ଅଧିକ ନ ଭାଳ।>
  text <ଦଇବ ବିଧାନେ ଏ ବାଳକ ଏଥି ଯଥାକାଳେ ଉପଗତ>
  text <ଛାଡ଼ିଦେବା ଏହା ହାତେ ବାକି କାର୍ଯ୍ୟ କର ସର୍ବେ ଏହି ମତ।>
  text <ଏହିପରି ବହୁ ବିଚାର ଶେଷରେ ସ୍ଥିର କଲେ ଶିଳ୍ପୀଗଣ>
  text <କରନ୍ତୁ ବାଳକ କାଲି ଦିବାଭାଗେ ଆଗେ ମନ୍ଦିର ବୀକ୍ଷଣ।>
  text <କାଲି ସନ୍ଧ୍ୟାଯାଏ ଲାଗିବା ସରବେ କାମ ନ ହେଲେ ପୂରଣ>
  text <ସମର୍ପି ଦେଉଳେ ବାର ଶତ ଶିର ବାଳକେ ଯିବା ଶରଣ।>
  text <ବାଳକେ ସରବେ କଲେ ଧନ୍ୟ ଧନ୍ୟ ଭାଜିଲା ସଭା ସେ ଦିନ>
  text <ବାରଶ ବଢ଼ାଇ ଲାଗିଲେ କାମରେ ନିରାଶେ ମୁଖ ମିଳିନ।>
  text <ତହିଁ ଆରଦିନ ଧର୍ମପଦ ଦେଖେ ଦେଉଳ ଗଠନ ରୀତି>
  text <ପରଖେ ପତନ ପୀଢ଼ ଖମ୍ବ କୋଣ ଆଦ୍ୟା ପ୍ରାନ୍ତ ଅବସ୍ଥିତି ।>
  text <ବାରଶ ବଢ଼ାଇ ଲାଗିଛନ୍ତି କାମେ କରି ପ୍ରାଣ ପ୍ରାୟଶ୍ଚିତ୍ତ>
  text <ଚାହୁଁ ଚାହୁଁ ଦିନ ହେଲା ଅବସାନ ରବି ହେଲେ ଅସ୍ତିମିତ।>
  text <ନ ସରିଲା କାମ ନ ଦିଶଇ ଆଶା ରାତି ମଧ୍ୟେ ପୂରିବାର>
  text <ବାରଶ ବଢ଼ାଇ ମୁଣ୍ଡେ ହାତ ଦେଇ ବସିଲେ ତେଜି ଆହାର।>
  text <କହେ ଧର୍ମପଦ “ଆଜ୍ଞା ହେଲେ ମତେ କାମେ ଦେବି ଏବେ ହାତ>
  text <ପ୍ରଭୁ ଦୟା କଲେ ପୂରିବ ଦେଉଳ ନ ହେଉଁ କାଲି ପ୍ରଭାତ।>
  text <ବାରଶ ବଢ଼ାଇ କଲେ ଧନ୍ୟ ଧନ୍ୟ ଦେଲେ ସର୍ବେ ଆଶୀର୍ବାଦ>
  text <“ଯାଅ ବାବୁ ଯାଅ ବିଳମ୍ବ ନ କର କହି କଲେ ଉଚ୍ଚ ନାଦ।>
  text <“ରହୁ କୁଳମାନ ପୂରୁ ନରସିଂହ ନୃପତି ମନ କାମନା>
  text <ବାର ବରଷର ବଢ଼ାଇ ପୁଅର ହେଉ କୀରତି ଘୋଷଣା ।>
  text <ଆରମ୍ଭିଲା କାମ ଦେଉଳ ଶିଖରେ ଏକ ଲୟେ ଧର୍ମପଦ>
  text <ଆଶାର ଆନନ୍ଦେ କାରିଗରେ ଏଣେ ଆଶଙ୍କା କଲେ ଆପଦ।>
  text <ବାଳକ କରଣୀ ନିଶ୍ଚେ ଯିବେ ଜାଣି ନରସିଂହ ଗଜପତି>
  text <ଏ ବାଳକ ମୁଣ୍ଡେ ବନ୍ଧା ହେବ ଶାଢ଼ୀ ଘଟିବ ଆମ ବିପତ୍ତି।>
  text <ଯଥା ସମୟରେ ପୂରିବ ଦେଉଳ ଏହି ମାତ୍ରା ଆଶ୍ୱାସନା>
  text <ପରାଣଭୟରେ ସବୁ କାରିଗରେ କରନ୍ତି ନାନା ଭାବନା ।>
  text <ବସି ଏକଠାଇଁ ବାରଶ ବଢ଼ାଇ ଆତଙ୍କେ କାଟନ୍ତି ନିଶି>
  text <ଏହି ସମୟରେ ପୂରିଲା ଦେଉଳ ଅଗ୍ରକୁମ୍ଭ ଗଲା ଦିଶି।>
  text <ହରଷବିଷାଦେ ଚାହିଁଲେ ସକଳେ ନିରେଖି ଦେଉଳେ ଚୂଳେ>
  text <ରାତି ଥାଉଁ ଥାଉଁ ଓହ୍ଲାଇ ମିଳିଲା ଧର୍ମପଦ ତାଙ୍କୁ ତୁଲେ।>
  text <ଦେଖି କାରିଗରେ କରନ୍ତି ପ୍ରଶଂସା ନାହିଁ କାହା ମନେ ସୁଖ>
  text <ପଚାରେ ବାଳକକି ପାଇଁ ଦିଶନ୍ତି ଆପଣା ସର୍ବେ ବିମୁଖ।>
  text <ଦରବିକସିତ କମଳ ସରସେ କିପାଁ ହିମ ବିନ୍ଦୁପାତ>
  text <ଉଲ୍ଲସିତ ପ୍ରାଣେ କାହୁଁ କି କାରଣେ ଅକସ୍ମାତେ କଷାଘାତ>
  text <ଜଣେ ବୃଦ୍ଧ ଶିଳ୍ପୀ କହନ୍ତି ନିରୋପି ସମସ୍ତଙ୍କ ମନକଥା>
  text <“ପୂରିଲା ଦେଉଳ ‘ହେବ ତୁମ ଯଶ ନ ରହିବ ଆମ ମଥା ।>
  text <ନ ଶୁଣୁ ଅଧିକ କହଇ ବାଳକ ମୋର ସେ ଯଶେ କି ଫଳ>
  text <ଯେବେ ଶିଳ୍ପୀକୁଳ ବାର ଶତ ଫୁଲ ଝାଉଁଳି ପଡ଼ିବେ ଢଳ ।>
  text <ମୁଁ ଶିଳ୍ପୀକୁଳର ଅଧମ ତନୟ ଜାତିଭାଇଙ୍କ କିଙ୍କର>
  text <ଦେଉଳ ପୂରଣେ ନାହିଁ ମୋ କରଣୀ ସେସବୁ କାର୍ଯ୍ୟ ତୁମ୍ଭର।>
  text <ଜାତିଭାଇଙ୍କର ଆଦେଶେ ସିନା ମୁଁ କଲି କାର୍ଯ୍ୟ ସମ୍ପାଦନ>
  text <ଜାତିପୁଅଙ୍କର ମୁଣ୍ଡ ଗଲେ ମୋର ଜୀବନେ କି ପ୍ରୟୋଜନ>
  text <ବାରଶ ବଢ଼ାଇ ମୋର ଜାତିଭାଇ ଜାଣ ଏ କଥା ନିଶ୍ଚୟ>
  text <ଯାହା ହେବ ହେବ କେବେ ନ ଘଟିବ ତୁମ୍ଭ ଜୀବନ ସଂଶୟ ।>
  text <କେହି ନ ଜାଣନ୍ତି ମୋ ନାମ ଏଠାରେ ନ ଜାଣିବେ କେହି ତାହା>
  text <ନ ହେଉଁ ଆଜି ଏ ରଜନୀ ପ୍ରଭାତ ଦେଖିବି ମୁଁ ନିଜ ରାହା ।>
  text <ରାତିକେ ଦେଉଳ ପୂରିଲା ଯେପରି ନ ହେବ ଲୋକେ ପ୍ରକଟ>
  text <ନ ଜାଣିଲେ ରାଜା କି ଅବା ପ୍ରଧାନ ପଡ଼ିବ କିପାଁ ସଙ୍କଟ>
  text <ପହରେ ମାତର ଅଛି ଆଉ ରାତି ଯାଅ ବାସେ ଶୁଅ କ୍ଷଣେ>
  text <ହେଉଛି ବିଦାୟ ଦଣ୍ଡବତ କରି ଜାତିଭାଇଙ୍କ ଚରଣେ ।>
  text <ଯେ ଯାହା କୁଟୀରେ ଗଲେ କାରିଗରେ ବାପ ସଙ୍ଗେ ଧର୍ମପଦ>
  text <କହେ ପୁଅଏବେ ପୁଚ୍ଛିବି କଥାଏ ମନେ ନ ଗଣ ଆପଦ ।>
  text <କହିବ ତୁରିତେ ପୁଅରେ ଦାୟ କି ବାରଶ ବଢ଼ାଇ ଦାୟ>
  text <ଏ ବିଚାରେ ହେବ ବାରଶ ବଢ଼ାଇ ତ୍ରାଣଉଦ୍ଧାରଉପାୟ ।>
  text <ବାପ ମନେ ଭାଳେ କେତେ ପାପ ଚିନ୍ତା ମୁଖେ ଉତ୍ତର ନ ଆସେ>
  text <ଉଭୟ ସଂକଟେ ପଡ଼ି ଯଥା ନର ଯାଏ ନାହିଁ କେଉଁ ପାଶେ ।>
  text <ବାପର ବିଷାଦ ଦେଖି ଧର୍ମପଦ କହେ ସୁକୋମଳ ଭାଷା>
  text <ବାରଶ ବଢ଼ାଇ ରହନ୍ତୁ ଜୀବନେ ଛାଡ଼ ଏବେ ମୋର ଆଶା ।>
  text <ଏ ଜଗତେ କାହା ପୁଅ ବା କାହାର ସମସ୍ତ ମାୟା ଭିଆଣ>
  text <ସାର୍ଥକ ଜନମ ତାର ଏକା ସିନା ପର ହିତେ ଯାର ପ୍ରାଣ ।>
  text <କହିଛନ୍ତି ମୁନିକୁଳରକ୍ଷା ଘେନି ହେବ ଯେବେ ପ୍ରୟୋଜନ>
  text <ତେଜିବ ଜଣକୁ ହେଲେ ହେଉ ପଛେ ସେ ଯେଡ଼େ ସ୍ନେହଭାଜନ ।>
  text <ନ ହୋଇ ବ୍ୟାକୁଳ ଗ୍ରାମହିତେ କୁଳ ବରଜନ୍ତି ସାଧୁଜନ>
  text <ଦେଶହିତେ ଗ୍ରାମ ଜଗତ କଲ୍ୟାଣେ କର ଦେଶ ବିସର୍ଜନ ।>
  text <ବାରଶ ବଢ଼ାଇ ଆମ ଜାତିଭାଇ ଶିଳ୍ପୀକୁଳଗଳାହାର>
  text <ପାଆନ୍ତୁ ଜୀବନ ମୋ ଜଣକ ଲାଗି ମନେ କିଛି ନ ବିଚାର ।>
  text <ତେଜ ମୋ ମମତା ହେବ ନାହିଁ ବାପା ଦେଖା ଆଉ ଏ ଜୀବନେ>
  text <ଦିଅ ଅନୁମତି କର ଆଶ୍ରୀବାଦ ବିଦା ହେବି ଏହି କ୍ଷଣେ।>
  text <କହେ ବୃଦ୍ଧ ବାବୁ ବାର ବର୍ଷ ହେଲା ଛାଡ଼ି ଆସିଅଛି ଘର>
  text <ଯେତେବେଳେ ତୁହି ହୋଇଥିଲୁ ମାତୃ ଗର୍ଭରେ ଚାରି ମାସର ।>
  text <ପୁଅ କିବା ଝିଅ ହେଲା କି ଅପତ୍ୟ କିପାଁ ଗର୍ଭ ଗଲା ନାଶ>
  text <ଭାବିବାକୁ ମତେ କେବେହେଲେ ଦଣ୍ଡେ ମିଳିନାହିଁ ଅବକାଶ ।>
  text <କି ଯୋଗରେ ବାବୁ ପହଞ୍ଚିଲୁ ଆସି କଲୁ ଅସାଧ୍ୟ ସାଧନ>
  text <ଏପରି ସୁଯୋଗ୍ୟ ପୁଅ ପାଏ କିରେ ଅଳପ ଭାଗ୍ୟରେ ଜନ>
  text <ବିଜୁଳି ପରାୟେ ଝଟକି ନିମିଷେ ଏବେ ଲୁଚିଯିବୁ କାହିଁ>
  text <ଏଡ଼େ ଭାଗ୍ୟର କି ଏହି ପରିମାଣ ଏହା କି ମୁଁ ଥିଲି ଦାହି>
  text <କେଉଁ ଜନ୍ମେ କାହା ଖାଇବା ପତରେ ପକାଇଥିଲି ମୁଁ ଧୂଳି>
  text <କାହା ଅଞ୍ଜଳିରୁ ଧନ ହରି ନେଇ ଦେଲି ତା ହାତେ ଶାଙ୍କୁଳି>
  text <ଅପାର ପାତକେ ପୂରି ରହିଅଛି ମୋ ପ୍ରାରବ୍ଧ କର୍ମବନ୍ଧ>
  text <ପଲକେ ମୋ ପଥ ଉଜଳି ନୋହିଲେ କିପାଁ ଯିବୁ କରି ଅନ୍ଧ>
  text <ବାରଶ ବଢ଼ାଇ ଆମ ଜାତି ଭାଇ ନୁହନ୍ତି ମୋ ପ୍ରୟୋଜନ>
  text <କୁଳଗଉରବ ସଦା ରହିଥିବ ଥିଲେ ତୋ ପରି ନନ୍ଦନ ।>
  text <ଯାର ଗୁଣରାଶି ଜଗତେ ପ୍ରକାଶି ରଖେ ଜାତିକୁଳ ମାନ>
  text <ସେପରି ଗୋଟିକ ସଙ୍ଗତେ ନୁହନ୍ତି ଆନ କୋଟିଏ ସମାନ ।>
  text <ତହୁଁ ପୁଅ ବେଗେ ବୋଲେ ଉଦବେଗେ ଅଧିକ ନ କହ ଆଉ>
  text <ହେଉଛି ଉଛୁର ଯିବି ଏଠା ଛାଡ଼ି ଏବେ ରାତି ଥାଉଁ ଥାଉଁ ।>
  text <କାହିଁ ଯିବୁ ବାବୁ ଫେଡ଼ି କହ ସବୁ ରହିବୁ ଟିକି ପରାଣେ>
  text <ବଞ୍ଚି ରହିଥିଲେ କେବେହେଲେ ଦେଖା କାହିଁ ହେବ କିଏ ଜାଣେ>
  text <କହେ ପୁଅ “ବାପ ଜୀବନମରଣ ଲାଗିଅଛି ଅନୁକ୍ଷଣ>
  text <ଜନମ ହୋଇଲେ ଆଗେ ଅବା ପଛେ ଅବଶ୍ୟ ହେବ ମରଣ ।>
  text <କାପୁରୁଷ ପରି ମରିବା ଜଗତେ ନୁହେ ନରପଉରୁଷ>
  text <ପରହିତ ସାଧି ମରେ ଯେ ମହୀରେ ସେହି ଏକା ସୁପୁରୁଷ ।>
  text <ମାନବ ଜୀବନ ନୁହଇ କେବଳ ବର୍ଷମାସଦିନଦଣ୍ଡ>
  text <କର୍ମେ ଜୀଏଁ ନର କର୍ମ ଏକା ତାର ଜୀବନର ମାନଦଣ୍ଡ ।>
  text <ମୁହୂର୍ତ୍ତେ ମାତର ଉଜ୍ଜ୍ୱଳ ପ୍ରଖର ଶିଖା ଟେକି ହୁତାଶନ>
  text <ଜଳି ଯେବେ କରେ ଆଲୋକ ଉତ୍ତାପ ଚଉଦିଗେ ବିତରଣ ।>
  text <ଲିଭୁ ସେ କ୍ଷଣକେ ତଥାପି ଏ ଲୋକେ ରହେ ତା ଆଦର ଯଶ>
  text <କି ଲୋଡ଼ା ତହିଁରେ ରହେ ଯେ ମହୀରେ କୁହୁଳି ସହସ୍ର ବର୍ଷ>
  text <କହିଛି ନିଶ୍ଚୟ ଏ ଜୀବନେ ଥାଉ ହେବ ନାହିଁ ଯେବେ ଦେଖା>
  text <ଜୀଇଁବା ମରିବା କିପାଇଁ ପ୍ରଚାର ସେ ଦୁଇ କଥା ତ ଏକା ।>
  text <ଏ ମୋ ବଡ଼ ଭାଗ୍ୟ ଘଟିଲା ସୁଯୋଗ ମିଳି ଏଥି ଯଥା ବେଳେ>
  text <ମୁଦିଲି ଦେଉଳ କୂଟ ଶିଳ୍ପତନ୍ତ୍ରେ ଶିଖିଲି ଯା ଶିଶୁଖେଳେ ।>
  text <ବାରଶ ବଢ଼ାଇ ମୋର ଜାତିଭାଇ ସହି ନିନ୍ଦା ଅପମାନ ।>
  text <ମଲେ ଯେବେ ଏଥି କି ସୁଖ ମୋହର କରି ମନ୍ଦିର ନିର୍ମାଣ>
  text <ବାରଶ ବଢ଼ାଇ ରକତରଞ୍ଜିତ ଯଶସନମାନଧନ>
  text <ପାଇ ରାଜଦ୍ୱାରେ କହ କି ପ୍ରକାରେ ବଢ଼ିବ ମୋ ବଡ଼ପଣ>
  text <ଶାଢ଼ୀ ବାନ୍ଧି ମୁଣ୍ଡେ ଯିବି ରାଜଦାଣ୍ଡେ ଦେଖି ଜାତିକୁଳନାଶ>
  text <କି ରଙ୍ଗେ ଚିତ୍ରିବ ଏ ଜଘନ୍ୟ ଛବି ଭବିଷ୍ୟତ ଇତିହାସ>
  text <ଦେଉଳ ଅମୁଦା ରହି ମରିଥାନ୍ତେ ଯେବେ ସବୁ କାରିଗରେ>
  text <ମୋ କର୍ମକୌଶଳେ ଲଜ୍ଜା ଅପମାନ ନ ଥାନ୍ତି ତାଙ୍କ ମୁଖରେ ।>
  text <ଉତ୍କଳର ଶିଳ୍ପୀ କୁଳ ଇତିହାସେ ନ ରହୁ ଏ କଳାଦାଗ>
  text <ତେଣୁ ସ୍ୱଚ୍ଛମନେ ଏ ଜୀବନ ଲାଗି କର ବାପା ମୋତେ ତ୍ୟାଗ ।>
  text <ଛଞ୍ଚାଣକପୋତ ଅଦ୍ଭୁତ ଚରିତ ଶୁଣିଛ ମହାଭାରତେ>
  text <ପରାଣ ବିକଳେ କପୋତବ୍ୟାକୁଳେ ମିଳିଲା ଶିବିପୁରତେ।>
  text <କାଶୀନରପତି କପୋତବିପତ୍ତି ଦେଖି ପାଇଲେ କଷଣ>
  text <ଯେବେ ଯଜ୍ଞାଗାରେ ଉଡ଼ିଣ ଆତୁରେ ପଶିଲା ପକ୍ଷୀ ଶରଣ ।>
  text <ଯାଚକଯାଚଞ୍ଜା ନ କଲେ ପୂରଣ ଯଜ୍ଞଫଳ ଯାଏ ନାଶ>
  text <ସଞ୍ଚାଣ ବଧିଲେ ହିଂସା ମହାପାପ ଆବର କରିବ ଗ୍ରାସ ।>
  text <ଉଭୟ ସଂକଟେ ନ ଦେଖି ଉପାୟ ଶିବି ରାଜା ମହାମତି>
  text <ବେନି ପକ୍ଷୀ ମଧ୍ୟେ ଉଭା ହୋଇ ସଧେ ସଞ୍ଚାଣେ କଲେ ବିନତି ।>
  text <ଦେବି ପକ୍ଷିରାଜ ଯାହା ଇଛା ମାଗ ରଖ କପୋତ ଜୀବନ>
  text <କହଇ ସଞ୍ଚାଣଲୋଡ଼ା ନାହିଁ ଧନ ମୁଁ ଯେ କ୍ଷୁଧାଅବସନ୍ନ ।>
  text <କପୋତ ଉଦ୍ଧାରେ ଉଦାର ଅନ୍ତରେ କର ଯେବେ ଅଭିଳାଷ>
  text <ନିଜ ଅଙ୍ଗୁ କାଟି ତୁଳି ଦିଅ ମୋତେ କପୋତ ସମାନ ମାଂସ।>
  text <ହରଷେ ନୃପତି ଦେଖାଇଣ ଛାତି କାଟିଦେଲେ ମାଂସ ଖଣ୍ଡେ>
  text <ପରିମାଣେ ମାଂସ କପୋତ ସମାନ ହେଲା ନାହିଁ ତୁଳାଦଣ୍ଡେ ।>
  text <ଆଉ ଖଣ୍ଡେ ପୁଣି କାଟିଲେ ନୃମଣି ସମ ନୋହିଲା ନିକିତି>
  text <ଖଣ୍ଡେ ଖଣ୍ଡେ କ୍ରମେ କଲିଜା କାଟିଲେ କପୋତେ ପ୍ରକାଶି ପ୍ରୀତି।>
  text <ନୃପଦୟାପଣ ଦେଖି ସେ ସଞ୍ଚାଣ କଲା ଶେଷେ ଜୟ ନାଦ>
  text <ତେଜିଲା କପୋତେ ଗଲା ନିଜ ପୁରେ ଦେଇ ଦିବ୍ୟ ଆଶୀର୍ବାଦ ।>
  text <କପୋତର ହିତେ ଶିବି ଶୁଦ୍ଧିଚିତ୍ତେ କରି ଏ ଆତ୍ମ ଉତ୍ସର୍ଗ>
  text <ଇହ ପରଲୋକ ଲିଭିଲେ ଅକ୍ଷୟ ଧର୍ମ ଆଦି ଚାରି ବର୍ଗ ।>
  text <ଏ ଜଗତ ବାପ ମହାମଖଣାଳ ନରନାରୀ ଯଜମାନ>
  text <ସେହି କୃତୀ ଯେହୁ ପରହିତେ କରେ ଜୀବନ ଆହୁତି ଦାନ ।>
  text <ଭୁବନବିଦିତ ଦଧୀଚିଚରିତ ପୁରାଣେ ତ ଅଛ ଶୁଣି>
  text <କହି ସ୍ୱସ୍ତି ସ୍ୱସ୍ତି ଦେଲେ ନିଜ ଅସ୍ଥି ବିଶ୍ୱହିତେ ମହାମୁନି ।>
  text <ପରହିତେ ପ୍ରାଣ ଉତ୍ସର୍ଗି ପୂରବେ କେତେ କେତେ ମହାଜନ>
  text <ଲଭିଛନ୍ତି ତ୍ୟାଗେ ପରାଣପୂର୍ଣ୍ଣତା ମରଣେ ନିତ୍ୟ ଜୀବନ ।>
  text <କୋରକିତ ପ୍ରାଣ ଫୁଟେ ପ୍ରେମସରେ ପବନେ ମିଶାଏ ବାସ>
  text <ବିଶ୍ବବ୍ୟାପୀ ରବି ଉଜ୍ଜ୍ୱଳ ଆଲୋକେ ଚାରୁ ସ୍ନିଗଧ ମନ୍ଦହାସ ।>
  text <ବାରଶ ବଢ଼ାଇ ରହିଛନ୍ତି ଚାହିଁ ଏବେ ତୁମ ମୁଖ ପ୍ରତି>
  text <ପୁତ୍ରସ୍ନେହମାୟା ତୁଟାଇଲେ ତୁମ୍ଭେ ଯିବେ ସକଳେ ବିରତି ।>
  text <ବାରଶ ବଢ଼ାଇ ମୁହଁକୁ ଅନାଇଁ ମୋ ମମତା ଏବେ ଛାଡ଼>
  text <ଜାଣ ଏ ଦେଉଳୁଁ ଗଡ଼ି ମରିଛି ମୁଁ ଭାଙ୍ଗି ମଥା ବୁକୁହାଡ଼ ।>
  text <ଚାହଁ ଏ ଦେଉଳେ ଚାହଁ ଜାତିକୁଳେ ଛାଡ଼ ମନୁ ବୃଥା କଷ୍ଟ>
  text <ବିଚାର ଜନମ ପାଇ ନାହିଁ ମୁହିଁ ହୋଇଅଛି ଗର୍ଭୁଁ ନଷ୍ଟ ।>
  text <କରୁଛ ଭାବନା ନ ହେବ ମୋ ବିନା ବଂଶରକ୍ଷା ତୁମ୍ଭ ଅନ୍ତେ>
  text <କର ହେ ବିଚାର କାହା ବଂଶ ଚିର ରହିଛି ବା ଏ ଜଗତେ>
  text <କେତେ ମହାଜନ ଅସାଧ୍ୟ ସାଧନ କରିଗଲେ କାଳବଳେ>
  text <କାହିଁ ତାଙ୍କ ବଂଶ ଅଛି ମାତ୍ର ଯଶ ଆଜିଯାଏ ମହୀତଳେ ।>
  text <ଏକର ବିନାଶେ ଅନେକ ପ୍ରକାଶେ ସୃଷ୍ଟିର ଏ ନିତ୍ୟ ବିଧି>
  text <ଏକର ଯା କ୍ଷୟ ଅନେକ ଉଦୟ ଅନେକ ଏକର ସିଦ୍ଧି ।>
  text <ବଂଶ ପଛେ ଯାଉ ଜାତି ବୃଦ୍ଧି ପାଉ ସାଧ ଏ ଉଦାର ନୀତି>
  text <କୋଣାର୍କ ଦେଉଳ ଗାଉ ଚିରକାଳ ତୁମ୍ଭ ପୁଣ୍ୟ ତ୍ୟାଗଗୀତି ।>
  text <ପରେ ଦୟାବହି ସତ୍ୟ ରକ୍ଷା ପାଇଁ ପୂର୍ବେ କେତେ କେତେ ଲୋକ>
  text <କାଟିଛନ୍ତି ନିଜ ହାତେ ପୁଅମୁଣ୍ଡ ମୁହୂର୍ତ୍ତେ ନ କରି ଶୋକ ।>
  text <ବିହିତ କରମ ମାନବ ଧରମ ବୀର ଭାବେ ଯେହୁ ସାଧେ>
  text <ସେହି ଧନୁର୍ଦ୍ଧର ରାମ ବୀରବର ଭବାର୍ଣ୍ଣବେ ସେତୁ ବାନ୍ଧେ ।>
  text <ତୁମର ମୋହର ଦେଖା ଦିନକର କିପାଁ ଏତେ ମାୟା ମୋହ>
  text <ତେଜ ମୋ ମମତା ଦେଖାଅ ବୀରତା କର ନାହିଁ ଜାତିଦ୍ରୋହ ।>
  text <କହ ମନ ସୁଖେ ନାହିଁ ପୁଏ ଦାୟେ ବାରଶ ବଢ଼ାଇ ଦାୟ>
  text <ଜଗତେ ଏ କଥା ରହୁ କାଳେ କାଳେ ନେଉଛି ଏବେ ବିଦାୟ ।>
  text <ପାହି ଆସିଲାଣି ଅନ୍ଧାର ରଜନୀ ନିର୍ମଳ ଦିଶେ ମୋ ପଥ>
  text <ଦିଅ ଆଶୀର୍ବାଦ ଘେନ ଏ ଜୀବନେ ଏହି ଶେଷ ଦଣ୍ଡବତ।>
  text <ଏତେ କହି ପୁଅ ବାପପଦରଜ ନେଇ ଲଗାଇଲା ଶିରେ>
  text <ବୃଦ୍ଧ ମୁଖେ କିଛି ବଚନ ନ ଆସେ ଗଣ୍ଡ ସିକ୍ତ ନେତ୍ରନୀରେ ।>
  text <ମୂକ ଆଶୀର୍ବାଦ ଇଙ୍ଗିତେ ପ୍ରକାଶି ସ୍ନେହେ ଚୁମ୍ବିଲା ବଦନ>
  text <ଚାଲିଗଲା ପୁଅ କ୍ଷଣେ ବୃଦ୍ଧ ତହିଁ ହେଲା ଶୋକେ ଅଚେତନ ।>
  text <ଅରୁଣଆରକ୍ତ ବରଣେ ରଞ୍ଜିତ ଦିଶେ ପୂରବ ଆକାଶ>
  text <ଫିଟିନାହିଁ ନିଶା ଅଙ୍ଗ କଳାଶାଢ଼ୀ ଫୁଟି ନହିଁ ଉଷାହାସ ।>
  text <ଚନ୍ଦ୍ରଭାଗାନୀରେ ପାହାନ୍ତି ସମୀରେ ଖେଳଇ ମୃଦୁ ତରଙ୍ଗ>
  text <ଅଦୂର କାନନେ ପହର ପ୍ରମାଣେ ରାବେ କୁମ୍ଭାଟୁଆ ଖଗ ।>
  text <ଏ ମୁହଁଅନ୍ଧାରୀ ବେଳେ ଧର୍ମପଦ ଚାଲିଗଲା ଅତି ଖରେ>
  text <ଚାରପଥେ ଚଢ଼ି ଉଠିଲା ତୁରିତେ ଦେଉଳ ଶିଖ ଉପରେ।>
  text <ଚୌଦିଗେ ବିସ୍ତୃତ ସାଗରସୈକତ ନିସ୍ତବ୍ଧ ବିଜନ ବେଳା>
  text <ସମ୍ମୁଖେ ଅପାର ନୀଳ ପାରାବାର ଚିରନ୍ତନ ଉର୍ମ୍ମିଖେଳା ।>
  text <ଊର୍ଦ୍ଧ୍ୱେ ସୁଶୋଭିତ ତାରକା ଖଚିତ ଅନନ୍ତ ନୀଳ ଆକାଶ>
  text <ହେଲା ଶୁଦ୍ଧପ୍ରାଣେ ଅପୂର୍ବ ଉଦାର ମହାଭାବ ପରକାଶ ।>
  text <ଜଳ ସ୍ଥଳ ନଭ ହେଲା ଏକ ଭାବ ଲିଭିଗଲା ବିଚିତ୍ରତା>
  text <ଅନନ୍ତେ ଅଭେଦେ ପରମ ନିର୍ବେଦେ ବ୍ୟକ୍ତି ବିଶ୍ବମହାସତ୍ତା ।>
  text <ବାଳୁତ ହୃଦୟ ମିଶିଗଲା ସେହି ମହା ଅନନ୍ତ ବିତାନେ>
  text <ଅଜ ଭାବ ଭୁଲି ମଣେ ଆପଣାକୁ ଏକୀଭୂତ ବିଶ୍ୱପ୍ରାଣେ ।>
  text <ମୁହୂର୍ତ୍ତକେ ପୁଣି ସେ କ୍ଷୁଦ୍ର ହୃଦୟେ ସଙ୍କୁଚିତ ବିଶ୍ୱସାରା>
  text <ଭିତର ବାହାର କଲା ଏକାକାର ଅମୃତ ସଙ୍ଗୀତଧାରା ।>
  text <ହୋଇ ଏକ ଧ୍ୟାନ ମିଳାଇଣ ତାନ ବିଶ୍ୱସଙ୍ଗୀତଲହରେ>
  text <ଗାଏ ଧର୍ମପଦ ପରମ ଆନନ୍ଦେ ‘ଜୟ ଜଗଦୀଶ ହରେ ।>
  text <ନମୋ ନିରଞ୍ଜନ ନିଖିଳ ନିଦାନ ବ୍ୟାପ୍ତ ସର୍ବ ଚରାଚରେ>
  text <ପ୍ରଭୁ ଦୟାମୟ ମଙ୍ଗଳ ଆଳୟ ଜୟ ଜଗଦୀଶ ହରେ ।>
  text <ନମୋ ନିରାକାର ସର୍ବ ବିଶ୍ୱାଧାର ବ୍ୟକ୍ତି ବାହ୍ୟ ଅଭ୍ୟନ୍ତରେ>
  text <ପ୍ରଭୁ ବିଶ୍ୱପତି ଅଗତିର ଗତି ଜୟ ଜଗଦୀଶ ହରେ ।>
  text <ଧରି ତୁମ୍ଭ ବଳ ବହଇ ଅନଳ ଅନ୍ତରୀକ୍ଷେ ନିରନ୍ତରେ>
  text <ଆଦେଶେ ଉଦଧି ନ ଲଙ୍ଘେ ଅବଧି ଜୟ ଜଗଦୀଶ ହରେ ।>
  text <ତବ ଦିବ୍ୟ ଜ୍ୟୋତି ପରକାଶେ ନିତି ଗ୍ରହ ତାରା ନୀଳାମ୍ବରେ>
  text <ତବ ପୂଣ୍ୟ ହାସେ କୁସୁମ ବିକାଶେ ଜୟ ଜଗଦୀଶ ହରେ ।>
  text <ନଦୀ ବନ ଗିରି ଭୀମ କାନ୍ତ ଶିରୀ ତୁମ୍ଭରି କଟାକ୍ଷେ ଧରେ>
  text <ଗାଏ ତୁମ୍ଭ ଗୀତି ଏ ବିଶ୍ୱଭାରତୀ ଜୟ ଜଗଦୀଶ ହରେ ।>
  text <ଅନନ୍ତ ମହିମା ଅତୁଳ ସୁଷମା ଦିଶେ ବିଶ୍ୱ ସ୍ତରେ ସ୍ତରେ>
  text <ତବ ମହାପ୍ରେମ ଖେଳେ ଚରାଚରେ ଜୟ ଜଗଦୀଶ ହରେ ।>
  text <ସେ ମହାମହିମା କି ବୁଝିବି ପ୍ରଭୋ କ୍ଷୁଦ୍ର ନର କଳେବରେ>
  text <କି ଭାଷାରେ ତବ କରିବି ହେ ସ୍ତବ ଜୟ ଜଗଦୀଶ ହରେ ।>
  text <ଦେଶ କାଳ ସୀମାଅତୀତ ମହିମା ଆଗୋଚର ସୁର ନରେ>
  text <ଏକ ଅଦ୍ୱିତୀୟ ପୂର୍ଣ୍ଣ ପ୍ରେମମୟ ଜୟ ଜଗଦୀଶ ହରେ ।>
  text <ପ୍ରଭୁ ପରାତ୍ପର ପରମ ଈଶ୍ୱର ଆଶ୍ରା ଦିଅ ଶ୍ରୀପୟରେ>
  text <ପୂରୁ ତବ ଇଛା ଏ ନର ପରାଣେ ଜୟ ଜଗଦୀଶ ହରେ ।>
  text <ପ୍ରକାଶି କରୁଣା ଯେ ପୂଣ୍ୟ ପ୍ରେରଣା ଦେଇଅଛ ମୋ ଅନ୍ତରେ>
  text <କର ତାହା ସିଦ୍ଧି କରୁଣାବାରିଧି ଜୟ ଜଗଦୀଶ ହରେ ।>
  text <ମୋ ହୃଦୟସ୍ବାମୀ ପ୍ରଭୁ ଅନ୍ତର୍ଯାମୀ ଦେଖାଇଛ ଯାହା ଥରେ>
  text <ସେ ଅମୃତ ଗତି ଦିଅ ପ୍ରାଣପତି ଜୟ ଜଗଦୀଶ ହରେ ।>
  text <ଚନ୍ଦ୍ରଭାଗା ମୋର ଘେନ ନମସ୍କାର ନିଅ ମୋତେ ନିଜ ଅଙ୍ଗେ>
  text <ବହି ମାତୃସ୍ନେହ ମିଶାଇ ଏ ଦେହ ଅତଳ ଉଦଧି ସଙ୍ଗେ ।>
  text <ଗାଇ ଏହିପରି କହି ହରି ହରି ଡେଇଁଲା ସେ ନଦୀଜଳେ>
  text <ନ ରହିଲା ତାର ଚିହ୍ନ କି ଆକାର ଗଲା ମହାସିନ୍ଧୁ ତଳେ ।>
  text <ଆର ଦିନ ରବି ଉଇଁଣ ଚୁମ୍ବିଲା ସମ୍ପୂର୍ଣ୍ଣ ମନ୍ଦିର ଚୂଳ>
  text <ନ ଜାଣିଲେ କେହି କିଏ ସେ ମୁଦିଲା କୋଣାରକେ ଏଦେଉଳ ।>
  text <ନଦୀ ଗିରି ବନେ ସାଗର କାନନେ ମିଶିଗଲା ହାଡ଼ମାଂସ>
  text <ଧର୍ମପଦ ନାମ କାଳସିନ୍ଧୁ କଲା ବିସ୍ମୃତି ଅତଳେ ଗ୍ରାସ ।>
  text <ଲୁଚି ରହେ ନାହିଁ ସତ୍ୟ ଚିରଦିନ କାଳେ ତା ହୁଏ ବିବୃତ୍ତି>
  text <ନାହିଁ ଧର୍ମପଦ ଭାଙ୍ଗିଛି ଦେଉଳ ଅଛି ଏବେ ଜନଶ୍ରୁତି ॥>
