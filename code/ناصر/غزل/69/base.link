
text <قدم نہ رکھ مری چشم پرآب کے گھر میں>
  block
    text <قدم نہ رکھ مری چشم پرآب کے گھر میں>
    text <بھرا ہے موج کا طوفاں حباب کے گھر میں>
  block
    text <کہے ہے دیکھ کے وہ عکس رخ بساغر مے>
    text <نزول ماہ ہوا آفتاب کے گھر میں>
  block
    text <مدام رند کریں کیوں نہ آستاں بوسی>
    text <حرم ہے شیخ مشیخت مآب کے گھر میں>
  block
    text <ہمارے دل میں کہاں آبلے ہیں اے ساقی>
    text <چنے ہوئے ہیں یہ شیشے شراب کے گھر میں>
  block
    text <تڑپ کو دیکھ مرے دل کی برق آتش بار>
    text <خجل ہو چھپ گئی آخر سحاب کے گھر میں>
  block
    text <دلا نہ کیونکے کروں اختلاط کی باتیں>
    text <حجاب کیا ہے اب اس بے حجاب کے گھر میں>
  block
    text <نصیرؔ دیکھ تو کیا جلوۂ خدائی ہے>
    text <ہمارے اس بت خانہ خراب کے گھر میں>
