
text <دل کو کس صورت سے کیجے چشم دلبر سے جدا>
  block
    text <دل کو کس صورت سے کیجے چشم دلبر سے جدا>
    text <شیشۂ مے کو نہیں رکھتے ہیں ساغر سے جدا>
  block
    text <میں تو ہوں اے طالع برگشتہ دلبر سے جدا>
    text <اور پتھر آسیا کا ہو نہ پتھر سے جدا>
  block
    text <اس کے بحر حسن میں مت چھوڑ اے دل تار زلف>
    text <غرق ہو جاتی ہے کشتی ہو کے لنگر سے جدا>
  block
    text <عشق میں شیریں کے تو نے جان شیریں دی ہے آہ>
    text <نقش تیرا کوہ کن ہو کیوں کہ پتھر سے جدا>
  block
    text <چشم یہ تجھ سے ہے یارب تا نہ ہو لیل و نہار>
    text <چشم اس پردہ نشیں کے رخنۂ در سے جدا>
  block
    text <کندہ اس میرے نگین دل پہ تیرا نام ہے>
    text <اس کو اپنے خاتم دل کے نہ کر گھر سے جدا>
  block
    text <اس کو کہتے ہیں محبت شیشۂ ساعت کو دیکھ>
    text <ایک کے ہوتا نہیں ہے دوسرا بر سے جدا>
  block
    text <وہ ادھر خنداں ہے میں گریاں ادھر حیرت ہے یہ>
    text <برق چمکے ابر گرجے اور مینہ برسے جدا>
  block
    text <صورت بادام توام روز و شب ہوتا نہیں>
    text <چشم دلبر کا تصور چشم کے گھر سے جدا>
  block
    text <سوزن بے رشتہ آتی ہے کسی کو کب نظر>
    text <تو نہ ہو اے آہ دل اس جسم لاغر سے جدا>
  block
    text <پردۂ مینا سے ساقی دخت رز نکلے ہے کیوں>
    text <آفتاب خاوری ہوتا ہے خاور سے جدا>
  block
    text <اس کی مژگاں سے چھڑاؤں دل کو کس صورت سے میں>
    text <پنجۂ شاہیں نہیں ہوتا کبوتر سے جدا>
  block
    text <تاب اس چمپا کلی کی یوں ہے تکمے کے تلے>
    text <جوں کرن چمکے ہے ہو کر مہر انور سے جدا>
  block
    text <اشک چشم تر کو رہنے دوں تہ مژگاں نہ کیوں>
    text <طفل کو کرتے نہیں دامان مادر سے جدا>
  block
    text <اس زمیں میں لکھ غزل اک اور پر معنی نصیرؔ>
    text <رنگ یعنی ہو نہیں سکتا گل تر سے جدا>
  block
    text <اس غزل کو سن کے خاقانیؔ کرے وجد اے نصیرؔ>
    text <انوریؔ بھی سر کو اپنے پٹکے پتھر سے جدا>
