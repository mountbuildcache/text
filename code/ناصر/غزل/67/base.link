
text <چھوڑا نہ تجھے نے رام کیا یہ بھی نہ ہوا وہ بھی نہ ہوا>
  block
    text <چھوڑا نہ تجھے نے رام کیا یہ بھی نہ ہوا وہ بھی نہ ہوا>
    text <ہم سے تو بت کافر بہ خدا یہ بھی نہ ہوا وہ بھی نہ ہوا>
  block
    text <افسوس عدم سے آ کے کیا کیا ہم نے گلشن ہستی میں>
    text <جوں شبنم و گل رویا نہ ہنسا یہ بھی نہ ہوا وہ بھی نہ ہوا>
  block
    text <اس آئینہ رو کے وصل میں بھی مشتاق بوس و کنار رہے>
    text <اے عالم حیرت تیرے سوا یہ بھی نہ ہوا وہ بھی نہ ہوا>
  block
    text <دل کوئے بتاں میں جا بیٹھا دم خانۂ تن کو چھوڑ گیا>
    text <حیف آخر کار رفیق اپنا یہ بھی نہ ہوا وہ بھی نہ ہوا>
  block
    text <یا بہر طواف کعبہ گئے یا معتکف بت خانہ ہوئے>
    text <کیا شیخ و برہمن ہم نے کیا یہ بھی نہ ہوا وہ بھی نہ ہوا>
  block
    text <اے قاصد اشک و پیک صبا اس تک نہ پیام و خط پہنچا>
    text <تم کیا کرو ہاں قسمت کا لکھا یہ بھی نہ ہوا وہ بھی نہ ہوا>
  block
    text <کھینچ اس کو نہ لایا جذبۂ دل تاثیر نہ کچھ نالے ہی نے کی>
    text <میں دونوں کا بس شاکی ہی رہا یہ بھی نہ ہوا وہ بھی نہ ہوا>
  block
    text <اس لب کا لیا بوسہ نہ کبھو ہیہات نہ لپٹا پاؤں سے>
    text <دل تجھ سے برنگ پان و حنا یہ بھی نہ ہوا وہ بھی نہ ہوا>
  block
    text <مجنوں تو پھرا جنگل جنگل فرہاد نے چیرا کوہ دلا>
    text <میں آہ رہا بے دست و پا یہ بھی نہ ہوا وہ بھی نہ ہوا>
  block
    text <دن کو بھی نہ دیکھا ہم نے اسے شب خواب میں بھی یارو نہ ملا>
    text <اس طالع خفتہ کا ہووے برا یہ بھی نہ ہوا وہ بھی نہ ہوا>
  block
    text <نزدیک نصیرؔ اپنے آساں فرمائش تھی گویا یہ غزل>
    text <کچھ اس کا بھی کہنا مشکل تھا یہ بھی نہ ہوا وہ بھی نہ ہوا>
