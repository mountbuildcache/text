
text <کبھو نہ اس رخ روشن پہ چھائیاں دیکھیں>
  block
    text <کبھو نہ اس رخ روشن پہ چھائیاں دیکھیں>
    text <گھٹائیں چاند پہ سو بار چھائیاں دیکھیں>
  block
    text <فتادگی میں جو عزت ہے سرکشی میں کہاں>
    text <کہ نقش پا کی یہاں رہنمائیاں دیکھیں>
  block
    text <بلائیں لیوے ہے ہاتھوں سے اس کی زلفوں کی>
    text <یہ دست شانہ کی ہم نے رسائیاں دیکھیں>
  block
    text <چمن میں ناخن ہر برگ گل سے بلبل کی>
    text <ہزار رنگ سے عقدہ کشائیاں دیکھیں>
  block
    text <زبان تیشہ بہت کام آئی اے فرہاد>
    text <جو عشق نے تری زور آزمائیاں دیکھیں>
  block
    text <نظر میں اپنی وہ پھرتی ہیں صورتیں ہیہات>
    text <فلک نے خاک میں کیا کیا ملائیاں دیکھیں>
  block
    text <کسو نے لی نہ خبر غرق بحر الفت کی>
    text <ان آشناؤں کی یہ آشنائیاں دیکھیں>
  block
    text <ہماری اس کی کدورت کی وجہ کچھ نہ رہی>
    text <کہ آئنے نے دلوں کی صفائیاں دیکھیں>
  block
    text <ہم اپنا تجھ کو ہوا خواہ جانتے تھے صبا>
    text <بہاریں تو نے بھی تنہا اڑائیاں دیکھیں>
  block
    text <بیان کس سے کروں اپنی تیرہ بختی کا>
    text <اندھیری راتیں وہ اے دل پھر آئیاں دیکھیں>
  block
    text <نصیرؔ کیجے وفا کب تلک بقول میرؔ>
    text <جفائیں دیکھ لیاں بے وفائیاں دیکھیں>
