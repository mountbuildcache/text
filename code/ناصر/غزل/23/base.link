
text <دیکھ تو یار بادہ کش! میں نے بھی کام کیا کیا>
  block
    text <دیکھ تو یار بادہ کش میں نے بھی کام کیا کیا>
    text <دے کے کباب دل تجھے حق نمک ادا کیا>
  block
    text <کیوں سگ یار سے خجل مجھ کو پس از فنا کیا>
    text <کھا گیا استخواں مرے تو نے یہ کیا ہما کیا>
  block
    text <زخم جگر سے دم بدم کب نہیں خوں بہا کیا>
    text <تو بھی نہ قاتل اپنے سے دعویٔ خوں بہا کیا>
  block
    text <اس بت رشک گل نے جب بند قبا کو وا کیا>
    text <اپنی نظر یہ غنچہ دو ہاتھ سے پھر ملا کیا>
  block
    text <کون سے دن نہ یار نے چشم کو سرمہ سا کیا>
    text <کب نہ دل سیاہ بخت خاک میں تو ملا کیا>
  block
    text <دل بر شعلہ خو نے جب زلف کو رخ پہ وا کیا>
    text <دل پہ میں سورۂ دخاں کرنے کو دم پڑھا کیا>
  block
    text <بادہ کشی کو ساقیا کس کی مجھے بتا حباب>
    text <زور بھنور کے چاک پر ساغر مے بنا کیا>
  block
    text <وصل کی رات ہم نشیں کیونکہ کٹی نہ پوچھ کچھ>
    text <برسر صلح میں رہا تس پہ بھی وہ لڑا کیا>
  block
    text <پائے نگار سے لپٹ چور بنی تو آپ کو ہی>
    text <ہاتھ نہ کیوں ترے بندھیں کام یہ کیا حنا کیا>
    text <دل کی جدائی کا کہوں کس سے میں ماجرائے غم>
    text <سیل سرشک چشم تر شام و سحر بہا کیا>
  block
    text <شکل عصائے موسوی تھا تو وہ گیسوئے دراز>
    text <پر اسے دست شانہ نے دے کے خم اور دوتا کیا>
  block
    text <زیب سر شہاں کبھی تو نے نہ دیکھا تیرہ بخت>
    text <بال مگس نے کب دلا کار پر ہما کیا>
  block
    text <تار نفس الجھ گیا میرے گلو میں آ کے جب>
    text <ناخن تیغ یار کو میں نے گرہ کشا کیا>
  block
    text <بوسۂ لب سے ایک دن اس کے ہوا نہ کامیاب>
    text <دلبر بد زباں کی میں گالیاں ہی سنا کیا>
  block
    text <آ کے سلاسل اے جنوں کیوں نہ قدم لے بعد قیس>
    text <اس کا بھی ہم نے سلسلہ از سر نو بپا کیا>
  block
    text <منہ تو نہ تھا یہ غیر کا اس کو کھلائے برگ پاں>
    text <پر نہ مرا جو بس چلا خون جگر پیا کیا>
  block
    text <اس کی شکستگی کا غم کیوں نہ ہو مجھ کو ساقیا>
    text <میری بغل میں آہ یاں شیشۂ دل رہا کیا>
  block
    text <تار نفس جدا کیا بربط تن سے میرے آہ>
    text <کودک مطرب اور کیا تجھ کو کہوں بجا کیا>
  block
    text <کوہ کو کھینچتا جو تو کاہ ربا تو جانتے>
    text <اک پر کاہ کو اٹھا ناز کیا تو کیا کیا>
  block
    text <کیوں ہو خضر رہ رواں خاک نشینی پہ مری>
    text <جس نے بشکل نقش پا مجھ کو ہے رہ نما کیا>
  block
    text <شعلہ رخوں کے عشق نے کنج مزار میں بھی آہ>
    text <سونے دیا نہ چین سے میں تو سدا جلا کیا>
  block
    text <مجھ کو ہے ہجر و وصل ایک اس کی خوشی نہ اس کا غم>
    text <کیسی مصیبتوں کے دن بار خدا بھرا کیا>
  block
    text <وصل ہوا تو یہ ہوا مار سیاہ جان کر>
    text <رات بھر اپنی زلف کے سائے سے وہ ڈرا کیا>
  block
    text <اور میں مدعا طلب عیش سے ناامید ہو>
    text <شعلۂ شمع کی طرح سر کو پڑا دھنا کیا>
  block
    text <مدرکۂ بشر ہے کیا پائے جو اس کی کنہ کو>
    text <چاہا جو اس نے سو کیا کون کہے کہ کیا کیا>
  block
    text <یعنی بنا کے چشم کو صورت شیشۂ حباب>
    text <صاحب ظرف تھا جو دل جام جہاں نما کیا>
  block
    text <اپنی شرارتوں سے وہ باز نہ آیا اے نصیرؔ>
    text <مجھ کو رلا کے ابر ساں برق نمط ہنسا کیا>
