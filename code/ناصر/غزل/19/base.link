
text <سدا ہے اس آہ و چشم تر سے فلک پہ بجلی زمیں پہ باراں>
  block
    text <سدا ہے اس آہ و چشم تر سے فلک پہ بجلی زمیں پہ باراں>
    text <نکل کے دیکھو تم اپنے گھر سے فلک پہ بجلی زمیں پہ باراں>
  block
    text <وہ شعلہ رو ہے سوار توسن اور اس کا توسن عرق فشاں ہے>
    text <عجب ہے اک سیر دوپہر سے فلک پہ بجلی زمیں پہ باراں>
  block
    text <ہنسے ہے کوٹھے پہ میرا یوسف میں زیر دیوار رو رہا ہوں>
    text <عزیزو دیکھو مری نظر سے فلک پہ بجلی زمیں پہ باراں>
  block
    text <پتنگ کیوں کر نہ ہووے حیراں کہ شمع شب کو دکھا رہی ہے>
    text <بہ چشم گریاں و تاج زر سے فلک پہ بجلی زمیں پہ باراں>
  block
    text <نہا کے افشاں چنو جبیں پر نچوڑو بالوں کو بعد اس کے>
    text <دکھاؤ عاشق کو اس ہنر سے فلک پہ بجلی زمیں پہ باراں>
  block
    text <کہاں ہے جوں شعلہ شاخ پر گل کدھر ہے فصل بہار شبنم>
    text <ترے ہے اعجاز طرفہ تر سے فلک پہ بجلی زمیں پہ باراں>
  block
    text <کرو نہ دریا پہ مے کشی تم ادھر کو آؤ تو میں دکھاؤں>
    text <سرشک ہر نالہ و جگر سے فلک پہ بجلی زمیں پہ باراں>
  block
    text <کدھر کو جاؤں نکل کے یارب کہ گرم و سرد زمانہ مجھ کو>
    text <دکھائے ہے شام تک سحر سے فلک پہ بجلی زمیں پہ باراں>
  block
    text <وہ تیغ کھینچے ہوئے ہے سر پر میں سر جھکائے ہوں اشک ریزاں>
    text <دکھاؤں اے دل تجھے کدھر سے فلک پہ بجلی زمیں پہ باراں>
  block
    text <غضب سے چیں بر جبیں دکھائے بدن سے ٹپکے بھی ہے پسینہ>
    text <عیاں ہے یارو نئے ہنر سے فلک پہ بجلی زمیں پہ باراں>
  block
    text <نصیرؔ لکھی ہے کیا غزل یہ کہ دل تڑپتا ہے سن کے جس کو>
    text <بندھے ہے یوں کب کسی بشر سے فلک پہ بجلی زمیں پہ باراں>
