
text <پامال راہ عشق ہیں خلقت کی کھا ٹھوکر بھی ہم>
  block
    text <پامال راہ عشق ہیں خلقت کی کھا ٹھوکر بھی ہم>
    text <جوں شیشہ نازک تر تھے کیا سختی میں ہیں پتھر بھی ہم>
  block
    text <آئینہ دل کا صاف کر کہلائے صیقل گر بھی ہم>
    text <اپنے سوا دیکھیں کسے اندر بھی ہم باہر بھی ہم>
  block
    text <جاں بر ہو ان سے کیونکہ دل کہتی ہیں پلکیں یار کی>
    text <نیزہ بھی ہم ناوک بھی ہم برچھی بھی ہم خنجر بھی ہم>
  block
    text <اشکوں کی دولت کیوں نہ ہو سلطان اقلیم جنوں>
    text <رکھتے ہیں ساتھ اپنے سدا لڑکوں کا اک لشکر بھی ہم>
  block
    text <چنوا کے ابرو مجھ سے کیا وہ ہنس کے فرمانے لگے>
    text <اس تیغ کے دم لے سدا دکھلائیں گے جوہر بھی ہم>
  block
    text <کیا خاک کیجے مے کشی اے ساقیٔ گلفام آ>
    text <گریاں ہیں مثل ابر کیا جوں برق ہیں مضطر بھی ہم>
  block
    text <کہتے ہیں وہ پاں خوردہ لب یاقوت کے ٹکڑے تو تھے>
    text <کہلائے لیکن آج سے برگ گل احمر بھی ہم>
  block
    text <اے شوخ دانتوں کا ترے یاں یہ تصور ہے بندھا>
    text <دن رات چشم تر سے یاں برساتے ہیں گوہر بھی ہم>
  block
    text <رکھتے تو ہیں گرداب یم پر ڈر ہے یہ اے چشم تر>
    text <گرداب دریا کی طرح کھاتے ہیں یاں چکر بھی ہم>
  block
    text <جو چاہے کر جور و جفا پر دل کا مہر داغ سے>
    text <روز قیامت کوسنا دکھلائیں گے محضر بھی ہم>
  block
    text <قد سے نصیرؔ اس کے سدا اک شور محشر ہے بپا>
    text <چھوٹے عذاب قبر سے کیا خاک یاں مر کر بھی ہم>
