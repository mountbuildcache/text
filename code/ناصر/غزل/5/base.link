
text <بے مہر و وفا ہے وہ دل آرام ہمارا>
  block
    text <بے مہر و وفا ہے وہ دل آرام ہمارا>
    text <کیا جانے کیا ہووے گا انجام ہمارا>
  block
    text <کیا قہر ہے اوروں سے وہ ملتا پھرے ظالم>
    text <اور مفت میں اب نام ہے بد نام ہمارا>
  block
    text <اے آب دم تیغ ستم کیش بجھا پیاس>
    text <ہوتا ہے تری چاہ میں اب کام ہمارا>
  block
    text <لبریز کر اس دور میں اے ساقیٔ کم ظرف>
    text <مت رکھ مئے گلگوں سے تہی جام ہمارا>
  block
    text <کس طرح نکل بھاگوں میں اب آنکھ بچا کر>
    text <صد چشم سے یاں ہے نگراں دام ہمارا>
  block
    text <یہ زلف و رخ یار ہے اے شیخ و برہمن>
    text <باللہ یہاں کفر اور اسلام ہمارا>
  block
    text <بیعت کا ارادہ ہے ترے سلسلے میں جوں>
    text <شانہ ہے اب اے زلف سیہ فام ہمارا>
  block
    text <اس شوخ تلک کوئی نہ پہنچا سکا ہمدم>
    text <جز حقہ یہاں بوسہ بہ پیغام ہمارا>
  block
    text <کیا کہئے کس انداز سے شرمائے ہے وہ شوخ>
    text <تقریباً اگر لے ہے کوئی نام ہمارا>
  block
    text <صیاد سے کہتے تھے کہ بے بال و پری میں>
    text <آزاد نہ کر بد ہے کچھ انجام ہمارا>
  block
    text <پرواز کی طاقت نہیں یاں تا سر دیوار>
    text <کیوں کر ہو پہنچنا بہ لب بام ہمارا>
  block
    text <اس عشق میں جیتے نہیں بچنے کے نصیرؔ آہ>
    text <ہو جائے گا اک روز یوں ہی کام ہمارا>
