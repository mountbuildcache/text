
text <نہ ذکر آشنا نے قصۂ بیگانہ رکھتے ہیں>
  block
    text <نہ ذکر آشنا نے قصۂ بیگانہ رکھتے ہیں>
    text <حدیث یار رکھتے ہیں یہی افسانہ رکھتے ہیں>
  block
    text <چمن میں سرو قد گر جلوۂ مستانہ رکھتے ہیں>
    text <برنگ طوق قمری ہم خط پیمانہ رکھتے ہیں>
  block
    text <خیال آنکھوں کا تیری جبکہ اے جانانہ رکھتے ہیں>
    text <تو جوں نرگس ہر اک انگشت بر پیمانہ رکھتے ہیں>
  block
    text <نمایاں زلف کے حلقے میں کر ٹک خال عارض کو>
    text <کہ ہیں صیاد جتنے دام میں وہ دانہ رکھتے ہیں>
  block
    text <بجز آئینہ معشوقوں کی کب ہو زلف پردازی>
    text <کہ عکس پنجۂ مژگاں سے دست شانہ رکھتے ہیں>
  block
    text <بجائے حلقۂ کاکل ہیں خال روئے صید افگن>
    text <بہ چشم دام جائے مردمک یاں دانہ رکھتے ہیں>
  block
    text <بسان چوب و نقارا ہیں خار و آبلہ پائی>
    text <بہ وادیٔ جنوں انگیز نوبت خانہ رکھتے ہیں>
  block
    text <نہیں اشک مسلسل یہ گریباں گیر اے ساقی>
    text <گلے میں اپنے عاشق سبحۂ صد دانہ رکھتے ہیں>
  block
    text <صدائے آشنائی مثل ہمدم ہو سو وہ جانے>
    text <کہ مثل بانسری انگشت بر ہر خانہ رکھتے ہیں>
  block
    text <نہ الجھو اس قدر بے وجہ سلجھانے میں زلفوں کے>
    text <دل صد چاک تو ہم بھی برنگ شانہ رکھتے ہیں>
  block
    text <دل اپنا کیوں نہ ہو بحر جہاں میں جوں گہر کالا>
    text <تلاش آب ہے ہم کو نہ فکر دانہ رکھتے ہیں>
  block
    text <نہ کیوں کر بزم میں روشن ہو اپنی شب یہ دل سوزی>
    text <کہ الفت شمع رو سے ہم بھی جوں پروانہ رکھتے ہیں>
  block
    text <بہار آئی ہے اب تو اے جنوں ہو سلسلہ جنباں>
    text <کہ ہم مدت سے قصد رفتن ویرانہ رکھتے ہیں>
  block
    text <نگہ ٹک ابرو و چشم بتاں پر کیجیو زاہد>
    text <کہ یہ محراب مسجد کے تلے مے خانہ رکھتے ہیں>
  block
    text <بٹھائیں سرو و شمشاد اپنے سر پر کیوں نہ قمری کو>
    text <ترے قد کے ہیں بندے وضع آزادانہ رکھتے ہیں>
  block
    text <ٹھکانا کچھ نہ پوچھو ہم سے تم خانہ بدوشوں کا>
    text <جہاں جوں بوئے گل ٹھہرے وہیں کاشانہ رکھتے ہیں>
  block
    text <ہمیں مت چھیڑ کر دیکھو رلاؤ اور جلاؤ تم>
    text <کہ طوفاں چشم میں سینے میں آتش خانہ رکھتے ہیں>
  block
    text <کریں گے بیعت دست سبو پیر مغاں تجھ سے>
    text <کہ شوق شرب مے ہے مشرب رندانہ رکھتے ہیں>
  block
    text <نصیرؔ اب ہم کو کیا ہے قصۂ کونین سے مطلب>
    text <کہ چشم پر فسون یار کا افسانہ رکھتے ہیں>
  block
    text <نصیرؔ اس شوخ سے کہنا کہ پیش چشم حیرت میں>
    text <تصور روز و شب تیرا ہم اے جانانہ رکھتے ہیں>
