
text <سرزمین زلف میں کیا دل ٹھکانے لگ گیا>
  block
    text <سرزمین زلف میں کیا دل ٹھکانے لگ گیا>
    text <اک مسافر تھا سر منزل ٹھکانے لگ گیا>
  block
    text <گلشن ہستی نہیں جائے شگفتن اے صبا>
    text <دیکھ جو غنچہ گیا یاں کھل ٹھکانے لگ گیا>
  block
    text <آبرو رکھ لی خدا نے اس کی ہم چشموں میں آہ>
    text <تیغ ابرو کا تری گھائل ٹھکانے لگ گیا>
  block
    text <فرصت یک دم پہ پھولا تھا حباب آب جو>
    text <تھا جو نقش صفحۂ باطل ٹھکانے لگ گیا>
  block
    text <جان شیریں دی ترے عاشق نے بھی جوں کوہ کن>
    text <سر سے اپنے مار کر اک سل ٹھکانے لگ گیا>
  block
    text <رکھ قدم ہشیار ہو کر عشق کی منزل میں آہ>
    text <جو ہوا اس راہ میں غافل ٹھکانے لگ گیا>
  block
    text <چھاؤں میں نخل مژہ کی لوٹتا ہے طفل اشک>
    text <خاک میں یا رفتہ رفتہ مل ٹھکانے لگ گیا>
  block
    text <آشنا کوئی نہ دیکھا غرق بحر عشق کا>
    text <ایک دم میں جو تہ ساحل ٹھکانے لگ گیا>
  block
    text <بے کلی کیوں کر نہ ہووے اس کی فرقت میں نصیرؔ>
    text <عشق میں اس گل بدن کے دل ٹھکانے لگ گیا>
