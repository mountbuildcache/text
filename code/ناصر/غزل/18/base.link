
text <لگا جب عکس ابرو دیکھنے دل دار پانی میں>
  block
    text <لگا جب عکس ابرو دیکھنے دل دار پانی میں>
    text <بہم ہر موج سے چلنے لگی تلوار پانی میں>
  block
    text <نہانا مت تو اے رشک پری زنہار پانی میں>
    text <حباب ایسا نہ ہو شیشہ بنے اک بار پانی میں>
  block
    text <سنا اے بحر خوبی تیری اٹھکھیلی سے چلنے کی>
    text <اڑائی رفتہ رفتہ موج نے رفتار پانی میں>
  block
    text <جھلک اس تیرے کفش پشت ماہی کی اگر دیکھے>
    text <کرے قالب تہی ماہی بھی پھر لاچار پانی میں>
  block
    text <نہیں لخت جگر یہ چشم میں پھرتے کہ مردم نے>
    text <چراغ اب کر کے روشن چھوڑے ہیں دو چار پانی میں>
  block
    text <لب دریا پہ دیکھ آ کر تماشا آج ہولی کا>
    text <بھنور کالے کے دف باجے ہے موج اے یار پانی میں>
  block
    text <کہوں کیا ساتھ غیروں کے تو اس بے دید نے ہمدم>
    text <نہانے کے لیے ہرگز نہ کی تکرار پانی میں>
  block
    text <کہا میں نے جو اتنا رکھ قدم اس دیدۂ تر پر>
    text <لگا کہنے کہ آتی ہے مری پیزار پانی میں>
  block
    text <نصیرؔ آساں نہیں یہ بات پانی سخت مشکل ہے>
    text <اٹھائی ریختے کی تو نے کیا دیوار پانی میں>
