
text <جوں ذرہ نہیں ایک جگہ خاک نشیں ہم>
  block
    text <جوں ذرہ نہیں ایک جگہ خاک نشیں ہم>
    text <اے مہر جہاں تاب جہاں تو ہے وہیں ہم>
  block
    text <شب حلقۂ رنداں میں عجب سیر تھی ساقی>
    text <ساغر کو سمجھتے تھے مہ ہالا نشیں ہم>
  block
    text <سیتے ہیں سدا رشک اتوے قلمی دیکھ>
    text <ہر تار سرشک اپنے سے دامان زمیں ہم>
  block
    text <اے رشک نسیم سحری کیوں ہے مکدر>
    text <گلشن میں تجھے دیکھتے ہیں چیں بہ جبیں ہم>
  block
    text <برپا نہ کہیں کیجے اب شور قیامت>
    text <وحشت زدہ اے خانۂ زنجیر نہیں ہم>
  block
    text <سر رشتہ رہ عشق کا اب ہاتھ لگا ہے>
    text <جوں دانۂ تسبیح نہ ٹھہریں گے کہیں ہم>
  block
    text <لے کر مہ و خورشید کی پھر تیغ و سپر کو>
    text <اے چرخ تجھے جانتے ہیں بر سر کیں ہم>
  block
    text <یک دست اٹھا لیویں گے اس صفحۂ دل پر>
    text <نقش قدم یار کو جوں نقش و نگیں ہم>
  block
    text <عیسیٰ نفس اب جلد پہنچ تو کہ ہیں تجھ بن>
    text <مہمان کوئی دم کے دم باز پسیں ہم>
  block
    text <کھو بیٹھے ہیں اس عشق کے ہاتھوں سے نصیرؔ اب>
    text <ہوش و خرد و صبر و قرار و دل و دیں ہم>
