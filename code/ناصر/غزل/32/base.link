
text <دکھا دو گر مانگ اپنی شب کو تو حشر برپا ہو کہکشاں پر>
  block
    text <دکھا دو گر مانگ اپنی شب کو تو حشر برپا ہو کہکشاں پر>
    text <چنو جبیں پر کبھی جو افشاں تو نکلیں تارے نہ آسماں پر>
  block
    text <نہیں ہیں شبنم کے صبح قطرے یہ برگ گلہائے بوستاں پر>
    text <بیاد آتش رخاں پھپھولے پڑے ہیں ہر پھول کی زباں پر>
  block
    text <کہاں سر شمع پر ہے شعلہ نگاہ ٹک کیجے شمع داں پر>
    text <کہ استخواں ہے غذا ہماری ہما یہ بیٹھا ہے استخواں پر>
  block
    text <اسیر نو کی خبر لے آ کر ذرا تو صیاد ظلم پیشہ>
    text <یہاں تلک ہوں قفس میں تڑپا کہ میرے سارے ہیں دھجیاں پر>
  block
    text <ہمارے اس روئے زرد پر جو سرشک افشاں ہے ابر مژگاں>
    text <نہ دیکھی لالی کبھی برستی کسی نے یوں کشت زعفراں پر>
  block
    text <کوئی غریبوں کے مارنے سے ہوا بندھی ہے کسی کی ظالم>
    text <اگر سلیمان وقت ہے تو قدم نہ رکھ مور ناتواں پر>
  block
    text <بنا کے آئینہ صاف اس کو کیا ہے حسن ادا سے واقف>
    text <الٰہی آئینہ ساز کی اب شتاب پتھر پڑے زباں پر>
  block
    text <جہاں میں اس کے شہید کا ہو نہ کیونکہ رتبہ بلند یارو>
    text <یہی ہے معراج عاشقوں کی جو سر ہو بعد از فنا سناں پر>
  block
    text <کرے چمن میں نہ کیونکہ برپا ترا یہ بوٹا سا قد قیامت>
    text <نثار آنکھوں پہ کیا ہے نرگس کہ غنچہ قربان ہے دہاں پر>
  block
    text <رہی ہے بزم جہاں میں منعم سدا بلندی کے ساتھ پستی>
    text <بسان فوارہ قصد مت کر زمیں سے جانے کا آسماں پر>
  block
    text <سفر عدم کا کہاں کرے ہے یہ بحر ہستی سے ایک دم میں>
    text <حباب چشمک زنی کرے ہے خضر تری عمر جاوداں پر>
  block
    text <امید کیا چرخ سفلہ پرور ہمیں ہو اب تجھ سے ایک ناں کی>
    text <کہ تیرے ہاتھوں سے ماہ نو نے یہاں قناعت کی نیم ناں پر>
  block
    text <نصیرؔ کہتے تو سب یہاں ہیں کہ اس کے عاشق ہیں ہم ولیکن>
    text <بڑا ستم ہو بڑا غضب ہو اگر وہ آ جائے امتحاں پر>
