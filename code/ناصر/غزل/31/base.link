
text <کیوں نہ کہیں بشر کو ہم آتش و آب و خاک و باد>
  block
    text <کیوں نہ کہیں بشر کو ہم آتش و آب و خاک و باد>
    text <قدرت حق سے ہیں بہم آتش و آب و خاک و باد>
  block
    text <اخگر غنچہ آب جو گرد چمن نسیم صبح>
    text <ہیں یہ گرہ کشائے غم آتش و آب و خاک و باد>
  block
    text <حقے کو اہل معرفت کیوں کہ نہ سمجھیں ہمدم اب>
    text <یہ بھی رکھے ہے بیش و کم آتش و آب و خاک و باد>
  block
    text <سوزش داغ و آبلہ گرد الم شمار دم>
    text <ہجر میں چاروں ہیں بہم آتش و آب و خاک و باد>
  block
    text <برق و سحاب و گرد باد دشت جنوں میں ساتھ ہیں>
    text <ہیں یہ مرے رفیق دم آتش و آب و خاک و باد>
  block
    text <رو و عرق غبار خط جنبش زلف کی ہوا>
    text <چاروں ہیں دل کے حق میں سم آتش و آب و خاک و باد>
  block
    text <چشم میں آتشیں ہیں اشک دل میں غبار آہ سرد>
    text <دونوں سے لیتے ہیں جنم آتش و آب و خاک و باد>
  block
    text <مجھ کو خدائی کی قسم رکھتے ہیں گھیرے دم بدم>
    text <تیرے یہ عشق میں صنم آتش و آب و خاک و باد>
  block
    text <کیوں نہ حواس خمسہ گم اہل سخن کے ہوں نصیرؔ>
    text <تجھ ہی سے بس ہوئے رقم آتش و آب و خاک و باد>
