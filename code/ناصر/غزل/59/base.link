
text <صبح گلشن میں ہو گر وہ گل خنداں پیدا>
  block
    text <صبح گلشن میں ہو گر وہ گل خنداں پیدا>
    text <بیضۂ غنچہ سے ہو بلبل نالاں پیدا>
  block
    text <اشک ہے ہم رہ آہ دل سوزاں پیدا>
    text <کیا تماشا ہے کہ آتش سے ہے باراں پیدا>
  block
    text <ہے عجب کار نمایاں ترے چشم و لب سے>
    text <پل میں مر جاتے ہیں ہم دم میں ہیں پھر ہاں پیدا>
  block
    text <قد ترا اے بت گل پوش ہو گر سایہ فگن>
    text <تو قیامت ہو سر خاک شہیداں پیدا>
  block
    text <لے اڑا باد کے مانند پہ پانی ساقی>
    text <کشتئ مے ہوئی جوں تخت سلیماں پیدا>
  block
    text <ہوں وہ مجنوں کہ کرے ہے مری پا بوسی کو>
    text <سلسلہ حلقۂ چشمان غزالاں پیدا>
  block
    text <ہنس کے دنداں کو دکھا دو تو نہ شبنم سے سحر>
    text <دہن غنچہ کرے باغ میں دنداں پیدا>
  block
    text <زلف و خط دیکھ ترے رخ پہ نہ کیوں حیراں ہوں>
    text <چشمۂ مہر میں ہیں سنبل و ریحاں پیدا>
  block
    text <کیا غضب ہے یہ ترے دامن مژگاں کی جھپک>
    text <عشق کے دل سے ہوئی آتش پنہاں پیدا>
  block
    text <تجھ کو دوں حور سے نسبت تو یہ میرا ہے قصور>
    text <کہ جہاں میں نہیں تجھ سا کوئی انساں پیدا>
  block
    text <تیری خدمت کو پرستاں میں بنی ہیں پریاں>
    text <اور غلامی کے لئے ہیں تری غلماں پیدا>
    text <یہ ترے زیر ذقن دست حنائی ہے کہاں>
    text <سیب جنت سے ہے سر پنجۂ مرجاں پیدا>
  block
    text <طرفہ تر لکھ غزل اس بحر میں اک اور نصیرؔ>
    text <کرتے ہیں گوہر معنی کو سخنداں پیدا>
