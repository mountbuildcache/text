
text <واں کمر باندھے ہیں مژگاں قتل پر دونوں طرف>
  block
    text <واں کمر باندھے ہیں مژگاں قتل پر دونوں طرف>
    text <یاں صف عشاق ہیں زیر و زبر دونوں طرف>
  block
    text <زلف کا سربستہ کوچہ مانگ کا رستہ ہے تنگ>
    text <دل تری شامت ہے مت جا بے خطر دونوں طرف>
  block
    text <دیر و کعبہ میں تفاوت خلق کے نزدیک ہے>
    text <شاہد معنی کا ہر صورت ہے گھر دونوں طرف>
  block
    text <ہے وہ دریا میں نہاتا میں ہوں غرق آب شرم>
    text <کچھ عجب اک ماجرا ہے طرفہ تر دونوں طرف>
  block
    text <عشق وہ ہے جس کے ہاتھوں قمری و بلبل کے آہ>
    text <زیر سرو و گل پڑے ہیں بال و پر دونوں طرف>
  block
    text <چشم میں کیا نور ہے دل میں بھی اس کا ہے ظہور>
    text <ظاہر و باطن وہی ہے جلوہ گر دونوں طرف>
  block
    text <آمد و شد میں ہے دیکھی سیر بستی و عدم>
    text <ہم کو اس مہماں سرا میں ہے سفر دونوں طرف>
  block
    text <شمع کچھ جلتی نہیں پروانہ بھی دیتا ہے جی>
    text <سوزش الفت سے ہے جی کا ضرر دونوں طرف>
  block
    text <پنجۂ مژگاں پہ رکھوں کیوں نہ میں دل اور جگر>
    text <نذر کو لایا ہوں تیری کر نظر دونوں طرف>
  block
    text <دل میں گر آتا ہے تو آ جان من آنکھوں کی راہ>
    text <اس مکان دل کشا کے ہیں یہ در دونوں طرف>
  block
    text <کچھ حباب و بحر میں مت فرق سمجھو اے نصیرؔ>
    text <دیکھو ٹک چشم حقیقت کھول کر دونوں طرف>
