
text <میں ضعف سے جوں نقش قدم اٹھ نہیں سکتا>
  block
    text <میں ضعف سے جوں نقش قدم اٹھ نہیں سکتا>
    text <بیٹھا ہوں سر خاک پہ جم اٹھ نہیں سکتا>
  block
    text <اے اشک رواں ساتھ لے اب آہ جگر کو>
    text <عاشق کہیں بے فوج و علم اٹھ نہیں سکتا>
  block
    text <سقف فلک کہنہ میں کیا خاک لگاؤں>
    text <اے ضعف دل اس آہ کا تھم اٹھ نہیں سکتا>
  block
    text <سر معرکۂ عشق میں آساں نہیں دینا>
    text <گاڑے ہے جہاں شمع قدم اٹھ نہیں سکتا>
  block
    text <ہے جنبش مژگاں کا کسی کے جو تصور>
    text <دل سے خلش خار الم اٹھ نہیں سکتا>
  block
    text <دل پر ہے مرے خیمہ ہر آبلہ اسناد>
    text <کیا کیجئے کہ یہ لشکر غم اٹھ نہیں سکتا>
  block
    text <ہر جا متجلیٰ ہے وہ بر پردۂ غفلت>
    text <اے معتکف دیر و حرم اٹھ نہیں سکتا>
  block
    text <یوں اشک زمیں پر ہیں کہ منزل کو پہنچ کر>
    text <جوں قافلۂ ملک عدم اٹھ نہیں سکتا>
  block
    text <رو رو کے لکھا خط جو اسے میں نے تو بولا>
    text <اک حرف سر کاغذ نم اٹھ نہیں سکتا>
  block
    text <ہر دم لب فوارہ سے جاری یہ سخن ہے>
    text <پانی نہ ذرا جس میں ہو دم اٹھ نہیں سکتا>
  block
    text <میں اٹھ کے کدھر جاؤں ٹھکانا نہیں کوئی>
    text <میرا ترے کوچے سے قدم اٹھ نہیں سکتا>
  block
    text <مہندی تو سراسر نہیں پاؤں میں لگی ہے>
    text <تو بہر عیادت جو صنم اٹھ نہیں سکتا>
  block
    text <بیمار ترا صورت تصویر نہالی>
    text <بستر سے ترے سر کی قسم اٹھ نہیں سکتا>
  block
    text <میں شاہ سوار آج ہوں میدان سخن میں>
    text <رستم کا مرے آگے قدم اٹھ نہیں سکتا>
  block
    text <کیا نیزہ ہلاوے گا کوئی اب کہ کسی سے>
    text <یاں توسن رہوار قلم اٹھ نہیں سکتا>
  block
    text <جوں غنچہ نصیرؔ اس بت گل رو کی جو ہے یاد>
    text <یاں سر ہو گریباں سے بہم اٹھ نہیں سکتا>
