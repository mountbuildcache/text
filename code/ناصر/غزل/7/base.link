
text <جو گزرے ہے بر عاشق کامل نہیں معلوم>
  block
    text <جو گزرے ہے بر عاشق کامل نہیں معلوم>
    text <جبریل ہے ہر آن میں نازل نہیں معلوم>
  block
    text <کیا پردۂ غفلت ہے کچھ اے دل نہیں معلوم>
    text <رہتا ہے شب و روز وہ نازل نہیں معلوم>
  block
    text <ہر دم یہی رہتا ہے یہاں دل میں پس و پیش>
    text <جینے کا بجز مرگ کچھ حاصل نہیں معلوم>
  block
    text <رخ دیکھ کے حیراں ہوں ترا جوں گل خورشید>
    text <چھٹ تیرے مجھے کوئی مقابل نہیں معلوم>
  block
    text <بخشش یہ جو رکھتا ہے بکف بحر ہے کشتی>
    text <کیا جانیے یہ کس سے ہے سائل نہیں معلوم>
  block
    text <بے تھاہ ہو کیا بحر حقیقت کا شناور>
    text <جس کا کہیں آخر لب ساحل نہیں معلوم>
  block
    text <کیوں رہتے ہیں نت ریوڑی کے پھیرے میں عاشق>
    text <اس کے لب شیریں پہ کہیں تل نہیں معلوم>
  block
    text <جراح یہ کہتا ہے مجھے دیکھ کے بے دم>
    text <کس تیغ نگہ کا ہے یہ گھائل نہیں معلوم>
  block
    text <جوں آئینہ حیرت زدہ یاں دیکھوں ہوں سب کو>
    text <کیا جانیے کس پر ہوں میں مائل نہیں معلوم>
  block
    text <چل چل کے رہ عشق میں جوں نقش قدم ہم>
    text <تھک بیٹھے نصیرؔ اب ہمیں منزل نہیں معلوم>
