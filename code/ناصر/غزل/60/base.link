
text <بے سبب ہاتھ کٹاری کو لگانا کیا تھا>
  block
    text <بے سبب ہاتھ کٹاری کو لگانا کیا تھا>
    text <قتل عشاق پہ بیڑا یہ اٹھانا کیا تھا>
  block
    text <سر پہ اپنے تو نہ لے خون اب اک عالم کا>
    text <فندق ہائے نگاریں کو دکھانا کیا تھا>
  block
    text <سر بلندی کو یہاں دل نے نہ چاہا منعم>
    text <ورنہ یہ خیمۂ افلاک پرانا کیا تھا>
  block
    text <اس لئے چین جبیں موج رہے ہے ہر دم>
    text <اے حباب لب جو آنکھ چرانا کیا تھا>
  block
    text <ساقیا اپنی بلا سے جو گھٹا اٹھی ہے>
    text <دے کے اک جرعۂ مے دل کو گھٹانا کیا تھا>
  block
    text <سرزمیں زلف کی جاگیر میں تھی اس دل کی>
    text <ورنہ اک دام کا پھر اس میں ٹھکانا کیا تھا>
  block
    text <کہہ غزل دوسری اس بحر میں ایک اور نصیرؔ>
    text <یک قلم لکھنے سے اب ہاتھ اٹھانا کیا تھا>
