
text <خاندان قیس کا میں تو سدا سے پیر ہوں>
  block
    text <خاندان قیس کا میں تو سدا سے پیر ہوں>
    text <سلسلہ جنبان شور خانۂ زنجیر ہوں>
  block
    text <خاکساری کے ابھی تو درپئے تدبیر ہوں>
    text <کشتہ ہو کر خاک جب ہوں تب کبھی اکسیر ہوں>
  block
    text <ضعف نے گو کر دیا ہے جوں کماں گوشہ نشیں>
    text <اب بھی چلنے کو جو پوچھو تو سراسر تیر ہوں>
  block
    text <رشتۂ الفت نے باندھے ہیں پر پرواز آہ>
    text <دام حیرت میں برنگ بلبل تصویر ہوں>
  block
    text <تجھ سے یہ عقدہ کھلے گا اے نسیم صبح دم>
    text <غنچے کی مانند اس گلشن میں کیوں دلگیر ہوں>
  block
    text <منتظر چشم رکاب اے صید افگن ہے ہنوز>
    text <بوسۂ فتراک کی خواہش ہے وہ نخچیر ہوں>
  block
    text <فقر کی دولت کے آگے سلطنت کیا مال ہے>
    text <بسترے پر اپنے اے روبہ مزاجو شیر ہوں>
  block
    text <سچ ہے اپنے دم سے قائم ہے یہ بنیاد جہاں>
    text <رونق افزائے چمن آرایش تعمیر ہوں>
  block
    text <جیسی چاہے ویسی لے مجھ سے قسم قاتل نہ ڈر>
    text <حشر کو بھی گر کبھی تیرا میں دامن گیر ہوں>
  block
    text <اہل جوہر ہی مرے مضموں کو سمجھے ہے نصیرؔ>
    text <میں بھی اقلیم سخن میں صاحب شمشیر ہوں>
