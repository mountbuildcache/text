
text <غرق نہ کر دکھلا کر دل کو کان کا بالا زلف کا حلقہ>
  block
    text <غرق نہ کر دکھلا کر دل کو کان کا بالا زلف کا حلقہ>
    text <بحر حسن کے ہیں یہ بھنور دو کان کا بالا زلف کا حلقہ>
  block
    text <ہالۂ مہ پہنچے ہے نہ اس کو نے خط ساغر اس کو لگے ہے>
    text <آئینہ تم لے کر دیکھو کان کا بالا زلف کا حلقہ>
  block
    text <آہوئے دل اور طائر جاں کے حق میں یہ دونوں پھندے ہیں>
    text <ہم کو دکھا کر تم نہ چھپاؤ کان کا بالا زلف کا حلقہ>
  block
    text <آج سوائے شانے کے یاں کس کا منہ ہے کون ہے ایسا>
    text <چھوڑے تمہارے چہرے پر جو کان کا بالا زلف کا حلقہ>
  block
    text <دونوں تیرے عارض پر دن رات ملے یہ رہتے ہیں>
    text <عینک مہر و ماہ نہ کیوں ہو کان کا بالا زلف کا حلقہ>
  block
    text <طیش زنی میں یہ عقرب ہے کالا ہے وہ کنڈلی مارے>
    text <حضرت دل باز آؤ نہ چھیڑو کان کا بالا زلف کا حلقہ>
  block
    text <کس کو حصار حسن کہوں میں کس کو خط پرکار کہے دل>
    text <منہ سے الٹ برقع کو دکھا دو کان کا بالا زلف کا حلقہ>
  block
    text <یہ ترے رخ کے بوسے لیں اور ترسیں مری آنکھیں اے وائے>
    text <دیکھ کے کیوں رشک آئے نہ مجھ کو کان کا بالا زلف کا حلقہ>
  block
    text <آج زلیخا گر یہاں ہوتی دام کمند و چاہ میں پھنستی>
    text <دیکھ مرے یوسف کا عزیزو کان کا بالا زلف کا حلقہ>
  block
    text <کیونکہ نصیرؔ ارباب سخن تحسیں نہ کریں سن کر یہ غزل>
    text <جبکہ تم اس صورت سے باندھو کان کا بالا زلف کا حلقہ>
