
text <یارو نہیں اتنا مجھے قاتل نے ستایا>
  block
    text <یارو نہیں اتنا مجھے قاتل نے ستایا>
    text <جتنا کہ مرے دشمن جاں دل نے ستایا>
  block
    text <کچھ سرزنش کار کا شاکی وہ نہیں ہے>
    text <مجنوں کو تو ہے صاحب محمل نے ستایا>
  block
    text <غنچہ کہوں یا درج گہر تیرے دہن کو>
    text <کھلنا نہیں اس عقدۂ مشکل نے ستایا>
  block
    text <آرام سے سویا نہ کمر کا تری کشتہ>
    text <مرقد میں بھی موران تہہ گل نے ستایا>
  block
    text <اس کا مجھے شب یاد دلایا رخ پر نور>
    text <شکل اپنی دکھا کر مہ کامل نے ستایا>
  block
    text <میرا دل سودا زدہ کرتا نہ کبھی غل>
    text <اس کاکل پیچاں کے سلاسل نے ستایا>
  block
    text <افیوں کی کسی روز میں کھا جاؤں گا گولی>
    text <بے وجہ رخ یار کے گر تل نے ستایا>
  block
    text <جب بوسہ میں مانگوں ہوں تو کیا کہتے ہو منہ پھیر>
    text <ایسا تو کسی بھی نہیں سائل نے ستایا>
  block
    text <ہر جا متجلی ہے وہ بے پردہ ولیکن>
    text <غفلت کے مجھے پردۂ حائل نے ستایا>
  block
    text <تھا ایک تو صیاد گرفتار قفس میں>
    text <اور دوسرے آواز عنادل نے ستایا>
  block
    text <اے ہم سفراں پیش روی کی نہیں طاقت>
    text <کیا کیجے ہمیں دورئ منزل نے ستایا>
  block
    text <پہلو میں نصیرؔ آہ نہیں ہے دل مضطر>
    text <اس شعر غم آلودۂ بے دل نے ستایا>
