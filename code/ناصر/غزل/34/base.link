
text <جو رقیبوں نے کہا تو وہی بد ظن سمجھا>
  block
    text <جو رقیبوں نے کہا تو وہی بد ظن سمجھا>
    text <دوست افسوس نہ سمجھا مجھے دشمن سمجھا>
  block
    text <ناتواں وہ ہوں کہ بستر پہ مجھے دیکھ کے آہ>
    text <تار بستر کوئی سمجھا کوئی سوزن سمجھا>
  block
    text <تیغ قاتل جو محبت سے لگی آ کے گلے>
    text <تاب کو اس کی میں اپنی رگ گردن سمجھا>
  block
    text <اپنے پاجامۂ کمخواب کی ہر بوٹی کو>
    text <شمع رو شب کو چراغ تہہ دامن سمجھا>
  block
    text <سرعت ابلق ایام سے غافل تھا آہ>
    text <دم آخر میں اسے عمر کا توسن سمجھا>
  block
    text <خار صحرا سے چھدی جب کف پا مجنوں کی>
    text <خاک بیزی کو وہ غربال کا روزن سمجھا>
  block
    text <کمر یار کا ازبسکہ جو رہتا ہے خیال>
    text <دل کو میں چینیٔ مو دار کا برتن سمجھا>
  block
    text <گل کو معلوم نہ تھی ہستئ فانی اپنی>
    text <اے نسیم سحری وقت شگفتن سمجھا>
  block
    text <بستر گل سے منقش جو ہوا اس کا بدن>
    text <تن نازک پہ وہ پھلکاری کی چپکن سمجھا>
  block
    text <جیتے جی چاہئے ہے عاقبت کار کی فکر>
    text <فائدہ کیا اگر انساں پس مردن سمجھا>
  block
    text <میرزائی کو نہ فریاد نے چھوڑا تا مرگ>
    text <جیغۂ سر تجھے اے تیشۂ آہن سمجھا>
  block
    text <عکس افگن ہے ترے ساغر صہبا میں یہ زلف>
    text <تو عبث اے بت مے کش اسے ناگن سمجھا>
  block
    text <سایۂ زلف نے اس کے یہ دیا دھوکا رات>
    text <چلنے والوں نے جسے افعی رہزن سمجھا>
  block
    text <چشم نے اپنی طرف سے تو سجھائی تھی نصیرؔ>
    text <دل نہ پر اس ستم ایجاد کی چتون سمجھا>
