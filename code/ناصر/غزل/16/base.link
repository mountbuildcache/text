
text <ہار بنا ان پارۂ دل کا مانگ نہ گجرا پھولوں کا>
  block
    text <ہار بنا ان پارۂ دل کا مانگ نہ گجرا پھولوں کا>
    text <اور کہاں سے عاشق مفلس لائے یہ گہنہ پھولوں کا>
  block
    text <دیکھے ہے وہ صحن چمن میں جا کے تماشا پھولوں کا>
    text <داغوں سے بن جائے یہ سینہ کاش کہ تختہ پھولوں کا>
  block
    text <کاش دل صد چاک یہ بن کر بیچنے والا پھولوں کا>
    text <کوئے بتاں میں جا کے پکارے لو کوئی گجرا پھولوں کا>
  block
    text <حرف نہیں ہے دیدۂ تر ٹکڑوں سے جگر کے لائق پر>
    text <سیل اشک کو دریا سمجھو اس کو نواڑا پھولوں کا>
  block
    text <صبح نہیں بے وجہ جلائے لالے نے گلشن میں چراغ>
    text <دیکھ رخ گلنار صنم نکلا ہے وہ لالہ پھولوں کا>
  block
    text <مجھ کو نہ لے چل باد بہاری رنگ چمن ہے وحشت خیز>
    text <جیب سے لے کر دامن تک سو ٹکڑے کرتا پھولوں کا>
  block
    text <تو نے لٹایا انگاروں پر صبح تلک اے وعدہ خلاف>
    text <تیری خاطر ہم نے کیا تھا شب کو بچھونا پھولوں کا>
  block
    text <سلک سرشک سرخ زمیں تک تجھ کو دکھاوے مژگاں سے>
    text <پھلجھڑی ایسی چھوڑ کوئی ہوں میں بھی لچھا پھولوں کا>
  block
    text <کان سے تیرے جھک جھک کر یہ لیتا ہے بوسے عارض کے>
    text <یا تو ہمارے ٹکڑے کر یا توڑ یہ بالا پھولوں کا>
    text <دھوپ میں اس کا ہائے قفس صیاد ستم ایجاد رکھے>
    text <رہتا تھا جس مرغ چمن کے سر پر سایا پھولوں کا>
  block
    text <جھل کھائے اغیار نہ کیوں کر کل چلون سے ہات نکال>
    text <مارا تھا اس پردہ نشیں نے مجھ کو پنکھا پھولوں کا>
  block
    text <عشق میں تیرے گل کھا کر جاں اپنی دی ہے نصیرؔ نے آہ>
    text <اس کے سر مرقد پر گل رو لا کوئی دونا پھولوں کا>
