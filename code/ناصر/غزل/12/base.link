
text <رنگ میلا نہ ہوا جامۂ عریانی کا>
  block
    text <رنگ میلا نہ ہوا جامۂ عریانی کا>
    text <سر و ساماں ہے ہمیں بے سر و سامانی کا>
  block
    text <آئینہ دیکھے ہے وہ اور اسے آئینہ>
    text <زور عالم ہے دلا عالم حیرانی کا>
  block
    text <دم ہستی پہ حباب اپنی عبث ابھرے تھا>
    text <آنکھ کھلتے ہی مقام اس پہ کھلا فانی کا>
  block
    text <تشنگی خاک بجھے اشک کی طغیانی سے>
    text <عین برسات میں بگڑے ہے مزا پانی کا>
  block
    text <زلف گر کھینچ سکے یار کے تو شانے سے>
    text <ہاتھ یک دست قلم کیجئے گا مانیؔ کا>
  block
    text <جھڑ گئی ابر بہاری کی بھی شیخی لیکن>
    text <نہ گھٹا زور مرے اشک کی طغیانی کا>
  block
    text <اے جنوں روز رہے ہے مرے دامن سے لگا>
    text <ہوں قدم بوس نہ کیوں خار بیابانی کا>
  block
    text <کیوں نہ انگشت نما ہووے ہلال ابرو>
    text <زور عالم ہے ترے قشقۂ پیشانی کا>
  block
    text <دل نہ چھٹ زلف بتاں چشم کا باندھے ہے خیال>
    text <یاد مضموں ہے پریشاں کو پریشانی کا>
  block
    text <جام و مینا جو بنے آبلہ و داغ نصیرؔ>
    text <دل نے سامان کیا کس کی یہ مہمانی کا>
