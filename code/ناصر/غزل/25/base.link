
text <گو سیہ بخت ہوں پر یار لبھا لیتا ہے>
  block
    text <گو سیہ بخت ہوں پر یار لبھا لیتا ہے>
    text <شکل سایہ کے مجھے ساتھ لگا لیتا ہے>
  block
    text <گو ملاقات نہیں عالم بیداری میں>
    text <خواب میں پر وہ ہمیں ساتھ سلا لیتا ہے>
  block
    text <اشک کو ٹک بن مژگاں میں ٹھہرنے دے دلا>
    text <یہ ترا دیکھ تو ہاں دیکھ تو کیا لیتا ہے>
  block
    text <راہیٔ ملک عدم سے نہ کر اتنی کاوش>
    text <دم مسافر یہ تہ نخل ذرا لیتا ہے>
  block
    text <شیشۂ دل میں مرے تیرے خیال خط سے>
    text <آ گیا بال ہے تو مول اسے کیا لیتا ہے>
  block
    text <یہ مثل اے بت مے نوش سنی ہے کہ نہیں>
    text <لے ہے برتن جو کوئی اس کو بجا لیتا ہے>
  block
    text <تو وہ ہے نام خدا اے بت کافر کہ ترے>
    text <زاہد گوشہ نشیں بھی قدم آ لیتا ہے>
  block
    text <دل پہ تلوار سی کچھ لگتی ہے جب غیر کو تو>
    text <پاس ابرو کے اشارے سے بلا لیتا ہے>
  block
    text <کیوں نہ پھولے دل صد چاک ہمارا یارو>
    text <گل سمجھ کر وہ اسے سر پہ چڑھا لیتا ہے>
  block
    text <موج دریا تو کب اٹکھیلی سے یوں چلتی ہے>
    text <پر تری کبک دری چال اڑا لیتا ہے>
  block
    text <زلف مشکیں کو نہ چھیڑ اس کی دلا مان کہا>
    text <اپنے کیوں سر پہ بلا اہل خطا لیتا ہے>
  block
    text <ہوک سی اٹھتی ہے کچھ دل میں مرے آہ نصیرؔ>
    text <جب وہ پہلو میں رقیبوں کو بٹھا لیتا ہے>
