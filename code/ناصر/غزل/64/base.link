
text <ٹانکوں سے زخم پہلو لگتا ہے کنکھجورا>
  block
    text <ٹانکوں سے زخم پہلو لگتا ہے کنکھجورا>
    text <مت چھیڑ میرے دل کو بیٹھا ہے کنکھجورا>
  block
    text <چمپا کلی اس کی کیوں کر خیال چھوٹے>
    text <بے وجہ دل سے آ کر لپٹا ہے کنکھجورا>
  block
    text <وہ جنبش نگہ کیوں مارے نہ ڈنک ہر دم>
    text <تحریر سرمہ گویا کالا ہے کنکھجورا>
  block
    text <زیب گلو ہے کنٹھی یاقوت کی ہے گھنڈی>
    text <اے شوخ یہ گریباں تیرا ہے کنکھجورا>
  block
    text <رہتا ہے کیا تصور دن رات مجھ کو اس کا>
    text <آنکھوں میں لال سر کا پھرتا ہے کنکھجورا>
  block
    text <طفلی میں کھیل سیکھے مجھ پر جو اب بنا کر>
    text <تنکوں سے سینگرے کے پھینکا ہے کنکھجورا>
  block
    text <خط سیاہ درپئے ہے زلف کے نصیرؔ اب>
    text <بچھو کا چھیننے گھر نکلا ہے کنکھجورا>
