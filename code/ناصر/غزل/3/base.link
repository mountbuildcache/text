
text <چشم میں کب اشک بھر لاتے ہیں ہم>
  block
    text <چشم میں کب اشک بھر لاتے ہیں ہم>
    text <رات دن موتی ہی برساتے ہیں ہم>
  block
    text <جبکہ وہ تیر نگہ کھاتے ہیں ہم>
    text <سہم کر بس سرد ہو جاتے ہیں ہم>
  block
    text <جنس دل کو چھوڑ مت اے زلف یار>
    text <ہے یہ سودا مفت ٹھہراتے ہیں ہم>
  block
    text <ناصحا دست جنوں سے کام ہے>
    text <کب یہ چاک جیب سلواتے ہیں ہم>
  block
    text <اس قدر مت کر شرارت شعلہ خیز>
    text <تیری ان باتوں سے جل جاتے ہیں ہم>
  block
    text <کون کہتا ہے نہ کیجے امتحاں>
    text <گر ابھی کہیے تو مر جاتے ہیں ہم>
  block
    text <خط بت نو خط لکھے ہے غیر کو>
    text <پیچ و تاب اس واسطے کھاتے ہیں ہم>
  block
    text <کھولیے کیا آنکھ مانند حباب>
    text <طرفۃ العین آہ مٹ جاتے ہیں ہم>
  block
    text <چھیڑنے سے زلف کے الجھو نہ تم>
    text <پڑ گیا ہے پیچ سلجھاتے ہیں ہم>
  block
    text <گرچہ ہیں درویش لیکن اے فلک>
    text <تجھ کو خاطر میں نہیں لاتے ہیں ہم>
  block
    text <نیم ناں کے واسطے کب جوں ہلال>
    text <تیرے آگے ہاتھ پھیلاتے ہیں ہم>
  block
    text <گلشن دنیا ہے نیرنگی کے ساتھ>
    text <اور کچھ اس کی روش پاتے ہیں ہم>
  block
    text <کب برنگ بوئے گل باہر صبا>
    text <اپنے جامے سے نکل جاتے ہیں ہم>
  block
    text <جس قدر ہاں دیکھتے ہیں اوڑھنا>
    text <پاؤں یاں اتنے ہی پھیلاتے ہیں ہم>
  block
    text <کیا کریں کس سے کہیں ناچار ہیں>
    text <دل کی بے تابی سے گھبراتے ہیں ہم>
  block
    text <کوئی بھی اتنا نہیں کہتا نصیرؔ>
    text <صبر کر ظالم اسے لاتے ہیں ہم>
