
text <اس کاکل پر خم کا خلل جائے تو اچھا>
  block
    text <اس کاکل پر خم کا خلل جائے تو اچھا>
    text <دل سر سے بلا تیرے یہ ٹل جائے تو اچھا>
  block
    text <بوسے کا سوال اس سے کروں ہوں تو کہے ہے>
    text <چل رے مرے کچھ منہ سے نکل جائے تو اچھا>
  block
    text <اثبات نہ ہو دعوئ خوں اس پہ الٰہی>
    text <صورت مرے قاتل کی بدل جائے تو اچھا>
  block
    text <لے سر پے وبال اپنے پتنگوں کا نہ اے شمع>
    text <تو اور بھی جوبن سے جو ڈھل جائے تو اچھا>
  block
    text <ڈسنے کو مرا دل ہے تری زلف کی ناگن>
    text <طاؤس خط اس کو جو نگل جائے تو اچھا>
  block
    text <ہم چشمی تیری چشم سے کرتا ہے یہ بادام>
    text <اس کو کوئی پتھر سے کچل جائے تو اچھا>
  block
    text <زلفوں کے تصرف میں ہے بے وجہ رخ یار>
    text <کفار کا کعبہ سے عمل جائے تو اچھا>
  block
    text <خوں ہو کے رواں دل ہو گر آنکھوں سے تو بہتر>
    text <یا عشق کی آتش میں یہ جل جائے تو اچھا>
  block
    text <لب پر سے بلاق اپنی دم بوسہ اٹھا دو>
    text <اندیشۂ زنبور عسل جائے تو اچھا>
  block
    text <پہلو سے نکل جائے اگر دل تو بلا سے>
    text <تو چھوڑ کے خالی نہ بغل جائے تو اچھا>
  block
    text <کہتے ہیں نصیرؔ اپنی نہ تم آہ کو روکو>
    text <یہ تیر نشانے پہ جو چل جائے تو اچھا>
