
text <لیا نہ ہاتھ سے جس نے سلام عاشق کا>
  block
    text <لیا نہ ہاتھ سے جس نے سلام عاشق کا>
    text <وہ کان دھر کے سنے کیا پیام عاشق کا>
  block
    text <قصور شیخ ہے فردوس و حور کی خواہش>
    text <تری گلی میں ہے پیارے مقام عاشق کا>
  block
    text <غرور حسن نہ کر جذبۂ زلیخا دیکھ>
    text <کیا ہے عشق نے یوسف غلام عاشق کا>
  block
    text <ترے ہی نام کی سمرن ہے مجھ کو اور تسبیح>
    text <تو ہی ہے ورد ہر اک صبح و شام عاشق کا>
  block
    text <وفور عشق کو عاشق ہی جانتا ہے نصیرؔ>
    text <ہر اک سمجھ نہیں سکتا کلام عاشق کا>
