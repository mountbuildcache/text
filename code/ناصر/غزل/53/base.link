
text <جگر کا جوں شمع کاش یارب ہو داغ روشن مراد حاصل>
  block
    text <جگر کا جوں شمع کاش یارب ہو داغ روشن مراد حاصل>
    text <کہ دل کو لو لگ رہی یہی ہے چراغ روشن مراد حاصل>
  block
    text <مدام کیفیت اپنے دل میں مئے محبت کے نشے کی ہے>
    text <کہ ساقی اس آفتاب سے ہے دماغ روشن مراد حاصل>
  block
    text <اسیر کنج قفس تو ہو تم یہ عندلیبو سدا یہ بولو>
    text <شتاب یارب چراغ گل سے ہو باغ روشن مراد حاصل>
  block
    text <لگے نہ کیوں آگ تیرے سر سے کہ عشق میں میں نے پاؤں رکھا>
    text <بجا ہے اے شمع تجھ کو کہنا دماغ روشن مراد حاصل>
  block
    text <جو یار آتا ہے میرے گھر میں تو جلد خانہ خراب اڑ جا>
    text <جہاں میں تیرا شگوں یہ سب پر ہے زاغ روشن مراد حاصل>
  block
    text <پھرے ہے اے چرخ تو تو باندھے شکم پہ خورشید کا یہ گردہ>
    text <کہے نہ کیوں کر کہ گرسنہ ہو چراغ روشن مراد حاصل>
  block
    text <جہاں میں کیا ڈھونڈھتا پھرے ہے سراغ یاران رفتگاں کا>
    text <نصیرؔ ہے چشم نقش پا سے سراغ روشن مراد حاصل>
