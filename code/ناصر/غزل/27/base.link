
text <میری تربت پر چڑھانے ڈھونڈتا ہے کس کے پھول>
  block
    text <میری تربت پر چڑھانے ڈھونڈتا ہے کس کے پھول>
    text <تیری آنکھوں کا ہوں کشتہ رکھ دے دو نرگس کے پھول>
  block
    text <ایک دن ہو جاؤں گا تیرے گلے کا ہار میں>
    text <سونگھنے کو مت لیا کر ہاتھ میں جس تس کے پھول>
  block
    text <بستر گل پر جو تو نے کروٹیں لیں رات کو>
    text <عطر آگیں ہو گئے اے گل بدن سب پس کے پھول>
  block
    text <وصل مہوش کا دلا مژدہ ہمیں دے ہے چراغ>
    text <جھڑتے ہیں ہر دم شب ہجراں میں منہ سے اس کے پھول>
  block
    text <کچھ خبر بھی ہے تجھے چل فاتحہ کے واسطے>
    text <آج ہیں اے شوخ تیرے عاشق مفلس کے پھول>
  block
    text <اور ہی کچھ رنگ ہے سینے کے داغوں کا مرے>
    text <اس روش کے ہیں کہاں تیرے سپر پر مس کے پھول>
  block
    text <تو ہے وہ جو مہر و مہ شام و سحر تجھ پر سے وار>
    text <سیم و زر کے پھینکتے ہیں بیچ میں مجلس کے پھول>
  block
    text <کیا نوا سنجی کریں اے ہم صفیران چمن>
    text <آ گئی فصل خزاں گلشن سے سارے کھسکے پھول>
  block
    text <ہیں مہ و خورشید جو شام و سحر تجھ پر سے وار>
    text <سیم و زر کے پھینکتے ہیں بیچ میں مجلس کے پھول>
  block
    text <کس نے سکھلائی ہے تجھ کو یہ روش رفتار کی>
    text <مٹ گئے قالیں کے جو تیرے قدم سے گھس کے پھول>
  block
    text <پھلجھڑی سے کم نہیں مژگان اشک افشاں تری>
    text <موتیا کے دیکھنا جھڑتے ہیں منہ سے اس کے پھول>
  block
    text <رنگ خوب و زشت میں کیوں فرق سمجھے ہے نصیرؔ>
    text <خار بھی تو ہے اسی کا ہیں بنائے جس کے پھول>
