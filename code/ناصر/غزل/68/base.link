
text <شمیم زلف معنبر جو روئے یار سے لوں>
  block
    text <شمیم زلف معنبر جو روئے یار سے لوں>
    text <تو پھر خطا ہے مری مشک گر تتار سے لوں>
  block
    text <قدم رکھے مرے سینے پہ آ کے گر وہ نگار>
    text <حنا کا کام میں خون دل فگار سے لوں>
  block
    text <اگر ملے ترے ہاتھوں سے اے جنوں فرصت>
    text <قصاص آبلہ پائی میں نوک خار سے لوں>
  block
    text <مرے حضور یہ لوٹے ہے تیری چھاتی پر>
    text <جو پہنچے ہاتھ تو بدلا گلوں کے ہار سے لوں>
  block
    text <دلا بجے کہیں گھڑیال تا میں گھڑیوں کا>
    text <حساب اس شب ہجر سیاہ کار سے لوں>
  block
    text <عجب ہے سیر کسی دن تو ساتھ باغ میں چل>
    text <کہاں تلک میں قدم عجز و انکسار سے لوں>
  block
    text <پٹاپٹی کا مرے پاس گر نہ ہو خیمہ>
    text <تو یار تیرے لیے ابر نو بہار سے لوں>
  block
    text <جو مے کشی کا ارادہ ہو کچھ ترے دل میں>
    text <چمن میں ساغر گل دست شاخسار سے لوں>
  block
    text <اگر صراحی غنچہ میں ہو نہ بادۂ سرخ>
    text <تو شیشۂ مے خس سرو جوئبار سے لوں>
  block
    text <نہ ہووے مطرب نغمہ سرا تو اس کا کام>
    text <قسم ہے مجھ کو تری عندلیب زار سے لوں>
  block
    text <لگے نہ ہاتھ کوئی گر رباب و چنگ نواز>
    text <تو اپنے دوش پہ رکھ بین کو میں تار سے لوں>
  block
    text <یہ جی میں ہو کہ نہ دیکھے کوئی تو پردے کو>
    text <کنار آب رواں چادر آبشار سے لوں>
  block
    text <بلائیں لینے سے میرے اگر خوشی ہو تری>
    text <بلائیں مہر سے اخلاص سے پیار سے لوں>
  block
    text <گر اس پہ بھی گل عارض کا تو نہ دے بوسہ>
    text <تو پھر میں جبر کروں اپنے اختیار سے لوں>
  block
    text <نصیرؔ مدرسۂ عشق میں مطول کا>
    text <سبق نہ کیونکہ میں زلف دراز یار سے لوں>
