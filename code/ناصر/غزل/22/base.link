
text <جو عین وصل میں آرام سے نہیں واقف>
  block
    text <جو عین وصل میں آرام سے نہیں واقف>
    text <وہ مطلب دل خود کام سے نہیں واقف>
  block
    text <ہنسا چمن میں جو دل دیکھ صورت صیاد>
    text <یہ مرغ دانے سے اور دام سے نہیں واقف>
  block
    text <تمام شہر میں جس کے لیے ہوئے بد نام>
    text <وہ اب تلک بھی مرے نام سے نہیں واقف>
  block
    text <ہر ایک عشق کے کب قاعدے سے محرم ہے>
    text <ہنوز شیخ الف لام سے نہیں واقف>
  block
    text <ہزار حیف یہاں چھت سے لگ گئیں آنکھیں>
    text <وہاں وہ شوخ لب بام سے نہیں واقف>
  block
    text <دلا عبث طلب بوسہ ہے تجھے اس سے>
    text <وہ لعل لب کہ لب جام سے نہیں واقف>
  block
    text <سجی ہے لیک اسے زر کلاہ گزری کی>
    text <فقیر اطلس و پیلام سے نہیں واقف>
  block
    text <تپش سے دل کی خبر ہووے ہے یہاں معلوم>
    text <میں طرز نامہ و پیغام سے نہیں واقف>
  block
    text <نہ خوش وصال میں ہو رکھ تو یاد ہجر نصیرؔ>
    text <مگر تو گردش ایام سے نہیں واقف>
