
text <دل عشق خوش قداں میں جو خواہان نالہ تھا>
  block
    text <دل عشق خوش قداں میں جو خواہان نالہ تھا>
    text <دیوانہ وار سلسلہ جنبان نالہ تھا>
  block
    text <نالے سے میرے کیا ہے ہوائی کو ہم سری>
    text <تیر شہاب رات کو قربان نالہ تھا>
  block
    text <ڈھونڈوں نہ کیونکہ دل کو میں اے آہوان دشت>
    text <سینے میں وہ تو شیر نیستان نالہ تھا>
  block
    text <کرتا تھا جن دنوں یہ فلک ہم سے سرکشی>
    text <ناوک زنی کا آہ سے پیمان نالہ تھا>
  block
    text <عشق بتاں تھا دل سے جو دم ساز مثل نے>
    text <ہر دم اثر میں تابع فرمان نالہ تھا>
  block
    text <صیاد کے جگر میں کرے تھا سناں کا کام>
    text <مرغ قفس کے سر پہ یہ احسان نالہ تھا>
  block
    text <گاڑے فلک پہ کیا یہ دل ناتواں علم>
    text <وہ دن گئے جو اوج فراوان نالہ تھا>
  block
    text <کل شب کو ذکر تھا جو کسی نیزہ باز کا>
    text <عاشق کا تیرے چرخ ثنا خوان نالہ تھا>
  block
    text <یاروں کے قافلے کی مجھے جب کہ یاد تھی>
    text <سینے میں جوں جرس مرے سامان نالہ تھا>
  block
    text <مت پوچھ واردات شب ہجر اے نصیرؔ>
    text <میں کیا کہوں جو کار نمایان نالہ تھا>
  block
    text <لینے کو اختران فلک سے خراج و باج>
    text <ہر آن شعلہ و شرر افشان نالہ تھا>
