
text <دم لے اے کوہ کن اب تیشہ زنی خوب نہیں>
  block
    text <دم لے اے کوہ کن اب تیشہ زنی خوب نہیں>
    text <جان شیریں کو نہ کھو کوہ کنی خوب نہیں>
  block
    text <ٹک تو ہنس بول یہ غنچہ دہنی خوب نہیں>
    text <رشک گل اتنی بھی ہاں کم سخنی خوب نہیں>
  block
    text <سر پہ قمری کو بٹھایا تو ہے تو نے پر سرو>
    text <تیری آزاد وشی بے کفنی خوب نہیں>
  block
    text <قابل چشم نمائی ہے تو اے طفل سرشک>
    text <ابتر اتنا بھی نہ ہو ناشدنی خوب نہیں>
  block
    text <فصل گل آنے دے دکھلا نہ ابھی سے زنجیر>
    text <یہ روش موج نسیم چمنی خوب نہیں>
  block
    text <منع ہنسنے سے تو کرتا نہیں اے برق وشو>
    text <پھر شرارت سے یہ چشمک زدنی خوب نہیں>
  block
    text <ہو سکے تجھ سے تو کر مرغ چمن گل کا علاج>
    text <اس کو بیماری اعضا شکنی خوب نہیں>
  block
    text <کوئی دم اور بھی اس ابروئے پر خم کو چھو>
    text <اصفہانی یہ ابھی تیغ بنی خوب نہیں>
  block
    text <چشم سے اس کی نہ کر دعویٔ ہم چشمی دیکھ>
    text <کہ خطا ایسی غزال ختنی خوب نہیں>
  block
    text <مار کھائے گا وہ خیاط کہ جس نے تیرے>
    text <بند جامے کے لیے ناگ پھنی خوب نہیں>
  block
    text <منہ کو دیکھ اپنے تو اور اس کے لب لعل کو دیکھ>
    text <روکشی اس سے عقیق یمنی خوب نہیں>
  block
    text <ترک چشم بت بدکیشں خیال اس کا چھوڑ>
    text <مرغ دل سہمے ہے ناوک فگنی خوب نہیں>
  block
    text <شاخ گل ہے کہ کمر باد سے لچکے ہے تری>
    text <اے میاں اتنی بھی نازک بدنی خوب نہیں>
  block
    text <میں بھی ہوں بادیہ پیمائے جنوں اے مجنوں>
    text <اس قدر آگے مرے لاف زنی خوب نہیں>
  block
    text <چھلنی کانٹوں سے ہوئے گو مرے تلوے لیکن>
    text <دشت وحشت کی ابھی خاک چھنی خوب نہیں>
  block
    text <زہر کھا جاؤں گا اے ساقیٔ پیمانہ بہ کف>
    text <باز آ جانے دے پیماں شکنی خوب نہیں>
