text <భక్తిరస శతకసంపుటము>
  block
    text <సీ శ్రీ మనోహర సురార్చిత సింధుగంభీర>
    text <భక్తవత్సల కోటిభానుతేజ>
    text <కంజనేత్ర హిరణ్యకశ్యపాంతక శూర>
    text <సాధురక్షణ శంఖచక్ర హస్త>
    text <ప్రహ్లాద వరద పాపధ్వంస సర్వేశ>
    text <క్షీరసాగరశయన కృష్ణవర్ణ>
    text <పక్షివాహన నీలభ్రమరకుంతలజాల>
    text <పల్లవారుణపాదపద్మయుగళ>
    text <తే చారుశ్రీచందనాగరుచర్చితాంగ>
    text <కుందకుట్మలదంత వైకుంఠధామ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పద్మలోచన సీసపద్యముల్‌ నీమీఁదఁ>
    text <జెప్పఁ బూనితినయ్యచిత్తగింపు>
    text <గణ యతి ప్రాస లక్షణముఁ జూడఁగలేదు>
    text <పంచకావ్య శ్లోకపఠన లేదు>
  block
    text <అమరకాండత్రయంబరసి చూడఁగలేదు>
    text <శాస్త్రీయ గ్రంథముల్‌ చదువలేదు>
    text <నీ కటాక్షంబుననే రచించెదఁ గాని>
    text <ప్రజ్ఞ నాయది గాదు ప్రస్తుతింపఁ>
    text <తే దప్పుగలిగిన సద్భక్తి తక్కువౌనె>
    text <చెఱకునకు వంకపోయిన చెడునె తీపు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నరసింహ నీ దివ్యనామమంత్రముచేత>
    text <దురితజాలములెల్ల ద్రోలవచ్చు>
    text <నరసింహ నీ దివ్యనామమంత్రముచేత>
    text <బలువైన రోగముల్‌ బాపవచ్చు>
    text <నరసింహ నీ దివ్యనామమంత్రముచేత>
    text <రిపు సంఘముల సంహరింపవచ్చు>
    text <నరసింహ నీ దివ్యనామమంత్రముచేత>
    text <దండహస్తుని బంట్లఁదఱుమవచ్చు>
    text <తే భళిర నేనీ మహామంత్రబలముచేత>
    text <దివ్యవైకుంఠ పదవి సాధింపవచ్చు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఆదినారాయణా యనుచు నాలుకతోడఁ>
    text <బలుక నేర్చినవారి పాదములకు>
    text <సాష్టాంగముగ నమస్కార మర్పణఁ జేసి>
    text <ప్రస్తుతించెదనయ్య బహువిధముల>
    text <ధరణిలో నరులెంత దండివారైనను>
    text <నిన్నుఁ గాననివారి నే స్మరింప>
    text <నేము శ్రేష్ఠులమంచు మిడుకుచుండెడివారి>
    text <చెంతఁ జేరఁగఁబోను శేషశయన>
    text <తే పరమ సాత్త్వికులైన నీ భక్తవరుల>
    text <దాసులకు దాసుఁడను జుమీ ధాత్రిలోన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఐశ్వర్యములకు నిన్ననుసరింపఁగలేదు>
    text <ద్రవ్య మిమ్మని వెంటఁ దగులలేదు>
    text <కనక మిమ్మని చాలఁ గష్టపెట్టఁగలేదు>
    text <పల్ల కిమ్మని నోటఁ బలుకలేదు>
    text <సొమ్ము లిమ్మని నిన్నునమ్మి కొల్వఁగలేదు>
    text <భూము లిమ్మని పేరు పొగడలేదు>
    text <బలము లిమ్మని నిన్ను బ్రతిమాలఁగాలేదు>
    text <పసుల నిమ్మని పట్టుపట్టలేదు>
    text <తే నేను గోరిన దొక్కటే నీలవర్ణ>
    text <చయ్యనను మోక్షమిచ్చినఁ జాలు నాకు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ మందుఁడనని నన్ను నిందఁ జేసిననేమి>
    text <నా దీనతను జూచి నవ్వనేమి>
    text <దూరభావములేక తూలనాడిన నేమి>
    text <ప్రీతిసేయక వంకఁ బెట్టనేమి>
    text <కక్కసంబులు పల్కి వెక్కిరించిన నేమి>
    text <తీవ్రకోపముచేతఁ దిట్టనేమి>
    text <హెచ్చుమాటల చేత నెమ్మెలాడిన నేమి>
    text <చేరి దాపట గేలిచేయనేమి>
    text <తే కల్ప వృక్షమువలె నీవు గల్గనింకఁ>
    text <బ్రజల లక్ష్యంబు నాకేలపద్మనాభ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ చిత్తశుద్ధిగ నీకుసేవఁజేసెదఁ గాని>
    text <పుడమిలో జనుల మెప్పులకుఁ గాదు>
    text <జన్మపావనతకై స్మరణఁజేసెదఁ గాని>
    text <సరివారిలోఁ బ్రతిష్ఠలకుఁ గాదు>
    text <ముక్తికోసము నేనుమ్రొక్కి వేఁడెదఁ గాని>
    text <దండి భాగ్యము నిమిత్తంబుఁ గాదు>
    text <నిన్నుఁ బొగడఁగ విద్యనేర్చితినే కాని>
    text <కుక్షినిండెడి కూటికొఱకుఁ గాదు>
    text <తే పారమార్థికమునకు నేఁ బాటుపడితిఁ>
    text <గీర్తికి నపేక్షపడలేదు కృష్ణవర్ణ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ శ్రవణ రంధ్రముల నీసత్కథల్‌ పొగడంగ>
    text <లేశ మానందంబు లేనివాఁడు>
    text <పుణ్యవంతులు నిన్నుఁబూజసేయఁగఁ జూచి>
    text <భావమం దుత్సాహపడనివాఁడు>
    text <భక్తవర్యులు నీ ప్రభావముల్‌ పొగడంగఁ>
    text <దత్పరత్వములేక తలఁగువాఁడు>
    text <తనచిత్తమందు నీ ధ్యానమెన్నఁడు లేక>
    text <కాలమంతయు వృథాగడుపువాఁడు>
    text <తే వసుధలోనెల్ల వ్యర్థుండువాఁడె యగును>
    text <మఱియుఁ జెడుఁగాక యెప్పుడు మమతనొంది>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ గౌతమీస్నానానఁ గడతేఱుద మఁటన్న>
    text <మొనసి చన్నీళ్లలో మునుఁగలేను>
    text <తీర్థయాత్రలచేఁ గృతార్థుఁ డౌద మఁటన్న>
    text <బడలి నేమంబు లే నడుపలేను>
    text <దాన ధర్మముల సద్గతిని జెందుదమన్న>
    text <ఘనముగా నా యొద్ద ధనము లేదు>
    text <తపమాచరించి సార్థకత నొందుదమన్న>
    text <నిమిషమైన మనస్సు నిలుపలేను>
    text <తే కష్టములకోర్వ నాచేతఁగాదు నిన్ను>
    text <స్మరణ చేసెద నా యథాశక్తి కొలఁది>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అర్థివాండ్రకునీక హానిఁ జేయుటకంటెఁ>
    text <దెంపుతో వసనాభిఁ దినుట మేలు>
    text <ఆఁడుబిడ్డల సొమ్ములపహరించుటకంటె>
    text <బండఁ గట్టుక నూతఁ బడుట మేలు>
    text <పరులకాంతలఁ బట్టి బల్మిఁ గూడుటకంటె>
    text <బడబాగ్ని కీలలఁ బడుట మేలు>
    text <బ్రతుకఁ జాలక దొంగపనులు చేయుటకంటెఁ>
    text <గొంగుతో ముష్టెత్తుకొనుట మేలు>
    text <తే జలజదళనేత్ర నీ భక్తజనులతోడి>
    text <జగడమాడెడు పనికంటెఁ జావు మేలు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ గార్దభంబునకేల కస్తూరి తిలకంబు>
    text <మర్కటంబునకేల మలయజంబు>
    text <శార్దూలమునకేల శర్కరాపూపంబు>
    text <సూకరంబునకేల చూతఫలము>
    text <మార్జాలమునకేల మల్లెపువ్వులబంతి>
    text <గుడ్లగూబకునేల కుండలములు>
    text <మహిషానికేల నిర్మలమైన వస్త్రముల్‌>
    text <బకసంతతికినేల పంజరంబు>
    text <తే ద్రోహచింతనఁ జేసెడు దుర్జనులకు>
    text <మధురమైన నీ నామమంత్రమేల>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పసరంబు పంజైనఁ బసులకాపరి తప్పు>
    text <ప్రజలు దుర్జనులైన ప్రభుని తప్పు>
    text <భార్య గయ్యాళైనఁ బ్రాణనాథుని తప్పు>
    text <తనయుఁడు దుష్టైన తండ్రి తప్పు>
    text <సైన్యంబు చెదరిన సైన్యనాథుని తప్పు>
    text <కూఁతురు చెడుగైన మాత తప్పు>
    text <అశ్వంబు చెడుగైన నారోహకుని తప్పు>
    text <దంతి దుష్టైన మామంతు తప్పు>
    text <తే ఇట్టి తప్పు లెరుంగక యిచ్చవచ్చి>
    text <నటుల మెలఁగుదు రిప్పుడీ యవని జనులు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కోతికి జలతారుకుళ్లాయి యేటికి>
    text <విరజాజి పూదండ విధవ కేల>
    text <ముక్కిడితొత్తుకు ముత్తెంపు నత్తేల>
    text <నద్ద మేమిటికి జాత్యంధునకును>
    text <మాచకమ్మకు నేల మౌక్తికహారముల్‌>
    text <క్రూరచిత్తునకు సద్గోష్ఠు లేల>
    text <ఱంకుఁబోతుకు నేల బింకంపు నిష్ఠలు>
    text <వావి యేటికి దుష్టవర్తనునకు>
    text <తే మాట నిలుకడ సుంకరిమోటు కేల>
    text <చెవిటివానికి సత్కథాశ్రవణ మేల>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ మాన్యంబులీయ సమర్థుఁ డొక్కఁడు లేఁడు>
    text <మాన్యముల్‌ చెఱుప సమర్థులంత>
    text <యెండిన యూళ్ల గోఁడెఱిఁగింపఁ డెవ్వఁడుఁ>
    text <బండిన యూళ్లకుఁ బ్రభువులంత>
    text <యితఁడు పేద యటంచు నెఱిఁగింపఁ డెవ్వఁడు>
    text <కలవారి సిరు లెన్నఁగలరు చాలఁ>
    text <దనయాలి చేష్టల తప్పెన్నఁ డెవ్వఁడు>
    text <బెఱకాంత ఱంకెన్నఁ బెద్దలంత>
    text <తే యిట్టి దుష్టుల కధికారమిచ్చినట్టి>
    text <ప్రభువు తప్పులటంచును బలుకవలెను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తల్లిగర్భము నుండి ధనము తేఁ డెవ్వఁడు>
    text <వెళ్లిపోయెడినాఁడు వెంటరాదు>
    text <లక్షాధికారైన లవణ మన్నమె కాని>
    text <మెఱుఁగు బంగారంబు మ్రింగఁబోఁడు>
    text <విత్త మార్జనఁ జేసి విఱ్ఱవీఁగుటె కాని>
    text <కూడఁబెట్టిన సొమ్ము తోడరాదు>
    text <పొందుగా మఱుఁగైన భూమిలోపలఁ బెట్టి>
    text <దానధర్మము లేక దాఁచి దాఁచి>
    text <తే తుదకు దొంగల కిత్తురో దొరల కవునో>
    text <తేనె జుంటీఁగ లియ్యవా తెరువరులకు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ లోకమం దెవఁడైన లోభి మానవుఁ డున్న>
    text <భిక్ష మర్థికిఁ జేతఁ బెట్టలేఁడు>
    text <తాను బెట్టకయున్న తగవు పుట్టదుగాని>
    text <యొరులు పెట్టఁగఁ జూచి యోర్వలేఁడు>
    text <దాత దగ్గఱఁ జేరి తన ముల్లె చెడినట్లు>
    text <జిహ్వతోఁ జాడీలు చెప్పుచుండు>
    text <ఫలము విఘ్నంబైన బలు సంతసమునందు>
    text <మేలు కల్గినఁ జాల మిడుకుచుండు>
    text <తే శ్రీరమానాథ యిటువంటిక్రూరునకును>
    text <భిక్షకుల శత్రువని పేరు పెట్టవచ్చు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తనువులోఁ బ్రాణముల్‌ తర్లిపొయ్యెడి వేళ>
    text <నీ స్వరూపమును ధ్యానించునతఁడు>
    text <నిమిషమాత్రములోన నిన్నుఁ జేరును గాని>
    text <యమునిచేతికిఁ జిక్కి శ్రమలఁ బడఁడు>
    text <పరమసంతోషాన భజనఁ జేసెడివారి>
    text <పుణ్య మేమనవచ్చు భోగిశయన>
    text <మోక్షము నీ దాసముఖ్యుల కగుఁ గాని>
    text <నరక మెక్కడిదయ్య నళిననేత్ర>
    text <తే కమలనాభ నీ మహిమలు గానలేని>
    text <తుచ్ఛులకు ముక్తి దొరకుట దుర్లభంబు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నీలమేఘశ్యామ నీవె తండ్రివి మాకు>
    text <కమలవాసిని మమ్ముఁగన్న తల్లి>
    text <నీ భక్త వరులంత నిజమైన బాంధవుల్‌>
    text <నీ కటాక్షము మా కనేక ధనము>
    text <నీ కీర్తనలు మాకు లోక ప్రపంచంబు>
    text <నీ సహాయము మాకు నిత్యసుఖము>
    text <నీ మంత్రమే మాకు నిష్కళంకపు విద్య>
    text <నీ పద ధ్యానంబు నిత్యజపము>
    text <తే తోయజాతాక్ష నీ పాదతులసిదళము>
    text <రోగముల కౌషధము బ్రహ్మరుద్ర వినుత>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ బ్రతికినన్నాళ్లు నీభజన తప్పను గాని>
    text <మరణకాలమునందు మఱతునేమొ>
    text <యావేళ యమదూతలాగ్రహంబున వచ్చి>
    text <ప్రాణముల్‌ పెకలించి పట్టునపుడు>
    text <కఫ వాత పైత్యముల్‌ గప్పఁగా భ్రమచేతఁ>
    text <గంప ముద్భవమంది కష్టపడుచు>
    text <నా జిహ్వతో నిన్ను నారాయణా యంచుఁ>
    text <బిలుతునో శ్రమచేతఁ బిలువలేనో>
    text <తే నాఁటి కిప్పుడె చేతు నీనామ భజన>
    text <తలఁచెదను జెవి నిడవయ్య ధైర్యముగను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పాంచభౌతికము దుర్బలమైన కాయం బి>
    text <దెప్పుడో విడుచుట యెఱుకలేదు>
    text <శతవర్షములదాఁక మితముఁ జెప్పిరి గాని>
    text <నమ్మరాదా మాట నెమ్మనమున>
    text <బాల్యమందో మంచిప్రాయమందో లేక>
    text <ముదిమియందో లేక ముసలియందో>
    text <యూరనో యడవినో యుదకమధ్యముననో>
    text <యెప్పుడో విడుచుట యే క్షణంబొ>
    text <తే మరణమే నిశ్చయము బుద్ధిమంతుఁడైన>
    text <దేహమున్నంతలో మిమ్ముఁదెలియవలయు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తల్లిదండ్రులు భార్య తనయు లాప్తులు బావ>
    text <మఱఁదు లన్నలు మేనమామ గారు>
    text <ఘనముగా బంధువుల్‌ గల్గినప్పటికైనఁ>
    text <దాను దర్లఁగ వెంటఁదగిలి రారు>
    text <యముని దూతలు ప్రాణమపహరించుక పోఁగ>
    text <మమతతోఁ బోరాడి మాన్పలేరు>
    text <బలగ మందఱు దుఃఖపడుట మాత్రమె కాని>
    text <యించుక యాయుష్యమియ్యలేరు>
    text <తే చుట్టముల మీఁది భ్రమదీసి చూరఁ జెక్కి>
    text <సంతతము మిమ్ము నమ్ముట సార్థకంబు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఇభరాజవరద నిన్నెంతఁ బిల్చినఁగాని>
    text <మాఱు పల్కవదేమి మౌనితనము>
    text <మునిజనార్చిత నిన్నుమ్రొక్కి వేఁడినఁగాని>
    text <కనులఁ బడవదేమి గడుసుఁదనము>
    text <చాల దైన్యమునొంది చాటు జొచ్చినఁగాని>
    text <భాగ్య మియ్యవదేమి ప్రౌఢతనము>
    text <స్థిరముగా నీ పాదసేవఁ జేసెద నన్న>
    text <దొరకఁ జాలవదేమి ధూర్తతనము>
    text <తే మోక్షదాయక యిటువంటి మూర్ఖజనుని>
    text <కష్టపెట్టిన నీకేమి కడుపునిండు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నీమీఁది కీర్తనల్‌ నిత్యగానముఁ జేసి>
    text <రమ్యమొందింప నారదుఁడఁగాను>
    text <సావధానముగ నీచరణ పంకజ సేవ>
    text <సలిపి మెప్పింపంగ శబరిఁగాను>
    text <బాల్యమప్పటి నుండి భక్తి నీయందునఁ>
    text <గలుగను బ్రహ్లాదఘనుఁడఁగాను>
    text <ఘనముగా నీమీఁద గ్రంథముల్‌ గల్పించి>
    text <వినుతిసేయను వ్యాసమునినిగాను>
    text <తే సాధుఁడను మూర్ఖమతి మనుష్యాధముఁడను>
    text <హీనుఁడను జుమ్మి నీవు నన్నేలుకొనుము>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అతిశయంబుగఁ గల్లలాడనేర్చితిఁగాని>
    text <పాటిగా సత్యముల్‌ పలుకనేర>
    text <సత్కార్య విఘ్నముల్‌ సలుప నేర్చితిఁగాని>
    text <యిష్ట మొందఁగ నిర్వహింపనేర>
    text <నొకరి సొమ్ముకు దోసిలొగ్గ నేర్చితిఁగాని>
    text <చెలువుగా ధర్మంబు సేయనేర>
    text <ధనము లియ్యంగ వద్దనఁగ నేర్చితిఁ గాని>
    text <శీఘ్ర మిచ్చెడునట్లు చెప్పనేరఁ>
    text <తే బంకజాతాక్ష నే నతిపాతకుఁడను>
    text <దప్పులన్నియు క్షమియింపఁ దండ్రి వీవె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఉర్విలో నాయుష్యమున్న పర్యంతంబు>
    text <మాయ సంసారంబు మఱగి నరుఁడు>
    text <సకల పాపములైన సంగ్రహించును గాని>
    text <నిన్నుఁ జేరెడి యుక్తినేర్వలేఁడు>
    text <తుదకుఁ గాలునియొద్ద దూత లిద్దఱు వచ్చి>
    text <గుంజుక చనివారు గ్రుద్దుచుండ>
    text <హింస కోర్వఁగలేక యేడ్చి గంతులువేసి>
    text <దిక్కు లేదని నాల్గుదిశలు చూడఁ>
    text <తే దన్ను విడిపింప వచ్చెడి ధన్యుఁడేడి>
    text <ముందు నీ దాసుఁడైయున్న ముక్తి గలుగు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అధిక విద్యావంతులప్రయోజకులైరి>
    text <పూర్ణశుంఠలు సభాపూజ్యులైరి>
    text <సత్యవంతులమాట జనవిరోధంబాయె>
    text <వదరుఁబోతులమాట వాసికెక్కె>
    text <ధర్మవాదనపరుల్‌ దారిద్ర్యమొందిరి>
    text <పరమలోభులు ధనప్రాప్తులైరి>
    text <పుణ్యవంతులు రోగభూత పీడితులైరి>
    text <దుష్టమానవులు వర్ధిష్ణులైరి>
    text <తే పక్షివాహన మావంటిభిక్షుకులకు>
    text <శక్తిలేదాయె నిఁక నీవెచాటు మాకు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ భుజబలంబునఁ బెద్దపులులఁ జంపఁగవచ్చు>
    text <పాము కంఠముఁ చేతఁబట్టవచ్చు>
    text <బ్రహ్మరాక్షసకోట్ల బాఱఁద్రోలఁగవచ్చు>
    text <మనుజుల రోగముల్‌ మాన్పవచ్చు>
    text <జిహ్వ కిష్టముగాని చేఁదు మ్రింగఁగవచ్చు>
    text <పదును ఖడ్గముచేత నదుమవచ్చుఁ>
    text <గష్టమొందుచు ముండ్లకంపలోఁ జొరవచ్చుఁ>
    text <దిట్టుఁబోతుల నోళ్లు కట్టవచ్చుఁ>
    text <తే బుడమిలో దుష్టులకు జ్ఞానబోధ తెలిపి>
    text <సజ్జనులఁ జేయలేఁడెంత చతురుఁడైన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అవనిలోఁ గల యాత్రలన్ని చేయఁగవచ్చు>
    text <ముఖ్యుఁడై నదులందు మునుఁగవచ్చు>
    text <ముక్కుపట్టుక సంధ్యమొనసి వార్వఁగవచ్చు>
    text <దిన్నఁగా జపమాలఁ ద్రిప్పవచ్చుఁ>
    text <వేదాల కర్థంబువిఱిచి చెప్పఁగవచ్చు>
    text <శ్రేష్ఠ క్రతువులెల్లఁ జేయవచ్చు>
    text <ధనము లక్షలు కోట్లు దానమియ్యఁగవచ్చు>
    text <నైష్ఠికాచారముల్‌ నడుపవచ్చు>
    text <తే జిత్త మన్యస్థలంబునఁ జేరకుండ>
    text <నీ పదాంభోజములయందు నిలుపరాదు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కర్ణయుగ్మమున నీకథలు సోఁకినఁజాలు>
    text <పెద్ద పోగుల జోళ్లుపెట్టినట్లు>
    text <చేతు లెత్తుచుఁ బూజసేయఁగల్గినఁజాలు>
    text <తోరంపు కడియాలు దొడిగినట్లు>
    text <మొనసి మస్తకముతోమ్రొక్కఁ గల్గినఁ జాలు>
    text <చెలువమైన తురాయిచెక్కినట్లు>
    text <గళము నొవ్వఁగ నిన్నుఁబలుకఁ గల్గినఁ జాలు>
    text <వింతగాఁ గంఠీలువేసినట్లు>
    text <తే పూని నిన్నుఁ గొల్చుటే సర్వభూషణంబు>
    text <లితర భూషణముల నిచ్చగింపనేల>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ భువనరక్షక నిన్నుఁబొగడనేరని నోరు>
    text <ప్రజకు గోచరమైన పాడుబొంద>
    text <సురవరార్చిత నిన్నుఁజూడఁగోరని కనుల్‌>
    text <జలము లోపల నెల్లిసరపుగుండ్లు>
    text <శ్రీరమాధిప నీకుసేవఁజేయని మేను>
    text <కూలి కమ్ముడువోని కొలిమితిత్తి>
    text <వేడ్కతో నీ కథల్‌వినని కర్ణములైనఁ>
    text <గఠినశిలాదులఁగలుగు తొలలు>
    text <తే పద్మలోచన నీ మీఁద భక్తిలేని>
    text <మానవుఁడు రెండుపాదాల మహిషమయ్య>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అతివిద్యనేర్చుట యన్నవస్త్రములకే>
    text <పసుల నార్జించుట పాలకొఱకె>
    text <సతిని బెండ్లాడుట సంసారసుఖముకే>
    text <సుతులఁ బోషించుట గతులకొఱకె>
    text <సైన్యముల్‌ గూర్చుట శత్రుభయమునకే>
    text <సాము నేర్చుటలెల్ల చావుకొఱకె>
    text <దానమిచ్చుటయు ముందటి సంచితమునకే>
    text <ఘనముగాఁ జదువుట కడుపుకొఱకె>
    text <తే యితర కామంబుఁ గోరక సతతముగను>
    text <భక్తి నీయందు నిలుపుట ముక్తికొఱకె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ధరణిలో వేయేండ్లు తనువు నిల్వఁగబోదు>
    text <ధన మెప్పటికి శాశ్వతంబు గాదు>
    text <దారసుతాదులు తనవెంట రాలేరు>
    text <భృత్యులు మృతినిఁ దప్పించలేరు>
    text <బంధుజాలము తన్ను బ్రతికించుకోలేదు>
    text <బలపరాక్రమ మేమి పనికిరాదు>
    text <ఘనమైన సకల భాగ్యం బెంతఁ గల్గిన>
    text <గోచిమాత్రంబైనఁ గొనుచుఁబోఁడు>
    text <తే వెఱ్ఱికుక్కల భ్రమలన్ని విడిచి నిన్ను>
    text <భజనఁ జేసెడివారికిఁ బరమసుఖము>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నరసింహ నాకు దుర్ణయములే మెండాయె>
    text <సుగుణ మొక్కటి లేదు చూఁడ జనిన>
    text <యన్యకాంతల మీఁద యాశ మానఁగలేను>
    text <నొరుల క్షేమము చూచియోర్వలేను>
    text <ఇటువంటి దుర్బుద్ధులిన్ని నాకున్నవి>
    text <నేను జేసెడివన్ని నీచకృతులు>
    text <నావంటి పాపిష్ఠినరుని భూలోకాన>
    text <బుట్టఁ జేసితివేల భోగిశయన>
    text <తే అబ్జదళనేత్ర నాతండ్రివైన ఫలము>
    text <నేరములు గాచి రక్షింపు నీవె దిక్కు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ధీరతఁ బరుల నిందింప నేర్చితి గాని>
    text <తిన్నఁగా నినుఁ బ్రస్తుతింపనైతిఁ>
    text <బొరుగు కామినులందు బుద్ధి నిల్పితిఁ గాని>
    text <నిన్ను సంతతము ధ్యానింపనైతిఁ>
    text <బెరికి ముచ్చటలైన మురిసి వింటిని గాని>
    text <యెంచి నీ కథ లాలకించనైతిఁ>
    text <గౌతుకంబునఁ బాతకము గడించితిఁ గాని>
    text <హెచ్చు పుణ్యము సంగ్రహింపనైతి>
    text <తే నవనిలో నేను జన్మించినందుకేమి>
    text <సార్థకము గానరాదాయె స్వల్పమైన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అంత్యకాలమునందు నాయాసమున నిన్నుఁ>
    text <దలఁతునో తలఁపనో తలఁతు నిపుడె>
    text <నరసింహ నరసింహ నరసింహ లక్ష్మీశ>
    text <దానవాంతక కోటిభానుతేజ>
    text <గోవింద గోవింద గోవింద సర్వేశ>
    text <పన్నగాధిపశాయి పద్మనాభ>
    text <మధువైరి మధువైరి మధువైరి లోకేశ>
    text <నీలమేఘశరీర నిగమవినుత>
    text <తే ఈ విధంబున నీనామమిష్టముగను>
    text <భజన సేయుచు నుందు నా భావమందు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఆయురారోగ్య పుత్రార్థ సంపదలన్ని>
    text <కలుగఁజేసెడి భారకర్త వీవె>
    text <చదువు లెస్సఁగనేర్పి సభలో గరిష్ఠాధి>
    text <కార మొందించెడి ఘనుఁడ వీవె>
    text <నడక మంచిది పెట్టి నరులు మెచ్చెడునట్టి>
    text <పేరు రప్పించెడి పెద్ద వీవె>
    text <బలువైన వైరాగ్యభక్తిజ్ఞానములిచ్చి>
    text <ముక్తిఁ బొందించెడు మూర్తి వీవె>
    text <తే అవనిలో మానవుల కన్నియాసలిచ్చి>
    text <వ్యర్థులను జేసి తెలిపెడివాఁడ వీవె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కాయ మెంత భయానఁ గాపాడిననుగాని>
    text <ధాత్రిలో నది చూడ దక్కఁబోదు>
    text <ఏవేళ నేరోగమేమరించునొ సత్త్వ>
    text <మొందఁగఁ జేయునే చందమునను>
    text <ఔషధంబులు మంచివనుభవించినఁ గాని>
    text <కర్మక్షీణంబైనఁ గాని విడదు>
    text <కోటివైద్యులు గుంపుగూడివచ్చినఁ గాని>
    text <మరణ మయ్యెడు వ్యాధిమాన్పలేరు>
    text <తే జీవుని ప్రయాణకాలంబు సిద్ధమైన>
    text <నిలుచునా దేహ మిందొక్క నిమిషమైన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ జందెమింపుగ వేసి సంధ్య వార్చిన నేమి>
    text <బ్రహ్మ మందక కాఁడు బ్రాహ్మణుండు>
    text <తిరుమణి శ్రీచూర్ణగురురేఖ లిడినను>
    text <విష్ణు నొందక కాఁడు వైష్ణవుండు>
    text <బూదిని నుదుటను బూసికొనిన నేమి>
    text <శంభు నొందక కాఁడు శైవజనుఁడు>
    text <కాషాయ వస్త్రాలుగట్టి కప్పిన నేమి>
    text <యాశ పోవక కాఁడు యతివరుండు>
    text <తే ఎట్టి లౌకికవేషాలు గట్టుకొనిన>
    text <గురునిఁ జెందక సన్ముక్తి దొరకఁబోదు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నరసింహ నే నిన్ను నమ్మినందుకుఁ జాల>
    text <నెనరు నాయందుంచు నెమ్మనమున>
    text <నన్ని వస్తువులు నిన్నడిగి వేసటపుట్టె>
    text <నింకనైనఁ గటాక్షమియ్యవయ్య>
    text <సంతసంబున నన్ను స్వర్గమందే యుంచు>
    text <భూమియందే యుంచు భోగిశయన>
    text <నయముగా వైకుంఠనగరమందే యుంచు>
    text <నరకమందే యుంచు నళిననాభ>
    text <తే ఎచట నన్నుంచిననుగాని యెపుడు నిన్ను>
    text <మఱచి పోకుండ నీ నామస్మరణనొసఁగు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ దేహ మున్నవఱకు మోహసాగరమందు>
    text <మునుఁగుచుందురు శుద్ధమూఢజనులు>
    text <సలలితైశ్వర్యముల్‌ శాశ్వతం బనుకొని>
    text <షడ్భ్రమలను మానఁజాల రెవరు>
    text <సర్వకాలము మాయసంసార బద్ధులై>
    text <గురుని కారుణ్యంబుఁ గోరుకొనరు>
    text <జ్ఞాన భక్తి విరక్తులైన పెద్దలఁ జూచి>
    text <నిందఁ జేయక తాము నిలువలేరు>
    text <తే మత్తులైనట్టి దుర్జాతిమనుజులెల్ల>
    text <నిన్నుఁ గనలేరు మొదటికే నీరజాక్ష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఇలలోన నే జన్మమెత్తినప్పటినుండి>
    text <బహు గడించితినయ్య పాతకములు>
    text <తెలిసి చేసితిఁ గొన్ని తెలియఁజాలక చేసి>
    text <బాధ నొందితినయ్య పద్మనాభ>
    text <అనుభవించెడు నప్పుడతి ప్రయాసంబంచుఁ>
    text <బ్రజలు చెప్పఁగఁ జాల భయము గలిగె>
    text <నెగిరి పోవుటకునై యే యుపాయంబైనఁ>
    text <జేసి చూతమఁటన్నఁ జేతఁగాదు>
    text <తే సూర్యశశినేత్ర నీ చాటుఁజొచ్చి నాను>
    text <కలుషములు ద్రుంచి నన్నేలు కష్టమనక>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తాపసార్చిత నేను పాపకర్ముఁడనంచు>
    text <నాకు వంకలఁ బెట్టఁబోకు సుమ్మి>
    text <నాఁటికి శిక్షలు నన్ను చేయుటకంటె>
    text <నేఁడు సేయుము నీవు నేస్తమనక>
    text <అతిభయంకరులైన యమదూతలకు నన్ను>
    text <నొప్పగింపకు మయ్య యురగశయన>
    text <నీ దాసులను బట్టి నీవు దండింపంగ>
    text <వద్దు వద్దనరెంత పెద్దలైనఁ>
    text <తే దండ్రివై నీవు పరపీడ దగులఁజేయ>
    text <వాసిగల పేరు కపకీర్తి వచ్చునయ్య>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ధరణిలోపల నేను తల్లి గర్భమునందుఁ>
    text <బుట్టినప్పటినుండి పుణ్య మెఱుఁగ>
    text <నేకాదశీ వ్రతంబెన్నఁ డుండఁగ లేదు>
    text <తీర్థయాత్రలకైనఁ దిరుగలేదు>
    text <పారమార్థికమైన పనులు చేయఁగలేదు>
    text <భిక్ష మొక్కనికైనఁ బెట్టలేదు>
    text <జ్ఞానవంతులకైనఁ బూని మ్రొక్కఁగ లేదు>
    text <ఇతర దానములైన నియ్యలేదు>
    text <తే నళినదళనేత్ర నిన్ను నే నమ్మినాను>
    text <జేరి రక్షింపవే నన్ను శీఘ్రముగను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అడవిపక్షుల కెవ్వఁడాహార మిచ్చెను>
    text <మృగజాతి కెవ్వఁడు మేఁతఁబెట్టె>
    text <వనచరాదులకు భోజన మెవ్వఁ డిప్పించెఁ>
    text <జెట్లకెవ్వఁడు నీళ్లు చేదిపోసె>
    text <స్త్రీల గర్భంబున శిశువు నెవ్వఁడు పెంచె>
    text <ఫణుల కెవ్వఁడు పోసెఁ బరగఁ బాలు>
    text <మధుపాళి కెవ్వఁడు మకరంద మొనరించె>
    text <బసుల కెవ్వఁ డొసంగెఁ బచ్చిపూరి>
    text <తే జీవకోట్లను బోషింప నీవెకాని>
    text <వేఱె యొక దాత లేఁడయ్య వెదకిచూడ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ దనుజారి నావంటి దాసజాలము నీకు>
    text <కోటి సంఖ్య గలరు కొదువ లేదు>
    text <బంట్లసందడివల్ల బహుపరాకై నన్ను>
    text <మఱచి పోకుము భాగ్యమహిమచేత>
    text <దండిగా భృత్యులు దగిలి నీకుండంగ>
    text <బక్క బంటే పాటి పనికి వచ్చు>
    text <నీవు మెచ్చెడి పనుల్‌ నేను జేయఁగలేక>
    text <యింత వృథా జన్మమెత్తినాను>
    text <తే భూజనులలోన నే నప్రయోజకుఁడను>
    text <గనుక నీ సత్కటాక్షంబు గలుగఁజేయు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కమలలోచన నన్నుఁ గన్నతండ్రివి గాన>
    text <నిన్ను నేమఱకుంటి నేను విడక>
    text <యుదరపోషణకునై యొకరి నే నాశింప>
    text <నేర నా కన్నంబు నీవు నడుపు>
    text <పెట్టలేనంటివా పిన్న పెద్దలలోనఁ>
    text <దగవు కిప్పుడు దీయఁ దలఁచినాను>
    text <ధనము భారంబైనఁ దల కిరీటము నమ్ము>
    text <కుండలంబులు పైఁడిగొలుసు లమ్ము>
    text <తే కొసకు నీ శంఖచక్రముల్‌ కుదువఁబెట్టి>
    text <గ్రాసము నొసంగి పోషించు కపటముడిగి>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కువలయశ్యామ నీకొలువు చేసిన నాకు>
    text <జీత మెందుకు ముట్టఁజెప్పవైతి>
    text <మంచిమాటలచేతఁ గొంచెమియ్యఁగలేవు>
    text <కలహమౌ నిఁకఁ జుమ్మి ఖండితముగ>
    text <నీవు సాధువు గాననింత పర్యంతంబు>
    text <చనవుచే నిన్నాళ్ళు జరుపవలసె>
    text <నిఁక నేసహింప నీవిపుడు నన్నేమైన>
    text <శిక్ష చేసినఁ జేయు సిద్ధమైతి>
    text <తే నేఁడు కరుణింపకుంటివా నిశ్చయముగఁ>
    text <దెగఁబడితి చూడు నీ తోడ జగడమునకు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ హరి నీకుఁ బర్యంకమైన శేషుడు చాలఁ>
    text <బవనము భక్షించి బ్రతుకుచుండు>
    text <ననువుగా నీకు వాహనమైన ఖగరాజు>
    text <గొప్పపామును నోటఁ గొఱుకుచుండు>
    text <యదిగాక నీ భార్యయైన లక్ష్మీదేవి>
    text <దినము పేరంటంబు దిరుగుచుండు>
    text <నిన్ను భక్తులు పిల్చి నిత్యపూజలు చేసి>
    text <ప్రేమఁ బక్వాన్నముల్‌ పెట్టుచుండ్రు>
    text <తే స్వస్థముగ నీకు గ్రాసము జరుగుచుండఁ>
    text <గాసు నీ చేతి దొకటైనఁ గాదు వ్యయము>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పుండరీకాక్ష నారెండు కన్నుల నిండ>
    text <నిన్నుఁ జూచెడి భాగ్యమెన్నఁడయ్య>
    text <వాసిగా నా మనోవాంఛ దీరెడునట్లు>
    text <సొగసుగా నీ రూపు చూపవయ్య>
    text <పాపకర్ముని కంటఁ బడకబోవుదమంచుఁ>
    text <బరుషమైన ప్రతిజ్ఞఁ బట్టినావె>
    text <వసుధలోఁ బతిత పావనుఁడ వీ వంచు నేఁ>
    text <బుణ్యవంతుల నోటఁ బొగడ వింటి>
    text <తే నేమిటికి విస్తరించె నీకింత కీర్తి>
    text <ద్రోహినైనను నా కీవు దొరకరాదె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పచ్చి చర్మపుఁదిత్తి పసలేదు దేహంబు>
    text <లోపల నంతట రోయ రోఁత>
    text <నరములు శల్యముల్‌ నవరంధ్రములు రక్త>
    text <మాంసంబు కండలు మైల తిత్తి>
    text <బలువైన యెండ వానల కోర్వ దింతైనఁ>
    text <దాళలే దాఁకలి దాహములకు>
    text <సకల రోగములకు సంస్థానమై యుండు>
    text <నిలువ దస్థిరమైన నీటి బుగ్గ>
    text <తే బొందిలో నుండు ప్రాణముల్‌ పోయినంతఁ>
    text <గాటికే గాని కొఱగాదు గవ్వకైన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పలురోగములకు నీపాదతీర్థమె కాని>
    text <వలపు మందులు నాకు వలదు వలదు>
    text <చెలిమిసేయుచు నీకు సేవఁ జేసెదఁ గాన>
    text <నీ దాసకోటిలో నిలుపవయ్య>
    text <గ్రహభయంబునకుఁ జక్రముఁ దలంచెదఁ గాని>
    text <ఘోరరక్షలు గట్టఁగోరనయ్య>
    text <పాముకాటుకు నిన్నుఁభజనఁ జేసెదఁ గాని>
    text <దాని మంత్రము నేను తలఁపనయ్య>
    text <తే దొరికితివి నాకు దండి వైద్యుఁడవు నీవు>
    text <వేయికష్టాలు వచ్చిన వెఱవనయ్య>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కూటికోసము నేఁ గొఱగాని జనులచేఁ>
    text <బలు గద్దరింపులు పడఁగ వలసె>
    text <దార సుత భ్రమ దగిలి యుండఁగఁ గదా>
    text <దేశ దేశము లెల్లఁ దిరుగవలసెఁ>
    text <బెను దరిద్రత పైని బెనఁగి యుండఁగఁ గదా>
    text <చేరి నీచుల సేవ చేయవలసె>
    text <నభిమానములు మదినంటి యుండఁగఁ గదా>
    text <పరులఁ జూచిన భీతి పడఁగవలసె>
    text <తే నిటుల సంసారవారధి నీఁదలేక>
    text <వేయి విధముల నిన్ను నే వేఁడుకొంటి>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ సాధు సజ్జనులతో జగడమాడినఁ గీడు>
    text <కవులతో వైరంబుఁ గాంచఁ గీడు>
    text <పరమ దీనులఁ జిక్కఁబట్టి కొట్టినఁ గీడు>
    text <భిక్షగాండ్రను దుఃఖపెట్టఁ గీడు>
    text <నిరుపేదలను జూచి నిందఁ జేసినఁ గీడు>
    text <పుణ్యవంతులఁ దిట్ట బొసఁగుఁ గీడు>
    text <సద్భక్తులను దిరస్కారమాడినఁ గీడు>
    text <గురుని ద్రవ్యము దోఁచుకొనినఁ గీడు>
    text <తే దుష్టకార్యము లొనరించు దుర్జనులకు>
    text <ఘనతరంబైన నరకంబు గట్టిముల్లె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పరులద్రవ్యము మీఁద భ్రాంతి నొందినవాఁడు>
    text <పరకాంతల కపేక్ష పడెడువాఁడు>
    text <అర్థుల విత్తంబు లపహరించెడువాఁడు>
    text <దాన మియ్యంగ వద్దనెడివాఁడు>
    text <సభలలోపల నిల్చి చాడి చెప్పెడివాఁడు>
    text <పక్షపు సాక్ష్యంబు పలుకువాఁడు>
    text <విష్ణుదాసులఁ జూచి వెక్కిరించెడివాఁడు>
    text <ధర్మసాధులఁ దిట్టఁ దలఁచువాఁడు>
    text <తే ప్రజల జంతుల హింసించు పాతకుండు>
    text <కాలకింకర గదలచేఁ గష్టమొందు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నరసింహ నా తండ్రి నన్నేలు నన్నేలు>
    text <కామితార్థము లిచ్చి కావు కావు>
    text <దైత్యసంహార చాల దయయుంచు దయయుంచు>
    text <దీనపోషక నీవె దిక్కు దిక్కు>
    text <రత్నభూషితవక్ష రక్షించు రక్షించు>
    text <భువనరక్షక నన్నుఁ బ్రోవు బ్రోవు>
    text <మారకోటిస్వరూప మన్నించు మన్నించు>
    text <పద్మలోచన చేయి పట్టు పట్టు>
    text <తే సురవినుత నేను నీచాటుఁ జొచ్చినాను>
    text <నా మొఱాలించి కడతేర్చు నాగశయన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నీ భక్తులను గనుల్‌ నిండఁ జూచియు రెండు>
    text <చేతుల జోహారు సేయువాఁడు>
    text <నేర్పుతో నెవరైన నీకథల్‌ చెప్పంగ>
    text <వినయమందుచుఁ జాల వినెడువాఁడు>
    text <తన గృహంబునకు నీదాసులు రాఁ జూచి>
    text <పీటపైఁ గూర్చుండఁ బెట్టువాఁడు>
    text <నీ సేవకుల జాతినీతు లెన్నక చాల>
    text <దాసోహ మని చేరఁ దలఁచువాఁడు>
    text <తే పరమభక్తుండు ధన్యుండు భానుతేజ>
    text <వానిఁ గనుఁగొన్నఁ బుణ్యంబు వసుధలోన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పంజరంబునఁ గాకిఁ బట్టి యుంచిన లెస్స>
    text <పలుకునే వింతైన చిలుక వలెను>
    text <గార్దభంబును దెచ్చి కళ్లెమింపుగ వేయఁ>
    text <దిరుగునే గుఱ్ఱంబు తీరుగాను>
    text <ఎనుపపోతును మావటీఁడు శిక్షించిన>
    text <నడచునే మదవారణంబు వలెను>
    text <పెద్దపిట్టను మేఁతఁబెట్టి పెంచినఁ గ్రొవ్వి>
    text <సాగునే వేఁటాడు డేఁగ వలెను>
    text <తే కుజనులను దెచ్చి నీ సేవ కొరకుఁ బెట్ట>
    text <వాంఛతోఁ జేతురే భక్తవరుల వలెను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నిగమాదిశాస్త్రముల్‌ నేర్చిన ద్విజుఁడైన>
    text <యజ్ఞకర్తగు సోమయాజియైన>
    text <ధరణిలోపలఁ బ్రభాత స్నానపరుడైన>
    text <నిత్య సత్కర్మాది నిరతుఁడైన>
    text <నుపవాస నియమంబులొందు సజ్జనుఁడైనఁ>
    text <గావివస్త్రము గట్టు ఘనుఁడునైనఁ>
    text <దండిషోడశ మహాదానపరుండైన>
    text <సకల యాత్రలు సల్పు సరసుఁడైన>
    text <తే గర్వమునఁ గష్టపడి నిన్నుఁ గానకున్న>
    text <మోక్షసామ్రాజ్య మొందఁడు మోహనాంగ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పక్షివాహన నేనుబ్రతికినన్ని దినాలు>
    text <కొండెగాండ్రను గూడి కుమతినైతి>
    text <నన్నవస్త్రము లిచ్చి యాదరింపుము నన్నుఁ>
    text <గన్నతండ్రివి నీవె కమలనాభ>
    text <మరణ మయ్యెడినాఁడు మమతతో నీ యొద్ద>
    text <బంట్లఁ తోలుము ముందు బ్రహ్మజనక>
    text <ఇనజభటావళి యీడిచి కొనిపోక>
    text <కరుణతో నా యొద్దఁ గావలుంచు>
    text <తే కొసకు నీ సన్నిధికిఁ బిల్చుకొనియు నీకు>
    text <సేవకునిఁ జేసికొనవయ్య శేషశయన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నీకు దాసుఁడ నంటి నిన్ను నమ్ముకయుంటిఁ>
    text <గాన నాపై నేఁడు కరుణఁజూడు>
    text <దోసిలొగ్గితి నీకు ద్రోహ మెన్నఁగఁబోకు>
    text <పద్మలోచన నేను పరుఁడగాను>
    text <భక్తి నీపై నుంచి భజనఁ జేసెదఁ గాని>
    text <పరుల వేఁడను జుమ్మి వరము లిమ్ము>
    text <దండిదాతవు నీవు తడవు సేయక కావు>
    text <ఘోరపాతకరాశిఁ గొట్టివైచి>
    text <తే శీఘ్రముగఁ గోర్కె లీడేర్చి చింత దీర్చు>
    text <నిరతముగ నన్ను బోషించు నెనరు నుంచు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ విద్య నేర్చితి నంచు విఱ్ఱవీఁగఁగ లేదు>
    text <భాగ్యవంతుఁడ నంచు బలుక లేదు>
    text <ద్రవ్యవంతుఁడ నంచు దఱుచు నిక్కఁగ లేదు>
    text <నిరత దానములైన నెఱప లేదు>
    text <పుత్రవంతుఁడ నంచు బొగడించుకొన లేదు>
    text <భృత్యవంతుఁడ నంచు బొంగలేదు>
    text <శౌర్యవంతుఁడ నంచు సంతసించగ లేదు>
    text <కార్యవంతుఁడ నంచు గడపలేదు>
    text <తే నలుగురికి మెప్పుగానైన నడువ లేదు>
    text <నళినదళనేత్ర నిన్ను నే నమ్మినాను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అతి లోభులను భిక్షమడుగ బోవుట రోఁత>
    text <తన ద్రవ్య మొకరింట దాఁచ రోఁత>
    text <గుణహీనుఁడగు వాని కొలువుఁ గొల్చుట రోఁత>
    text <యొరుల పంచల క్రిందనుండ రోఁత>
    text <భాగ్యవంతులతోఁడ బంతమాడుట రోఁత>
    text <గుఱిలేని బంధులఁ గూడ రోఁత>
    text <ఆదాయములు లేక యప్పుదీయుట రోఁత>
    text <జార చోరులఁ గూడ చనుట రోఁత>
    text <తే యాదిలక్ష్మీశ నీ బంటు నయితినయ్య>
    text <యింక నెడబాపు జన్మంబులెత్త రోఁత>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వెఱ్ఱివానికి నేల వేదాక్షరంబులు>
    text <మోటువానికి మంచిపాట లేల>
    text <పసులకాఁపరి కేల పరతత్త్వబోధలు విటకాని కేటికో విష్ణుకథలు>
    text <వదరు శుంఠల కేల వ్రాఁత పుస్తకములు>
    text <తిరుఁగు ద్రిమ్మరి కేల దేవపూజ>
    text <ద్రవ్యలోభికి నేల దాతృత్వ గుణములు>
    text <దొంగబంటుకు మంచిసంగ తేల>
    text <తే క్రూరజనులకు నీమీఁద గోరి కేల>
    text <ద్రోహి పాపాత్మునకు దయాదుఃఖ మేల>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నాతండ్రి నాదాత నాయిష్టదైవమా>
    text <నన్ను మన్నన సేయు నారసింహ>
    text <దయయుంచు నామీఁద దప్పులన్ని క్షమించు>
    text <నిగమగోచర నాకు నీవె దిక్కు>
    text <నే దురాత్ముఁడ నంచు నీ మనంబునఁ గోప>
    text <గింపఁ బోకుము స్వామి యెంతకైన>
    text <ముక్తిదాయక నీకు మ్రొక్కినందుకు నన్నుఁ>
    text <గరుణించి రక్షించు కమలనాభ>
    text <తే దండిదొర వంచు నీ వెంటఁ దగిలినాను>
    text <నేఁడు ప్రత్యక్షమై నన్ను నిర్వహింపు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వేమాఱు నీకథల్‌ వినుచు నుండెడివాఁడు>
    text <పరుల ముచ్చటమీఁద భ్రాంతిపడఁడు>
    text <అగణితంబుగ నిన్నుఁ బొగడ నేర్చినవాఁడు>
    text <చెడ్డమాటలు నోటఁ జెప్పఁబోఁడు>
    text <ఆసక్తిచేత నిన్ననుసరించెడివాఁడు>
    text <ధనమదాంధుల వెంటఁ దగులఁబోఁడు>
    text <సంతసంబున నిన్ను స్మరణఁ జేసెడివాఁడు>
    text <చెలఁగి నీచులపేరుఁ దలఁపఁబోఁడు>
    text <తే నిన్ను నమ్మిన భక్తుండు నిశ్చయముగఁ>
    text <గోరి చిల్లరవేల్పులఁ గొల్వఁబోఁఁడు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నే నెంత వేఁడిన నీకేల దయరాదు>
    text <పలుమాఱు పిలిచినఁ బలుక వేమి>
    text <పలికిన నీ కున్న పద వేమి బోవు నీ>
    text <మోమైనఁ బొడచూపవేమి నాకు>
    text <శరణుఁ జొచ్చినవాని సవరింపవలెఁ గాక>
    text <పరిహరించుట నీకు బిరుదు గాదు>
    text <నీ దాసులను నీవు నిర్వహింపక యున్నఁ>
    text <బరు లెవ్వ రగుదురు పంకజాక్ష>
    text <తే దాత దైవంబు తల్లియుఁ దండ్రి వీవె>
    text <నమ్మియున్నాను నీ పాదనళినములను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వేదముల్‌ చదివెడు విప్రవర్యుండైన>
    text <రణము సాధించెడు రాజులైన>
    text <వర్తక కృషికుఁడౌ వైశ్యముఖ్యుండైనఁ>
    text <బరిచరించెడు శూద్రవర్యుఁడైన>
    text <మెచ్చుఖడ్గముఁ బట్టిమెఱయు మ్లేచ్ఛుండైనఁ>
    text <బ్రజల కక్కఱపడు రజకుడైన>
    text <చర్మ మమ్మెడు హీన చండాలనరుఁడైన>
    text <నీ మహీతలమందు నెవ్వఁడైన>
    text <తే నిన్నుఁ గొనియాడుచుండెనా నిశ్చయముగ>
    text <వాఁడు మోక్షాధికారి యీ వసుధలోన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ సకలవిద్యలు నేర్చి సభ జయింపఁగవచ్చుఁ>
    text <బూర్ణుఁడై రణమందుఁ బోరవచ్చు>
    text <రాజరాజై పుట్టి రాజ్య మేలఁగవచ్చు>
    text <హేమ గోదానంబు లియ్యవచ్చు>
    text <గగనమం దున్న చుక్కల నెంచఁగావచ్చు>
    text <జీవరాశుల పేళ్లు చెప్పవచ్చు>
    text <నష్టాంగయోగము లభ్యసింపఁగవచ్చు>
    text <మేఁక రీతిగ నాకు మెసవవచ్చు>
    text <తే తామరస గర్భ హర పురందరులకైన>
    text <నిన్ను వర్ణింపఁ దరమౌనె నీరజాక్ష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నరసింహ నీవంటిదొరను సంపాదించి>
    text <సుమతి మానవుల నేఁ గొల్వఁజాల>
    text <నెక్కు వైశ్వర్యంబు లియ్యలేకున్నను>
    text <బొట్టకు మాత్రము పోయరాదె>
    text <ఘనము గాదిది నీకు కరవునఁ బోషింపఁ>
    text <గష్ట మెంతటి స్వల్పకార్యమయ్య>
    text <పెట్టఁ జాలక యేల భిక్షమెత్తించెదవు>
    text <నన్ను బీదను జేసినా వదేమి>
    text <తే అమల కమలాక్ష నేనిట్లు శ్రమపడంగఁ>
    text <గన్నులకుఁ బండువై నీకుఁ గానఁబడునె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వనజాతనాభ నీవంకఁ జేరితి నేను>
    text <గట్టిగా ననుఁ గావు కావు మనుచు>
    text <వచ్చినందుకు వేగ వరము లియ్యకకాని>
    text <లేవఁబోయిన నిన్ను లేవనియ్యఁ>
    text <గూర్చుండఁబెట్టి నీకొంగు గట్టిగఁ బట్టి>
    text <పుచ్చుకొందును జూడు భోగిశయన>
    text <యీవేళ నీ కడ్డమెవరు వచ్చినఁ గాని>
    text <వారికైనను లొంగి వడఁకఁబోను>
    text <తే గోపగాఁడను నీవు నా గుణము తెలిసి>
    text <యిప్పుడే నన్ను రక్షించి యేలుకొమ్ము>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ప్రహ్లాదుఁ డేపాటి పైఁడి కానుక లిచ్చె>
    text <మదగజం బెన్నిచ్చె మౌక్తికములు>
    text <నారదుం డెన్నిచ్చె నగలు రత్నంబు ల>
    text <హల్య నీకే యగ్రహారమిచ్చె>
    text <ఉడుత నీ కేపాటి యూడిగంబులు చేసె>
    text <ఘనవిభీషణుఁ డేమి కట్నమిచ్చె>
    text <పంచపాండవు లేమి లంచ మిచ్చిరి నీకు>
    text <ద్రౌపతి నీ కెంత ద్రవ్యమిచ్చె>
    text <తే నీకు వీరంద ఱయినట్లు నేను గాన>
    text <యెందుకని నన్ను రక్షింప విందువదన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వాంఛతో బలిచక్రవర్తి దగ్గర జేరి>
    text <భిక్షమెత్తితి వేల బిడియపడక>
    text <యడవిలో శబరి దియ్యని ఫలా లందియ్యఁ>
    text <జేతులొగ్గితి వేల సిగ్గుపడక>
    text <వేడ్కతో వేవేగ విదురునింటికి నేఁగి>
    text <విందుఁగొంటి వదేమి వెలితిపడక>
    text <నటుకు లల్పము కుచేలుఁడు గడించుక తేర>
    text <బొక్కసాగితి వేల లెక్కగొనక>
    text <తే భక్తులకు నీవు పెట్టుట భాగ్యమౌను>
    text <వారి కాశించితివి తిండివాఁడ వగుచు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ స్తంభమం దుదయించి దానవేంద్రునిఁ ద్రుంచి>
    text <కరుణతోఁ బ్రహ్లాదుఁ గాచినావు>
    text <మకరిచేఁ జిక్కి సామజము దుఃఖించంగఁ>
    text <గృపయుంచి వేగ రక్షించినావు>
    text <శరణంచు నా విభీషణుఁడు నీ చాటున>
    text <వచ్చినప్పుడె లంక నిచ్చినావు>
    text <ఆ కుచేలుఁడు చేరెఁడటుకు లర్పించిన>
    text <బహుసంపదల నిచ్చి పంపినావు>
    text <తే వారివలె నన్నుఁ బోషింప వశముగాదె>
    text <యింత వలపక్ష మేల శ్రీకాంత నీకు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వ్యాసుఁడే కులమందు వాసిగా జన్మించె>
    text <విదురుఁడే కులమందు వృద్ధిఁ బొందెఁ>
    text <గర్ణుఁడే కులమందు ఘనముగా వర్ధిల్లె>
    text <నా వసిష్ఠుం డెందు నవతరించె>
    text <నింపుగా వాల్మీకి యే కులంబునఁ బుట్టె>
    text <గుహుఁ డను పుణ్యుఁడే కులమువాఁడు>
    text <శ్రీశుకుఁ డెచ్చటఁ జెలఁగి జన్మించెను>
    text <శబరి యే కులమందు జన్మమొందె>
    text <తే నే కులంబున వీరంద ఱెచ్చినారు>
    text <నీ కృపాపాత్రులకు జాతినీతు లేల>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వసుధాస్థలంబున వర్ణహీనుఁడు గాని>
    text <బహుళ దురాచారపరుఁడు గాని>
    text <తడసి కాసియ్యని ధర్మశూన్యుఁడు గాని>
    text <చదువనేరని మూఢజనుఁడు గాని>
    text <సకలమానవులు మెచ్చని కృతఘ్నుఁడు గాని>
    text <చూడ సొంపును లేని శుంఠ గాని>
    text <అప్రతిష్ఠలకు లోనైన దీనుఁడు గాని>
    text <మొదటికే మెఱుఁగని మోటుగాని>
    text <తే ప్రతిదినము నీదు భజనచేఁ బరఁగునట్టి>
    text <వానికే వంక లేదయ్య వచ్చు ముక్తి>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఇభకుంభములమీఁది కెగిరెడి సింగంబు>
    text <ముట్టునే కుఱచైన మూషికమును>
    text <నవచూతపత్రముల్‌ నమలుచున్న పికంబు>
    text <గొఱుకునే జిల్లేడుకొనలు నోట>
    text <అరవిందమకరంద మనుభవించెడి తేఁటి>
    text <పోవునే పల్లేరుపూల కడకు>
    text <లలితమైన రసాలఫలముఁ గోరెడి చిల్క>
    text <మెసవునే భ్రమత నుమ్మెత్తకాయ>
    text <తే నిలను నీకీర్తనలు పాడనేర్చినతఁడు>
    text <పరులకీర్తనఁ బాడునే యరసి చూడ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ సర్వేశ నీపాదసరసిజ ద్వయమందుఁ>
    text <జిత్త ముంపఁగలేను జెదరకుండ>
    text <నీవైన దయయుంచి నిలిచి యుండెడునట్లు>
    text <చేరి నన్నిపుడేలు సేవకుఁడను>
    text <వనజలోచన నేనువట్టి మూర్ఖుఁడఁ జుమ్మి>
    text <నీ స్వరూపముఁ జూడ నేర్పు వేగ>
    text <తన కుమారుల కుగ్గు తల్లి వోసినయట్లు>
    text <భక్తిమార్గంబను పాలు పోసి>
    text <తే ప్రేమతో నన్నుఁ బోషించి పెంచుకొనుము>
    text <ఘనత కెక్కించు నీ దాసగుణములోన>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ జీమూతవర్ణ నీ మోముతో సరిరాక>
    text <కమలారి యతికళంకమునుఁ బడసె>
    text <సొగసైన నీ నేత్రయుగముతో సరిరాక>
    text <నళినబృందము నీళ్లనడుమఁ జేరెఁ>
    text <గరిరాజవరద నీగళముతో సరిరాక>
    text <పెద్దశంఖము బొబ్బపెట్టఁ దొడఁగె>
    text <శ్రీపతి నీ దివ్యరూపుతో సరి రాక>
    text <పుష్పబాణుఁడు నీకుఁ బుత్రుఁ డయ్యె>
    text <తే నిందిరాదేవి నిన్ను మోహించి విడక>
    text <నీకుఁ బట్టమహిషి యయ్యె నిశ్చయముగ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ హరిదాసులను నిందలాడకుండినఁ జాలు>
    text <సకలగ్రంథంబులు చదివినట్లు>
    text <భిక్ష మియ్యంగఁ దప్పింపకుండినఁ జాలుఁ>
    text <జేముట్టి దానంబు చేసినట్లు>
    text <మించి సజ్జనుల వంచించకుండినఁ జాలు>
    text <నింపుగా బహుమానమిచ్చినట్లు>
    text <దేవాగ్రహారముల్‌ దీయకుండినఁ జాలు>
    text <గనకకంబపు గుళ్లుగట్టినట్లు>
    text <తే ఒకరి వర్షాశనము ముంచకున్నఁ జాలుఁ>
    text <బేరుకీర్తిగ సత్రముల్‌ పెట్టినట్లు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఇహలోకసౌఖ్యము లిచ్చగించెద మన్న>
    text <దేహ మెప్పటికిఁ దా స్థిరత నొంద>
    text <దాయుష్యమున్న పర్యంతంబు పటుతయు>
    text <నొక్కతీరున నుండ దుర్విలోన>
    text <బాల్య యువత్వ దుర్బల వార్ధకము లను>
    text <మూఁటిలో మునిఁగెడి ముఱికికొంప>
    text <భ్రాంతితో దీనిఁ గాపాడుద మనుకొన్నఁ>
    text <గాల మృత్యువు చేతఁ గోలుపోవు>
    text <తే నమ్మరాదయ్య యిది మాయనాటకంబు>
    text <జన్మమిఁక నొల్ల నన్నేలు జలజనాభ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ వదనంబు నీనామభజన గోరుచునుండు>
    text <జిహ్వ నీ కీర్తనల్‌ సేయఁ గోరు>
    text <హస్తయుగ్మంబు నిన్నర్చింపఁ గోరును>
    text <గర్ణముల్‌ నీ మీఁద కథలు గోరుఁ>
    text <దనువు నీ సేవయే ఘనముగాఁ గోరును>
    text <నయనముల్‌ నీ దర్శనంబుఁ గోరు>
    text <మూర్ధమ్ము నీ పదమ్ముల మ్రొక్కఁగాఁ గోరుఁ>
    text <నాత్మ నీదై యుండు నరసి చూడ>
    text <తే స్వప్నమున నైన నేవేళ సంతతమును>
    text <బుద్ధి నీ పాదములయందుఁ బూనియుండు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పద్మాక్ష మమతచేఁ బరము నందెద మంచు>
    text <విఱ్ఱవీఁగుదుమయ్య వెఱ్ఱిపట్టి>
    text <మాస్వతంత్రంబైన మదము గండ్లకుఁ గప్పి>
    text <మొగము పట్టదు కామమోహమునను>
    text <బ్రహ్మదేవుండైనఁ బైడిదేహము గల్గఁ>
    text <జేసివేయక మమ్ముఁ జెఱిచె నతఁడు>
    text <తుచ్ఛమైనటువంటి తోలెమ్ముకల తోడి>
    text <ముఱికి చెత్తలు చేర్చి మూట కట్టె>
    text <తే నీ శరీరాలు పడిపోవుటెఱుఁగ కేము>
    text <కాముకుల మైతిమిఁక మిమ్ముఁగానలేము>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ గరుడవాహన దివ్యకౌస్తుభాలంకార>
    text <రవికోటితేజ సారంగవదన>
    text <మణిగణాన్విత హేమమకుటాభరణ చారు>
    text <మకరకుండల లసన్మందహాస>
    text <కాంచనాంబర రత్నకాంచీవిభూషిత>
    text <సురవరార్చిత చంద్రసూర్యనయన>
    text <కమలనాభ ముకుంద గంగాధరస్తుత>
    text <రాక్షసాంతక నాగరాజశయన>
    text <తే పతితపావన లక్ష్మీశ బ్రహ్మజనక>
    text <భక్తవత్సల సర్వేశ పరమపురుష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ పలుమాఱు దశ రూపములు ధరించితి వేల>
    text <యేకరూపముఁ బొందవేల నీవు>
    text <నయమున క్షీరాబ్ధి నడుమఁ జేరితి వేల>
    text <రత్నకాంచన మందిరములు లేవె>
    text <పన్నగేంద్రునిమీఁదఁ బవ్వళించితి వేల>
    text <జలతారు పట్టెమంచములు లేరె>
    text <ఱెక్కలు గల పక్షినెక్కసాగితి వేల>
    text <గజతురంగాందోళికములు లేవె>
    text <తే వనజలోచన యిటువంటివైభవములు>
    text <సొగసుగా నీకుఁ దోఁచెనో సుందరాంగ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తిరుపతి స్థలమందుఁ దిన్నఁగా నే నున్న>
    text <వేంకటేశుఁడు మేఁతవేయలేఁడొ>
    text <పురుషోత్తమమునకుఁ బోయినఁజాలు జ>
    text <గన్నాథుఁ డన్నంబుఁ గడపలేఁడొ>
    text <శ్రీరంగమునకు నేఁ జేరఁబోయినఁ జాలు>
    text <స్వామి గ్రాసముఁ బెట్టి సాఁకలేఁడొ>
    text <కాంచీపురములోనఁ గదిసి నేఁ గొలువున్నఁ>
    text <గరివరదుఁడు పొట్టఁ గడపలేఁడొ>
    text <తే యెందుఁ బోవక నేను నీ మందిరమున>
    text <నిలిచితిని నీకు నామీఁద నెనరు లేదు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ తార్క్ష్యవాహన నీవు దండిదాత వటంచుఁ>
    text <గోరి వేడుక నిన్నుఁ గొల్వవచ్చి>
    text <యర్థిమార్గమును నేననుసరించితినయ్య>
    text <లావైనఁ బదునాల్గులక్ష లైన>
    text <వేషముల్‌ వేసి నావిద్యాప్రగల్భతఁ>
    text <జూపసాగితి నీకు సుందరాంగ>
    text <యానందమైన నేనడుగ వచ్చిన దెచ్చి>
    text <వాంఛఁ దీర్పుము నీలవర్ణ వేగ>
    text <తే నీకు నావిద్య హర్షంబుగాక యున్న>
    text <తేపతేపకు వేషముల్‌ దేను సుమ్మి>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అమరేంద్రవినుత నేనతి దురాత్ముఁడ నంచుఁ>
    text <గలలోన నైనను గనులఁ బడవు>
    text <నీవు ప్రత్యక్షమై నిలువకుండిన మానె>
    text <దొడ్డగా నొక యుక్తి దొరకెనయ్య>
    text <గట్టికొయ్యను దెచ్చి ఘనముగా ఖండించి>
    text <నీ స్వరూపము చేసి నిలుపుకొందు>
    text <ధూప దీపము లిచ్చి తులసితోఁ బూజించి>
    text <నిత్యనైవేద్యముల్‌ నేమముగను>
    text <తే నడుపుచును నిన్నుఁ గొలిచెదనమ్మి బుద్ధి>
    text <నీ ప్రపంచంబు గలుగు నాకింతె చాలు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ భువనేశ గోవింద రవికోటిసంకాశ>
    text <పక్షివాహన భక్తపారిజాత>
    text <యంభోజభవరుద్ర జంభారిసన్నుత>
    text <సామగానవిలోల సారసాక్ష>
    text <వనధిగంభీర శ్రీవత్స కౌస్తుభవక్ష>
    text <శంఖచక్ర గదాసి శార్ఙ్గహస్త>
    text <దీనరక్షక వాసుదేవ దైత్యవినాశ>
    text <నారదార్చిత దివ్యనాగశయన>
    text <తే చారు నవరత్నకుండల శ్రవణయుగళ>
    text <విబుధవందిత పాదాబ్జ విశ్వరూప>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నాగేంద్రశయన నీనామమాధుర్యంబు>
    text <మూఁడుకన్నుల సాంబమూర్తి కెఱుక>
    text <పంకజాతాక్ష నీ బలపరాక్రమ మెల్ల>
    text <భారతీపతి యైన బ్రహ్మ కెఱుక>
    text <మధుకైటభారి నీ మాయాసమర్థత>
    text <వసుధలో బలిచక్రవర్తి కెఱుక>
    text <పరమాత్మ నీదగు పక్షపాతిత్వంబు>
    text <దశశతాక్షుల పురందరుని కెఱుక>
    text <తే వీరి కెఱుకగు నీకథల్‌ వింత లెల్ల>
    text <నరుల కెఱుకన్న నెవరైన నవ్విపోరె>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అంద ఱేమైన నిన్నడుగ వచ్చెద రంచు>
    text <క్షీరసాగరమందుఁ జేరినావు>
    text <నీచుట్టు సేవకుల్‌ నిలువకుండుటకునై>
    text <భయద సర్పముమీఁదఁ బండినావు>
    text <భక్తబృందము వెంటఁబడి చరించెద రంచు>
    text <నెగసి పోయెడి పక్షినెక్కినావు>
    text <దాసులు నీ ద్వారమాసింపకుంటకు>
    text <మంచి యోధుల కావలుంచినావు>
    text <తే లావు గలవాఁడ వైతి వేలాగు నేను>
    text <నిన్నుఁ జూతును నా తండ్రి నీరజాక్ష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నీకథల్‌ చెవులలో సోఁకుట మొదలుగాఁ>
    text <బులకాంకురము మేనఁ బుట్టువాఁడు>
    text <నయమైన నీ దివ్యనామకీర్తనలోన>
    text <మగ్నుఁడై దేహంబు మఱచువాఁడు>
    text <ఫాలంబుతో నీదు పాదయుగ్మమునకుఁ>
    text <బ్రేమతోఁ దండ మర్పించువాఁడు>
    text <హా పుండరీకాక్ష హా రామ హరి యంచు>
    text <వేడ్కతోఁ గేకలు వేయువాఁడు>
    text <తే చిత్తకమలంబునను నిన్నుఁ జేర్చువాఁడు>
    text <నీదు లోకంబు నందుండు నీరజాక్ష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నిగమగోచర నేను నీకు మెప్పగునట్లు>
    text <లెస్సగాఁ బూజింపలేను సుమ్మి>
    text <నాకుఁ దోఁచిన భూషణములు పెట్టెదనన్నఁ>
    text <గౌస్తుభమణి నీకుఁ గలదు ముందె>
    text <భక్ష్యభోజ్యముల నర్పణముఁ జేసెద నన్న>
    text <నీవు పెట్టితి సుధ నిర్జరులకుఁ>
    text <గలిమికొలదిగఁ గానుకల నొసంగెద నన్న>
    text <భార్గవీదేవి నీ భార్యయయ్యె>
    text <తే నన్ని గలవాఁడ వఖిల లోకాధిపతివి>
    text <నీకు సొమ్ములు పెట్ట నేనెంతవాఁడ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ నవ సరోజదళాక్ష నన్నుఁ బోషించెడు>
    text <దాతవు నీవంచు ధైర్యపడితి>
    text <నా మనంబున నిన్ను నమ్మినందుకుఁ దండ్రి>
    text <మేలు నా కొనరింపు నీలదేహ>
    text <భళిభళీ నీ యంత ప్రభువు నెక్కడఁ జూడఁ>
    text <బుడమిలో నీ పేరు పొగడవచ్చు>
    text <ముందుఁ జేసిన పాపమును నశింపఁగఁ జేసి>
    text <నిర్వహింపుము నన్ను నేర్పుతోడఁ>
    text <తే బరమ సంతోషమాయె నా ప్రాణములకు>
    text <నీ ఋణము దీర్చుకొననేర నీరజాక్ష>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ ఫణుల పుట్టల మీఁదఁ బవ్వళించిన యట్లు>
    text <పులుల గుంపునఁ జేరఁబోయిన యట్లు>
    text <మకరి వర్గంబున్న మడుఁగుఁ జొచ్చినయట్లు>
    text <గంగ దాపున నిండ్లు గట్టినట్లు>
    text <చెదల భూమిని చెరగు చాఁప బఱచినయట్లు>
    text <ఓటిబిందెలఁ బాల నునిచినట్లు>
    text <వెఱ్ఱివానికిఁ బహువిత్త మిచ్చినయట్లు>
    text <కమ్మగుడిసె మందుఁ గాల్చినట్లు>
    text <తే స్వామి నీ భక్తవరులు దుర్జనులతోడఁ>
    text <జెలిమిఁ జేసిన యట్లైనఁ జేటు వచ్చు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ దనుజసంహార చక్రధర నీకు దండంబు>
    text <లిందిరాధిప నీకు వందనంబు>
    text <పతితపావన నీకు బహునమస్కారముల్‌>
    text <నీరజాతదళాక్ష నీకు శరణు>
    text <వాసవార్చిత మేఘవర్ణ నీకు శుభంబు>
    text <మందరధర నీకు మంగళంబు>
    text <కంబుకంధర శార్ఙ్గకర నీకు భద్రంబు>
    text <దీనరక్షక నీకు దిగ్విజయము>
    text <తే సకలవైభవములు నీకు సార్వభౌమ>
    text <నిత్యకల్యాణములు నగు నీకు నెపుడు>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ మత్స్యావతారమై మడుఁగులోపలఁ జొచ్చి>
    text <సోమకాసురుఁ ద్రుంచి చోద్యముగను>
    text <దెచ్చి వేదములెల్ల మెచ్చ దేవతలెల్ల>
    text <బ్రహ్మకిచ్చితి వీవు భళి యనంగ>
    text <నా వేదముల నియ్య నాచారనిష్ఠల>
    text <ననుభవించుచు నుందు రవనిసురులు>
    text <సకలపాపంబులు సమసిపోవు నటంచు>
    text <మనుజులందఱు నీదు మహిమఁ దెలిసి>
    text <తే యుందు రరవిందనయన నీయునికిఁ దెలియు>
    text <వారలకు వేగ మోక్షంబు వచ్చు ననఘ>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ కూర్మావతారమై కుధరంబు క్రిందను>
    text <గోర్కెతో నుండవా కొమరు మిగుల>
    text <వరాహావతారమై వనభూములను జొచ్చి>
    text <శిక్షింపవా హిరణ్యాక్షు నపుడు>
    text <నరసింహమూర్తివై నరభోజను హిరణ్య>
    text <కశిపునిఁ ద్రుంపవా కాంతి మీఱ>
    text <వామనరూపమై వసుధలో బలిచక్ర>
    text <వర్తి నణంపవా వైర ముడిగి>
    text <తే యిట్టి పనులెల్లఁ జేయఁగా నెవరికేని>
    text <తగునె నరసింహ నీ కిది దగును గాక>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ లక్ష్మీశ నీ దివ్యలక్షణ గుణముల>
    text <వినఁజాల కెప్పుడు వెఱ్ఱినైతి>
    text <నావెఱ్ఱిగుణములు నయముగా ఖండించి>
    text <నన్ను రక్షింపుమో నళిననేత్ర>
    text <నిన్ను నే నమ్మితి నితరదైవముల నే>
    text <నమ్మలేదెప్పుడు నాగశయన>
    text <కాపాడినను నీవె కష్టపెట్టిన నీవె>
    text <నీ పాదకమలముల్‌ నిరత మేను>
    text <తే నమ్మియున్నాను నీ పాదనళినభక్తి>
    text <వేగ దయచేసి రక్షింపు వేదవిద్య>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ అమరేంద్రవినుత నిన్ననుసరించినవారు>
    text <ముక్తిఁ బొందిరి వేగ ముదముతోడ>
    text <నీ పాదపద్మముల్‌ నెఱ నమ్మియున్నాను>
    text <నాకు మోక్షంబిమ్ము నళిననేత్ర>
    text <కాచి రక్షించు నన్‌ గడతేర్చు వేగమే>
    text <నీ సేవకునిఁ జేయు నిశ్చయముగఁ>
    text <గాపాడినను నీకుఁ గైంకర్యపరుఁడనై>
    text <చెలఁగి నీ పనులను జేయువాఁడ>
    text <తే ననుచుఁ బలుమాఱు వేఁడెద నబ్జనాభ>
    text <నాకుఁ బ్రత్యక్ష మగుము నిన్‌ నమ్మినాను>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
  block
    text <సీ శేషప్ప యను కవిచెప్పిన పద్యముల్‌>
    text <చెవుల కానందమై చెలఁగుచుండు>
    text <నే మనుజుండైన నెలమి నీ శతకంబు>
    text <భక్తితో విన్న సత్ఫలము గలుగుఁ>
    text <జెలఁగి యీ పద్యముల్‌ చేర్చి వ్రాసినవారు>
    text <కమలాక్షు కరుణను గాంతురెపుడు>
    text <నింపుగాఁ బుస్తకంబెపుడుఁ బూజించిన>
    text <దురితజాలంబులు దొలఁగిపోవు>
    text <తే నిద్ది పుణ్యాకరం బనియెపుడు జనులు>
    text <గష్టమెన్నక పఠియింపఁ గలుగు ముక్తి>
    text <భూషణవికాస శ్రీధర్మపురనివాస>
    text <దుష్టసంహార నరసింహ దురితదూర>
