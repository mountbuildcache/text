
text <تجھے کہتا ہوں اے دل عشق کا اظہار مت کیجو>
  block
    text <تجھے کہتا ہوں اے دل عشق کا اظہار مت کیجو>
    text <خموشی کے مکاں میں بات اور گفتار مت کیجو>
  block
    text <محبت میں دل و جاں ہوش و طاقت سب اکارت ہے>
    text <کہو کوئی عقل کوں جا کر بڑا بستار مت کیجو>
  block
    text <عوض نقد دعا کے مفت ہے دشنام اس لب سیں>
    text <ارے دل عشق کے سودے میں پھر تکرار مت کیجو>
  block
    text <اسے اونچا ہے ظالم دام نے تجھ مہربانی کے>
    text <ہمارے صید دل اوپر ستم کا وار مت کیجو>
  block
    text <اگر خواہش ہے تجھ کوں اے سراجؔ آزاد ہونے کی>
    text <کمند عقل کوں ہرگز گلے کا ہار مت کیجو>
