
text <دو رنگی خوب نئیں یک رنگ ہو جا>
  block
    text <دو رنگی خوب نئیں یک رنگ ہو جا>
    text <سراپا موم ہو یا سنگ ہو جا>
  block
    text <تجھے جیوں غنچہ گر ہے درد کی بو>
    text <لہو کا گھونٹ پی دل تنگ ہو جا>
  block
    text <کہا کس طرح دل نے تجھ کوں اے غم>
    text <کہ دل کی آرسی پر زنگ ہو جا>
  block
    text <یہی آہوں کے تاروں میں صدا ہے>
    text <کہ بار غم سیں خم جیوں چنگ ہو جا>
  block
    text <دعا ہے اے رہ غم طول عمر کا>
    text <قدم پر ہے تو سو فرسنگ ہو جا>
  block
    text <گلے میں ڈال رسوائی کی الفی>
    text <الف کھنچ آہ کا بے ننگ ہو جا>
  block
    text <برہ کی آگ میں ثابت قدم چل>
    text <سراجؔ اب شمع کا ہم رنگ ہو جا>
