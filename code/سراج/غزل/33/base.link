
text <کیا بلا کا ہے نشہ عشق کے پیمانے میں>
  block
    text <کیا بلا کا ہے نشہ عشق کے پیمانے میں>
    text <کوئی ہوشیار نہیں عقل کے کاشانے میں>
  block
    text <ڈوب جاتا ہے مرا جی جو کہوں قصۂ درد>
    text <نیند آتی ہے مجھی کوں مرے افسانے میں>
  block
    text <دل مرا زلف کی زنجیر سیں ہے بازی میں>
    text <اپنے اس کام کا کیا ہوش ہے دیوانے میں>
  block
    text <کیا مزے کا ہے ترے سیب زنخداں کا خال>
    text <لذت میوۂ فردوس ہے اس دانے میں>
  block
    text <اس ادب گاہ کوں توں مسجد جامع مت بوجھ>
    text <شیخ بے باک نہ جا گوشۂ مئے خانے میں>
  block
    text <آنکھ اٹھاتے ہی مرے ہاتھ سیں مجھ کوں لے گئے>
    text <خوب استاد ہو تم جان کے لے جانے میں>
  block
    text <خوش ہوں میں صحبت مجنوں سیں نہ لیو عقل کا نام>
    text <آشنائی کی کہاں باس ہے بیگانے میں>
  block
    text <شعلہ ہے آب حیات دل مشتاق سراجؔ>
    text <اس سمندر سیں بڑا فرق ہے پروانے میں>
