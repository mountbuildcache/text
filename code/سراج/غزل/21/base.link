
text <جان و دل سیں میں گرفتار ہوں کن کا ان کا>
  block
    text <جان و دل سیں میں گرفتار ہوں کن کا ان کا>
    text <بندۂ بے زر و دینار ہوں کن کا ان کا>
  block
    text <صبر کے باغ کے منڈوے سے جھڑا ہوں جیوں پھول>
    text <اب تو لاچار گلے ہار ہوں کن کا ان کا>
  block
    text <حوض کوثر کی نہیں چاہ زنخداں کی قسم>
    text <تشنۂ شربت دیدار ہوں کن کا ان کا>
  block
    text <لب و رخسار کے گلقند سیں لازم ہے علاج>
    text <دل کے آزار سیں بیمار ہوں کن کا ان کا>
  block
    text <مدتیں ہوئیں کہ ہوا خانۂ زنجیر خراب>
    text <بستۂ زلف گرہ دار ہوں کن کا ان کا>
  block
    text <تشنۂ مرگ کوں ہے آب صراحی دم تیغ>
    text <بسمل ابروئے خم دار ہوں کن کا ان کا>
  block
    text <ناحق اس سنگ دلی سیں مجھے دیتے ہیں شکست>
    text <میں تو آئینۂ سرکار ہوں کن کا ان کا>
  block
    text <گلشن وصل میں رہتا ہوں غزل خوان فراق>
    text <عندلیب گل رخسار ہوں کن کا ان کا>
  block
    text <میں کہا رحم پتنگوں پہ کر اے جان سراجؔ>
    text <تب کہا شمع شب تار ہوں کن کا ان کا>
