
text <نیت کردن او کی این زر بدهم بدان  هیزم‌کش چون من روزی یافتم به کرامات مشایخ و رنجیدن آن هیزم‌کش از ضمیر و نیت او>
  block
    text <آن یکی درویش هیزم می‌کشید>
    text <خسته و مانده ز بیشه در رسید>
  block
    text <پس بگفتم من ز روزی فارغم>
    text <زین سپس از بهر رزقم نیست غم>
  block
    text <میوهٔ مکروه بر من خوش شدست>
    text <رزق خاصی جسم را آمد به دست>
  block
    text <چونک من فارغ شدستم از گلو>
    text <حبه‌ای چندست این بدهم بدو>
  block
    text <بدهم این زر را بدین تکلیف‌کش>
    text <تا دو سه روزک شود از قوت خوش>
  block
    text <خود ضمیرم را همی‌دانست او>
    text <زانک سمعش داشت نور از شمع هو>
  block
    text <بود پیشش سر هر اندیشه‌ای>
    text <چون چراغی در درون شیشه‌ای>
  block
    text <هیچ پنهان می‌نشد از وی ضمیر>
    text <بود بر مضمون دلها او امیر>
  block
    text <پس همی منگید با خود زیر لب>
    text <در جواب فکرتم آن بوالعجب>
  block
    text <که چنین اندیشی از بهر ملوک>
    text <کیف تلقی الرزق ان لم یرزقوک>
  block
    text <من نمی‌کردم سخن را فهم لیک>
    text <بر دلم می‌زد عتابش نیک نیک>
  block
    text <سوی من آمد به هیبت هم‌چو شیر>
    text <تنگ هیزم را ز خود بنهاد زیر>
  block
    text <پرتو حالی که او هیزم نهاد>
    text <لرزه بر هر هفت عضو من فتاد>
  block
    text <گفت یا رب گر ترا خاصان هی‌اند>
    text <که مبارک‌دعوت و فرخ‌پی‌اند>
  block
    text <لطف تو خواهم که میناگر شود>
    text <این زمان این تنگ هیزم زر شود>
  block
    text <در زمان دیدم که زر شد هیزمش>
    text <هم‌چو آتش بر زمین می‌تافت خوش>
  block
    text <من در آن بی‌خود شدم تا دیرگه>
    text <چونک با خویش آمدم من از وله>
  block
    text <بعد از آن گفت ای خداگر آن کبار>
    text <بس غیورند و گریزان ز اشتهار>
  block
    text <باز این را بند هیزم ساز زود>
    text <بی‌توقف هم بر آن حالی که بود>
  block
    text <در زمان هیزم شد آن اغصان زر>
    text <مست شد در کار او عقل و نظر>
  block
    text <بعد از آن برداشت هیزم را و رفت>
    text <سوی شهر از پیش من او تیز و تفت>
  block
    text <خواستم تا در پی آن شه روم>
    text <پرسم از وی مشکلات و بشنوم>
  block
    text <بسته کرد آن هیبت او مر مرا>
    text <پیش خاصان ره نباشد عامه را>
  block
    text <ور کسی را ره شود گو سر فشان>
    text <کان بود از رحمت و از جذبشان>
  block
    text <پس غنیمت دار آن توفیق را>
    text <چون بیابی صحبت صدیق را>
  block
    text <نه چو آن ابله که یابد قرب شاه>
    text <سهل و آسان در فتد آن دم ز راه>
  block
    text <چون ز قربانی دهندش بیشتر>
    text <پس بگوید ران گاوست این مگر>
  block
    text <نیست این از ران گاو ای مفتری>
    text <ران گاوت می‌نماید از خری>
  block
    text <بذل شاهانه‌ست این بی رشوتی>
    text <بخشش محضست این از رحمتی>
