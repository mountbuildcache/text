
text <بیان آنک حصول علم و مال و جاه بدگوهران را فضیحت اوست و چون شمشیریست کی افتادست به دست راه‌زن>
  block
    text <بدگهر را علم و فن آموختن>
    text <دادن تیغی به دست راه‌زن>
  block
    text <تیغ دادن در کف زنگی مست>
    text <به که آید علم ناکس را به دست>
  block
    text <علم و مال و منصب و جاه و قران>
    text <فتنه آمد در کف بدگوهران>
  block
    text <پس غزا زین فرض شد بر مؤمنان>
    text <تا ستانند از کف مجنون سنان>
  block
    text <جان او مجنون تنش شمشیر او>
    text <واستان شمشیر را زان زشت‌خو>
  block
    text <آنچ منصب می‌کند با جاهلان>
    text <از فضیحت کی کند صد ارسلان>
  block
    text <عیب او مخفیست چون آلت بیافت>
    text <مارش از سوراخ بر صحرا شتافت>
  block
    text <جمله صحرا مار و کزدم پر شود>
    text <چونک جاهل شاه حکم مر شود>
  block
    text <مال و منصب ناکسی که آرد به دست>
    text <طالب رسوایی خویش او شدست>
  block
    text <یا کند بخل و عطاها کم دهد>
    text <یا سخا آرد بنا موضع نهد>
  block
    text <شاه را در خانهٔ بیذق نهد>
    text <این چنین باشد عطا که احمق دهد>
  block
    text <حکم چون در دست گمراهی فتاد>
    text <جاه پندارید در چاهی فتاد>
  block
    text <راه نمی‌داند قلاووزی کند>
    text <جان زشت او جهان‌سوزی کند>
  block
    text <طفل راه فقر چون پیری گرفت>
    text <پی‌روان را غول ادباری گرفت>
  block
    text <که بیا تا ماه بنمایم ترا>
    text <ماه را هرگز ندید آن بی‌صفا>
  block
    text <چون نمایی چون ندیدستی به عمر>
    text <عکس مه در آب هم ای خام غمر>
  block
    text <احمقان سرور شدستند و ز بیم>
    text <عاقلان سرها کشیده در گلیم>
