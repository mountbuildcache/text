
text <بیان آنک مجموع عالم صورت عقل کلست چون با عقل کل بکژروی جفا کردی صورت عالم ترا غم فزاید اغلب احوال چنانک دل با پدر بد کردی صورت پدر غم فزاید ترا و نتوانی رویش را دیدن اگر چه پیش از آن نور دیده بوده باشد و راحت جان>
  block
    text <کل عالم صورت عقل کلست>
    text <کوست بابای هر آنک اهل قل است>
  block
    text <چون کسی با عقل کل کفران فزود>
    text <صورت کل پیش او هم سگ نمود>
  block
    text <صلح کن با این پدر عاقی بهل>
    text <تا که فرش زر نماید آب و گل>
  block
    text <پس قیامت نقد حال تو بود>
    text <پیش تو چرخ و زمین مبدل شود>
  block
    text <من که صلحم دایما با این پدر>
    text <این جهان چون جنتستم در نظر>
  block
    text <هر زمان نو صورتی و نو جمال>
    text <تا ز نو دیدن فرو میرد ملال>
  block
    text <من همی‌بینم جهان را پر نعیم>
    text <آبها از چشمه‌ها جوشان مقیم>
  block
    text <بانگ آبش می‌رسد در گوش من>
    text <مست می‌گردد ضمیر و هوش من>
  block
    text <شاخه‌ها رقصان شده چون تایبان>
    text <برگها کف‌زن مثال مطربان>
  block
    text <برق آیینه‌ست لامع از نمد>
    text <گر نماید آینه تا چون بود>
  block
    text <از هزاران می‌نگویم من یکی>
    text <ز آنک آکندست هر گوش از شکی>
  block
    text <پیش وهم این گفت مژده دادنست>
    text <عقل گوید مژده چه نقد منست>
