
text <سبب هجرت ابراهیم ادهم قدس الله سره و ترک ملک خراسان>
  block
    text <ملک برهم زن تو ادهم‌وار زود>
    text <تا بیابی هم‌چو او ملک خلود>
  block
    text <خفته بود آن شه شبانه بر سریر>
    text <حارسان بر بام اندر دار و گیر>
  block
    text <قصد شه از حارسان آن هم نبود>
    text <که کند زان دفع دزدان و رنود>
  block
    text <او همی دانست که آن کو عادلست>
    text <فارغست از واقعه آمن دلست>
  block
    text <عدل باشد پاسبان گامها>
    text <نه به شب چوبک‌زنان بر بامها>
  block
    text <لیک بد مقصودش از بانگ رباب>
    text <هم‌چو مشتاقان خیال آن خطاب>
  block
    text <نالهٔ سرنا و تهدید دهل>
    text <چیزکی ماند بدان ناقور کل>
  block
    text <پس حکیمان گفته‌اند این لحنها>
    text <از دوار چرخ بگرفتیم ما>
  block
    text <بانگ گردشهای چرخست این که خلق>
    text <می‌سرایندش به طنبور و به حلق>
  block
    text <مؤمنان گویند که آثار بهشت>
    text <نغز گردانید هر آواز زشت>
  block
    text <ما همه اجزای آدم بوده‌ایم>
    text <در بهشت آن لحنها بشنوده‌ایم>
  block
    text <گرچه بر ما ریخت آب و گل شکی>
    text <یادمان آمد از آنها چیزکی>
  block
    text <لیک چون آمیخت با خاک کرب>
    text <کی دهند این زیر و آن بم آن طرب>
  block
    text <آب چون آمیخت با بول و کمیز>
    text <گشت ز آمیزش مزاجش تلخ و تیز>
  block
    text <چیزکی از آب هستش در جسد>
    text <بول گیرش آتشی را می‌کشد>
  block
    text <گر نجس شد آب این طبعش بماند>
    text <که آتش غم را به طبع خود نشاند>
  block
    text <پس غدای عاشقان آمد سماع>
    text <که درو باشد خیال اجتماع>
  block
    text <قوتی گیرد خیالات ضمیر>
    text <بلک صورت گردد از بانگ و صفیر>
  block
    text <آتش عشق از نواها گشت تیز>
    text <آن چنان که آتش آن جوزریز>
