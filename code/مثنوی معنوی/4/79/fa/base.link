
text <قصهٔ سبحانی ما اعظم شانی گفتن ابویزید قدس الله سره و اعتراض مریدان و جواب این مر ایشان را نه به طریق گفت زبان بلک از راه عیان>
  block
    text <با مریدان آن فقیر محتشم>
    text <بایزید آمد که نک یزدان منم>
  block
    text <گفت مستانه عیان آن ذوفنون>
    text <لا اله الا انا ها فاعبدون>
  block
    text <چون گذشت آن حال گفتندش صباح>
    text <تو چنین گفتی و این نبود صلاح>
  block
    text <گفت این بار ار کنم من مشغله>
    text <کاردها بر من زنید آن دم هله>
  block
    text <حق منزه از تن و من با تنم>
    text <چون چنین گویم بباید کشتنم>
  block
    text <چون وصیت کرد آن آزادمرد>
    text <هر مریدی کاردی آماده کرد>
  block
    text <مست گشت او باز از آن سغراق زفت>
    text <آن وصیتهاش از خاطر برفت>
  block
    text <نقل آمد عقل او آواره شد>
    text <صبح آمد شمع او بیچاره شد>
  block
    text <عقل چون شحنه‌ست چون سلطان رسید>
    text <شحنهٔ بیچاره در کنجی خزید>
  block
    text <عقل سایهٔ حق بود حق آفتاب>
    text <سایه را با آفتاب او چه تاب>
  block
    text <چون پری غالب شود بر آدمی>
    text <گم شود از مرد وصف مردمی>
  block
    text <هر چه گوید آن پری گفته بود>
    text <زین سری زان آن سری گفته بود>
  block
    text <چون پری را این دم و قانون بود>
    text <کردگار آن پری خود چون بود>
  block
    text <اوی او رفته پری خود او شده>
    text <ترک بی‌الهام تازی‌گو شده>
  block
    text <چون به خود آید نداند یک لغت>
    text <چون پری را هست این ذات و صفت>
  block
    text <پس خداوند پری و آدمی>
    text <از پری کی باشدش آخر کمی>
  block
    text <شیرگیر ار خون نره شیر خورد>
    text <تو بگویی او نکرد آن باده کرد>
  block
    text <ور سخن پردازد از زر کهن>
    text <تو بگویی باده گفتست آن سخن>
  block
    text <باده‌ای را می‌بود این شر و شور>
    text <نور حق را نیست آن فرهنگ و زور>
  block
    text <که ترا از تو به کل خالی کند>
    text <تو شوی پست او سخن عالی کند>
  block
    text <گر چه قرآن از لب پیغامبرست>
    text <هر که گوید حق نگفت او کافرست>
  block
    text <چون همای بی‌خودی پرواز کرد>
    text <آن سخن را بایزید آغاز کرد>
  block
    text <عقل را سیل تحیر در ربود>
    text <زان قوی‌تر گفت که اول گفته بود>
  block
    text <نیست اندر جبه‌ام الا خدا>
    text <چند جویی بر زمین و بر سما>
  block
    text <آن مریدان جمله دیوانه شدند>
    text <کاردها در جسم پاکش می‌زدند>
  block
    text <هر یکی چون ملحدان گرده کوه>
    text <کارد می‌زد پیر خود را بی ستوه>
  block
    text <هر که اندر شیخ تیغی می‌خلید>
    text <بازگونه از تن خود می‌درید>
  block
    text <یک اثر نه بر تن آن ذوفنون>
    text <وان مریدان خسته و غرقاب خون>
  block
    text <هر که او سویی گلویش زخم برد>
    text <حلق خود ببریده دید و زار مرد>
  block
    text <وآنک او را زخم اندر سینه زد>
    text <سینه‌اش بشکافت و شد مردهٔ ابد>
  block
    text <وآنک آگه بود از آن صاحب‌قران>
    text <دل ندادش که زند زخم گران>
  block
    text <نیم‌دانش دست او را بسته کرد>
    text <جان ببرد الا که خود را خسته کرد>
  block
    text <روز گشت و آن مریدان کاسته>
    text <نوحه‌ها از خانه‌شان برخاسته>
  block
    text <پیش او آمد هزاران مرد و زن>
    text <کای دو عالم درج در یک پیرهن>
  block
    text <این تن تو گر تن مردم بدی>
    text <چون تن مردم ز خنجر گم شدی>
  block
    text <با خودی با بی‌خودی دوچار زد>
    text <با خود اندر دیدهٔ خود خار زد>
  block
    text <ای زده بر بی‌خودان تو ذوالفقار>
    text <بر تن خود می‌زنی آن هوش دار>
  block
    text <زانک بی‌خود فانی است و آمنست>
    text <تا ابد در آمنی او ساکنست>
  block
    text <نقش او فانی و او شد آینه>
    text <غیر نقش روی غیر آن جای نه>
  block
    text <گر کنی تف سوی روی خود کنی>
    text <ور زنی بر آینه بر خود زنی>
  block
    text <ور ببینی روی زشت آن هم توی>
    text <ور ببینی عیسی و مریم توی>
  block
    text <او نه اینست و نه آن او ساده است>
    text <نقش تو در پیش تو بنهاده است>
  block
    text <چون رسید اینجا سخن لب در ببست>
    text <چون رسید اینجا قلم درهم شکست>
  block
    text <لب ببند ار چه فصاحت دست داد>
    text <دم مزن والله اعلم بالرشاد>
  block
    text <برکنار بامی ای مست مدام>
    text <پست بنشین یا فرود آ والسلام>
  block
    text <هر زمانی که شدی تو کامران>
    text <آن دم خوش را کنار بام دان>
  block
    text <بر زمان خوش هراسان باش تو>
    text <هم‌چو گنجش خفیه کن نه فاش تو>
  block
    text <تا نیاید بر ولا ناگه بلا>
    text <ترس ترسان رو در آن مکمن هلا>
  block
    text <ترس جان در وقت شادی از زوال>
    text <زان کنار بام غیبست ارتحال>
  block
    text <گر نمی‌بینی کنار بام راز>
    text <روح می‌بیند که هستش اهتزاز>
  block
    text <هر نکالی ناگهان کان آمدست>
    text <بر کنار کنگرهٔ شادی بدست>
  block
    text <جز کنار بام خود نبود سقوط>
    text <اعتبار از قوم نوح و قوم لوط>
