
text <قصهٔ صوفی کی در میان گلستان سر به زانو مراقب بود یارانش گفتند سر برآور تفرج کن بر گلستان و ریاحین و مرغان و آثار رحمةالله تعالی>
  block
    text <صوفیی در باغ از بهر گشاد>
    text <صوفیانه روی بر زانو نهاد>
  block
    text <پس فرو رفت او به خود اندر نغول>
    text <شد ملول از صورت خوابش فضول>
  block
    text <که چه خسپی آخر اندر رز نگر>
    text <این درختان بین و آثار و خضر>
  block
    text <امر حق بشنو که گفتست انظروا>
    text <سوی این آثار رحمت آر رو>
  block
    text <گفت آثارش دلست ای بوالهوس>
    text <آن برون آثار آثارست و بس>
  block
    text <باغها و سبزه‌ها در عین جان>
    text <بر برون عکسش چو در آب روان>
  block
    text <آن خیال باغ باشد اندر آب>
    text <که کند از لطف آب آن اضطراب>
  block
    text <باغها و میوه‌ها اندر دلست>
    text <عکس لطف آن برین آب و گلست>
  block
    text <گر نبودی عکس آن سرو سرور>
    text <پس نخواندی ایزدش دار الغرور>
  block
    text <این غرور آنست یعنی این خیال>
    text <هست از عکس دل و جان رجال>
  block
    text <جمله مغروران برین عکس آمده>
    text <بر گمانی کین بود جنت‌کده>
  block
    text <می‌گریزند از اصول باغها>
    text <بر خیالی می‌کنند آن لاغها>
  block
    text <چونک خواب غفلت آیدشان به سر>
    text <راست بینند و چه سودست آن نظر>
  block
    text <بس به گورستان غریو افتاد و آه>
    text <تا قیامت زین غلط وا حسرتاه>
  block
    text <ای خنک آن را که پیش از مرگ مرد>
    text <یعنی او از اصل این رز بوی برد>
