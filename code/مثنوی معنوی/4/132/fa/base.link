
text <در خواستن قبطی دعای خیر و هدایت از سبطی و دعا کردن سبطی  قبطی را به خیر و مستجاب شدن از اکرم الاکرمین وارحم الراحمین>
  block
    text <گفت قبطی تو دعایی کن که من>
    text <از سیاهی دل ندارم آن دهن>
  block
    text <که بود که قفل این دل وا شود>
    text <زشت را در بزم خوبان جا شود>
  block
    text <مسخی از تو صاحب خوبی شود>
    text <یا بلیسی باز کروبی شود>
  block
    text <یا بفر دست مریم بوی مشک>
    text <یابد و تری و میوه شاخ خشک>
  block
    text <سبطی آن دم در سجود افتاد و گفت>
    text <کای خدای عالم جهر و نهفت>
  block
    text <جز تو پیش کی بر آرد بنده دست>
    text <هم دعا و هم اجابت از توست>
  block
    text <هم ز اول تو دهی میل دعا>
    text <تو دهی آخر دعاها را جزا>
  block
    text <اول و آخر توی ما در میان>
    text <هیچ هیچی که نیاید در بیان>
  block
    text <این چنین می‌گفت تا افتاد طشت>
    text <از سر بام و دلش بیهوش گشت>
  block
    text <باز آمد او به هوش اندر دعا>
    text <لیس للانسان الا ما سعی>
  block
    text <در دعا بود او که ناگه نعره‌ای>
    text <از دل قبطی بجست و غره‌ای>
  block
    text <که هلا بشتاب و ایمان عرضه کن>
    text <تا ببرم زود زنار کهن>
  block
    text <آتشی در جان من انداختند>
    text <مر بلیسی را به جان بنواختند>
  block
    text <دوستی تو و از تو ناشکفت>
    text <حمدلله عاقبت دستم گرفت>
  block
    text <کیمیایی بود صحبتهای تو>
    text <کم مباد از خانهٔ دل پای تو>
  block
    text <تو یکی شاخی بدی از نخل خلد>
    text <چون گرفتم او مرا تا خلد برد>
  block
    text <سیل بود آنک تنم را در ربود>
    text <برد سیلم تا لب دریای جود>
  block
    text <من به بوی آب رفتم سوی سیل>
    text <بحر دیدم در گرفتم کیل کیل>
  block
    text <طاس آوردش که اکنون آب‌گیر>
    text <گفت رو شد آبها پیشم حقیر>
  block
    text <شربتی خوردم ز الله اشتری>
    text <تا به محشر تشنگی ناید مرا>
  block
    text <آنک جوی و چشمه‌ها را آب داد>
    text <چشمه‌ای در اندرون من گشاد>
  block
    text <این جگر که بود گرم و آب‌خوار>
    text <گشت پیش همت او آب خوار>
  block
    text <کاف کافی آمد او بهر عباد>
    text <صدق وعدهٔ کهیعص>
  block
    text <کافیم بدهم ترا من جمله خیر>
    text <بی‌سبب بی‌واسطهٔ یاری غیر>
  block
    text <کافیم بی‌نان ترا سیری دهم>
    text <بی‌سپاه و لشکرت میری دهم>
  block
    text <بی‌بهارت نرگس و نسرین دهم>
    text <بی‌کتاب و اوستا تلقین دهم>
  block
    text <کافیم بی داروت درمان کنم>
    text <گور را و چاه را میدان کنم>
  block
    text <موسیی را دل دهم با یک عصا>
    text <تا زند بر عالمی شمشیرها>
  block
    text <دست موسی را دهم یک نور و تاب>
    text <که طپانچه می‌زند بر آفتاب>
  block
    text <چوب را ماری کنم من هفت سر>
    text <که نزاید ماده مار او را ز نر>
  block
    text <خون نیامیزم در آب نیل من>
    text <خود کنم خون عین آبش را به فن>
  block
    text <شادیت را غم کنم چون آب نیل>
    text <که نیابی سوی شادیها سبیل>
  block
    text <باز چون تجدید ایمان بر تنی>
    text <باز از فرعون بیزاری کنی>
  block
    text <موسی رحمت ببینی آمده>
    text <نیل خون بینی ازو آبی شده>
  block
    text <چون سر رشته نگه داری درون>
    text <نیل ذوق تو نگردد هیچ خون>
  block
    text <من گمان بردم که ایمان آورم>
    text <تا ازین طوفان خون آبی خورم>
  block
    text <من چه دانستم که تبدیلی کند>
    text <در نهاد من مرا نیلی کند>
  block
    text <سوی چشم خود یکی نیلم روان>
    text <برقرارم پیش چشم دیگران>
  block
    text <هم‌چنانک این جهان پیش نبی>
    text <غرق تسبیحست و پیش ما غبی>
  block
    text <پیش چشمش این جهان پر عشق و داد>
    text <پیش چشم دیگران مرده و جماد>
  block
    text <پست و بالا پیش چشمش تیزرو>
    text <از کلوخ و خشت او نکته شنو>
  block
    text <با عوام این جمله بسته و مرده‌ای>
    text <زین عجب‌تر من ندیدم پرده‌ای>
  block
    text <گورها یکسان به پیش چشم ما>
    text <روضه و حفره به چشم اولیا>
  block
    text <عامه گفتندی که پیغامبر ترش>
    text <از چه گشتست و شدست او ذوق‌کش>
  block
    text <خاص گفتندی که سوی چشمتان>
    text <می‌نماید او ترش ای امتان>
  block
    text <یک زمان درچشم ما آیید تا>
    text <خنده‌ها بینید اندر هل اتی>
  block
    text <از سر امرود بن بنماید آن>
    text <منعکس صورت بزیر آ ای جوان>
  block
    text <آن درخت هستی است امرودبن>
    text <تا بر آنجایی نماید نو کهن>
  block
    text <تا بر آنجایی ببینی خارزار>
    text <پر ز کزدمهای خشم و پر ز مار>
  block
    text <چون فرود آیی ببینی رایگان>
    text <یک جهان پر گل‌رخان و دایگان>
