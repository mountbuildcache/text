
text <معالجه کردن برادر دباغ دباغ را به خفیه به بوی سرگین>
  block
    text <خلق را می‌راند از وی آن جوان>
    text <تا علاجش را نبینند آن کسان>
  block
    text <سر به گوشش برد هم‌چون رازگو>
    text <پس نهاد آن چیز بر بینی او>
  block
    text <کو به کف سرگین سگ ساییده بود>
    text <داروی مغز پلید آن دیده بود>
  block
    text <ساعتی شد مرد جنبیدن گرفت>
    text <خلق گفتند این فسونی بد شگفت>
  block
    text <کین بخواند افسون به گوش او دمید>
    text <مرده بود افسون به فریادش رسید>
  block
    text <جنبش اهل فساد آن سو بود>
    text <که زنا و غمزه و ابرو بود>
  block
    text <هر کرا مشک نصیحت سود نیست>
    text <لاجرم با بوی بد خو کرد نیست>
  block
    text <مشرکان را زان نجس خواندست حق>
    text <کاندرون پشک زادند از سبق>
  block
    text <کرم کو زادست در سرگین ابد>
    text <می‌نگرداند به عنبر خوی خود>
  block
    text <چون نزد بر وی نثار رش نور>
    text <او همه جسمست بی‌دل چون قشور>
  block
    text <ور ز رش نور حق قسمیش داد>
    text <هم‌چو رسم مصر سرگین مرغ‌زاد>
  block
    text <لیک نه مرغ خسیس خانگی>
    text <بلک مرغ دانش و فرزانگی>
  block
    text <تو بدان مانی کز آن نوری تهی>
    text <زآنک بینی بر پلیدی می‌نهی>
  block
    text <از فراقت زرد شد رخسار و رو>
    text <برگ زردی میوهٔ ناپخته تو>
  block
    text <دیگ ز آتش شد سیاه و دودفام>
    text <گوشت از سختی چنین ماندست خام>
  block
    text <هشت سالت جوش دادم در فراق>
    text <کم نشد یک ذره خامیت و نفاق>
  block
    text <غورهٔ تو سنگ بسته کز سقام>
    text <غوره‌ها اکنون مویزند و تو خام>
