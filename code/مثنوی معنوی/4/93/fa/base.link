
text <بیان آنک تن خاکی آدمی هم‌چون آهن نیکو جوهر قابل آینه شدن است تا درو هم در دنیا بهشت و دوزخ و قیامت و غیر آن معاینه بنماید نه بر طریق خیال>
  block
    text <پس چو آهن گرچه تیره‌هیکلی>
    text <صیقلی کن صیقلی کن صیقلی>
  block
    text <تا دلت آیینه گردد پر صور>
    text <اندرو هر سو ملیحی سیمبر>
  block
    text <آهن ار چه تیره و بی‌نور بود>
    text <صیقلی آن تیرگی از وی زدود>
  block
    text <صیقلی دید آهن و خوش کرد رو>
    text <تا که صورتها توان دید اندرو>
  block
    text <گر تن خاکی غلیظ و تیره است>
    text <صیقلش کن زانک صیقل گیره است>
  block
    text <تا درو اشکال غیبی رو دهد>
    text <عکس حوری و ملک در وی جهد>
  block
    text <صیقل عقلت بدان دادست حق>
    text <که بدو روشن شود دل را ورق>
  block
    text <صیقلی را بسته‌ای ای بی‌نماز>
    text <وآن هوا را کرده‌ای دو دست باز>
  block
    text <گر هوا را بند بنهاده شود>
    text <صیقلی را دست بگشاده شود>
  block
    text <آهنی که آیینه غیبی بدی>
    text <جمله صورتها درو مرسل شدی>
  block
    text <تیره کردی زنگ دادی در نهاد>
    text <این بود یسعون فی الارض الفساد>
  block
    text <تاکنون کردی چنین اکنون مکن>
    text <تیره کردی آب را افزون مکن>
  block
    text <بر مشوران تا شود این آب صاف>
    text <واندرو بین ماه و اختر در طواف>
  block
    text <زانک مردم هست هم‌چون آب جو>
    text <چون شود تیره نبینی قعر او>
  block
    text <قعر جو پر گوهرست و پر ز در>
    text <هین مکن تیره که هست او صاف حر>
  block
    text <جان مردم هست مانند هوا>
    text <چون بگرد آمیخت شد پردهٔ سما>
  block
    text <مانع آید او ز دید آفتاب>
    text <چونک گردش رفت شد صافی و ناب>
  block
    text <با کمال تیرگی حق واقعات>
    text <می‌نمودت تا روی راه نجات>
