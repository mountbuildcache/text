
text <تفسیر این آیت کی و ما خلقنا السموات والارض و ما بینهما الا بالحق نیافریدمشان بهر همین کی شما می‌بینید  بلک بهر معنی و حکمت باقیه کی شما نمی‌بینید آن را>
  block
    text <هیچ نقاشی نگارد زین نقش>
    text <بی امید نفع بهر عین نقش>
  block
    text <بلک بهر میهمانان و کهان>
    text <که به فرجه وارهند از اندهان>
  block
    text <شادی بچگان و یاد دوستان>
    text <دوستان رفته را از نقش آن>
  block
    text <هیچ کوزه‌گر کند کوزه شتاب>
    text <بهر عین کوزه نه بر بوی آب>
  block
    text <هیچ کاسه گر کند کاسه تمام>
    text <بهر عین کاسه نه بهر طعام>
  block
    text <هیچ خطاطی نویسد خط به فن>
    text <بهر عین خط نه بهر خواندن>
  block
    text <نقش ظاهر بهر نقش غایبست>
    text <وان برای غایب دیگر ببست>
  block
    text <تا سوم چارم دهم بر می‌شمر>
    text <این فواید را به مقدار نظر>
  block
    text <هم‌چو بازیهای شطرنج ای پسر>
    text <فایدهٔ هر لعب در تالی نگر>
  block
    text <این نهادند بهر آن لعب نهان>
    text <وان برای آن و آن بهر فلان>
  block
    text <هم‌چنین دیده جهات اندر جهات>
    text <در پی هم تا رسی در برد و مات>
  block
    text <اول از بهر دوم باشد چنان>
    text <که شدن بر پایه‌های نردبان>
  block
    text <و آن دوم بهر سوم می‌دان تمام>
    text <تا رسی تو پایه پایه تا به بام>
  block
    text <شهوت خوردن ز بهر آن منی>
    text <آن منی از بهر نسل و روشنی>
  block
    text <کندبینش می‌نبیند غیر این>
    text <عقل او بی‌سیر چون نبت زمین>
  block
    text <نبت را چه خوانده چه ناخوانده>
    text <هست پای او به گل در مانده>
  block
    text <گر سرش جنبد پیر باد رو>
    text <تو به سر جنبانیش غره مشو>
  block
    text <آن سرش گوید سمعنا ای صبا>
    text <پای او گوید عصینا خلنا>
  block
    text <چون ندارد سیر می‌راند چون عام>
    text <بر توکل می‌نهد چون کور گام>
  block
    text <بر توکل تا چه آید در نبرد>
    text <چون توکل کردن اصحاب نرد>
  block
    text <وآن نظرهایی که آن افسرده نیست>
    text <جز رونده و جز درندهٔ پرده نیست>
  block
    text <آنچ در ده سال خواهد آمدن>
    text <این زمان بیند به چشم خویشتن>
  block
    text <هم‌چنین هر کس به اندازهٔ نظر>
    text <غیب و مستقبل ببیند خیر وشر>
  block
    text <چونک سد پیش و سد پس نماند>
    text <شد گذاره چشم و لوح غیب خواند>
  block
    text <چون نظر پس کرد تا بدو وجود>
    text <ماجرا و آغاز هستی رو نمود>
  block
    text <بحث املاک زمین با کبریا>
    text <در خلیفه کردن بابای ما>
  block
    text <چون نظر در پیش افکند او بدید>
    text <آنچ خواهد بود تا محشر پدید>
  block
    text <پس ز پس می‌بیند او تا اصل اصل>
    text <پیش می‌بیند عیان تا روز فصل>
  block
    text <هر کسی اندازهٔ روشن‌دلی>
    text <غیب را بیند به قدر صیقلی>
  block
    text <هر که صیقل بیش کرد او بیش دید>
    text <بیشتر آمد برو صورت پدید>
  block
    text <گر تو گویی کان صفا فضل خداست>
    text <نیز این توفیق صیقل زان عطاست>
  block
    text <قدر همت باشد آن جهد و دعا>
    text <لیس للانسان الا ما سعی>
  block
    text <واهب همت خداوندست و بس>
    text <همت شاهی ندارد هیچ خس>
  block
    text <نیست تخصیص خدا کس را به کار>
    text <مانع طوع و مراد و اختیار>
  block
    text <لیک چون رنجی دهد بدبخت را>
    text <او گریزاند به کفران رخت را>
  block
    text <نیکبختی را چو حق رنجی دهد>
    text <رخت را نزدیکتر وا می‌نهد>
  block
    text <بددلان از بیم جان در کارزار>
    text <کرده اسباب هزیمت اختیار>
  block
    text <پردلان در جنگ هم از بیم جان>
    text <حمله کرده سوی صف دشمنان>
  block
    text <رستمان را ترس و غم وا پیش برد>
    text <هم ز ترس آن بددل اندر خویش مرد>
  block
    text <چون محک آمد بلا و بیم جان>
    text <زان پدید آید شجاع از هر جبان>
