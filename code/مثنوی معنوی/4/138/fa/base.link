
text <موری بر کاغذ می‌رفت نبشتن قلم دید  قلم را ستودن گرفت موری دیگر کی  چشم تیزتر بود گفت ستایش انگشتان  را کن کی آن هنر ازیشان می‌بینم  موری دگر کی از هر دو چشم روشن‌تر بود گفت من بازو را ستایم کی انگشتان فرع بازواند الی آخره>
  block
    text <مورکی بر کاغذی دید او قلم>
    text <گفت با مور دگر این راز هم>
  block
    text <که عجایب نقشها آن کلک کرد>
    text <هم‌چو ریحان و چو سوسن‌زار و ورد>
  block
    text <گفت آن مور اصبعست آن پیشه‌ور>
    text <وین قلم در فعل فرعست و اثر>
  block
    text <گفت آن مور سوم کز بازوست>
    text <که اصبع لاغر ز زورش نقش بست>
  block
    text <هم‌چنین می‌رفت بالا تا یکی>
    text <مهتر موران فطن بود اندکی>
  block
    text <گفت کز صورت مبینید این هنر>
    text <که به خواب و مرگ گردد بی‌خبر>
  block
    text <صورت آمد چون لباس و چون عصا>
    text <جز به عقل و جان نجنبد نقشها>
  block
    text <بی‌خبر بود او که آن عقل و فاد>
    text <بی ز تقلیب خدا باشد جماد>
  block
    text <یک زمان از وی عنایت بر کند>
    text <عقل زیرک ابلهیها می‌کند>
  block
    text <چونش گویا یافت ذوالقرنین گفت>
    text <چونک کوه قاف در نطق سفت>
  block
    text <کای سخن‌گوی خبیر رازدان>
    text <از صفات حق بکن با من بیان>
  block
    text <گفت رو کان وصف از آن هایل‌ترست>
    text <که بیان بر وی تواند برد دست>
  block
    text <یا قلم را زهره باشد که به سر>
    text <بر نویسد بر صحایف زان خبر>
  block
    text <گفت کمتر داستانی باز گو>
    text <از عجبهای حق ای حبر نکو>
  block
    text <گفت اینک دشت سیصدساله راه>
    text <کوههای برف پر کردست شاه>
  block
    text <کوه بر که بی‌شمار و بی‌عدد>
    text <می‌رسد در هر زمان برفش مدد>
  block
    text <کوه برفی می‌زند بر دیگری>
    text <می‌رساند برف سردی تا ثری>
  block
    text <کوه برفی می‌زند بر کوه برف>
    text <دم به دم ز انبار بی‌حد و شگرف>
  block
    text <گر نبودی این چنین وادی شها>
    text <تف دوزخ محو کردی مر مرا>
  block
    text <غافلان را کوههای برف دان>
    text <تا نسوزد پرده‌های عاقلان>
  block
    text <گر نبودی عکس جهل برف‌باف>
    text <سوختی از نار شوق آن کوه قاف>
  block
    text <آتش از قهر خدا خود ذره‌ایست>
    text <بهر تهدید لئیمان دره‌ایست>
  block
    text <با چنین قهری که زفت و فایق است>
    text <برد لطفش بین که بر وی سابق است>
  block
    text <سبق بی‌چون و چگونهٔ معنوی>
    text <سابق و مسبوق دیدی بی‌دوی>
  block
    text <گر ندیدی آن بود از فهم پست>
    text <که عقول خلق زان کان یک جوست>
  block
    text <عیب بر خود نه نه بر آیات دین>
    text <کی رسد بر چرخ دین مرغ گلین>
  block
    text <مرغ را جولانگه عالی هواست>
    text <زانک نشو او ز شهوت وز هواست>
  block
    text <پس تو حیران باش بی‌لا و بلی>
    text <تا ز رحمت پیشت آید محملی>
  block
    text <چون ز فهم این عجایب کودنی>
    text <گر بلی گویی تکلف می‌کنی>
  block
    text <ور بگویی نی زند نی گردنت>
    text <قهر بر بندد بدان نی روزنت>
  block
    text <پس همین حیران و واله باش و بس>
    text <تا درآید نصر حق از پیش و پس>
  block
    text <چونک حیران گشتی و گیج و فنا>
    text <با زبان حال گفتی اهدنا>
  block
    text <زفت زفتست و چو لرزان می‌شوی>
    text <می‌شود آن زفت نرم و مستوی>
  block
    text <زانک شکل زفت بهر منکرست>
    text <چونک عاجز آمدی لطف و برست>
