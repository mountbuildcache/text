
text <گفتن آن جهود علی را کرم الله وجهه کی اگر اعتماد داری بر حافظی حق از سر این کوشک خود را در انداز و جواب گفتن  امیرالممنین او را>
  block
    text <مرتضی را گفت روزی یک عنود>
    text <کو ز تعظیم خدا آگه نبود>
  block
    text <بر سر بامی و قصری بس بلند>
    text <حفظ حق را واقفی ای هوشمند>
  block
    text <گفت آری او حفیظست و غنی>
    text <هستی ما را ز طفلی و منی>
  block
    text <گفت خود را اندر افکن هین ز بام>
    text <اعتمادی کن بحفظ حق تمام>
  block
    text <تا یقین گرددمرا ایقان تو>
    text <و اعتقاد خوب با برهان تو>
  block
    text <پس امیرش گفت خامش کن برو>
    text <تا نگردد جانت زین جرات گرو>
  block
    text <کی رسد مر بنده را که با خدا>
    text <آزمایش پیش آرد ز ابتلا>
  block
    text <بنده را کی زهره باشد کز فضول>
    text <امتحان حق کند ای گیج گول>
  block
    text <آن خدا را می‌رسد کو امتحان>
    text <پیش آرد هر دمی با بندگان>
  block
    text <تا به ما ما را نماید آشکار>
    text <که چه داریم از عقیده در سرار>
  block
    text <هیچ آدم گفت حق را که ترا>
    text <امتحان کردم درین جرم و خطا>
  block
    text <تا ببینم غایت حلمت شها>
    text <اه کرا باشد مجال این کرا>
  block
    text <عقل تو از بس که آمد خیره‌سر>
    text <هست عذرت از گناه تو بتر>
  block
    text <آنک او افراشت سقف آسمان>
    text <تو چه دانی کردن او را امتحان>
  block
    text <ای ندانسته تو شر و خیر را>
    text <امتحان خود را کن آنگه غیر را>
  block
    text <امتحان خود چو کردی ای فلان>
    text <فارغ آیی ز امتحان دیگران>
  block
    text <چون بدانستی که شکردانه‌ای>
    text <پس بدانی کاهل شکرخانه‌ای>
  block
    text <پس بدان بی‌امتحانی که اله>
    text <شکری نفرستدت ناجایگاه>
  block
    text <این بدان بی‌امتحان از علم شاه>
    text <چون سری نفرستدت در پایگاه>
  block
    text <هیچ عاقل افکند در ثمین>
    text <در میان مستراحی پر چمین>
  block
    text <زانک گندم را حکیم آگهی>
    text <هیچ نفرستد به انبار کهی>
  block
    text <شیخ را که پیشوا و رهبرست>
    text <گر مریدی امتحان کرد او خرست>
  block
    text <امتحانش گر کنی در راه دین>
    text <هم تو گردی ممتحن ای بی‌یقین>
  block
    text <جرات و جهلت شود عریان و فاش>
    text <او برهنه کی شود زان افتتاش>
  block
    text <گر بیاید ذره سنجد کوه را>
    text <بر درد زان که ترازوش ای فتی>
  block
    text <کز قیاس خود ترازو می‌تند>
    text <مرد حق را در ترازو می‌کند>
  block
    text <چون نگنجد او به میزان خرد>
    text <پس ترازوی خرد را بر درد>
  block
    text <امتحان هم‌چون تصرف دان درو>
    text <تو تصرف بر چنان شاهی مجو>
  block
    text <چه تصرف کرد خواهد نقشها>
    text <بر چنان نقاش بهر ابتلا>
  block
    text <امتحانی گر بدانست و بدید>
    text <نی که هم نقاش آن بر وی کشید>
  block
    text <چه قدر باشد خود این صورت که بست>
    text <پیش صورتها که در علم ویست>
  block
    text <وسوسهٔ این امتحان چون آمدت>
    text <بخت بد دان کآمد و گردن زدت>
  block
    text <چون چنین وسواس دیدی زود زود>
    text <با خدا گرد و در آ اندر سجود>
  block
    text <سجده گه را تر کن از اشک روان>
    text <کای خدا تو وا رهانم زین گمان>
  block
    text <آن زمان کت امتحان مطلوب شد>
    text <مسجد دین تو پر خروب شد>
