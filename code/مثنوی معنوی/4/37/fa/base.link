
text <چاره کردن سلیمان علیه‌السلام در احضار تخت بلقیس از سبا>
  block
    text <گفت عفریتی که تختش را به فن>
    text <حاضر آرم تا تو زین مجلس شدن>
  block
    text <گفت آصف من به اسم اعظمش>
    text <حاضر آرم پیش تو در یک دمش>
  block
    text <گرچه عفریت اوستاد سحر بود>
    text <لیک آن از نفخ آصف رو نمود>
  block
    text <حاضر آمد تخت بلقیس آن زمان>
    text <لیک ز آصف نه از فن عفریتیان>
  block
    text <گفت حمدالله برین و صد چنین>
    text <که بدیدستم ز رب العالمین>
  block
    text <پس نظر کرد آن سلیمان سوی تخت>
    text <گفت آری گول‌گیری ای درخت>
  block
    text <پیش چوب و پیش سنگ نقش کند>
    text <ای بسا گولان که سرها می‌نهند>
  block
    text <ساجد و مسجود از جان بی‌خبر>
    text <دیده از جان جنبشی واندک اثر>
  block
    text <دیده در وقتی که شد حیران و دنگ>
    text <که سخن گفت و اشارت کرد سنگ>
  block
    text <نرد خدمت چون بنا موضع بباخت>
    text <شیر سنگین را شقی شیری شناخت>
  block
    text <از کرم شیر حقیقی کرد جود>
    text <استخوانی سوی سگ انداخت زود>
  block
    text <گفت گرچه نیست آن سگ بر قوام>
    text <لیک ما را استخوان لطفیست عام>
