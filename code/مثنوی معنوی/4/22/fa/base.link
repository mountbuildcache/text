
text <قصهٔ هدیه فرستادن بلقیس از شهر سبا  سوی سلیمان علیه‌السلام>
  block
    text <هدیهٔ بلقیس چل استر بدست>
    text <بار آنها جمله خشت زر بدست>
  block
    text <چون به صحرای سلیمانی رسید>
    text <فرش آن را جمله زر پخته دید>
  block
    text <بر سر زر تا چهل منزل براند>
    text <تا که زر را در نظر آبی نماند>
  block
    text <بارها گفتند زر را وا بریم>
    text <سوی مخزن ما چه بیگار اندریم>
  block
    text <عرصه‌ای کش خاک زر ده دهیست>
    text <زر به هدیه بردن آنجا ابلهیست>
  block
    text <ای ببرده عقل هدیه تا اله>
    text <عقل آنجا کمترست از خاک راه>
  block
    text <چون کساد هدیه آنجا شد پدید>
    text <شرمساریشان همی واپس کشید>
  block
    text <باز گفتند ار کساد و ار روا>
    text <چیست بر ما بنده فرمانیم ما>
  block
    text <گر زر و گر خاک ما را بردنیست>
    text <امر فرمان‌ده به جا آوردنیست>
  block
    text <گر بفرمایند که واپس برید>
    text <هم به فرمان تحفه را باز آورید>
  block
    text <خنده‌ش آمد چون سلیمان آن بدید>
    text <کز شما من کی طلب کردم ثرید>
  block
    text <من نمی‌گویم مرا هدیه دهید>
    text <بلک گفتم لایق هدیه شوید>
  block
    text <که مرا از غیب نادر هدیه‌هاست>
    text <که بشر آن را نیارد نیز خواست>
  block
    text <می‌پرستید اختری کو زر کند>
    text <رو باو آرید کو اختر کند>
  block
    text <می‌پرستید آفتاب چرخ را>
    text <خوار کرده جان عالی‌نرخ را>
  block
    text <آفتاب از امر حق طباخ ماست>
    text <ابلهی باشد که گوییم او خداست>
  block
    text <آفتابت گر بگیرد چون کنی>
    text <آن سیاهی زو تو چون بیرون کنی>
  block
    text <نه به درگاه خدا آری صداع>
    text <که سیاهی را ببر وا ده شعاع>
  block
    text <گر کشندت نیم‌شب خورشید کو>
    text <تا بنالی یا امان خواهی ازو>
  block
    text <حادثات اغلب به شب واقع شود>
    text <وان زمان معبود تو غایب بود>
  block
    text <سوی حق گر راستانه خم شوی>
    text <وا رهی از اختران محرم شوی>
  block
    text <چون شوی محرم گشایم با تو لب>
    text <تا ببینی آفتابی نیم‌شب>
  block
    text <جز روان پاک او را شرق نه>
    text <در طلوعش روز و شب را فرق نه>
  block
    text <روز آن باشد که او شارق شود>
    text <شب نماند شب چو او بارق شود>
  block
    text <چون نماید ذره پیش آفتاب>
    text <هم‌چنانست آفتاب اندر لباب>
  block
    text <آفتابی را که رخشان می‌شود>
    text <دیده پیشش کند و حیران می‌شود>
  block
    text <هم‌چو ذره بینیش در نور عرش>
    text <پیش نور بی حد موفور عرش>
  block
    text <خوار و مسکین بینی او را بی‌قرار>
    text <دیده را قوت شده از کردگار>
  block
    text <کیمیایی که ازو یک ماثری>
    text <بر دخان افتاد گشت آن اختری>
  block
    text <نادر اکسیری که از وی نیم تاب>
    text <بر ظلامی زد به گردش آفتاب>
  block
    text <بوالعجب میناگری کز یک عمل>
    text <بست چندین خاصیت را بر زحل>
  block
    text <باقی اخترها و گوهرهای جان>
    text <هم برین مقیاس ای طالب بدان>
  block
    text <دیدهٔ حسی زبون آفتاب>
    text <دیدهٔ ربانیی جو و بیاب>
  block
    text <تا زبون گردد به پیش آن نظر>
    text <شعشعات آفتاب با شرر>
  block
    text <که آن نظر نوری و این ناری بود>
    text <نار پیش نور بس تاری بود>
