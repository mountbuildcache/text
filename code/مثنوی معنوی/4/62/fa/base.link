
text <بیان آنک عارف را غذاییست از نور حق کی ابیت عند ربی یطعمنی و یسقینی و قوله الجوع طعام الله یحیی به ابدان الصدیقین ای فی الجوع یصل طعام‌الله>
  block
    text <زانک هر کره پی مادر رود>
    text <تا بدان جنسیتش پیدا شود>
  block
    text <آدمی را شیر از سینه رسد>
    text <شیر خر از نیم زیرینه رسد>
  block
    text <عدل قسامست و قسمت کردنیست>
    text <این عجب که جبر نی و ظلم نیست>
  block
    text <جبر بودی کی پشیمانی بدی>
    text <ظلم بودی کی نگهبانی بدی>
  block
    text <روز آخر شد سبق فردا بود>
    text <راز ما را روز کی گنجا بود>
  block
    text <ای بکرده اعتماد واثقی>
    text <بر دم و بر چاپلوس فاسقی>
  block
    text <قبه‌ای بر ساختستی از حباب>
    text <آخر آن خیمه‌ست بس واهی‌طناب>
  block
    text <زرق چون برقست و اندر نور آن>
    text <راه نتوانند دیدن ره‌روان>
  block
    text <این جهان و اهل او بی‌حاصل‌اند>
    text <هر دو اندر بی‌وفایی یکدل‌اند>
  block
    text <زادهٔ دنیا چو دنیا بی‌وفاست>
    text <گرچه رو آرد به تو آن رو قفاست>
  block
    text <اهل آن عالم چو آن عالم ز بر>
    text <تا ابد در عهد و پیمان مستمر>
  block
    text <خود دو پیغمبر به هم کی ضد شدند>
    text <معجزات از همدگر کی بستدند>
  block
    text <کی شود پژمرده میوهٔ آن جهان>
    text <شادی عقلی نگردد اندهان>
  block
    text <نفس بی‌عهدست زان رو کشتنیست>
    text <او دنی و قبله‌گاه او دنیست>
  block
    text <نفسها را لایقست این انجمن>
    text <مرده را درخور بود گور و کفن>
  block
    text <نفس اگر چه زیرکست و خرده‌دان>
    text <قبله‌اش دنیاست او را مرده دان>
  block
    text <آب وحی حق بدین مرده رسید>
    text <شد ز خاک مرده‌ای زنده پدید>
  block
    text <تا نیاید وحش تو غره مباش>
    text <تو بدان گلگونهٔ طال بقاش>
  block
    text <بانگ و صیتی جو که آن خامل نشد>
    text <تاب خورشیدی که آن آفل نشد>
  block
    text <آن هنرهای دقیق و قال و قیل>
    text <قوم فرعون‌اند اجل چون آب نیل>
  block
    text <رونق و طاق و طرنب و سحرشان>
    text <گرچه خلقان را کشد گردن کشان>
  block
    text <سحرهای ساحران دان جمله را>
    text <مرگ چوبی دان که آن گشت اژدها>
  block
    text <جادویها را همه یک لقمه کرد>
    text <یک جهان پر شب بد آن را صبح خورد>
  block
    text <نور از آن خوردن نشد افزون و بیش>
    text <بل همان سانست کو بودست پیش>
  block
    text <در اثر افزون شد و در ذات نی>
    text <ذات را افزونی و آفات نی>
  block
    text <حق ز ایجاد جهان افزون نشد>
    text <آنچ اول آن نبود اکنون نشد>
  block
    text <لیک افزون گشت اثر ز ایجاد خلق>
    text <در میان این دو افزونیست فرق>
  block
    text <هست افزونی اثر اظهار او>
    text <تا پدید آید صفات و کار او>
  block
    text <هست افزونی هر ذاتی دلیل>
    text <کو بود حادث به علتها علیل>
