
text <باقی قصهٔ موسی علیه‌السلام>
  block
    text <که آمدش پیغام از وحی مهم>
    text <که کژی بگذار اکنون فاستقم>
  block
    text <این درخت تن عصای موسیست>
    text <که امرش آمد که بیندازش ز دست>
  block
    text <تا ببینی خیر او و شر او>
    text <بعد از آن بر گیر او را ز امر هو>
  block
    text <پیش از افکندن نبود او غیر چوب>
    text <چون به امرش بر گرفتی گشت خوب>
  block
    text <اول او بد برگ‌افشان بره را>
    text <گشت معجز آن گروه غره را>
  block
    text <گشت حاکم بر سر فرعونیان>
    text <آبشان خون کرد و کف بر سر زنان>
  block
    text <از مزارعشان برآمد قحط و مرگ>
    text <از ملخهایی که می‌خوردند برگ>
  block
    text <تا بر آمد بی‌خود از موسی دعا>
    text <چون نظر افتادش اندر منتها>
  block
    text <کین همه اعجاز و کوشیدن چراست>
    text <چون نخواهند این جماعت گشت راست>
  block
    text <امر آمد که اتباع نوح کن>
    text <ترک پایان‌بینی مشروح کن>
  block
    text <زان تغافل کن چو داعی رهی>
    text <امر بلغ هست نبود آن تهی>
  block
    text <کمترین حکمت کزین الحاح تو>
    text <جلوه گردد آن لجاج و آن عتو>
  block
    text <تا که ره بنمودن و اضلال حق>
    text <فاش گردد بر همه اهل و فرق>
  block
    text <چونک مقصود از وجود اظهار بود>
    text <بایدش از پند و اغوا آزمود>
  block
    text <دیو الحاح غوایت می‌کند>
    text <شیخ‌الحاح هدایت می‌کند>
  block
    text <چون پیاپی گشت آن امر شجون>
    text <نیل می‌آمد سراسر جمله خون>
  block
    text <تا بنفس خویش فرعون آمدش>
    text <لابه می‌کردش دو تا گشته قدش>
  block
    text <کانچ ما کردیم ای سلطان مکن>
    text <نیست ما را روی ایراد سخن>
  block
    text <پاره پاره گردمت فرمان‌پذیر>
    text <من بعزت خوگرم سختم مگیر>
  block
    text <هین بجنبان لب به رحمت ای امین>
    text <تا ببندد این دهانهٔ آتشین>
  block
    text <گفت یا رب می‌فریبد او مرا>
    text <می‌فریبد او فریبندهٔ ترا>
  block
    text <بشنوم یا من دهم هم خدعه‌اش>
    text <تا بداند اصل را آن فرع‌کش>
  block
    text <که اصل هر مکری و حیلت پیش ماست>
    text <هر چه بر خاکست اصلش از سماست>
  block
    text <گفت حق آن سگ نیرزد هم به آن>
    text <پیش سگ انداز از دور استخوان>
  block
    text <هین بجنبان آن عصا تا خاکها>
    text <وا دهد هرچه ملخ کردش فنا>
  block
    text <وان ملخها در زمان گردد سیاه>
    text <تا ببیند خلق تبدیل اله>
  block
    text <که سببها نیست حاجت مر مرا>
    text <آن سبب بهر حجابست و غطا>
  block
    text <تا طبیعی خویش بر دارو زند>
    text <تا منجم رو با ستاره کند>
  block
    text <تا منافق از حریصی بامداد>
    text <سوی بازار آید از بیم کساد>
  block
    text <بندگی ناکرده و ناشسته روی>
    text <لقمهٔ دوزخ بگشته لقمه‌جوی>
  block
    text <آکل و ماکول آمد جان عام>
    text <هم‌چو آن برهٔ چرنده از حطام>
  block
    text <می‌چرد آن بره و قصاب شاد>
    text <کو برای ما چرد برگ مراد>
  block
    text <کار دوزخ می‌کنی در خوردنی>
    text <بهر او خود را تو فربه می‌کنی>
  block
    text <کار خود کن روزی حکمت بچر>
    text <تا شود فربه دل با کر و فر>
  block
    text <خوردن تن مانع این خوردنست>
    text <جان چو بازرگان و تن چون ره‌زنست>
  block
    text <شمع تاجر آنگهست افروخته>
    text <که بود ره‌زن چو هیزم سوخته>
  block
    text <که تو آن هوشی و باقی هوش‌پوش>
    text <خویشتن را گم مکن یاوه مکوش>
  block
    text <دانک هر شهوت چو خمرست و چو بنگ>
    text <پردهٔ هوشست وعاقل زوست دنگ>
  block
    text <خمر تنها نیست سرمستی هوش>
    text <هر چه شهوانیست بندد چشم و گوش>
  block
    text <آن بلیس از خمر خوردن دور بود>
    text <مست بود او از تکبر وز جحود>
  block
    text <مست آن باشد که آن بیند که نیست>
    text <زر نماید آنچ مس و آهنیست>
  block
    text <این سخن پایان ندارد موسیا>
    text <لب بجنبان تا برون روژد گیا>
  block
    text <هم‌چنان کرد و هم اندر دم زمین>
    text <سبز گشت از سنبل و حب ثمین>
  block
    text <اندر افتادند در لوت آن نفر>
    text <قحط دیده مرده از جوع البقر>
  block
    text <چند روزی سیر خوردند از عطا>
    text <آن دمی و آدمی و چارپا>
  block
    text <چون شکم پر گشت و بر نعمت زدند>
    text <وآن ضرورت رفت پس طاغی شدند>
  block
    text <نفس فرعونیست هان سیرش مکن>
    text <تا نیارد یاد از آن کفر کهن>
  block
    text <بی تف آتش نگردد نفس خوب>
    text <تا نشد آهن چو اخگر هین مکوب>
  block
    text <بی‌مجاعت نیست تن جنبش‌کنان>
    text <آهن سردیست می‌کوبی بدان>
  block
    text <گر بگرید ور بنالد زار زار>
    text <او نخواهد شد مسلمان هوش دار>
  block
    text <او چو فرعونست در قحط آنچنان>
    text <پیش موسی سر نهد لابه‌کنان>
  block
    text <چونک مستغنی شد او طاغی شود>
    text <خر چو بار انداخت اسکیزه زند>
  block
    text <پس فراموشش شود چون رفت پیش>
    text <کار او زان آه و زاریهای خویش>
  block
    text <سالها مردی که در شهری بود>
    text <یک زمان که چشم در خوابی رود>
  block
    text <شهر دیگر بیند او پر نیک و بد>
    text <هیچ در یادش نیاید شهر خود>
  block
    text <که من آنجا بوده‌ام این شهر نو>
    text <نیست آن من درینجاام گرو>
  block
    text <بل چنان داند که خود پیوسته او>
    text <هم درین شهرش به دست ابداع و خو>
  block
    text <چه عجب گر روح موطنهای خویش>
    text <که بدستش مسکن و میلاد پیش>
  block
    text <می‌نیارد یاد کین دنیا چو خواب>
    text <می‌فرو پوشد چو اختر را سحاب>
  block
    text <خاصه چندین شهرها را کوفته>
    text <گردها از درک او ناروفته>
  block
    text <اجتهاد گرم ناکرده که تا>
    text <دل شود صاف و ببیند ماجرا>
  block
    text <سر برون آرد دلش از بخش راز>
    text <اول و آخر ببیند چشم باز>
