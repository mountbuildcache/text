
text <قصهٔ آن آبگیر و صیادان و آن سه ماهی یکی عاقل و یکی نیم عاقل وان دگر مغرور و ابله مغفل لاشی و عاقبت هر سه>
  block
    text <قصهٔ آن آبگیرست ای عنود>
    text <که درو سه ماهی اشگرف بود>
  block
    text <در کلیله خوانده باشی لیک آن>
    text <قشر قصه باشد و این مغز جان>
  block
    text <چند صیادی سوی آن آبگیر>
    text <برگذشتند و بدیدند آن ضمیر>
  block
    text <پس شتابیدند تا دام آورند>
    text <ماهیان واقف شدند و هوشمند>
  block
    text <آنک عاقل بود عزم راه کرد>
    text <عزم راه مشکل ناخواه کرد>
  block
    text <گفت با اینها ندارم مشورت>
    text <که یقین سستم کنند از مقدرت>
  block
    text <مهر زاد و بوم بر جانشان تند>
    text <کاهلی و جهلشان بر من زند>
  block
    text <مشورت را زنده‌ای باید نکو>
    text <که ترا زنده کند وان زنده کو>
  block
    text <ای مسافر با مسافر رای زن>
    text <زانک پایت لنگ دارد رای زن>
  block
    text <از دم حب الوطن بگذر مه‌ایست>
    text <که وطن آن سوست جان این سوی نیست>
  block
    text <گر وطن خواهی گذر آن سوی شط>
    text <این حدیث راست را کم خوان غلط>
