
text <باز آمدن آن شاعر بعد چند سال به امید همان صله و هزار دینار فرمودن بر قاعدهٔ خویش و گفتن وزیر نو هم حسن نام شاه را کی این سخت بسیارست و ما را خرجهاست و خزینه خالیست و من او را بده یک آن خشنود کنم>
  block
    text <بعد سالی چند بهر رزق و کشت>
    text <شاعر از فقر و عوز محتاج گشت>
  block
    text <گفت وقت فقر و تنگی دو دست>
    text <جست و جوی آزموده بهترست>
  block
    text <درگهی را که آزمودم در کرم>
    text <حاجت نو را بدان جانب برم>
  block
    text <معنی الله گفت آن سیبویه>
    text <یولهون فی الحوائج هم لدیه>
  block
    text <گفت الهنا فی حوائجنا الیک>
    text <والتمسناها وجدناها لدیک>
  block
    text <صد هزاران عاقل اندر وقت درد>
    text <جمله نالان پیش آن دیان فرد>
  block
    text <هیچ دیوانهٔ فلیوی این کند>
    text <بر بخیلی عاجزی کدیه تند>
  block
    text <گر ندیدندی هزاران بار بیش>
    text <عاقلان کی جان کشیدندیش پیش>
  block
    text <بلک جملهٔ ماهیان در موجها>
    text <جملهٔ پرندگان بر اوجها>
  block
    text <پیل و گرگ و حیدر اشکار نیز>
    text <اژدهای زفت و مور و مار نیز>
  block
    text <بلک خاک و باد و آب و هر شرار>
    text <مایه زو یابند هم دی هم بهار>
  block
    text <هر دمش لابه کند این آسمان>
    text <که فرو مگذارم ای حق یک زمان>
  block
    text <استن من عصمت و حفظ تو است>
    text <جمله مطوی یمین آن دو دست>
  block
    text <وین زمین گوید که دارم بر قرار>
    text <ای که بر آبم تو کردستی سوار>
  block
    text <جملگان کیسه ازو بر دوختند>
    text <دادن حاجت ازو آموختند>
  block
    text <هر نبیی زو برآورده برات>
    text <استعینوا منه صبرا او صلات>
  block
    text <هین ازو خواهید نه از غیر او>
    text <آب در یم جو مجو در خشک جو>
  block
    text <ور بخواهی از دگر هم او دهد>
    text <بر کف میلش سخا هم او نهد>
  block
    text <آنک معرض را ز زر قارون کند>
    text <رو بدو آری به طاعت چون کند>
  block
    text <بار دیگر شاعر از سودای داد>
    text <روی سوی آن شه محسن نهاد>
  block
    text <هدیهٔ شاعر چه باشد شعر نو>
    text <پیش محسن آرد و بنهد گرو>
  block
    text <محسنان با صد عطا و جود و بر>
    text <زر نهاده شاعران را منتظر>
  block
    text <پیششان شعری به از صدتنگ شعر>
    text <خاصه شاعر کو گهر آرد ز قعر>
  block
    text <آدمی اول حریص نان بود>
    text <زانک قوت و نان ستون جان بود>
  block
    text <سوی کسب و سوی غصب و صد حیل>
    text <جان نهاده بر کف از حرص و امل>
  block
    text <چون بنادر گشت مستغنی ز نان>
    text <عاشق نامست و مدح شاعران>
  block
    text <تا که اصل و فصل او را بر دهند>
    text <در بیان فضل او منبر نهند>
  block
    text <تا که کر و فر و زر بخشی او>
    text <هم‌چو عنبر بو دهد در گفت و گو>
  block
    text <خلق ما بر صورت خود کرد حق>
    text <وصف ما از وصف او گیرد سبق>
  block
    text <چونک آن خلاق شکر و حمدجوست>
    text <آدمی را مدح‌جویی نیز خوست>
  block
    text <خاصه مرد حق که در فضلست چست>
    text <پر شود زان باد چون خیک درست>
  block
    text <ور نباشد اهل زان باد دروغ>
    text <خیک بدریدست کی گیرد فروغ>
  block
    text <این مثل از خود نگفتم ای رفیق>
    text <سرسری مشنو چو اهلی و مفیق>
  block
    text <این پیمبر گفت چون بشنید قدح>
    text <که چرا فربه شود احمد به مدح>
  block
    text <رفت شاعر پیش آن شاه و ببرد>
    text <شعر اندر شکر احسان کان نمرد>
  block
    text <محسنان مردند و احسانها بماند>
    text <ای خنک آن را که این مرکب براند>
  block
    text <ظالمان مردند و ماند آن ظلمها>
    text <وای جانی کو کند مکر و دها>
  block
    text <گفت پیغامبر خنک آن را که او>
    text <شد ز دنیا ماند ازو فعل نکو>
  block
    text <مرد محسن لیک احسانش نمرد>
    text <نزد یزدان دین و احسان نیست خرد>
  block
    text <وای آنکو مرد و عصیانش نمود>
    text <تا نپنداری به مرگ او جان ببرد>
  block
    text <این رها کن زانک شاعر بر گذر>
    text <وام‌دارست و قوی محتاج زر>
  block
    text <برد شاعر شعر سوی شهریار>
    text <بر امید بخشش و احسان پار>
  block
    text <نازنین شعری پر از در درست>
    text <بر امید و بوی اکرام نخست>
  block
    text <شاه هم بر خوی خود گفتش هزار>
    text <چون چنین بد عادت آن شهریار>
  block
    text <لیک این بار آن وزیر پر ز جود>
    text <بر براق عز ز دنیا رفته بود>
  block
    text <بر مقام او وزیر نو رئیس>
    text <گشته لیکن سخت بی‌رحم و خسیس>
  block
    text <گفت ای شه خرجها داریم ما>
    text <شاعری را نبود این بخشش جزا>
  block
    text <من به ربع عشر این ای مغتنم>
    text <مرد شاعر را خوش و راضی کنم>
  block
    text <خلق گفتندش که او از پیش‌دست>
    text <ده هزاران زین دلاور برده است>
  block
    text <بعد شکر کلک خایی چون کند>
    text <بعد سلطانی گدایی چون کند>
  block
    text <گفت بفشارم ورا اندر فشار>
    text <تا شود زار و نزار از انتظار>
  block
    text <آنگه ار خاکش دهم از راه من>
    text <در رباید هم‌چو گلبرگ از چمن>
  block
    text <این به من بگذار که استادم درین>
    text <گر تقاضاگر بود هر آتشین>
  block
    text <از ثریا گر بپرد تا ثری>
    text <نرم گردد چون ببیند او مرا>
  block
    text <گفت سلطانش برو فرمان تراست>
    text <لیک شادش کن که نیکوگوی ماست>
  block
    text <گفت او را و دو صد اومیدلیس>
    text <تو به من بگذار این بر من نویس>
  block
    text <پس فکندش صاحب اندر انتظار>
    text <شد زمستان و دی و آمد بهار>
  block
    text <شاعر اندر انتظارش پیر شد>
    text <پس زبون این غم و تدبیر شد>
  block
    text <گفت اگر زر نه که دشنامم دهی>
    text <تا رهد جانم ترا باشم رهی>
  block
    text <انتظارم کشت باری گو برو>
    text <تا رهد این جان مسکین از گرو>
  block
    text <بعد از آنش داد ربع عشر آن>
    text <ماند شاعر اندر اندیشهٔ گران>
  block
    text <کانچنان نقد و چنان بسیار بود>
    text <این که دیر اشکفت دستهٔ خار بود>
  block
    text <پس بگفتندش که آن دستور راد>
    text <رفت از دنیا خدا مزدت دهاد>
  block
    text <که مضاعف زو همی‌شد آن عطا>
    text <کم همی‌افتاد بخشش را خطا>
  block
    text <این زمان او رفت و احسان را ببرد>
    text <او نمرد الحق بلی احسان بمرد>
  block
    text <رفت از ما صاحب راد و رشید>
    text <صاحب سلاخ درویشان رسید>
  block
    text <رو بگیر این را و زینجا شب گریز>
    text <تا نگیرد با تو این صاحب‌ستیز>
  block
    text <ما به صد حیلت ازو این هدیه را>
    text <بستدیم ای بی‌خبر از جهد ما>
  block
    text <رو بایشان کرد و گفت ای مشفقان>
    text <از کجا آمد بگویید این عوان>
  block
    text <چیست نام این وزیر جامه‌کن>
    text <قوم گفتندش که نامش هم حسن>
  block
    text <گفت یا رب نام آن و نام این>
    text <چون یکی آمد دریغ ای رب دین>
  block
    text <آن حسن نامی که از یک کلک او>
    text <صد وزیر و صاحب آید جودخو>
  block
    text <این حسن کز ریش زشت این حسن>
    text <می‌توان بافید ای جان صد رسن>
  block
    text <بر چنین صاحب چو شه اصغا کند>
    text <شاه و ملکش را ابد رسوا کند>
