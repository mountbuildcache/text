
text <تهدید فرستادن سلیمان علیه‌السلام پیش بلقیس کی اصرار میندیش بر شرک و تاخیر مکن>
  block
    text <هین بیا بلقیس ورنه بد شود>
    text <لشکرت خصمت شود مرتد شود>
  block
    text <پرده‌دار تو درت را بر کند>
    text <جان تو با تو به جان خصمی کند>
  block
    text <جمله ذرات زمین و آسمان>
    text <لشکر حق‌اند گاه امتحان>
  block
    text <باد را دیدی که با عادان چه کرد>
    text <آب را دیدی که در طوفان چه کرد>
  block
    text <آنچ بر فرعون زد آن بحر کین>
    text <وآنچ با قارون نمودست این زمین>
  block
    text <وآنچ آن بابیل با آن پیل کرد>
    text <وآنچ پشه کلهٔ نمرود خورد>
  block
    text <وآنک سنگ انداخت داودی بدست>
    text <گشت شصد پاره و لشکر شکست>
  block
    text <سنگ می‌بارید بر اعدای لوط>
    text <تا که در آب سیه خوردند غوط>
  block
    text <گر بگویم از جمادات جهان>
    text <عاقلانه یاری پیغامبران>
  block
    text <مثنوی چندان شود که چل شتر>
    text <گر کشد عاجز شود از بار پر>
  block
    text <دست بر کافر گواهی می‌دهد>
    text <لشکر حق می‌شود سر می‌نهد>
  block
    text <ای نموده ضد حق در فعل درس>
    text <در میان لشکر اویی بترس>
  block
    text <جزو جزوت لشکر از در وفاق>
    text <مر ترا اکنون مطیع‌اند از نفاق>
  block
    text <گر بگوید چشم را کو را فشار>
    text <درد چشم از تو بر آرد صد دمار>
  block
    text <ور به دندان گوید او بنما وبال>
    text <پس ببینی تو ز دندان گوشمال>
  block
    text <باز کن طب را بخوان باب العلل>
    text <تا ببینی لشکر تن را عمل>
  block
    text <چونک جان جان هر چیزی ویست>
    text <دشمنی با جان جان آسان کیست>
  block
    text <خود رها کن لشکر دیو و پری>
    text <کز میان جان کنندم صفدری>
  block
    text <ملک را بگذار بلقیس از نخست>
    text <چون مرا یابی همه ملک آن تست>
  block
    text <خود بدانی چون بر من آمدی>
    text <که تو بی من نقش گرمابه بدی>
  block
    text <نقش اگر خود نقش سلطان یا غنیست>
    text <صورتست از جان خود بی چاشنیست>
  block
    text <زینت او از برای دیگران>
    text <باز کرده بیهده چشم و دهان>
  block
    text <ای تو در بیگار خود را باخته>
    text <دیگران را تو ز خود نشناخته>
  block
    text <تو به هر صورت که آیی بیستی>
    text <که منم این والله آن تو نیستی>
  block
    text <یک زمان تنها بمانی تو ز خلق>
    text <در غم و اندیشه مانی تا به حلق>
  block
    text <این تو کی باشی که تو آن اوحدی>
    text <که خوش و زیبا و سرمست خودی>
  block
    text <مرغ خویشی صید خویشی دام خویش>
    text <صدر خویشی فرش خویشی بام خویش>
  block
    text <جوهر آن باشد که قایم با خودست>
    text <آن عرض باشد که فرع او شدست>
  block
    text <گر تو آدم‌زاده‌ای چون او نشین>
    text <جمله ذریات را در خود ببین>
  block
    text <چیست اندر خم که اندر نهر نیست>
    text <چیست اندر خانه کاندر شهر نیست>
  block
    text <این جهان خمست و دل چون جوی آب>
    text <این جهان حجره‌ست و دل شهر عجاب>
