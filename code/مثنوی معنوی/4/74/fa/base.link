
text <رقعهٔ دیگر نوشتن آن غلام پیش شاه چون جواب آن رقعهٔ اول نیافت>
  block
    text <نامهٔ دیگر نوشت آن بدگمان>
    text <پر ز تشنیع و نفیر و پر فغان>
  block
    text <که یکی رقعه نبشتم پیش شه>
    text <ای عجب آنجا رسید و یافت ره>
  block
    text <آن دگر را خواند هم آن خوب‌خد>
    text <هم نداد او را جواب و تن بزد>
  block
    text <خشک می‌آورد او را شهریار>
    text <او مکرر کرد رقعه پنج بار>
  block
    text <گفت حاجب آخر او بندهٔ شماست>
    text <گر جوابش بر نویسی هم رواست>
  block
    text <از شهی تو چه کم گردد اگر>
    text <برغلام و بنده اندازی نظر>
  block
    text <گفت این سهلست اما احمقست>
    text <مرد احمق زشت و مردود حقست>
  block
    text <گرچه آمرزم گناه و زلتش>
    text <هم کند بر من سرایت علتش>
  block
    text <صد کس از گرگین همه گرگین شوند>
    text <خاصه این گر خبیث ناپسند>
  block
    text <گر کم عقلی مبادا گبر را>
    text <شوم او بی‌آب دارد ابر را>
  block
    text <نم نبارد ابر از شومی او>
    text <شهر شد ویرانه از بومی او>
  block
    text <از گر آن احمقان طوفان نوح>
    text <کرد ویران عالمی را در فضوح>
  block
    text <گفت پیغامبر که احمق هر که هست>
    text <او عدو ماست و غول ره‌زنست>
  block
    text <هر که او عاقل بود از جان ماست>
    text <روح او و ریح او ریحان ماست>
  block
    text <عقل دشنامم دهد من راضیم>
    text <زانک فیضی دارد از فیاضیم>
  block
    text <نبود آن دشنام او بی‌فایده>
    text <نبود آن مهمانیش بی‌مایده>
  block
    text <احمق ار حلوا نهد اندر لبم>
    text <من از آن حلوای او اندر تبم>
  block
    text <این یقین دان گر لطیف و روشنی>
    text <نیست بوسهٔ کون خر را چاشنی>
  block
    text <سبلتت گنده کند بی‌فایده>
    text <جامه از دیگش سیه بی‌مایده>
  block
    text <مایده عقلست نی نان و شوی>
    text <نور عقلست ای پسر جان را غذی>
  block
    text <نیست غیر نور آدم را خورش>
    text <از جز آن جان نیابد پرورش>
  block
    text <زین خورشها اندک اندک باز بر>
    text <کین غذای خر بود نه آن حر>
  block
    text <تا غذای اصل را قابل شوی>
    text <لقمه‌های نور را آکل شوی>
  block
    text <عکس آن نورست کین نان نان شدست>
    text <فیض آن جانست کین جان جان شدست>
  block
    text <چون خوری یکبار از ماکول نور>
    text <خاک ریزی بر سر نان و تنور>
  block
    text <عقل دو عقلست اول مکسبی>
    text <که در آموزی چو در مکتب صبی>
  block
    text <از کتاب و اوستاد و فکر و ذکر>
    text <از معانی وز علوم خوب و بکر>
  block
    text <عقل تو افزون شود بر دیگران>
    text <لیک تو باشی ز حفظ آن گران>
  block
    text <لوح حافظ باشی اندر دور و گشت>
    text <لوح محفوظ اوست کو زین در گذشت>
  block
    text <عقل دیگر بخشش یزدان بود>
    text <چشمهٔ آن در میان جان بود>
  block
    text <چون ز سینه آب دانش جوش کرد>
    text <نه شود گنده نه دیرینه نه زرد>
  block
    text <ور ره نبعش بود بسته چه غم>
    text <کو همی‌جوشد ز خانه دم به دم>
  block
    text <عقل تحصیلی مثال جویها>
    text <کان رود در خانه‌ای از کویها>
  block
    text <راه آبش بسته شد شد بی‌نوا>
    text <از درون خویشتن جو چشمه را>
