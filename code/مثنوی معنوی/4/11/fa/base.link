
text <قصهٔ آن دباغ کی در بازار عطاران از بوی عطر و مشک بیهوش و رنجور شد>
  block
    text <آن یکی افتاد بیهوش و خمید>
    text <چونک در بازار عطاران رسید>
  block
    text <بوی عطرش زد ز عطاران راد>
    text <تا بگردیدش سر و بر جا فتاد>
  block
    text <هم‌چو مردار اوفتاد او بی‌خبر>
    text <نیم روز اندر میان ره‌گذر>
  block
    text <جمع آمد خلق بر وی آن زمان>
    text <جملگان لاحول‌گو درمان کنان>
  block
    text <آن یکی کف بر دل او می براند>
    text <وز گلاب آن دیگری بر وی فشاند>
  block
    text <او نمی‌دانست کاندر مرتعه>
    text <از گلاب آمد ورا آن واقعه>
  block
    text <آن یکی دستش همی‌مالید و سر>
    text <وآن دگر کهگل همی آورد تر>
  block
    text <آن بخور عود و شکر زد به هم>
    text <وآن دگر از پوششش می‌کرد کم>
  block
    text <وآن دگر نبضش که تا چون می‌جهد>
    text <وان دگر بوی از دهانش می‌ستد>
  block
    text <تا که می خوردست و یا بنگ و حشیش>
    text <خلق درماندند اندر بیهشیش>
  block
    text <پس خبر بردند خویشان را شتاب>
    text <که فلان افتاده است آن‌جا خراب>
  block
    text <کس نمی‌داند که چون مصروع گشت>
    text <یا چه شد کور افتاد از بام طشت>
  block
    text <یک برادر داشت آن دباغ زفت>
    text <گربز و دانا بیامد زود تفت>
  block
    text <اندکی سرگین سگ در آستین>
    text <خلق را بشکافت و آمد با حنین>
  block
    text <گفت من رنجش همی دانم ز چیست>
    text <چون سبب دانی دوا کردن جلیست>
  block
    text <چون سبب معلوم نبود مشکلست>
    text <داروی رنج و در آن صد محملست>
  block
    text <چون بدانستی سبب را سهل شد>
    text <دانش اسباب دفع جهل شد>
  block
    text <گفت با خود هستش اندر مغز و رگ>
    text <توی بر تو بوی آن سرگین سگ>
  block
    text <تا میان اندر حدث او تا به شب>
    text <غرق دباغیست او روزی‌طلب>
  block
    text <پس چنین گفتست جالینوس مه>
    text <آنچ عادت داشت بیمار آنش ده>
  block
    text <کز خلاف عادتست آن رنج او>
    text <پس دوای رنجش از معتاد جو>
  block
    text <چون جعل گشتست از سرگین‌کشی>
    text <از گلاب آید جعل را بیهشی>
  block
    text <هم از آن سرگین سگ داروی اوست>
    text <که بدان او را همی معتاد و خوست>
  block
    text <الخبیثات الخبیثین را بخوان>
    text <رو و پشت این سخن را باز دان>
  block
    text <ناصحان او را به عنبر یا گلاب>
    text <می دوا سازند بهر فتح باب>
  block
    text <مر خبیثان را نسازد طیبات>
    text <درخور و لایق نباشد ای ثقات>
  block
    text <چون ز عطر وحی کر گشتند و گم>
    text <بد فغانشان که تطیرنا بکم>
  block
    text <رنج و بیماریست ما را این مقال>
    text <نیست نیکو وعظتان ما را به فال>
  block
    text <گر بیاغازید نصحی آشکار>
    text <ما کنیم آن دم شما را سنگسار>
  block
    text <ما بلغو و لهو فربه گشته‌ایم>
    text <در نصیحت خویش را نسرشته‌ایم>
  block
    text <هست قوت ما دروغ و لاف و لاغ>
    text <شورش معده‌ست ما را زین بلاغ>
  block
    text <رنج را صدتو و افزون می‌کنید>
    text <عقل را دارو به افیون می‌کنید>
