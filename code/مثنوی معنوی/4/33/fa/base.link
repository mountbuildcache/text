
text <پیدا کردن سلیمان علیه‌السلام کی مرا خالصا لامر الله جهدست در ایمان تو یک ذره غرضی نیست مرا نه در نفس تو و حسن تو و نه در ملک تو خود بینی چون چشم جان باز شود به نورالله>
  block
    text <هین بیا که من رسولم دعوتی>
    text <چون اجل شهوت‌کشم نه شهوتی>
  block
    text <ور بود شهوت امیر شهوتم>
    text <نه اسیر شهوت روی بتم>
  block
    text <بت‌شکن بودست اصل اصل ما>
    text <چون خلیل حق و جمله انبیا>
  block
    text <گر در آییم ای رهی در بتکده>
    text <بت سجود آرد نه ما در معبده>
  block
    text <احمد و بوجهل در بتخانه رفت>
    text <زین شدن تا آن شدن فرقیست زفت>
  block
    text <این در آید سر نهند او را بتان>
    text <آن در آید سر نهد چون امتان>
  block
    text <این جهان شهوتی بتخانه‌ایست>
    text <انبیا و کافران را لانه‌ایست>
  block
    text <لیک شهوت بندهٔ پاکان بود>
    text <زر نسوزد زانک نقد کان بود>
  block
    text <کافران قلب‌اند و پاکان هم‌چو زر>
    text <اندرین بوته درند این دو نفر>
  block
    text <قلب چون آمد سیه شد در زمان>
    text <زر در آمد شد زری او عیان>
  block
    text <دست و پا انداخت زر در بوته خوش>
    text <در رخ آتش همی خندد رگش>
  block
    text <جسم ما روپوش ما شد در جهان>
    text <ما چو دریا زیر این که در نهان>
  block
    text <شاه دین را منگر ای نادان بطین>
    text <کین نظر کردست ابلیس لعین>
  block
    text <کی توان اندود این خورشید را>
    text <با کف گل تو بگو آخر مرا>
  block
    text <گر بریزی خاک و صد خاکسترش>
    text <بر سر نور او برآید بر سرش>
  block
    text <که کی باشد کو بپوشد روی آب>
    text <طین کی باشد کو بپوشد آفتاب>
  block
    text <خیز بلقیسا چو ادهم شاه‌وار>
    text <دود ازین ملک دو سه روزه بر آر>
