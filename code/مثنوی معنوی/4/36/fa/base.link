
text <آزاد شدن بلقیس از ملک و مست  شدن او از شوق ایمان و التفات همت او از همهٔ ملک منقطع شدن وقت هجرت الا از تخت>
  block
    text <چون سلیمان سوی مرغان سبا>
    text <یک صفیری کرد بست آن جمله را>
  block
    text <جز مگر مرغی که بد بی‌جان و پر>
    text <یا چو ماهی گنگ بود از اصل کر>
  block
    text <نی غلط گفتم که کر گر سر نهد>
    text <پیش وحی کبریا سمعش دهد>
  block
    text <چونک بلقیس از دل و جان عزم کرد>
    text <بر زمان رفته هم افسوس خورد>
  block
    text <ترک مال و ملک کرد او آن چنان>
    text <که بترک نام و ننگ آن عاشقان>
  block
    text <آن غلامان و کنیزان بناز>
    text <پیش چشمش هم‌چو پوسیده پیاز>
  block
    text <باغها و قصرها و آب رود>
    text <پیش چشم از عشق گلحن می‌نمود>
  block
    text <عشق در هنگام استیلا و خشم>
    text <زشت گرداند لطیفان را به چشم>
  block
    text <هر زمرد را نماید گندنا>
    text <غیرت عشق این بود معنی لا>
  block
    text <لااله الا هو اینست ای پناه>
    text <که نماید مه ترا دیگ سیاه>
  block
    text <هیچ مال و هیچ مخزن هیچ رخت>
    text <می دریغش نامد الا جز که تخت>
  block
    text <پس سلیمان از دلش آگاه شد>
    text <کز دل او تا دل او راه شد>
  block
    text <آن کسی که بانگ موران بشنود>
    text <هم فغان سر دوران بشنود>
  block
    text <آنک گوید راز قالت نملة>
    text <هم بداند راز این طاق کهن>
  block
    text <دید از دورش که آن تسلیم کیش>
    text <تلخش آمد فرقت آن تخت خویش>
  block
    text <گر بگویم آن سبب گردد دراز>
    text <که چرا بودش به تخت آن عشق و ساز>
  block
    text <گرچه این کلک قلم خود بی‌حسیست>
    text <نیست جنس کاتب او را مونسیست>
  block
    text <هم‌چنین هر آلت پیشه‌وری>
    text <هست بی‌جان مونس جانوری>
  block
    text <این سبب را من معین گفتمی>
    text <گر نبودی چشم فهمت را نمی>
  block
    text <از بزرگی تخت کز حد می‌فزود>
    text <نقل کردن تخت را امکان نبود>
  block
    text <خرده کاری بود و تفریقش خطر>
    text <هم‌چو اوصال بدن با همدگر>
  block
    text <پس سلیمان گفت گر چه فی‌الاخیر>
    text <سرد خواهد شد برو تاج و سریر>
  block
    text <چون ز وحدت جان برون آرد سری>
    text <جسم را با فر او نبود فری>
  block
    text <چون برآید گوهر از قعر بحار>
    text <بنگری اندر کف و خاشاک خوار>
  block
    text <سر بر آرد آفتاب با شرر>
    text <دم عقرب را کی سازد مستقر>
  block
    text <لیک خود با این همه بر نقد حال>
    text <جست باید تخت او را انتقال>
  block
    text <تا نگردد خسته هنگام لقا>
    text <کودکانه حاجتش گردد روا>
  block
    text <هست بر ما سهل و او را بس عزیز>
    text <تا بود بر خوان حوران دیو نیز>
  block
    text <عبرت جانش شود آن تخت ناز>
    text <هم‌چو دلق و چارقی پیش ایاز>
  block
    text <تا بداند در چه بود آن مبتلا>
    text <از کجاها در رسید او تا کجا>
  block
    text <خاک را و نطفه را و مضغه را>
    text <پیش چشم ما همی‌دارد خدا>
  block
    text <کز کجا آوردمت ای بدنیت>
    text <که از آن آید همی خفریقیت>
  block
    text <تو بر آن عاشق بدی در دور آن>
    text <منکر این فضل بودی آن زمان>
  block
    text <این کرم چون دفع آن انکار تست>
    text <که میان خاک می‌کردی نخست>
  block
    text <حجت انکار شد انشار تو>
    text <از دوا بدتر شد این بیمار تو>
  block
    text <خاک را تصویر این کار از کجا>
    text <نطفه را خصمی و انکار از کجا>
  block
    text <چون در آن دم بی‌دل و بی‌سر بدی>
    text <فکرت و انکار را منکر بدی>
  block
    text <از جمادی چونک انکارت برست>
    text <هم ازین انکار حشرت شد درست>
  block
    text <پس مثال تو چو آن حلقه‌زنیست>
    text <کز درونش خواجه گوید خواجه نیست>
  block
    text <حلقه‌زن زین نیست دریابد که هست>
    text <پس ز حلقه بر ندارد هیچ دست>
  block
    text <پس هم انکارت مبین می‌کند>
    text <کز جماد او حشر صد فن می‌کند>
  block
    text <چند صنعت رفت ای انکار تا>
    text <آب و گل انکار زاد از هل اتی>
  block
    text <آب وگل می‌گفت خود انکار نیست>
    text <بانگ می‌زد بی‌خبر که اخبار نیست>
  block
    text <من بگویم شرح این از صد طریق>
    text <لیک خاطر لغزد از گفت دقیق>
