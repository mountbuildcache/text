
text <قصهٔ آنک کسی به کسی مشورت می‌کرد گفتش  مشورت با دیگری کن کی من عدوی توم>
  block
    text <مشورت می‌کرد شخصی با کسی>
    text <کز تردد وا ردهد وز محبسی>
  block
    text <گفت ای خوش‌نام غیر من بجو>
    text <ماجرای مشورت با او بگو>
  block
    text <من عدوم مر ترا با من مپیچ>
    text <نبود از رای عدو پیروز هیچ>
  block
    text <رو کسی جو که ترا او هست دوست>
    text <دوست بهر دوست لاشک خیرجوست>
  block
    text <من عدوم چاره نبود کز منی>
    text <کژ روم با تو نمایم دشمنی>
  block
    text <حارسی از گرگ جستن شرط نیست>
    text <جستن از غیر محل ناجستنیست>
  block
    text <من ترا بی‌هیچ شکی دشمنم>
    text <من ترا کی ره نمایم ره زنم>
  block
    text <هر که باشد همنشین دوستان>
    text <هست در گلخن میان بوستان>
  block
    text <هر که با دشمن نشیند در زمن>
    text <هست او در بوستان در گولخن>
  block
    text <دوست را مازار از ما و منت>
    text <تا نگردد دوست خصم و دشمنت>
  block
    text <خیر کن با خلق بهر ایزدت>
    text <یا برای راحت جان خودت>
  block
    text <تا هماره دوست بینی در نظر>
    text <در دلت ناید ز کین ناخوش صور>
  block
    text <چونک کردی دشمنی پرهیز کن>
    text <مشورت با یار مهرانگیز کن>
  block
    text <گفت می‌دانم ترا ای بوالحسن>
    text <که توی دیرینه دشمن‌دار من>
  block
    text <لیک مرد عاقلی و معنوی>
    text <عقل تو نگذاردت که کژ روی>
  block
    text <طبع خواهد تا کشد از خصم کین>
    text <عقل بر نفس است بند آهنین>
  block
    text <آید و منعش کند وا داردش>
    text <عقل چون شحنه‌ست در نیک و بدش>
  block
    text <عقل ایمانی چو شحنهٔ عادلست>
    text <پاسبان و حاکم شهر دلست>
  block
    text <هم‌چو گربه باشد او بیدارهوش>
    text <دزد در سوراخ ماند هم‌چو موش>
  block
    text <در هر آنجا که برآرد موش دست>
    text <نیست گربه یا که نقش گربه است>
  block
    text <گربهٔ چه شیر شیرافکن بود>
    text <عقل ایمانی که اندر تن بود>
  block
    text <غرهٔ او حاکم درندگان>
    text <نعرهٔ او مانع چرندگان>
  block
    text <شهر پر دزدست و پر جامه‌کنی>
    text <خواه شحنه باش گو و خواه نی>
