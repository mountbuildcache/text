
text <شخصی به وقت استنجا می‌گفت اللهم ارحنی رائحة الجنه به جای آنک اللهم اجعلنی من التوابین واجعلنی من  المتطهرین کی ورد استنجاست و ورد استنجا را به وقت استنشاق می‌گفت عزیزی بشنید و این را طاقت نداشت>
  block
    text <آن یکی در وقت استنجا بگفت>
    text <که مرا با بوی جنت دار جفت>
  block
    text <گفت شخصی خوب ورد آورده‌ای>
    text <لیک سوراخ دعا گم کرده‌ای>
  block
    text <این دعا چون ورد بینی بود چون>
    text <ورد بینی را تو آوردی به کون>
  block
    text <رایحهٔ جنت ز بینی یافت حر>
    text <رایحهٔ جنت کم آید از دبر>
  block
    text <ای تواضع برده پیش ابلهان>
    text <وی تکبر برده تو پیش شهان>
  block
    text <آن تکبر بر خسان خوبست و چست>
    text <هین مرو معکوس عکسش بند تست>
  block
    text <از پی سوراخ بینی رست گل>
    text <بو وظیفهٔ بینی آمد ای عتل>
  block
    text <بوی گل بهر مشامست ای دلیر>
    text <جای آن بو نیست این سوراخ زیر>
  block
    text <کی ازین جا بوی خلد آید ترا>
    text <بو ز موضع جو اگر باید ترا>
  block
    text <هم‌چنین حب الوطن باشد درست>
    text <تو وطن بشناس ای خواجه نخست>
  block
    text <گفت آن ماهی زیرک ره کنم>
    text <دل ز رای و مشورتشان بر کنم>
  block
    text <نیست وقت مشورت هین راه کن>
    text <چون علی تو آه اندر چاه کن>
  block
    text <محرم آن آه کم‌یابست بس>
    text <شب رو و پنهان‌روی کن چون عسس>
  block
    text <سوی دریا عزم کن زین آب‌گیر>
    text <بحر جو و ترک این گرداب گیر>
  block
    text <سینه را پا ساخت می‌رفت آن حذور>
    text <از مقام با خطر تا بحر نور>
  block
    text <هم‌چو آهو کز پی او سگ بود>
    text <می‌دود تا در تنش یک رگ بود>
  block
    text <خواب خرگوش و سگ اندر پی خطاست>
    text <خواب خود در چشم ترسنده کجاست>
  block
    text <رفت آن ماهی ره دریا گرفت>
    text <راه دور و پهنهٔ پهنا گرفت>
  block
    text <رنجها بسیار دید و عاقبت>
    text <رفت آخر سوی امن و عافیت>
  block
    text <خویشتن افکند در دریای ژرف>
    text <که نیابد حد آن را هیچ طرف>
  block
    text <پس چو صیادان بیاوردند دام>
    text <نیم‌عاقل را از آن شد تلخ کام>
  block
    text <گفت اه من فوت کردم فرصه را>
    text <چون نگشتم همره آن رهنما>
  block
    text <ناگهان رفت او ولیکن چونک رفت>
    text <می‌ببایستم شدن در پی بتفت>
  block
    text <بر گذشته حسرت آوردن خطاست>
    text <باز ناید رفته یاد آن هباست>
