
text <وحی کردن حق به موسی علیه‌السلام کی ای موسی من کی  خالقم تعالی ترا دوست می‌دارم>
  block
    text <گفت موسی را به وحی دل خدا>
    text <کای گزیده دوست می‌دارم ترا>
  block
    text <گفت چه خصلت بود ای ذوالکرم>
    text <موجب آن تا من آن افزون کنم>
  block
    text <گفت چون طفلی به پیش والده>
    text <وقت قهرش دست هم در وی زده>
  block
    text <خود نداند که جز او دیار هست>
    text <هم ازو مخمور هم از اوست مست>
  block
    text <مادرش گر سیلیی بر وی زند>
    text <هم به مادر آید و بر وی تند>
  block
    text <از کسی یاری نخواهد غیر او>
    text <اوست جمله شر او و خیر او>
  block
    text <خاطر تو هم ز ما در خیر و شر>
    text <التفاتش نیست جاهای دگر>
  block
    text <غیر من پیشت چون سنگست و کلوخ>
    text <گر صبی و گر جوان و گر شیوخ>
  block
    text <هم‌چنانک ایاک نعبد در حنین>
    text <در بلا از غیر تو لانستعین>
  block
    text <هست این ایاک نعبد حصر را>
    text <در لغت و آن از پی نفی ریا>
  block
    text <هست ایاک نستعین هم بهر حصر>
    text <حصر کرده استعانت را و قصر>
  block
    text <که عبادت مر ترا آریم و بس>
    text <طمع یاری هم ز تو داریم و بس>
