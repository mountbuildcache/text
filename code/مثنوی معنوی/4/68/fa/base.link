
text <مژده دادن ابویزید از زادن ابوالحسن خرقانی قدس الله روحهما پیش از سالها  و نشان صورت او سیرت او یک به یک و  نوشتن تاریخ‌نویسان آن در جهت رصد>
  block
    text <آن شنیدی داستان بایزید>
    text <که ز حال بوالحسن پیشین چه دید>
  block
    text <روزی آن سلطان تقوی می‌گذشت>
    text <با مریدان جانب صحرا و دشت>
  block
    text <بوی خوش آمد مر او را ناگهان>
    text <در سواد ری ز سوی خارقان>
  block
    text <هم بدانجا نالهٔ مشتاق کرد>
    text <بوی را از باد استنشاق کرد>
  block
    text <بوی خوش را عاشقانه می‌کشید>
    text <جان او از باد باده می‌چشید>
  block
    text <کوزه‌ای کو از یخابه پر بود>
    text <چون عرق بر ظاهرش پیدا شود>
  block
    text <آن ز سردی هوا آبی شدست>
    text <از درون کوزه نم بیرون نجست>
  block
    text <باد بوی‌آور مر او را آب گشت>
    text <آب هم او را شراب ناب گشت>
  block
    text <چون درو آثار مستی شد پدید>
    text <یک مرید او را از آن دم بر رسید>
  block
    text <پس بپرسیدش که این احوال خوش>
    text <که برونست از حجاب پنج و شش>
  block
    text <گاه سرخ و گاه زرد و گه سپید>
    text <می‌شود رویت چه حالست و نوید>
  block
    text <می‌کشی بوی و به ظاهر نیست گل>
    text <بی‌شک از غیبست و از گلزار کل>
  block
    text <ای تو کام جان هر خودکامه‌ای>
    text <هر دم از غیبت پیام و نامه‌ای>
  block
    text <هر دمی یعقوب‌وار از یوسفی>
    text <می‌رسد اندر مشام تو شفا>
  block
    text <قطره‌ای بر ریز بر ما زان سبو>
    text <شمه‌ای زان گلستان با ما بگو>
  block
    text <خو نداریم ای جمال مهتری>
    text <که لب ما خشک و تو تنها خوری>
  block
    text <ای فلک‌پیمای چست چست‌خیز>
    text <زانچ خوردی جرعه‌ای بر ما بریز>
  block
    text <میر مجلس نیست در دوران دگر>
    text <جز تو ای شه در حریفان در نگر>
  block
    text <کی توان نوشید این می زیردست>
    text <می یقین مر مرد را رسواگرست>
  block
    text <بوی را پوشیده و مکنون کند>
    text <چشم مست خویشتن را چون کند>
  block
    text <خود نه آن بویست این که اندر جهان>
    text <صد هزاران پرده‌اش دارد نهان>
  block
    text <پر شد از تیزی او صحرا و دشت>
    text <دشت چه کز نه فلک هم در گذشت>
  block
    text <این سر خم را به کهگل در مگیر>
    text <کین برهنه نیست خود پوشش‌پذیر>
  block
    text <لطف کن ای رازدان رازگو>
    text <آنچ بازت صید کردش بازگو>
  block
    text <گفت بوی بوالعجب آمد به من>
    text <هم‌چنانک مر نبی را از یمن>
  block
    text <که محمد گفت بر دست صبا>
    text <از یمن می‌آیدم بوی خدا>
  block
    text <بوی رامین می‌رسد از جان ویس>
    text <بوی یزدان می‌رسد هم از اویس>
  block
    text <از اویس و از قرن بوی عجب>
    text <مر نبی را مست کرد و پر طرب>
  block
    text <چون اویس از خویش فانی گشته بود>
    text <آن زمینی آسمانی گشته بود>
  block
    text <آن هلیلهٔ پروریده در شکر>
    text <چاشنی تلخیش نبود دگر>
  block
    text <آن هلیلهٔ رسته از ما و منی>
    text <نقش دارد از هلیله طعم نی>
  block
    text <این سخن پایان ندارد باز گرد>
    text <تا چه گفت از وحی غیب آن شیرمرد>
