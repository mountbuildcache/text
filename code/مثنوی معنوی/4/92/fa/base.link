
text <حمله بردن این جهانیان بر آن  جهانیان و تاختن بردن تا  سینور ذر و نسل کی سر حد غیب است و غفلت ایشان از کمین کی چون غازی به غزا نرود کافر تاختن آورد>
  block
    text <حمله بردند اسپه جسمانیان>
    text <جانب قلعه و دز روحانیان>
  block
    text <تا فرو گیرند بر دربند غیب>
    text <تا کسی ناید از آن سو پاک‌جیب>
  block
    text <غازیان حملهٔ غزا چون کم برند>
    text <کافران برعکس حمله آورند>
  block
    text <غازیان غیب چون از حلم خویش>
    text <حمله ناوردند بر تو زشت‌کیش>
  block
    text <حمله بردی سوی دربندان غیب>
    text <تا نیایند این طرف مردان غیب>
  block
    text <چنگ در صلب و رحمها در زدی>
    text <تا که شارع را بگیری از بدی>
  block
    text <چون بگیری شه‌رهی که ذوالجلال>
    text <بر گشادست از برای انتسال>
  block
    text <سد شدی دربندها را ای لجوج>
    text <کوری تو کرد سرهنگی خروج>
  block
    text <نک منم سرهنگ هنگت بشکنم>
    text <نک به نامش نام و ننگت بشکنم>
  block
    text <تو هلا در بندها را سخت بند>
    text <چندگاهی بر سبال خود بخند>
  block
    text <سبلتت را بر کند یک یک قدر>
    text <تا بدانی کالقدر یعمی الحذر>
  block
    text <سبلت تو تیزتر یا آن عاد>
    text <که همی لرزید از دمشان بلاد>
  block
    text <تو ستیزه‌روتری یا آن ثمود>
    text <که نیامد مثل ایشان در وجود>
  block
    text <صد ازینها گر بگویم تو کری>
    text <بشنوی و ناشنوده آوری>
  block
    text <توبه کردم از سخن که انگیختم>
    text <بی‌سخن من دارویت آمیختم>
  block
    text <که نهم بر ریش خامت تا پزد>
    text <یا بسوزد ریش و ریشه‌ت تا ابد>
  block
    text <تا بدانی که خبیرست ای عدو>
    text <می‌دهد هر چیز را درخورد او>
  block
    text <کی کژی کردی و کی کردی تو شر>
    text <که ندیدی لایقش در پی اثر>
  block
    text <کی فرستادی دمی بر آسمان>
    text <نیکیی کز پی نیامد مثل آن>
  block
    text <گر مراقب باشی و بیدار تو>
    text <بینی هر دم پاسخ کردار تو>
  block
    text <چون مراقب باشی و گیری رسن>
    text <حاجتت ناید قیامت آمدن>
  block
    text <آنک رمزی را بداند او صحیح>
    text <حاجتش ناید که گویندش صریح>
  block
    text <این بلا از کودنی آید ترا>
    text <که نکردی فهم نکته و رمزها>
  block
    text <از بدی چون دل سیاه و تیره شد>
    text <فهم کن اینجا نشاید خیره شد>
  block
    text <ورنه خود تیری شود آن تیرگی>
    text <در رسد در تو جزای خیرگی>
  block
    text <ور نیاید تیر از بخشایش است>
    text <نه پی نادیدن آلایش است>
  block
    text <هین مراقب باش گر دل بایدت>
    text <کز پی هر فعل چیزی زایدت>
  block
    text <ور ازین افزون ترا همت بود>
    text <از مراقب کار بالاتر رود>
