
text <باقی قصهٔ ابراهیم ادهم قدس‌الله سره>
  block
    text <بر سر تختی شنید آن نیک‌نام>
    text <طقطقی و های و هویی شب ز بام>
  block
    text <گامهای تند بر بام سرا>
    text <گفت با خود این چنین زهره کرا>
  block
    text <بانگ زد بر روزن قصر او که کیست>
    text <این نباشد آدمی مانا پریست>
  block
    text <سر فرو کردند قومی بوالعجب>
    text <ما همی گردیم شب بهر طلب>
  block
    text <هین چه می‌جویید گفتند اشتران>
    text <گفت اشتر بام بر کی جست هان>
  block
    text <پس بگفتندش که تو بر تخت جاه>
    text <چون همی جویی ملاقات اله>
  block
    text <خود همان بد دیگر او را کس ندید>
    text <چون پری از آدمی شد ناپدید>
  block
    text <معنی‌اش پنهان و او در پیش خلق>
    text <خلق کی بینند غیر ریش و دلق>
  block
    text <چون ز چشم خویش و خلقان دور شد>
    text <هم‌چو عنقا در جهان مشهور شد>
  block
    text <جان هر مرغی که آمد سوی قاف>
    text <جملهٔ عالم ازو لافند لاف>
  block
    text <چون رسید اندر سبا این نور شرق>
    text <غلغلی افتاد در بلقیس و خلق>
  block
    text <روحهای مرده جمله پر زدند>
    text <مردگان از گور تن سر بر زدند>
  block
    text <یک دگر را مژده می‌دادند هان>
    text <نک ندایی می‌رسد از آسمان>
  block
    text <زان ندا دینها همی‌گردند گبز>
    text <شاخ و برگ دل همی گردند سبز>
  block
    text <از سلیمان آن نفس چون نفخ صور>
    text <مردگان را وا رهانید از قبور>
  block
    text <مر ترا بادا سعادت بعد ازین>
    text <این گذشت الله اعلم بالیقین>
