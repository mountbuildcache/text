
text <جواب دهری کی منکر الوهیت است و عالم را قدیم می‌گوید>
  block
    text <دی یکی می‌گفت عالم حادثست>
    text <فانیست این چرخ و حقش وارثست>
  block
    text <فلسفیی گفت چون دانی حدوث>
    text <حادثی ابر چون داند غیوث>
  block
    text <ذره‌ای خود نیستی از انقلاب>
    text <تو چه می‌دانی حدوث آفتاب>
  block
    text <کرمکی کاندر حدث باشد دفین>
    text <کی بداند آخر و بدو زمین>
  block
    text <این به تقلید از پدر بشنیده‌ای>
    text <از حماقت اندرین پیچیده‌ای>
  block
    text <چیست برهان بر حدوث این بگو>
    text <ورنه خامش کن فزون گویی مجو>
  block
    text <گفت دیدم اندرین بحث عمیق>
    text <بحث می‌کردند روزی دو فریق>
  block
    text <در جدال و در خصام و در ستوه>
    text <گشت هنگامه بر آن دو کس گروه>
  block
    text <من به سوی جمع هنگامه شدم>
    text <اطلاع از حال ایشان بستدم>
  block
    text <آن یکی می‌گفت گردون فانیست>
    text <بی‌گمانی این بنا را بانیست>
  block
    text <وان دگر گفت این قدیم و بی کیست>
    text <نیستش بانی و یا بانی ویست>
  block
    text <گفت منکر گشته‌ای خلاق را>
    text <روز و شب آرنده و رزاق را>
  block
    text <گفت بی برهان نخواهم من شنید>
    text <آنچ گولی آن به تقلیدی گزید>
  block
    text <هین بیاور حجت و برهان که من>
    text <نشنوم بی حجت این را در زمن>
  block
    text <گفت حجت در درون جانمست>
    text <در درون جان نهان برهانمست>
  block
    text <تو نمی‌بینی هلال از ضعف چشم>
    text <من همی بینم مکن بر من تو خشم>
  block
    text <گفت و گو بسیار گشت و خلق گیج>
    text <در سر و پایان این چرخ پسیج>
  block
    text <گفت یارا در درونم حجتیست>
    text <بر حدوث آسمانم آیتیست>
  block
    text <من یقین دارم نشانش آن بود>
    text <مر یقین‌دان را که در آتش رود>
  block
    text <در زبان می‌ناید آن حجت بدان>
    text <هم‌چو حال سر عشق عاشقان>
  block
    text <نیست پیدا سر گفت و گوی من>
    text <جز که زردی و نزاری روی من>
  block
    text <اشک و خون بر رخ روانه می‌دود>
    text <حجت حسن و جمالش می‌شود>
  block
    text <گفت من اینها ندانم حجتی>
    text <که بود در پیش عامه آیتی>
  block
    text <گفت چون قلبی و نقدی دم زنند>
    text <که تو قلبی من تکویم ارجمند>
  block
    text <هست آتش امتحان آخرین>
    text <کاندر آتش در فتند این دو قرین>
  block
    text <عام و خاص از حالشان عالم شوند>
    text <از گمان و شک سوی ایقان روند>
  block
    text <آب و آتش آمد ای جان امتحان>
    text <نقد و قلبی را که آن باشد نهان>
  block
    text <تا من و تو هر دو در آتش رویم>
    text <حجت باقی حیرانان شویم>
  block
    text <تا من و تو هر دو در بحر اوفتیم>
    text <که من و تو این کره را آیتیم>
  block
    text <هم‌چنان کردند و در آتش شدند>
    text <هر دو خود را بر تف آتش زدند>
  block
    text <از خدا گوینده مرد مدعی>
    text <رست و سوزید اندر آتش آن دعی>
  block
    text <از مؤذن بشنو این اعلام را>
    text <کوری افزون‌روان خام را>
  block
    text <که نسوزیدست این نام از اجل>
    text <کش مسمی صدر بودست و اجل>
  block
    text <صد هزاران زین رهان اندر قران>
    text <بر دریده پرده‌های منکران>
  block
    text <چون گرو بستند غالب شد صواب>
    text <در دوام و معجزات و در جواب>
  block
    text <فهم کردم کانک دم زد از سبق>
    text <وز حدوث چرخ پیروزست و حق>
  block
    text <حجت منکر هماره زردرو>
    text <یک نشان بر صدق آن انکار کو>
  block
    text <یک مناره در ثنای منکران>
    text <کو درین عالم که تا باشد نشان>
  block
    text <منبری کو که بر آنجا مخبری>
    text <یاد آرد روزگار منکری>
  block
    text <روی دینار و درم از نامشان>
    text <تا قیامت می‌دهد زین حق نشان>
  block
    text <سکهٔ شاهان همی گردد دگر>
    text <سکهٔ احمد ببین تا مستقر>
  block
    text <بر رخ نقره و یا روی زری>
    text <وا نما بر سکه نام منکری>
  block
    text <خود مگیر این معجز چون آفتاب>
    text <صد زبان بین نام او ام‌الکتاب>
  block
    text <زهره نی کس را که یک حرفی از آن>
    text <یا بدزدد یا فزاید در بیان>
  block
    text <یار غالب شو که تا غالب شوی>
    text <یار مغلوبان مشو هین ای غوی>
  block
    text <حجت منکر همین آمد که من>
    text <غیر این ظاهر نمی‌بینم وطن>
  block
    text <هیچ نندیشد که هر جا ظاهریست>
    text <آن ز حکمتهای پنهان مخبریست>
  block
    text <فایدهٔ هر ظاهری خود باطنیست>
    text <هم‌چو نفع اندر دواها کامنست>
