
text <قول رسول صلی الله علیه و سلم انی لاجد نفس الرحمن من قبل الیمن>
  block
    text <گفت زین سو بوی یاری می‌رسد>
    text <کاندرین ده شهریاری می‌رسد>
  block
    text <بعد چندین سال می‌زاید شهی>
    text <می‌زند بر آسمانها خرگهی>
  block
    text <رویش از گلزار حق گلگون بود>
    text <از من او اندر مقام افزون بود>
  block
    text <چیست نامش گفت نامش بوالحسن>
    text <حلیه‌اش وا گفت ز ابرو و ذقن>
  block
    text <قد او و رنگ او و شکل او>
    text <یک به یک واگفت از گیسو و رو>
  block
    text <حلیه‌های روح او را هم نمود>
    text <از صفات و از طریقه و جا و بود>
  block
    text <حلیهٔ تن هم‌چو تن عاریتیست>
    text <دل بر آن کم نه که آن یک ساعتیست>
  block
    text <حلیهٔ روح طبیعی هم فناست>
    text <حلیهٔ آن جان طلب کان بر سماست>
  block
    text <جسم او هم‌چون چراغی بر زمین>
    text <نور او بالای سقف هفتمین>
  block
    text <آن شعاع آفتاب اندر وثاق>
    text <قرص او اندر چهارم چارطاق>
  block
    text <نقش گل در زیربینی بهر لاغ>
    text <بوی گل بر سقف و ایوان دماغ>
  block
    text <مرد خفته در عدن دیده فرق>
    text <عکس آن بر جسم افتاده عرق>
  block
    text <پیرهن در مصر رهن یک حریص>
    text <پر شده کنعان ز بوی آن قمیص>
  block
    text <بر نبشتند آن زمان تاریخ را>
    text <از کباب آراستند آن سیخ را>
  block
    text <چون رسید آن وقت و آن تاریخ راست>
    text <زاده شد آن شاه و نرد ملک باخت>
  block
    text <از پس آن سالها آمد پدید>
    text <بوالحسن بعد وفات بایزید>
  block
    text <جملهٔ خوهای او ز امساک وجود>
    text <آن‌چنان آمد که آن شه گفته بود>
  block
    text <لوح محفوظ است او را پیشوا>
    text <از چه محفوظست محفوظ از خطا>
  block
    text <نه نجومست و نه رملست و نه خواب>
    text <وحی حق والله اعلم بالصواب>
  block
    text <از پی روپوش عامه در بیان>
    text <وحی دل گویند آن را صوفیان>
  block
    text <وحی دل گیرش که منظرگاه اوست>
    text <چون خطا باشد چو دل آگاه اوست>
  block
    text <مؤمنا ینظر به نور الله شدی>
    text <از خطا و سهو آمن آمدی>
