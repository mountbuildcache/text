
text <اختیار کردن پادشاه دختر درویش زاهدی را از جهت پسر و اعتراض کردن اهل حرم و ننگ داشتن ایشان از پیوندی درویش>
  block
    text <مادر شه‌زاده گفت از نقص عقل>
    text <شرط کفویت بود در عقل نقل>
  block
    text <تو ز شح و بخل خواهی وز دها>
    text <تا ببندی پور ما را بر گدا>
  block
    text <گفت صالح را گدا گفتن خطاست>
    text <کو غنی القلب از داد خداست>
  block
    text <در قناعت می‌گریزد از تقی>
    text <نه از لیمی و کسل هم‌چون گدا>
  block
    text <قلتی کان از قناعت وز تقاست>
    text <آن ز فقر و قلت دونان جداست>
  block
    text <حبه‌ای آن گر بیابد سر نهد>
    text <وین ز گنج زر به همت می‌جهد>
  block
    text <شه که او از حرص قصد هر حرام>
    text <می‌کند او را گدا گوید همام>
  block
    text <گفت کو شهر و قلاع او را جهاز>
    text <یا نثار گوهر و دینار ریز>
  block
    text <گفت رو هر که غم دین برگزید>
    text <باقی غمها خدا از وی برید>
  block
    text <غالب آمد شاه و دادش دختری>
    text <از نژاد صالحی خوش جوهری>
  block
    text <در ملاحت خود نظیر خود نداشت>
    text <چهره‌اش تابان‌تر از خورشید چاشت>
  block
    text <حسن دختر این خصالش آنچنان>
    text <کز نکویی می‌نگنجد در بیان>
  block
    text <صید دین کن تا رسد اندر تبع>
    text <حسن و مال و جاه و بخت منتفع>
  block
    text <آخرت قطار اشتر دان به ملک>
    text <در تبع دنیاش هم‌چون پشم و پشک>
  block
    text <پشم بگزینی شتر نبود ترا>
    text <ور بود اشتر چه قیمت پشم را>
  block
    text <چون بر آمد این نکاح آن شاه را>
    text <با نژاد صالحان بی مرا>
  block
    text <از قضا کمپیرکی جادو که بود>
    text <عاشق شه‌زادهٔ با حسن و جود>
  block
    text <جادوی کردش عجوزهٔ کابلی>
    text <کی برد زان رشک سحر بابلی>
  block
    text <شه بچه شد عاشق کمپیر زشت>
    text <تا عروس و آن عروسی را بهشت>
  block
    text <یک سیه دیوی و کابولی زنی>
    text <گشت به شه‌زاده ناگه ره‌زنی>
  block
    text <آن نودساله عجوزی گنده کس>
    text <نه خرد هشت آن ملک را و نه نس>
  block
    text <تا به سالی بود شه‌زاده اسیر>
    text <بوسه‌جایش نعل کفش گنده پیر>
  block
    text <صحبت کمپیر او را می‌درود>
    text <تا ز کاهش نیم‌جانی مانده بود>
  block
    text <دیگران از ضعف وی با درد سر>
    text <او ز سکر سحر از خود بی‌خبر>
  block
    text <این جهان بر شاه چون زندان شده>
    text <وین پسر بر گریه‌شان خندان شده>
  block
    text <شاه بس بیچاره شد در برد و مات>
    text <روز و شب می‌کرد قربان و زکات>
  block
    text <زانک هر چاره که می‌کرد آن پدر>
    text <عشق کمپیرک همی‌شد بیشتر>
  block
    text <پس یقین گشتش که مطلق آن سریست>
    text <چاره او را بعد از این لابه گریست>
  block
    text <سجده می‌کرد او که هم فرمان تراست>
    text <غیر حق بر ملک حق فرمان کراست>
  block
    text <لیک این مسکین همی‌سوزد چو عود>
    text <دست گیرش ای رحیم و ای ودود>
  block
    text <تا ز یا رب یا رب و افغان شاه>
    text <ساحری استاد پیش آمد ز راه>
