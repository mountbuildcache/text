
text <نشستن دیو بر مقام سلیمان علیه‌السلام و تشبه کردن او به کارهای سلیمان  علیه‌السلام و فرق ظاهر میان هر دو سلیمان و دیو خویشتن را سلیمان بن داود نام کردن>
  block
    text <ورچه عقلت هست با عقل دگر>
    text <یار باش و مشورت کن ای پدر>
  block
    text <با دو عقل از بس بلاها وا رهی>
    text <پای خود بر اوج گردونها نهی>
  block
    text <دیو گر خود را سلیمان نام کرد>
    text <ملک برد و مملکت را رام کرد>
  block
    text <صورت کار سلیمان دیده بود>
    text <صورت اندر سر دیوی می‌نمود>
  block
    text <خلق گفتند این سلیمان بی‌صفاست>
    text <از سلیمان تا سلیمان فرقهاست>
  block
    text <او چو بیداریست این هم‌چون وسن>
    text <هم‌چنانک آن حسن با این حسن>
  block
    text <دیو می‌گفتی که حق بر شکل من>
    text <صورتی کردست خوش بر اهرمن>
  block
    text <دیو را حق صورت من داده است>
    text <تا نیندازد شما را او بشست>
  block
    text <گر پدید آید به دعوی زینهار>
    text <صورت او را مدارید اعتبار>
  block
    text <دیوشان از مکر این می‌گفت لیک>
    text <می‌نمود این عکس در دلهای نیک>
  block
    text <نیست بازی با ممیز خاصه او>
    text <که بود تمییز و عقلش غیب‌گو>
  block
    text <هیچ سحر و هیچ تلبیس و دغل>
    text <می‌نبندد پرده بر اهل دول>
  block
    text <پس همی گفتند با خود در جواب>
    text <بازگونه می‌روی ای کژ خطاب>
  block
    text <بازگونه رفت خواهی همچنین>
    text <سوی دوزخ اسفل اندر سافلین>
  block
    text <او اگر معزول گشتست و فقیر>
    text <هست در پیشانیش بدر منیر>
  block
    text <تو اگر انگشتری را برده‌ای>
    text <دوزخی چون زمهریر افسرده‌ای>
  block
    text <ما ببوش و عارض و طاق و طرنب>
    text <سر کجا که خود همی ننهیم سنب>
  block
    text <ور به غفلت ما نهیم او را جبین>
    text <پنجهٔ مانع برآید از زمین>
  block
    text <که منه آن سر مرین سر زیر را>
    text <هین مکن سجده مرین ادبار را>
  block
    text <کردمی من شرح این بس جان‌فزا>
    text <گر نبودی غیرت و رشک خدا>
  block
    text <هم قناعت کن تو بپذیر این قدر>
    text <تا بگویم شرح این وقتی دگر>
  block
    text <نام خود کرده سلیمان نبی>
    text <روی‌پوشی می‌کند بر هر صبی>
  block
    text <در گذر از صورت و از نام خیز>
    text <از لقب وز نام در معنی گریز>
  block
    text <پس بپرس از حد او وز فعل او>
    text <در میان حد و فعل او را بجو>
