
text <قصهٔ باز پادشاه و کمپیر زن>
  block
    text <باز اسپیدی به کمپیری دهی>
    text <او ببرد ناخنش بهر بهی>
  block
    text <ناخنی که اصل کارست و شکار>
    text <کور کمپیری ببرد کوروار>
  block
    text <که کجا بودست مادر که ترا>
    text <ناخنان زین سان درازست ای کیا>
  block
    text <ناخن و منقار و پرش را برید>
    text <وقت مهر این می‌کند زال پلید>
  block
    text <چونک تتماجش دهد او کم خورد>
    text <خشم گیرد مهرها را بر درد>
  block
    text <که چنین تتماج پختم بهر تو>
    text <تو تکبر می‌نمایی و عتو>
  block
    text <تو سزایی در همان رنج و بلا>
    text <نعمت و اقبال کی سازد ترا>
  block
    text <آن تتماجش دهد کین را بگیر>
    text <گر نمی‌خواهی که نوشی زان فطیر>
  block
    text <آب تتماجش نگیرد طبع باز>
    text <زال بترنجد شود خشمش دراز>
  block
    text <از غضب شربای سوزان بر سرش>
    text <زن فرو ریزد شود کل مغفرش>
  block
    text <اشک از آن چشمش فرو ریزد ز سوز>
    text <یاد آرد لطف شاه دل‌فروز>
  block
    text <زان دو چشم نازنین با دلال>
    text <که ز چهرهٔ شاد دارد صد کمال>
  block
    text <چشم مازاغش شده پر زخم زاغ>
    text <چشم نیک از چشم بد با درد و داغ>
  block
    text <چشم دریا بسطتی کز بسط او>
    text <هر دو عالم می‌نماید تار مو>
  block
    text <گر هزاران چرخ در چشمش رود>
    text <هم‌چو چشمه پیش قلزم گم شود>
  block
    text <چشم بگذشته ازین محسوسها>
    text <یافته از غیب‌بینی بوسها>
  block
    text <خود نمی‌یابم یکی گوشی که من>
    text <نکته‌ای گویم از آن چشم حسن>
  block
    text <می‌چکید آن آب محمود جلیل>
    text <می‌ربودی قطره‌اش را جبرئیل>
  block
    text <تا بمالد در پر و منقال خویش>
    text <گر دهد دستوریش آن خوب کیش>
  block
    text <باز گوید خشم کمپیر ار فروخت>
    text <فر و نور و علم و صبرم را نسوخت>
  block
    text <باز جانم باز صد صورت تند>
    text <زخم بر ناقه نه بر صالح زند>
  block
    text <صالح از یک‌دم که آرد با شکوه>
    text <صد چنان ناقه بزاید متن کوه>
  block
    text <دل همی گوید خموش و هوش دار>
    text <ورنه درانید غیرت پود و تار>
  block
    text <غیرتش را هست صد حلم نهان>
    text <ورنه سوزیدی به یک دم صد جهان>
  block
    text <نخوت شاهی گرفتش جای پند>
    text <تا دل خود را ز بند پند کند>
  block
    text <که کنم بار رای هامان مشورت>
    text <کوست پشت ملک و قطب مقدرت>
  block
    text <مصطفی را رای‌زن صدیق رب>
    text <رای‌زن بوجهل را شد بولهب>
  block
    text <عرق جنسیت چنانش جذب کرد>
    text <کان نصیحتها به پیشش گشت سرد>
  block
    text <جنس سوی جنس صد پره پرد>
    text <بر خیالش بندها را بر درد>
