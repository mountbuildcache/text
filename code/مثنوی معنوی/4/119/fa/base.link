
text <عروس آوردن پادشاه فرزند خود را از خوف انقطاع نسل>
  block
    text <پس عروسی خواست باید بهر او>
    text <تا نماید زین تزوج نسل رو>
  block
    text <گر رود سوی فنا این باز باز>
    text <فرخ او گردد ز بعد باز باز>
  block
    text <صورت او باز گر زینجا رود>
    text <معنی او در ولد باقی بود>
  block
    text <بهر این فرمود آن شاه نبیه>
    text <مصطفی که الولد سر ابیه>
  block
    text <بهر این معنی همه خلق از شغف>
    text <می‌بیاموزند طفلان را حرف>
  block
    text <تا بماند آن معانی در جهان>
    text <چون شود آن قالب ایشان نهان>
  block
    text <حق به حکمت حرصشان دادست جد>
    text <بهر رشد هر صغیر مستعد>
  block
    text <من هم از بهر دوام نسل خویش>
    text <جفت خواهم پور خود را خوب کیش>
  block
    text <دختری خواهم ز نسل صالحی>
    text <نی ز نسل پادشاهی کالحی>
  block
    text <شاه خود این صالحست آزاد اوست>
    text <نی اسیر حرص فرجست و گلوست>
  block
    text <مر اسیران را لقب کردند شاه>
    text <عکس چون کافور نام آن سیاه>
  block
    text <شد مفازه بادیهٔ خون‌خوار نام>
    text <نیکبخت آن پیس را کردند عام>
  block
    text <بر اسیر شهوت و حرص و امل>
    text <بر نوشته میر یا صدر اجل>
  block
    text <آن اسیران اجل را عام داد>
    text <نام امیران اجل اندر بلاد>
  block
    text <صدر خوانندش که در صف نعال>
    text <جان او پستست یعنی جاه و مال>
  block
    text <شاه چون با زاهدی خویشی گزید>
    text <این خبر در گوش خاتونان رسید>
