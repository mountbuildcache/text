
text <تصدیق کردن استر جوابهای شتر را و اقرار کردن بفضل او بر خود و ازو استعانت خواستن و بدو پناه گرفتن به صدق و نواختن شتر او را و ره نمودن و یاری دادن پدرانه و شاهانه>
  block
    text <گفت استر راست گفتی ای شتر>
    text <این بگفت و چشم کرد از اشک پر>
  block
    text <ساعتی بگریست و در پایش فتاد>
    text <گفت ای بگزیدهٔ رب العباد>
  block
    text <چه زیان دارد گر از فرخندگی>
    text <در پذیری تو مرا دربندگی>
  block
    text <گفت چون اقرار کردی پیش من>
    text <رو که رستی تو ز آفات زمن>
  block
    text <دادی انصاف و رهیدی از بلا>
    text <تو عدو بودی شدی ز اهل ولا>
  block
    text <خوی بد در ذات تو اصلی نبود>
    text <کز بد اصلی نیاید جز جحود>
  block
    text <آن بد عاریتی باشد که او>
    text <آرد اقرار و شود او توبه‌جو>
  block
    text <هم‌چو آدم زلتش عاریه بود>
    text <لاجرم اندر زمان توبه نمود>
  block
    text <چونک اصلی بود جرم آن بلیس>
    text <ره نبودش جانب توبهٔ نفیس>
  block
    text <رو که رستی از خود و از خوی بد>
    text <واز زبانهٔ نار و از دندان دد>
  block
    text <رو که اکنون دست در دولت زدی>
    text <در فکندی خود به بخت سرمدی>
  block
    text <ادخلی تو فی عبادی یافتی>
    text <ادخلی فی جنتی در بافتی>
  block
    text <در عبادش راه کردی خویش را>
    text <رفتی اندر خلد از راه خفا>
  block
    text <اهدنا گفتی صراط مستقیم>
    text <دست تو بگرفت و بردت تا نعیم>
  block
    text <نار بودی نور گشتی ای عزیز>
    text <غوره بودی گشتی انگور و مویز>
  block
    text <اختری بودی شدی تو آفتاب>
    text <شاد باشد الله اعلم بالصواب>
  block
    text <ای ضیاء الحق حسام‌الدین بگیر>
    text <شهد خویش اندر فکن در حوض شیر>
  block
    text <تا رهد آن شیر از تغییر طعم>
    text <یابد از بحر مزه تکثیر طعم>
  block
    text <متصل گردد بدان بحر الست>
    text <چونک شد دریا ز هر تغییر رست>
  block
    text <منفذی یابد در آن بحر عسل>
    text <آفتی را نبود اندر وی عمل>
  block
    text <غره‌ای کن شیروار ای شیر حق>
    text <تا رود آن غره بر هفتم طبق>
  block
    text <چه خبر جان ملول سیر را>
    text <کی شناسد موش غرهٔ شیر را>
  block
    text <برنویس احولا خود با آب زر>
    text <بهر هر دریادلی نیکوگهر>
  block
    text <آب نیلست این حدیث جان‌فزا>
    text <یا ربش در چشم قبطی خون نما>
