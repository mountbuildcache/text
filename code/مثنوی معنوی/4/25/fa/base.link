
text <قصهٔ عطاری کی سنگ ترازوی او گل  سرشوی بود و دزدیدن  مشتری گل خوار از آن گل هنگام سنجیدن شکر دزدیده و پنهان>
  block
    text <پیش عطاری یکی گل‌خوار رفت>
    text <تا خرد ابلوج قند خاص زفت>
  block
    text <پس بر عطار طرار دودل>
    text <موضع سنگ ترازو بود گل>
  block
    text <گفت گل سنگ ترازوی منست>
    text <گر ترا میل شکر بخریدنست>
  block
    text <گفت هستم در مهمی قندجو>
    text <سنگ میزان هر چه خواهی باش گو>
  block
    text <گفت با خود پیش آنک گل‌خورست>
    text <سنگ چه بود گل نکوتر از زرست>
  block
    text <هم‌چو آن دلاله که گفت ای پسر>
    text <نو عروسی یافتم بس خوب‌فر>
  block
    text <سخت زیبا لیک هم یک چیز هست>
    text <که آن ستیره دختر حلواگرست>
  block
    text <گفت بهتر این چنین خود گر بود>
    text <دختر او چرب و شیرین‌تر بود>
  block
    text <گر نداری سنگ و سنگت از گلست>
    text <این به و به گل مرا میوهٔ دلست>
  block
    text <اندر آن کفهٔ ترازو ز اعتداد>
    text <او به جای سنگ آن گل را نهاد>
  block
    text <پس برای کفهٔ دیگر به دست>
    text <هم به قدر آن شکر را می‌شکست>
  block
    text <چون نبودش تیشه‌ای او دیر ماند>
    text <مشتری را منتظر آنجا نشاند>
  block
    text <رویش آن سو بود گل‌خور ناشکفت>
    text <گل ازو پوشیده دزدیدن گرفت>
  block
    text <ترس ترسان که نباید ناگهان>
    text <چشم او بر من فتد از امتحان>
  block
    text <دید عطار آن و خود مشغول کرد>
    text <که فزون‌تر دزد هین ای روی‌زرد>
  block
    text <گر بدزدی وز گل من می‌بری>
    text <رو که هم از پهلوی خود می‌خوری>
  block
    text <تو همی ترسی ز من لیک از خری>
    text <من همی‌ترسم که تو کمتر خوری>
  block
    text <گرچه مشغولم چنان احمق نیم>
    text <که شکر افزون کشی تو از نیم>
  block
    text <چون ببینی مر شکر را ز آزمود>
    text <پس بدانی احمق و غافل کی بود>
  block
    text <مرغ زان دانه نظر خوش می‌کند>
    text <دانه هم از دور راهش می‌زند>
  block
    text <کز زنای چشم حظی می‌بری>
    text <نه کباب از پهلوی خود می‌خوری>
  block
    text <این نظر از دور چون تیرست و سم>
    text <عشقت افزون می‌شود صبر تو کم>
  block
    text <مال دنیا دام مرغان ضعیف>
    text <ملک عقبی دام مرغان شریف>
  block
    text <تا بدین ملکی که او دامست ژرف>
    text <در شکار آرند مرغان شگرف>
  block
    text <من سلیمان می‌نخواهم ملکتان>
    text <بلک من برهانم از هر هلکتان>
  block
    text <کین زمان هستید خود مملوک ملک>
    text <مالک ملک آنک بجهید او ز هلک>
  block
    text <بازگونه ای اسیر این جهان>
    text <نام خود کردی امیر این جهان>
  block
    text <ای تو بندهٔ این جهان محبوس جان>
    text <چند گویی خویش را خواجهٔ جهان>
