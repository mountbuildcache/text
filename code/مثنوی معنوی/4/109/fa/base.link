
text <در بیان آنک شناسای قدرت حق نپرسد کی بهشت و دوزخ کجاست>
  block
    text <هر کجا خدا دوزخ کند>
    text <اوج را بر مرغ دام و فخ کند>
  block
    text <هم ز دندانت برآید دردها>
    text <تا بگویی دوزخست و اژدها>
  block
    text <یا کند آب دهانت را عسل>
    text <که بگویی که بهشتست و حلل>
  block
    text <از بن دندان برویاند شکر>
    text <تا بدانی قوت حکم قدر>
  block
    text <پس به دندان بی‌گناهان را مگز>
    text <فکر کن از ضربت نامحترز>
  block
    text <نیل را بر قبطیان حق خون کند>
    text <سبطیان را از بلا محصون کند>
  block
    text <تا بدانی پیش حق تمییز هست>
    text <در میان هوشیار راه و مست>
  block
    text <نیل تمییز از خدا آموختست>
    text <که گشاد آن را و این را سخت بست>
  block
    text <لطف او عاقل کند مر نیل را>
    text <قهر او ابله کند قابیل را>
  block
    text <در جمادات از کرم عقل آفرید>
    text <عقل از عاقل به قهر خود برید>
  block
    text <در جماد از لطف عقلی شد پدید>
    text <وز نکال از عاقلان دانش رمید>
  block
    text <عقل چون باران به امر آنجا بریخت>
    text <عقل این سو خشم حق دید و گریخت>
  block
    text <ابر و خورشید و مه و نجم بلند>
    text <جمله بر ترتیب آیند و روند>
  block
    text <هر یکی ناید مگر در وقت خویش>
    text <که نه پس ماند ز هنگام و نه پیش>
  block
    text <چون نکردی فهم این را ز انبیا>
    text <دانش آوردند در سنگ و عصا>
  block
    text <تا جمادات دگر را بی لباس>
    text <چون عصا و سنگ داری از قیاس>
  block
    text <طاعت سنگ و عصا ظاهر شود>
    text <وز جمادات دگر مخبر شود>
  block
    text <که ز یزدان آگهیم و طایعیم>
    text <ما همه نی اتفاقی ضایعیم>
  block
    text <هم‌چو آب نیل دانی وقت غرق>
    text <کو میان هر دو امت کرد فرق>
  block
    text <چون زمین دانیش دانا وقت خسف>
    text <در حق قارون که قهرش کرد و نسف>
  block
    text <چون قمر که امر بشنید و شتافت>
    text <پس دو نیمه گشت بر چرخ و شکافت>
  block
    text <چون درخت و سنگ کاندر هر مقام>
    text <مصطفی را کرده ظاهرالسلام>
