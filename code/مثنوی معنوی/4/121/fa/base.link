
text <مستجاب شدن دعای پادشاه در خلاص پسرش از جادوی کابلی>
  block
    text <او شنیده بود از دور این خبر>
    text <که اسیر پیرزن گشت آن پسر>
  block
    text <کان عجوزه بود اندر جادوی>
    text <بی‌نظیر و آمن از مثل و دوی>
  block
    text <دست بر بالای دستست ای فتی>
    text <در فن و در زور تا ذات خدا>
  block
    text <منتهای دستها دست خداست>
    text <بحر بی‌شک منتهای سیلهاست>
  block
    text <هم ازو گیرند مایه ابرها>
    text <هم بدو باشد نهایت سیل را>
  block
    text <گفت شاهش کین پسر از دست رفت>
    text <گفت اینک آمدم درمان زفت>
  block
    text <نیست همتا زال را زین ساحران>
    text <جز من داهی رسیده زان کران>
  block
    text <چون کف موسی به امر کردگار>
    text <نک برآرم من ز سحر او دمار>
  block
    text <که مرا این علم آمد زان طرف>
    text <نه ز شاگردی سحر مستخف>
  block
    text <آمدم تا بر گشایم سحر او>
    text <تا نماند شاه‌زاده زردرو>
  block
    text <سوی گورستان برو وقت سحور>
    text <پهلوی دیوار هست اسپید گور>
  block
    text <سوی قبله باز کاو آنجای را>
    text <تا ببینی قدرت و صنع خدا>
  block
    text <بس درازست این حکایت تو ملول>
    text <زبده را گویم رها کردم فضول>
  block
    text <آن گره‌های گران را بر گشاد>
    text <پس ز محنت پور شه را راه داد>
  block
    text <آن پسر با خویش آمد شد دوان>
    text <سوی تخت شاه با صد امتحان>
  block
    text <سجده کرد و بر زمین می‌زد ذقن>
    text <در بغل کرده پسر تیغ و کفن>
  block
    text <شاه آیین بست و اهل شهر شاد>
    text <وآن عروس ناامید بی‌مراد>
  block
    text <عالم از سر زنده گشت و پر فروز>
    text <ای عجب آن روز روز امروز روز>
  block
    text <یک عروسی کرد شاه او را چنان>
    text <که جلاب قند بد پیش سگان>
  block
    text <جادوی کمپیر از غصه بمرد>
    text <روی و خوی زشت فا مالک سپرد>
  block
    text <شاه‌زاده در تعجب مانده بود>
    text <کز من او عقل و نظر چون در ربود>
  block
    text <نو عروسی دید هم‌چون ماه حسن>
    text <که همی زد بر ملیحان راه حسن>
  block
    text <گشت بیهوش و برو اندر فتاد>
    text <تا سه روز از جسم وی گم شد فؤاد>
  block
    text <سه شبان روز او ز خود بیهوش گشت>
    text <تا که خلق از غشی او پر جوش گشت>
  block
    text <از گلاب و از علاج آمد به خود>
    text <اندک اندک فهم گشتش نیک و بد>
  block
    text <بعد سالی گفت شاهش در سخن>
    text <کای پسر یاد آر از آن یار کهن>
  block
    text <یاد آور زان ضجیع و زان فراش>
    text <تا بدین حد بی‌وفا و مر مباش>
  block
    text <گفت رو من یافتم دار السرور>
    text <وا رهیدم از چه دار الغرور>
  block
    text <هم‌چنان باشد چومؤمنراه یافت>
    text <سوی نور حق ز ظلمت روی تافت>
