
text <رد کردن معشوقه عذر عاشق را و تلبیس او را در روی او مالیدن>
  block
    text <در جوابش بر گشاد آن یار لب>
    text <کز سوی ما روز سوی تست شب>
  block
    text <حیله‌های تیره اندر داوری>
    text <پیش بینایان چرا می‌آوری>
  block
    text <هر چه در دل داری از مکر و رموز>
    text <پیش ما رسواست و پیدا هم‌چو روز>
  block
    text <گر بپوشیمش ز بنده‌پروری>
    text <تو چرا بی‌رویی از حد می‌بری>
  block
    text <از پدر آموز که آدم در گناه>
    text <خوش فرود آمد به سوی پایگاه>
  block
    text <چون بدید آن عالم الاسرار را>
    text <بر دو پا استاد استغفار را>
  block
    text <بر سر خاکستر انده نشست>
    text <از بهانه شاخ تا شاخی نجست>
  block
    text <ربنا انا ظلمنا گفت و بس>
    text <چونک جانداران بدید از پیش و پس>
  block
    text <دید جانداران پنهان هم‌چو جان>
    text <دورباش هر یکی تا آسمان>
  block
    text <که هلا پیش سلیمان مور باش>
    text <تا بنشکافد ترا این دورباش>
  block
    text <جز مقام راستی یک دم مه‌ایست>
    text <هیچ لالا مرد را چون چشم نیست>
  block
    text <کور اگر از پند پالوده شود>
    text <هر دمی او باز آلوده شود>
  block
    text <آدما تو نیستی کور از نظر>
    text <لیک اذا جاء القضا عمی البصر>
  block
    text <عمرها باید به نادر گاه‌گاه>
    text <تا که بینا از قضا افتد به چاه>
  block
    text <کور را خود این قضا همراه اوست>
    text <که مرورا اوفتادن طبع و خوست>
  block
    text <در حدث افتد نداند بوی چیست>
    text <از منست این بوی یا ز آلودگیست>
  block
    text <ور کسی بر وی کند مشکی نثار>
    text <هم ز خود داند نه از احسان یار>
  block
    text <پس دو چشم روشن ای صاحب‌نظر>
    text <مر ترا صد مادرست و صد پدر>
  block
    text <خاصه چشم دل آن هفتاد توست>
    text <وین دو چشم حس خوشه‌چین اوست>
  block
    text <ای دریغا ره‌زنان بنشسته‌اند>
    text <صد گره زیر زبانم بسته‌اند>
  block
    text <پای‌بسته چون رود خوش راهوار>
    text <بس گران بندیست این معذور دار>
  block
    text <این سخن اشکسته می‌آید دلا>
    text <کین سخن درست غیرت آسیا>
  block
    text <در اگر چه خرد و اشکسته شود>
    text <توتیای دیدهٔ خسته شود>
  block
    text <ای در از اشکست خود بر سر مزن>
    text <کز شکستن روشنی خواهی شدن>
  block
    text <همچنین اشکسته بسته گفتنیست>
    text <حق کند آخر درستش کو غنیست>
  block
    text <گندم ار بشکست و از هم در سکست>
    text <بر دکان آمد که نک نان درست>
  block
    text <تو هم ای عاشق چو جرمت گشت فاش>
    text <آب و روغن ترک کن اشکسته باش>
  block
    text <آنک فرزندان خاص آدم‌اند>
    text <نفحهٔ انا ظلمنا می‌دمند>
  block
    text <حاجت خود عرضه کن حجت مگو>
    text <هم‌چو ابلیس لعین سخت‌رو>
  block
    text <سخت‌رویی گر ورا شد عیب‌پوش>
    text <در ستیز و سخت‌رویی رو بکوش>
  block
    text <آن ابوجهل از پیمبر معجزی>
    text <خواست هم‌چون کینه‌ور ترکی غزی>
  block
    text <لیک آن صدیق حق معجز نخواست>
    text <گفت این رو خود نگوید جز که راست>
  block
    text <کی رسد هم‌چون توی را کز منی>
    text <امتحان هم‌چو من یاری کنی>
