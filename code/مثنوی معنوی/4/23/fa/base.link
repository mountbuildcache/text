
text <کرامات و نور شیخ عبدالله مغربی قدس الله سره>
  block
    text <گفت عبدالله شیخ مغربی>
    text <شصت سال از شب ندیدم من شبی>
  block
    text <من ندیدم ظلمتی در شصت سال>
    text <نه به روز و نه به شب نه ز اعتلال>
  block
    text <صوفیان گفتند صدق قال او>
    text <شب همی‌رفتیم در دنبال او>
  block
    text <در بیابانهای پر از خار و گو>
    text <او چو ماه بدر ما را پیش‌رو>
  block
    text <روی پس ناکرده می‌گفتی به شب>
    text <هین گو آمد میل کن در سوی چپ>
  block
    text <باز گفتی بعد یک دم سوی راست>
    text <میل کن زیرا که خاری پیش پاست>
  block
    text <روز گشتی پاش را ما پای‌بوس>
    text <گشته و پایش چو پاهای عروس>
  block
    text <نه ز خاک و نه ز گل بر وی اثر>
    text <نه از خراش خار و آسیب حجر>
  block
    text <مغربی را مشرقی کرده خدای>
    text <کرده مغرب را چو مشرق نورزای>
  block
    text <نور این شمس شموسی فارس است>
    text <روز خاص و عام را او حارس است>
  block
    text <چون نباشد حارس آن نور مجید>
    text <که هزاران آفتاب آرد پدید>
  block
    text <تو به نور او همی رو در امان>
    text <در میان اژدها و کزدمان>
  block
    text <پیش پیشت می‌رود آن نور پاک>
    text <می‌کند هر ره‌زنی را چاک‌چاک>
  block
    text <یوم لا یخزی النبی راست دان>
    text <نور یسعی بین ایدیهم بخوان>
  block
    text <گرچه گردد در قیامت آن فزون>
    text <از خدا اینجا بخواهید آزمون>
  block
    text <کو ببخشد هم به میغ و هم به ماغ>
    text <نور جان والله اعلم بالبلاغ>
