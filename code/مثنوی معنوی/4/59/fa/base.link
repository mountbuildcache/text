
text <نوشتن آن غلام قصهٔ شکایت نقصان اجری سوی پادشاه>
  block
    text <قصه کوته کن برای آن غلام>
    text <که سوی شه بر نوشتست او پیام>
  block
    text <قصه پر جنگ و پر هستی و کین>
    text <می‌فرستد پیش شاه نازنین>
  block
    text <کالبد نامه‌ست اندر وی نگر>
    text <هست لایق شاه را آنگه ببر>
  block
    text <گوشه‌ای رو نامه را بگشا بخوان>
    text <بین که حرفش هست در خورد شهان>
  block
    text <گر نباشد درخور آن را پاره کن>
    text <نامهٔ دیگر نویس و چاره کن>
  block
    text <لیک فتح نامهٔ تن زپ مدان>
    text <ورنه هر کس سر دل دیدی عیان>
  block
    text <نامه بگشادن چه دشوارست و صعب>
    text <کار مردانست نه طفلان کعب>
  block
    text <جمله بر فهرست قانع گشته‌ایم>
    text <زانک در حرص و هوا آغشته‌ایم>
  block
    text <باشد آن فهرست دامی عامه را>
    text <تا چنان دانند متن نامه را>
  block
    text <باز کن سرنامه را گردن متاب>
    text <زین سخن والله اعلم بالصواب>
  block
    text <هست آن عنوان چو اقرار زبان>
    text <متن نامهٔ سینه را کن امتحان>
  block
    text <که موافق هست با اقرار تو>
    text <تا منافق‌وار نبود کار تو>
  block
    text <چون جوالی بس گرانی می‌بری>
    text <زان نباید کم که در وی بنگری>
  block
    text <که چه داری در جوال از تلخ و خوش>
    text <گر همی ارزد کشیدن را بکش>
  block
    text <ورنه خالی کن جوالت را ز سنگ>
    text <باز خر خود را ازین بیگار و ننگ>
  block
    text <در جوال آن کن که می‌باید کشید>
    text <سوی سلطانان و شاهان رشید>
