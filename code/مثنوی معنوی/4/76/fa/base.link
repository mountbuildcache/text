
text <امیر کردن رسول علیه‌السلام جوان هذیلی را بر سریه‌ای کی در آن پیران  و جنگ آزمودگان بودند>
  block
    text <یک سریه می‌فرستادش رسول>
    text <به هر جنگ کافر و دفع فضول>
  block
    text <یک جوانی را گزید او از هذیل>
    text <میر لشکر کردش و سالار خیل>
  block
    text <اصل لشکر بی‌گمان سرور بود>
    text <قوم بی‌سرور تن بی‌سر بود>
  block
    text <این همه که مرده و پژمرده‌ای>
    text <زان بود که ترک سرور کرده‌ای>
  block
    text <از کسل وز بخل وز ما و منی>
    text <می‌کشی سر خویش را سر می‌کنی>
  block
    text <هم‌چو استوری که بگریزد ز بار>
    text <او سر خود گیرد اندر کوهسار>
  block
    text <صاحبش در پی دوان کای خیره سر>
    text <هر طرف گرگیست اندر قصد خر>
  block
    text <گر ز چشمم این زمان غایب شوی>
    text <پیشت آید هر طرف گرگ قوی>
  block
    text <استخوانت را بخاید چون شکر>
    text <که نبینی زندگانی را دگر>
  block
    text <آن مگیر آخر بمانی از علف>
    text <آتش از بی‌هیزمی گردد تلف>
  block
    text <هین بمگریز از تصرف کردنم>
    text <وز گرانی بار که جانت منم>
  block
    text <تو ستوری هم که نفست غالبست>
    text <حکم غالب را بود ای خودپرست>
  block
    text <خر نخواندت اسپ خواندت ذوالجلال>
    text <اسپ تازی را عرب گوید تعال>
  block
    text <میر آخر بود حق را مصطفی>
    text <بهر استوران نفس پر جفا>
  block
    text <قل تعالوا گفت از جذب کرم>
    text <تا ریاضتتان دهم من رایضم>
  block
    text <نفسها را تا مروض کرده‌ام>
    text <زین ستوران بس لگدها خورده‌ام>
  block
    text <هر کجا باشد ریاضت‌باره‌ای>
    text <از لگدهااش نباشد چاره‌ای>
  block
    text <لاجرم اغلب بلا بر انبیاست>
    text <که ریاضت دادن خامان بلاست>
  block
    text <سکسکانید از دمم یرغا روید>
    text <تا یواش و مرکب سلطان شوید>
  block
    text <قل تعالوا قل تعالو گفت رب>
    text <ای ستوران رمیده از ادب>
  block
    text <گر نیایند ای نبی غمگین مشو>
    text <زان دو بی‌تمکین تو پر از کین مشو>
  block
    text <گوش بعضی زین تعالواها کرست>
    text <هر ستوری را صطبلی دیگرست>
  block
    text <منهزم گردند بعضی زین ندا>
    text <هست هر اسپی طویلهٔ او جدا>
  block
    text <منقبض گردند بعضی زین قصص>
    text <زانک هر مرغی جدا دارد قفس>
  block
    text <خود ملایک نیز ناهمتا بدند>
    text <زین سبب بر آسمان صف صف شدند>
  block
    text <کودکان گرچه به یک مکتب درند>
    text <در سبق هر یک ز یک بالاترند>
  block
    text <مشرقی و مغربی را حسهاست>
    text <منصب دیدار حس چشم‌راست>
  block
    text <صد هزاران گوشها گر صف زنند>
    text <جمله محتاجان چشم روشن‌اند>
  block
    text <باز صف گوشها را منصبی>
    text <در سماع جان و اخبار و نبی>
  block
    text <صد هزاران چشم را آن راه نیست>
    text <هیچ چشمی از سماع آگاه نیست>
  block
    text <هم‌چنین هر حس یک یک می‌شمر>
    text <هر یکی معزول از آن کار دگر>
  block
    text <پنج حس ظاهر و پنج اندرون>
    text <ده صف‌اند اندر قیام الصافون>
  block
    text <هر کسی کو از صف دین سرکشست>
    text <می‌رود سوی صفی کان واپسست>
  block
    text <تو ز گفتار تعالوا کم مکن>
    text <کیمیای بس شگرفست این سخن>
  block
    text <گر مسی گردد ز گفتارت نفیر>
    text <کیمیا را هیچ از وی وام گیر>
  block
    text <این زمان گر بست نفس ساحرش>
    text <گفت تو سودش کند در آخرش>
  block
    text <قل تعالوا قل تعالوا ای غلام>
    text <هین که ان الله یدعوا للسلام>
  block
    text <خواجه باز آ از منی و از سری>
    text <سروری جو کم طلب کن سروری>
