
text <بیان آنک روح حیوانی و عقل جز وی و وهم و خیال بر مثال دوغند و روح کی باقیست درین دوغ هم‌چون روغن پنهانست>
  block
    text <جوهر صدقت خفی شد در دروغ>
    text <هم‌چو طعم روغن اندر طعم دوغ>
  block
    text <آن دروغت این تن فانی بود>
    text <راستت آن جان ربانی بود>
  block
    text <سالها این دوغ تن پیدا و فاش>
    text <روغن جان اندرو فانی و لاش>
  block
    text <تا فرستد حق رسولی بنده‌ای>
    text <دوغ را در خمره جنباننده‌ای>
  block
    text <تا بجنباند به هنجار و به فن>
    text <تا بدانم من که پنهان بود من>
  block
    text <یا کلام بنده‌ای کان جزو اوست>
    text <در رود در گوش او کو وحی جوست>
  block
    text <اذن مؤمن وحی ما را واعیست>
    text <آنچنان گوشی قرین داعیست>
  block
    text <هم‌چنانک گوش طفل از گفت مام>
    text <پر شود ناطق شود او درکلام>
  block
    text <ور نباشد طفل را گوش رشد>
    text <گفت مادر نشنود گنگی شود>
  block
    text <دایما هر کر اصلی گنگ بود>
    text <ناطق آنکس شد که از مادر شنود>
  block
    text <دانک گوش کر و گنگ از آفتیست>
    text <که پذیرای دم و تعلیم نیست>
  block
    text <آنک بی‌تعلیم بد ناطق خداست>
    text <که صفات او ز علتها جداست>
  block
    text <یا چو آدم کرده تلقینش خدا>
    text <بی‌حجاب مادر و دایه و ازا>
  block
    text <یا مسیحی که به تعلیم ودود>
    text <در ولادت ناطق آمد در وجود>
  block
    text <از برای دفع تهمت در ولاد>
    text <که نزادست از زنا و از فساد>
  block
    text <جنبشی بایست اندر اجتهاد>
    text <تا که دوغ آن روغن از دل باز داد>
  block
    text <روغن اندر دوغ باشد چون عدم>
    text <دوغ در هستی برآورده علم>
  block
    text <آنک هستت می‌نماید هست پوست>
    text <وآنک فانی می‌نماید اصل اوست>
  block
    text <دوغ روغن ناگرفتست و کهن>
    text <تا بنگزینی بنه خرجش مکن>
  block
    text <هین بگردانش به دانش دست دست>
    text <تا نماید آنچ پنهان کرده است>
  block
    text <زآنک این فانی دلیل باقیست>
    text <لابهٔ مستان دلیل ساقیست>
