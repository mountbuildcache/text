
text <درآمدن سلیمان علیه‌السلام هر روز در مسجد اقصی بعد از تمام شدن جهت عبادت و ارشاد عابدان و معتکفان و  رستن عقاقیر در مسجد>
  block
    text <هر صباحی چون سلیمان آمدی>
    text <خاضع اندر مسجد اقصی شدی>
  block
    text <نوگیاهی رسته دیدی اندرو>
    text <پس بگفتی نام و نفع خود بگو>
  block
    text <تو چه دارویی چیی نامت چیست>
    text <تو زیان کی و نفعت بر کیست>
  block
    text <پس بگفتی هر گیاهی فعل و نام>
    text <که من آن را جانم و این را حمام>
  block
    text <من مرین را زهرم و او را شکر>
    text <نام من اینست بر لوح از قدر>
  block
    text <پس طبیبان از سلیمان زان گیا>
    text <عالم و دانا شدندی مقتدی>
  block
    text <تا کتبهای طبیبی ساختند>
    text <جسم را از رنج می‌پرداختند>
  block
    text <این نجوم و طب وحی انبیاست>
    text <عقل و حس را سوی بی‌سو ره کجاست>
  block
    text <عقل جزوی عقل استخراج نیست>
    text <جز پذیرای فن و محتاج نیست>
  block
    text <قابل تعلیم و فهمست این خرد>
    text <لیک صاحب وحی تعلیمش دهد>
  block
    text <جمله حرفتها یقین از وحی بود>
    text <اول او لیک عقل آن را فزود>
  block
    text <هیچ حرفت را ببین کین عقل ما>
    text <تاند او آموختن بی‌اوستا>
  block
    text <گرچه اندر مکر موی‌اشکاف بد>
    text <هیچ پیشه رام بی‌استا نشد>
  block
    text <دانش پیشه ازین عقل ار بدی>
    text <پیشهٔ بی‌اوستا حاصل شدی>
