
text <منازعت امیران عرب با مصطفی علیه‌السلام کی ملک را مقاسمت کن با ما تا نزاعی نباشد و جواب فرمودن مصطفی علیه‌السلام کی من مامورم درین امارت و بحث ایشان از طرفین>
  block
    text <آن امیران عرب گرد آمدند>
    text <نزد پیغامبر منازع می‌شدند>
  block
    text <که تو میری هر یک از ما هم امیر>
    text <بخش کن این ملک و بخش خود بگیر>
  block
    text <هر یکی در بخش خود انصاف‌جو>
    text <تو ز بخش ما دو دست خود بشو>
  block
    text <گفت میری مر مرا حق داده است>
    text <سروری و امر مطلق داده است>
  block
    text <کین قران احمدست و دور او>
    text <هین بگیرید امر او را اتقوا>
  block
    text <قوم گفتندش که ما هم زان قضا>
    text <حاکمیم و داد امیریمان خدا>
  block
    text <گفت لیکن مر مرا حق ملک داد>
    text <مر شما را عاریه از بهر زاد>
  block
    text <میری من تا قیامت باقیست>
    text <میری عاریتی خواهد شکست>
  block
    text <قوم گفتند ای امیر افزون مگو>
    text <چیست حجت بر فزون‌جویی تو>
  block
    text <در زمان ابری برآمد ز امر مر>
    text <سیل آمد گشت آن اطراف پر>
  block
    text <رو به شهر آورد سیل بس مهیب>
    text <اهل شهر افغان‌کنان جمله رعیب>
  block
    text <گفت پیغامبر که وقت امتحان>
    text <آمد اکنون تا گمارد گردد عیان>
  block
    text <هر امیری نیزهٔ خود در فکند>
    text <تا شود در امتحان آن سیل‌بند>
  block
    text <پس قضیب انداخت در وی مصطفی>
    text <آن قضیب معجز فرمان روا>
  block
    text <نیزه‌ها را هم‌چو خاشاکی ربود>
    text <آب تیز سیل پرجوش عنود>
  block
    text <نیزه‌ها گم گشت جمله و آن قضیب>
    text <بر سر آب ایستاده چون رقیب>
  block
    text <ز اهتمام آن قضیب آن سیل زفت>
    text <روبگردانید و آن سیلاب رفت>
  block
    text <چون بدیدند از وی آن امر عظیم>
    text <پس مقر گشتند آن میران ز بیم>
  block
    text <جز سه کس که حقد ایشان چیره بود>
    text <ساحرش گفتند و کاهی از جحود>
  block
    text <ملک بر بسته چنان باشد ضعیف>
    text <ملک بر رسته چنین باشد شریف>
  block
    text <نیزه‌ها را گر ندیدی با قضیب>
    text <نامشان بین نام او بین این نجیب>
  block
    text <نامشان را سیل تیز مرگ برد>
    text <نام او و دولت تیزش نمرد>
  block
    text <پنج نوبت می‌زنندش بر دوام>
    text <هم‌چنین هر روز تا روز قیام>
  block
    text <گر ترا عقلست کردم لطفها>
    text <ور خری آورده‌ام خر را عصا>
  block
    text <آنچنان زین آخرت بیرون کنم>
    text <کز عصا گوش و سرت پر خون کنم>
  block
    text <اندرین آخر خران و مردمان>
    text <می‌نیابند از جفای تو امان>
  block
    text <نک عصا آورده‌ام بهر ادب>
    text <هر خری را کو نباشد مستحب>
  block
    text <اژدهایی می‌شود در قهر تو>
    text <که اژدهایی گشته‌ای در فعل و خو>
  block
    text <اژدهای کوهیی تو بی‌امان>
    text <لیک بنگر اژدهای آسمان>
  block
    text <این عصا از دوزخ آمد چاشنی>
    text <که هلا بگریز اندر روشنی>
  block
    text <ورنه در مانی تو در دندان من>
    text <مخلصت نبود ز در بندان من>
  block
    text <این عصایی بود این دم اژدهاست>
    text <تا نگویی دوزخ یزدان کجاست>
