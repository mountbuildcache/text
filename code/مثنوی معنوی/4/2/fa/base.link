
text <تمامی حکایت آن عاشق که از عسس گریخت در باغی مجهول خود معشوق را در باغ یافت و عسس را از شادی دعای خیر می‌کرد و می‌گفت کی عسی ان تکرهوا  شیا و هو خیر لکم>
  block
    text <اندر آن بودیم کان شخص از عسس>
    text <راند اندر باغ از خوفی فرس>
  block
    text <بود اندر باغ آن صاحب‌جمال>
    text <کز غمش این در عنا بد هشت سال>
  block
    text <سایهٔ او را نبود امکان دید>
    text <هم‌چو عنقا وصف او را می‌شنید>
  block
    text <جز یکی لقیه که اول از قضا>
    text <بر وی افتاد و شد او را دلربا>
  block
    text <بعد از آن چندان که می‌کوشید او>
    text <خود مجالش می‌نداد آن تندخو>
  block
    text <نه بلا به چاره بودش نه به مال>
    text <چشم پر و بی‌طمع بود آن نهال>
  block
    text <عاشق هر پیشه‌ای و مطلبی>
    text <حق بیالود اول کارش لبی>
  block
    text <چون بدان آسیب در جست آمدند>
    text <پیش پاشان می‌نهد هر روز بند>
  block
    text <چون در افکندش بجست و جوی کار>
    text <بعد از آن در بست که کابین بیار>
  block
    text <هم بر آن بو می‌تنند و می‌روند>
    text <هر دمی راجی و آیس می‌شوند>
  block
    text <هر کسی را هست اومید بری>
    text <که گشادندش در آن روزی دری>
  block
    text <باز در بستندش و آن درپرست>
    text <بر همان اومید آتش پا شدست>
  block
    text <چون درآمد خوش در آن باغ آن جوان>
    text <خود فرو شد پا به گنجش ناگهان>
  block
    text <مر عسس را ساخته یزدان سبب>
    text <تا ز بیم او دود در باغ شب>
  block
    text <بیند آن معشوقه را او با چراغ>
    text <طالب انگشتری در جوی باغ>
  block
    text <پس قرین می‌کرد از ذوق آن نفس>
    text <با ثنای حق دعای آن عسس>
  block
    text <که زیان کردم عسس را از گریز>
    text <بیست چندان سیم و زر بر وی بریز>
  block
    text <از عوانی مر ورا آزاد کن>
    text <آنچنان که شادم او را شاد کن>
  block
    text <سعد دارش این جهان و آن جهان>
    text <از عوانی و سگی‌اش وا رهان>
  block
    text <گرچه خوی آن عوان هست ای خدا>
    text <که هماره خلق را خواهد بلا>
  block
    text <گر خبر آید که شه جرمی نهاد>
    text <بر مسلمانان شود او زفت و شاد>
  block
    text <ور خبر آید که شه رحمت نمود>
    text <از مسلمانان فکند آن را به جود>
  block
    text <ماتمی در جان او افتد از آن>
    text <صد چنین ادبارها دارد عوان>
  block
    text <او عوان را در دعا در می‌کشید>
    text <کز عوان او را چنان راحت رسید>
  block
    text <بر همه زهر و برو تریاق بود>
    text <آن عوان پیوند آن مشتاق بود>
  block
    text <پس بد مطلق نباشد در جهان>
    text <بد به نسبت باشد این را هم بدان>
  block
    text <در زمانه هیچ زهر و قند نیست>
    text <که یکی را پا دگر را بند نیست>
  block
    text <مر یکی را پا دگر را پای‌بند>
    text <مر یکی را زهر و بر دیگر چو قند>
  block
    text <زهر مار آن مار را باشد حیات>
    text <نسبتش با آدمی باشد ممات>
  block
    text <خلق آبی را بود دریا چو باغ>
    text <خلق خاکی را بود آن مرگ و داغ>
  block
    text <همچنین بر می‌شمر ای مرد کار>
    text <نسبت این از یکی کس تا هزار>
  block
    text <زید اندر حق آن شیطان بود>
    text <در حق شخصی دگر سلطان بود>
  block
    text <آن بگوید زید صدیق سنیست>
    text <وین بگوید زید گبر کشتنیست>
  block
    text <گر تو خواهی کو ترا باشد شکر>
    text <پس ورا از چشم عشاقش نگر>
  block
    text <منگر از چشم خودت آن خوب را>
    text <بین به چشم طالبان مطلوب را>
  block
    text <چشم خود بر بند زان خوش‌چشم تو>
    text <عاریت کن چشم از عشاق او>
  block
    text <بلک ازو کن عاریت چشم و نظر>
    text <پس ز چشم او بروی او نگر>
  block
    text <تا شوی آمن ز سیری و ملال>
    text <گفت کان الله له زین ذوالجلال>
  block
    text <چشم او من باشم و دست و دلش>
    text <تا رهد از مدبریها مقبلش>
  block
    text <هر چه مکرو هست چون شد او دلیل>
    text <سوی محبوبت حبیبست و خلیل>
