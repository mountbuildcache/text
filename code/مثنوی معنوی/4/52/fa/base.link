
text <قصهٔ رستن خروب در گوشهٔ مسجد اقصی و غمگین شدن سلیمان علیه‌السلام از آن چون به سخن آمد با او و خاصیت و نام  خود بگفت>
  block
    text <پس سلیمان دید اندر گوشه‌ای>
    text <نوگیاهی رسته هم‌چون خوشه‌ای>
  block
    text <دید بس نادر گیاهی سبز و تر>
    text <می‌ربود آن سبزیش نور از بصر>
  block
    text <پس سلامش کرد در حال آن حشیش>
    text <او جوابش گفت و بشکفت از خوشیش>
  block
    text <گفت نامت چیست برگو بی‌دهان>
    text <گفت خروبست ای شاه جهان>
  block
    text <گفت اندر تو چه خاصیت بود>
    text <گفت من رستم مکان ویران شود>
  block
    text <من که خروبم خراب منزلم>
    text <هادم بنیاد این آب و گلم>
  block
    text <پس سلیمان آن زمان دانست زود>
    text <که اجل آمد سفر خواهد نمود>
  block
    text <گفت تا من هستم این مسجد یقین>
    text <در خلل ناید ز آفات زمین>
  block
    text <تا که من باشم وجود من بود>
    text <مسجداقصی مخلخل کی شود>
  block
    text <پس که هدم مسجد ما بی‌گمان>
    text <نبود الا بعد مرگ ما بدان>
  block
    text <مسجدست آن دل که جسمش ساجدست>
    text <یار بد خروب هر جا مسجدست>
  block
    text <یار بد چون رست در تو مهر او>
    text <هین ازو بگریز و کم کن گفت وگو>
  block
    text <برکن از بیخش که گر سر بر زند>
    text <مر ترا و مسجدت را بر کند>
  block
    text <عاشقا خروب تو آمد کژی>
    text <هم‌چو طفلان سوی کژ چون می‌غژی>
  block
    text <خویش مجرم دان و مجرم گو مترس>
    text <تا ندزدد از تو آن استاد درس>
  block
    text <چون بگویی جاهلم تعلیم ده>
    text <این چنین انصاف از ناموس به>
  block
    text <از پدر آموز ای روشن‌جبین>
    text <ربنا گفت و ظلمنا پیش ازین>
  block
    text <نه بهانه کرد و نه تزویر ساخت>
    text <نه لوای مکر و حیلت بر فراخت>
  block
    text <باز آن ابلیس بحث آغاز کرد>
    text <که بدم من سرخ رو کردیم زرد>
  block
    text <رنگ رنگ تست صباغم توی>
    text <اصل جرم و آفت و داغم توی>
  block
    text <هین بخوان رب بما اغویتنی>
    text <تا نگردی جبری و کژ کم تنی>
  block
    text <بر درخت جبر تا کی بر جهی>
    text <اختیار خویش را یک‌سو نهی>
  block
    text <هم‌چو آن ابلیس و ذریات او>
    text <با خدا در جنگ و اندر گفت و گو>
  block
    text <چون بود اکراه با چندان خوشی>
    text <که تو در عصیان همی دامن کشی>
  block
    text <آن‌چنان خوش کس رود در مکرهی>
    text <کس چنان رقصان دود در گم‌رهی>
  block
    text <بیست مرده جنگ می‌کردی در آن>
    text <کت همی‌دادند پند آن دیگران>
  block
    text <که صواب اینست و راه اینست و بس>
    text <کی زند طعنه مرا جز هیچ‌کس>
  block
    text <کی چنین گوید کسی کو مکر هست>
    text <چون چنین جنگد کسی کو بی‌رهست>
  block
    text <هر چه نفست خواست داری اختیار>
    text <هر چه عقلت خواست آری اضطرار>
  block
    text <داند او کو نیک‌بخت و محرمست>
    text <زیرکی ز ابلیس و عشق از آدمست>
  block
    text <زیرکی سباحی آمد در بحار>
    text <کم رهد غرقست او پایان کار>
  block
    text <هل سباحت را رها کن کبر و کین>
    text <نیست جیحون نیست جو دریاست این>
  block
    text <وانگهان دریای ژرف بی‌پناه>
    text <در رباید هفت دریا را چو کاه>
  block
    text <عشق چون کشتی بود بهر خواص>
    text <کم بود آفت بود اغلب خلاص>
  block
    text <زیرکی بفروش و حیرانی بخر>
    text <زیرکی ظنست و حیرانی نظر>
  block
    text <عقل قربان کن به پیش مصطفی>
    text <حسبی الله گو که الله‌ام کفی>
  block
    text <هم‌چو کنعان سر ز کشتی وا مکش>
    text <که غرورش داد نفس زیرکش>
  block
    text <که برآیم بر سر کوه مشید>
    text <منت نوحم چرا باید کشید>
  block
    text <چون رمی از منتش بر جان ما>
    text <چونک شکر و منتش گوید خدا>
  block
    text <تو چه دانی ای غرارهٔ پر حسد>
    text <منت او را خدا هم می‌کشد>
  block
    text <کاشکی او آشنا ناموختی>
    text <تا طمع در نوح و کشتی دوختی>
  block
    text <کاش چون طفل از حیل جاهل بدی>
    text <تا چو طفلان چنگ در مادر زدی>
  block
    text <یا به علم نقل کم بودی ملی>
    text <علم وحی دل ربودی از ولی>
  block
    text <با چنین نوری چو پیش آری کتاب>
    text <جان وحی آسای تو آرد عتاب>
  block
    text <چون تیمم با وجود آب دان>
    text <علم نقلی با دم قطب زمان>
  block
    text <خویش ابله کن تبع می‌رو سپس>
    text <رستگی زین ابلهی یابی و بس>
  block
    text <اکثر اهل الجنه البله ای پسر>
    text <بهر این گفتست سلطان البشر>
  block
    text <زیرکی چون کبر و باد انگیز تست>
    text <ابلهی شو تا بماند دل درست>
  block
    text <ابلهی نه کو به مسخرگی دوتوست>
    text <ابلهی کو واله و حیران هوست>
  block
    text <ابلهان‌اند آن زنان دست بر>
    text <از کف ابله وز رخ یوسف نذر>
  block
    text <عقل را قربان کن اندر عشق دوست>
    text <عقلها باری از آن سویست کوست>
  block
    text <عقلها آن سو فرستاده عقول>
    text <مانده این سو که نه معشوقست گول>
  block
    text <زین سر از حیرت گر این عقلت رود>
    text <هر سو مویت سر و عقلی شود>
  block
    text <نیست آن سو رنج فکرت بر دماغ>
    text <که دماغ و عقل روید دشت و باغ>
  block
    text <سوی دشت از دشت نکته بشنوی>
    text <سوی باغ آیی شود نخلت روی>
  block
    text <اندرین ره ترک کن طاق و طرنب>
    text <تا قلاوزت نجنبد تو مجنب>
  block
    text <هر که او بی سر بجنبد دم بود>
    text <جنبشش چون جنبش کزدم بود>
  block
    text <کژرو و شب کور و زشت و زهرناک>
    text <پیشهٔ او خستن اجسام پاک>
  block
    text <سر بکوب آن را که سرش این بود>
    text <خلق و خوی مستمرش این بود>
  block
    text <خود صلاح اوست آن سر کوفتن>
    text <تا رهد جان‌ریزه‌اش زان شوم‌تن>
  block
    text <واستان آن دست دیوانه سلاح>
    text <تا ز تو راضی شود عدل و صلاح>
  block
    text <چون سلاحش هست و عقلش نه ببند>
    text <دست او را ورنه آرد صد گزند>
