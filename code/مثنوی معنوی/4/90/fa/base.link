
text <بیان آنک عمارت در ویرانیست و جمعیت در پراکندگیست و  درستی در شکست‌گیست و مراد در بی‌مرادیست و وجود در عدم  است و علی هذا بقیة الاضداد والازواج>
  block
    text <آن یکی آمد زمین را می‌شکافت>
    text <ابلهی فریاد کرد و بر نتافت>
  block
    text <کین زمین را از چه ویران می‌کنی>
    text <می‌شکافی و پریشان می‌کنی>
  block
    text <گفت ای ابله برو و بر من مران>
    text <تو عمارت از خرابی باز دان>
  block
    text <کی شود گلزار و گندم‌زار این>
    text <تا نگردد زشت و ویران این زمین>
  block
    text <کی شود بستان و کشت و برگ و بر>
    text <تا نگردد نظم او زیر و زبر>
  block
    text <تا بنشکافی به نشتر ریش چغز>
    text <کی شود نیکو و کی گردید نغز>
  block
    text <تا نشوید خلطهاات از دوا>
    text <کی رود شورش کجا آید شفا>
  block
    text <پاره پاره کرده درزی جامه را>
    text <کس زند آن درزی علامه را>
  block
    text <که چرا این اطلس بگزیده را>
    text <بردریدی چه کنم بدریده را>
  block
    text <هر بنای کهنه که آبادان کنند>
    text <نه که اول کهنه را ویران کنند>
  block
    text <هم‌چنین نجار و حداد و قصاب>
    text <هستشان پیش از عمارتها خراب>
  block
    text <آن هلیله و آن بلیله کوفتن>
    text <زان تلف گردند معموری تن>
  block
    text <تا نکوبی گندم اندر آسیا>
    text <کی شود آراسته زان خوان ما>
  block
    text <آن تقاضا کرد آن نان و نمک>
    text <که ز شستت وا رهانم ای سمک>
  block
    text <گر پذیری پند موسی وا رهی>
    text <از چنین شست بد نامنتهی>
  block
    text <بس که خود را کرده‌ای بندهٔ هوا>
    text <کرمکی را کرده‌ای تو اژدها>
  block
    text <اژدها را اژدها آورده‌ام>
    text <تا با صلاح آورم من دم به دم>
  block
    text <تا دم آن از دم این بشکند>
    text <مار من آن اژدها را بر کند>
  block
    text <گر رضا دادی رهیدی از دو مار>
    text <ورنه از جانت برآرد آن دمار>
  block
    text <گفت الحق سخت استا جادوی>
    text <که در افکندی به مکر اینجا دوی>
  block
    text <خلق یک‌دل را تو کردی دو گروه>
    text <جادوی رخنه کند در سنگ و کوه>
  block
    text <گفت هستم غرق پیغام خدا>
    text <جادوی کی دید با نام خدا>
  block
    text <غفلت و کفرست مایهٔ جادوی>
    text <مشعلهٔ دینست جان موسوی>
  block
    text <من به جادویان چه مانم ای وقیح>
    text <کز دمم پر رشک می‌گردد مسیح>
  block
    text <من به جادویان چه مانم ای جنب>
    text <که ز جانم نور می‌گیرد کتب>
  block
    text <چون تو با پر هوا بر می‌پری>
    text <لاجرم بر من گمان آن می‌بری>
  block
    text <هر کرا افعال دام و دد بود>
    text <بر کریمانش گمان بد بود>
  block
    text <چون تو جزو عالمی هر چون بوی>
    text <کل را بر وصف خود بینی سوی>
  block
    text <گر تو برگردی و بر گردد سرت>
    text <خانه را گردنده بیند منظرت>
  block
    text <ور تو در کشتی روی بر یم روان>
    text <ساحل یم را همی بینی دوان>
  block
    text <گر تو باشی تنگ‌دل از ملحمه>
    text <تنگ بینی جمله دنیا را همه>
  block
    text <ور تو خوش باشی به کام دوستان>
    text <این جهان بنمایدت چون گلستان>
  block
    text <ای بسا کس رفته تا شام و عراق>
    text <او ندیده هیچ جز کفر و نفاق>
  block
    text <وی بسا کس رفته تا هند و هری>
    text <او ندیده جز مگر بیع و شری>
  block
    text <وی بسا کس رفته ترکستان و چین>
    text <او ندیده هیچ جز مکر و کمین>
  block
    text <چون ندارد مدرکی جز رنگ و بو>
    text <جملهٔ اقلیمها را گو بجو>
  block
    text <گاو در بغداد آید ناگهان>
    text <بگذرد او زین سران تا آن سران>
  block
    text <از همه عیش و خوشیها و مزه>
    text <او نبیند جز که قشر خربزه>
  block
    text <که بود افتاده بر ره یا حشیش>
    text <لایق سیران گاوی یا خریش>
  block
    text <خشک بر میخ طبیعت چون قدید>
    text <بستهٔ اسباب جانش لا یزید>
  block
    text <وان فضای خرق اسباب و علل>
    text <هست ارض الله ای صدر اجل>
  block
    text <هر زمان مبدل شود چون نقش جان>
    text <نو به نو بیند جهانی در عیان>
  block
    text <گر بود فردوس و انهار بهشت>
    text <چون فسردهٔ یک صفت شد گشت زشت>
