
text <معشوق را زیر چادر پنهان کردن  جهت تلبیس و بهانه گفتن  زن کی ان کید کن عظیم>
  block
    text <چادر خود را برو افکند زود>
    text <مرد را زن ساخت و در را بر گشود>
  block
    text <زیر چادر مرد رسوا و عیان>
    text <سخت پیدا چون شتر بر نردبان>
  block
    text <گفت خاتونیست از اعیان شهر>
    text <مر ورا از مال و اقبالست بهر>
  block
    text <در ببستم تا کسی بیگانه‌ای>
    text <در نیاید زود نادانانه‌ای>
  block
    text <گفت صوفی چیستش هین خدمتی>
    text <تا بر آرم بی‌سپاس و منتی>
  block
    text <گفت میلش خویشی و پیوستگیست>
    text <نیک خاتونیست حق داند که کیست>
  block
    text <خواست دختر را ببیند زیر دست>
    text <اتفاقا دختر اندر مکتبست>
  block
    text <باز گفت ار آرد باشد یا سبوس>
    text <می‌کنم او را به جان و دل عروس>
  block
    text <یک پسر دارد که اندر شهر نیست>
    text <خوب و زیرک چابک و مکسب کنیست>
  block
    text <گفت صوفی ما فقیر و زار و کم>
    text <قوم خاتون مال‌دار و محتشم>
  block
    text <کی بود این کفو ایشان در زواج>
    text <یک در از چوب و دری دیگر ز عاج>
  block
    text <کفو باید هر دو جفت اندر نکاح>
    text <ورنه تنگ آید نماند ارتیاح>
