
text <جواب گفتن مصطفی علیه‌السلام اعتراض کننده را>
  block
    text <در حضور مصطفای قندخو>
    text <چون ز حد برد آن عرب از گفت و گو>
  block
    text <آن شه والنجم و سلطان عبس>
    text <لب گزید آن سرد دم را گفت بس>
  block
    text <دست می‌زند بهر منعش بر دهان>
    text <چند گویی پیش دانای نهان>
  block
    text <پیش بینا برده‌ای سرگین خشک>
    text <که بخر این را به جای ناف مشک>
  block
    text <بعر را ای گنده‌مغز گنده‌مخ>
    text <زیر بینی بنهی و گویی که اخ>
  block
    text <اخ اخی برداشتی ای گیج گاج>
    text <تا که کالای بدت یابد رواج>
  block
    text <تا فریبی آن مشام پاک را>
    text <آن چریدهٔ گلشن افلاک را>
  block
    text <حلم او خود را اگر چه گول ساخت>
    text <خویشتن را اندکی باید شناخت>
  block
    text <دیگ را گر باز ماند امشب دهن>
    text <گربه را هم شرم باید داشتن>
  block
    text <خویشتن گر خفته کرد آن خوب فر>
    text <سخت بیدارست دستارش مبر>
  block
    text <چند گویی ای لجوج بی‌صفا>
    text <این فسون دیو پیش مصطفی>
  block
    text <صد هزاران حلم دارند این گروه>
    text <هر یکی حلمی از آنها صد چو کوه>
  block
    text <حلمشان بیدار را ابله کند>
    text <زیرک صد چشم را گمره کند>
  block
    text <حلمشان هم‌چون شراب خوب نغز>
    text <نغز نغزک بر رود بالای مغز>
  block
    text <مست را بین زان شراب پرشگفت>
    text <هم‌چو فرزین مست کژ رفتن گرفت>
  block
    text <مرد برنا زان شراب زودگیر>
    text <در میان راه می‌افتد چو پیر>
  block
    text <خاصه این باده که از خم بلی است>
    text <نه میی که مستی او یکشبیست>
  block
    text <آنک آن اصحاب کهف از نقل و نقل>
    text <سیصد و نه سال گم کردند عقل>
  block
    text <زان زنان مصر جامی خورده‌اند>
    text <دستها را شرحه شرحه کرده‌اند>
  block
    text <ساحران هم سکر موسی داشتند>
    text <دار را دلدار می‌انگاشتند>
  block
    text <جعفر طیار زان می بود مست>
    text <زان گرو می‌کرد بی‌خود پا و دست>
