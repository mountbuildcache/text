
text <قصهٔ فرزندان عزیر علیه‌السلام کی از پدر احوال پدر می‌پرسیدند می‌گفت آری دیدمش می‌آید بعضی شناختندش بیهوش شدند بعضی نشناختند می‌گفتند خود مژده‌ای داد این بیهوش شدن  چیست>
  block
    text <هم‌چو پوران عزیز اندر گذر>
    text <آمده پرسان ز احوال پدر>
  block
    text <گشته ایشان پیر و باباشان جوان>
    text <پس پدرشان پیش آمد ناگهان>
  block
    text <پس بپرسیدند ازو کای ره‌گذر>
    text <از عزیر ما عجب داری خبر>
  block
    text <که کسی‌مان گفت که امروز آن سند>
    text <بعد نومیدی ز بیرون می‌رسد>
  block
    text <گفت آری بعد من خواهد رسید>
    text <آن یکی خوش شد چو این مژده شنید>
  block
    text <بانگ می‌زد کای مبشر باش شاد>
    text <وان دگر بشناخت بیهوش اوفتاد>
  block
    text <که چه جای مژده است ای خیره‌سر>
    text <که در افتادیم در کان شکر>
  block
    text <وهم را مژده‌ست و پیش عقل نقد>
    text <ز انک چشم وهم شد محجوب فقد>
  block
    text <کافران را درد و مؤمن را بشیر>
    text <لیک نقد حال در چشم بصیر>
  block
    text <زانک عاشق در دم نقدست مست>
    text <لاجرم از کفر و ایمان برترست>
  block
    text <کفر و ایمان هر دو خود دربان اوست>
    text <کوست مغز و کفر و دین او را دو پوست>
  block
    text <کفر قشر خشک رو بر تافته>
    text <باز ایمان قشر لذت یافته>
  block
    text <قشرهای خشک را جا آتش است>
    text <قشر پیوسته به مغز جان خوش است>
  block
    text <مغز خود از مرتبهٔ خوش برترست>
    text <برترست از خوش که لذت گسترست>
  block
    text <این سخن پایان ندارد باز گرد>
    text <تا برآرد موسیم از بحر گرد>
  block
    text <درخور عقل عوام این گفته شد>
    text <از سخن باقی آن بنهفته شد>
  block
    text <زر عقلت ریزه است ای متهم>
    text <بر قراضه مهر سکه چون نهم>
  block
    text <عقل تو قسمت شده بر صد مهم>
    text <بر هزاران آرزو و طم و رم>
  block
    text <جمع باید کرد اجزا را به عشق>
    text <تا شوی خوش چون سمرقند و دمشق>
  block
    text <جو جوی چون جمع گردی ز اشتباه>
    text <پس توان زد بر تو سکهٔ پادشاه>
  block
    text <ور ز مثقالی شوی افزون تو خام>
    text <از تو سازد شه یکی زرینه جام>
  block
    text <پس برو هم نام و هم القاب شاه>
    text <باشد و هم صورتش ای وصل خواه>
  block
    text <تا که معشوقت بود هم نان هم آب>
    text <هم چراغ و شاهد و نقل شراب>
  block
    text <جمع کن خود را جماعت رحمتست>
    text <تا توانم با تو گفتن آنچ هست>
  block
    text <زانک گفتن از برای باوریست>
    text <جان شرک از باوری حق بریست>
  block
    text <جان قسمت گشته بر حشو فلک>
    text <در میان شصت سودا مشترک>
  block
    text <پس خموشی به دهد او را ثبوت>
    text <پس جواب احمقان آمد سکوت>
  block
    text <این همی‌دانم ولی مستی تن>
    text <می‌گشاید بی‌مراد من دهن>
  block
    text <آنچنان که از عطسه و از خامیاز>
    text <این دهان گردد بناخواه تو باز>
