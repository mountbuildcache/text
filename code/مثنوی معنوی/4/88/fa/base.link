
text <بیان آنک عهد کردن احمق وقت گرفتاری و ندم هیچ وفایی ندارد کی لو ردوالعادوا لما نهوا عنه و انهم لکاذبون صبح کاذب وفا ندارد>
  block
    text <عقل می‌گفتش حماقت با توست>
    text <با حماقت عقل را آید شکست>
  block
    text <عقل را باشد وفای عهدها>
    text <تو نداری عقل رو ای خربها>
  block
    text <عقل را یاد آید از پیمان خود>
    text <پردهٔ نسیان بدراند خرد>
  block
    text <چونک عقلت نیست نسیان میر تست>
    text <دشمن و باطل کن تدبیر تست>
  block
    text <از کمی عقل پروانهٔ خسیس>
    text <یاد نارد ز آتش و سوز و حسیس>
  block
    text <چونک پرش سوخت توبه می‌کند>
    text <آز و نسیانش بر آتش می‌زند>
  block
    text <ضبط و درک و حافظی و یادداشت>
    text <عقل را باشد که عقل آن را فراشت>
  block
    text <چونک گوهر نیست تابش چون بود>
    text <چون مذکر نیست ایابش چون بود>
  block
    text <این تمنی هم ز بی‌عقلی اوست>
    text <که نبیند کان حماقت را چه خوست>
  block
    text <آن ندامت از نتیجهٔ رنج بود>
    text <نه ز عقل روشن چون گنج بود>
  block
    text <چونک شد رنج آن ندامت شد عدم>
    text <می‌نیرزد خاک آن توبه و ندم>
  block
    text <آن ندم از ظلمت غم بست بار>
    text <پس کلام اللیل یمحوه النهار>
  block
    text <چون برفت آن ظلمت غم گشت خوش>
    text <هم رود از دل نتیجه و زاده‌اش>
  block
    text <می‌کند او توبه و پیر خرد>
    text <بانگ لو ردوا لعادوا می‌زند>
