
text <در بیان آنک حکما گویند آدمی عالم صغریست و حکمای اللهی گویند آدمی عالم کبریست زیرا آن علم حکما بر صورت آدمی مقصور بود و علم این حکما در حقیقت حقیقت آدمی موصول بود>
  block
    text <پس به صورت عالم اصغر توی>
    text <پس به معنی عالم اکبر توی>
  block
    text <ظاهر آن شاخ اصل میوه است>
    text <باطنا بهر ثمر شد شاخ هست>
  block
    text <گر نبودی میل و اومید ثمر>
    text <کی نشاندی باغبان بیخ شجر>
  block
    text <پس به معنی آن شجر از میوه زاد>
    text <گر به صورت از شجر بودش ولاد>
  block
    text <مصطفی زین گفت که آدم و انبیا>
    text <خلف من باشند در زیر لوا>
  block
    text <بهر این فرموده است آن ذو فنون>
    text <رمز نحن اخرون السابقون>
  block
    text <گر بصورت من ز آدم زاده‌ام>
    text <من به معنی جد جد افتاده‌ام>
  block
    text <کز برای من بدش سجدهٔ ملک>
    text <وز پی من رفت بر هفتم فلک>
  block
    text <پس ز من زایید در معنی پدر>
    text <پس ز میوه زاد در معنی شجر>
  block
    text <اول فکر آخر آمد در عمل>
    text <خاصه فکری کو بود وصف ازل>
  block
    text <حاصل اندر یک زمان از آسمان>
    text <می‌رود می‌آید ایدر کاروان>
  block
    text <نیست بر این کاروان این ره دراز>
    text <کی مفازه زفت آید با مفاز>
  block
    text <دل به کعبه می‌رود در هر زمان>
    text <جسم طبع دل بگیرد ز امتنان>
  block
    text <این دراز و کوتهی مر جسم راست>
    text <چه دراز و کوته آنجا که خداست>
  block
    text <چون خدا مر جسم را تبدیل کرد>
    text <رفتنش بی‌فرسخ و بی‌میل کرد>
  block
    text <صد امیدست این زمان بردار گام>
    text <عاشقانه ای فتی خل الکلام>
  block
    text <گرچه پلهٔ چشم بر هم می‌زنی>
    text <در سفینه خفته‌ای ره می‌کنی>
