
text <قصهٔ آن صوفی کی زن خود را بیگانه‌ای بگرفت>
  block
    text <صوفیی آمد به سوی خانه روز>
    text <خانه یک در بود و زن با کفش‌دوز>
  block
    text <جفت گشته با رهی خویش زن>
    text <اندر آن یک حجره از وسواس تن>
  block
    text <چون بزد صوفی به جد در چاشتگاه>
    text <هر دو درماندند نه حیلت نه راه>
  block
    text <هیچ معهودش نبد کو آن زمان>
    text <سوی خانه باز گردد از دکان>
  block
    text <قاصدا آن روز بی‌وقت آن مروع>
    text <از خیالی کرد تا خانه رجوع>
  block
    text <اعتماد زن بر آن کو هیچ بار>
    text <این زمان فا خانه نامد او ز کار>
  block
    text <آن قیاسش راست نامد از قضا>
    text <گرچه ستارست هم بدهد سزا>
  block
    text <چونک بد کردی بترس آمن مباش>
    text <زانک تخمست و برویاند خداش>
  block
    text <چند گاهی او بپوشاند که تا>
    text <آیدت زان بد پشیمان و حیا>
  block
    text <عهد عمر آن امیر مؤمنان>
    text <داد دزدی را به جلاد و عوان>
  block
    text <بانگ زد آن دزد کای میر دیار>
    text <اولین بارست جرمم زینهار>
  block
    text <گفت عمر حاش لله که خدا>
    text <بار اول قهر بارد در جزا>
  block
    text <بارها پوشد پی اظهار فضل>
    text <باز گیرد از پی اظهار عدل>
  block
    text <تا که این هر دو صفت ظاهر شود>
    text <آن مبشر گردد این منذر شود>
  block
    text <بارها زن نیز این بد کرده بود>
    text <سهل بگذشت آن و سهلش می‌نمود>
  block
    text <آن نمی‌دانست عقل پای‌سست>
    text <که سبو دایم ز جو ناید درست>
  block
    text <آنچنانش تنگ آورد آن قضا>
    text <که منافق را کند مرگ فجا>
  block
    text <نه طریق و نه رفیق و نه امان>
    text <دست کرده آن فرشته سوی جان>
  block
    text <آنچنان کین زن در آن حجره جفا>
    text <خشک شد او و حریفش ز ابتلا>
  block
    text <گفت صوفی با دل خود کای دو گبر>
    text <از شما کینه کشم لیکن به صبر>
  block
    text <لیک نادانسته آرم این نفس>
    text <تا که هر گوشی ننوشد این جرس>
  block
    text <از شما پنهان کشد کینه محق>
    text <اندک اندک هم‌چو بیماری دق>
  block
    text <مرد دق باشد چو یخ هر لحظه کم>
    text <لیک پندارد بهر دم بهترم>
  block
    text <هم‌چو کفتاری که می‌گیرندش و او>
    text <غرهٔ آن گفت کین کفتار کو>
  block
    text <هیچ پنهان‌خانه آن زن را نبود>
    text <سمج و دهلیز و ره بالا نبود>
  block
    text <نه تنوری که در آن پنهان شود>
    text <نه جوالی که حجاب آن شود>
  block
    text <هم‌چو عرصهٔ پهن روز رستخیز>
    text <نه گو و نه پشته نه جای گریز>
  block
    text <گفت یزدان وصف این جای حرج>
    text <بهر محشر لا تری فیها عوج>
