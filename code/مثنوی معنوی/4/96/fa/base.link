
text <گفتن موسی علیه‌السلام فرعون را کی از من یک پند قبول کن و چهار فضیلت عوض بستان>
  block
    text <هین ز من بپذیر یک چیز و بیار>
    text <پس ز من بستان عوض آن را چهار>
  block
    text <گفت ای موسی کدامست آن یکی>
    text <شرح کن با من از آن یک اندکی>
  block
    text <گفت آن یک که بگویی آشکار>
    text <که خدایی نیست غیر کردگار>
  block
    text <خالق افلاک و انجم بر علا>
    text <مردم و دیو و پری و مرغ را>
  block
    text <خالق دریا و دشت و کوه و تیه>
    text <ملکت او بی‌حد و او بی‌شبیه>
  block
    text <گفت ای موسی کدامست آن چهار>
    text <که عوض بدهی مرا بر گو بیار>
  block
    text <تا بود کز لطف آن وعدهٔ حسن>
    text <سست گردد چارمیخ کفر من>
  block
    text <بوک زان خوش وعده‌های مغتنم>
    text <برگشاید قفل کفر صد منم>
  block
    text <بوک از تاثیر جوی انگبین>
    text <شهد گردد در تنم این زهر کین>
  block
    text <یا ز عکس جوی آن پاکیزه شیر>
    text <پرورش یابد دمی عقل اسیر>
  block
    text <یا بود کز عکس آن جوهای خمر>
    text <مست گردم بو برم از ذوق امر>
  block
    text <یا بود کز لطف آن جوهای آب>
    text <تازگی یابد تن شورهٔ خراب>
  block
    text <شوره‌ام را سبزه‌ای پیدا شود>
    text <خارزارم جنت ماوی شود>
  block
    text <بوک از عکس بهشت و چار جو>
    text <جان شود از یاری حق یارجو>
  block
    text <آنچنان که از عکس دوزخ گشته‌ام>
    text <آتش و در قهر حق آغشته‌ام>
  block
    text <گه ز عکس مار دوزخ هم‌چو مار>
    text <گشته‌ام بر اهل جنت زهربار>
  block
    text <گه ز عکس جوشش آب حمیم>
    text <آب ظلمم کرده خلقان را رمیم>
  block
    text <من ز عکس زمهریرم زمهریر>
    text <یا ز عکس آن سعیرم چون سعیر>
  block
    text <دوزخ درویش و مظلومم کنون>
    text <وای آنک یابمش ناگه زبون>
