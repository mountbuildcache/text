
text <حکایت آن پادشاه‌زاده کی پادشاهی حقیقی  بوی روی نمود یوم یفرالمرء من اخیه و  امه و ابیه نقد وقت او شد پادشاهی  این خاک تودهٔ کودک طبعان کی قلعه گیری نام کنند آن کودک کی چیره آید بر سر  خاک توده برآید و لاف زندگی قلعه مراست کودکان دیگر بر وی  رشک برند کی التراب ربیع الصبیان آن پادشاه‌زاده چو از قید رنگها  برست گفت من این خاکهای رنگین را همان خاک دون می‌گویم زر  و اطلس و اکسون نمی‌گویم من ازین اکسون رستم یکسون رفتم و  آتیناه الحکم صبیا ارشاد حق را مرور سالها حاجت نیست در قدرت کن فیکون هیچ کس سخن قابلیت نگوید>
  block
    text <پادشاهی داشت یک برنا پسر>
    text <باطن و ظاهر مزین از هنر>
  block
    text <خواب دید او کان پسر ناگه بمرد>
    text <صافی عالم بر آن شه گشت درد>
  block
    text <خشک شد از تاب آتش مشک او>
    text <که نماند از تف آتش اشک او>
  block
    text <آنچنان پر شد ز دود و درد شاه>
    text <که نمی‌یابید در وی راه آه>
  block
    text <خواست مردن قالبش بی‌کار شد>
    text <عمر مانده بود شه بیدار شد>
  block
    text <شادیی آمد ز بیداریش پیش>
    text <که ندیده بود اندر عمر خویش>
  block
    text <که ز شادی خواست هم فانی شدن>
    text <بس مطوق آمد این جان و بدن>
  block
    text <از دم غم می‌بمیرد این چراغ>
    text <وز دم شادی بمیرد اینت لاغ>
  block
    text <در میان این دو مرگ او زنده است>
    text <این مطوق شکل جای خنده است>
  block
    text <شاه با خود گفت شادی را سبب>
    text <آنچنان غم بود از تسبیب رب>
  block
    text <ای عجب یک چیز از یک روی مرگ>
    text <وان ز یک روی دگر احیا و برگ>
  block
    text <آن یکی نسبت بدان حالت هلاک>
    text <باز هم آن سوی دیگر امتساک>
  block
    text <شادی تن سوی دنیاوی کمال>
    text <سوی روز عاقبت نقص و زوال>
  block
    text <خنده را در خواب هم تعبیر خوان>
    text <گریه گوید با دریغ و اندهان>
  block
    text <گریه را در خواب شادی و فرح>
    text <هست در تعبیر ای صاحب مرح>
  block
    text <شاه اندیشید کین غم خود گذشت>
    text <لیک جان از جنس این بدظن گشت>
  block
    text <ور رسد خاری چنین اندر قدم>
    text <که رود گل یادگاری بایدم>
  block
    text <چون فنا را شد سبب بی‌منتهی>
    text <پس کدامین راه را بندیم ما>
  block
    text <صد دریچه و در سوی مرگ لدیغ>
    text <می‌کند اندر گشادن ژیغ ژیغ>
  block
    text <ژیغ‌ژیغ تلخ آن درهای مرگ>
    text <نشنود گوش حریص از حرص برگ>
  block
    text <از سوی تن دردها بانگ درست>
    text <وز سوی خصمان جفا بانگ درست>
  block
    text <جان سر بر خوان دمی فهرست طب>
    text <نار علتها نظر کن ملتهب>
  block
    text <زان همه غرها درین خانه رهست>
    text <هر دو گامی پر ز کزدمها چهست>
  block
    text <باد تندست و چراغم ابتری>
    text <زو بگیرانم چراغ دیگری>
  block
    text <تا بود کز هر دو یک وافی شود>
    text <گر به باد آن یک چراغ از جا رود>
  block
    text <هم‌چو عارف کن تن ناقص چراغ>
    text <شمع دل افروخت از بهر فراغ>
  block
    text <تا که روزی کین بمیرد ناگهان>
    text <پیش چشم خود نهد او شمع جان>
  block
    text <او نکرد این فهم پس داد از غرر>
    text <شمع فانی را بفانیی دگر>
