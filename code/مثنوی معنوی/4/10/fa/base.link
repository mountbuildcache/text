
text <مثال دنیا چون گولخن و تقوی چون حمام>
  block
    text <شهوت دنیا مثال گلخنست>
    text <که ازو حمام تقوی روشنست>
  block
    text <لیک قسم متقی زین تون صفاست>
    text <زانک در گرمابه است و در نقاست>
  block
    text <اغنیا مانندهٔ سرگین‌کشان>
    text <بهر آتش کردن گرمابه‌بان>
  block
    text <اندریشان حرص بنهاده خدا>
    text <تا بود گرمابه گرم و با نوا>
  block
    text <ترک این تون گوی و در گرمابه ران>
    text <ترک تون را عین آن گرمابه دان>
  block
    text <هر که در تونست او چون خادمست>
    text <مر ورا که صابرست و حازمست>
  block
    text <هر که در حمام شد سیمای او>
    text <هست پیدا بر رخ زیبای او>
  block
    text <تونیان را نیز سیما آشکار>
    text <از لباس و از دخان و از غبار>
  block
    text <ور نبینی روش بویش را بگیر>
    text <بو عصا آمد برای هر ضریر>
  block
    text <ور نداری بو در آرش در سخن>
    text <از حدیث نو بدان راز کهن>
  block
    text <پس بگوید تونیی صاحب ذهب>
    text <بیست سله چرک بردم تا به شب>
  block
    text <حرص تو چون آتشست اندر جهان>
    text <باز کرده هر زبانه صد دهان>
  block
    text <پیش عقل این زر چو سرگین ناخوشست>
    text <گرچه چون سرگین فروغ آتشست>
  block
    text <آفتابی که دم از آتش زند>
    text <چرک تر را لایق آتش کند>
  block
    text <آفتاب آن سنگ را هم کرد زر>
    text <تا بتون حرص افتد صد شرر>
  block
    text <آنک گوید مال گرد آورده‌ام>
    text <چیست یعنی چرک چندین برده‌ام>
  block
    text <این سخن گرچه که رسوایی‌فزاست>
    text <در میان تونیان زین فخرهاست>
  block
    text <که تو شش سله کشیدی تا به شب>
    text <من کشیدم بیست سله بی کرب>
  block
    text <آنک در تون زاد و پاکی را ندید>
    text <بوی مشک آرد برو رنجی پدید>
