
text <غرض از سمیع و بصیر گفتن خدا را>
  block
    text <از پی آن گفت حق خود را بصیر>
    text <که بود دید ویت هر دم نذیر>
  block
    text <از پی آن گفت حق خود را سمیع>
    text <تا ببندی لب ز گفتار شنیع>
  block
    text <از پی آن گفت حق خود را علیم>
    text <تا نیندیشی فسادی تو ز بیم>
  block
    text <نیست اینها بر خدا اسم علم>
    text <که سیه کافور دارد نام هم>
  block
    text <اسم مشتقست و اوصاف قدیم>
    text <نه مثال علت اولی سقیم>
  block
    text <ورنه تسخر باشد و طنز و دها>
    text <کر را سامع ضریران را ضیا>
  block
    text <یا علم باشد حیی نام وقیح>
    text <یا سیاه زشت را نام صبیح>
  block
    text <طفلک نوزاده را حاجی لقب>
    text <یا لقب غازی نهی بهر نسب>
  block
    text <گر بگویند این لقبها در مدیح>
    text <تا ندارد آن صفت نبود صحیح>
  block
    text <تسخر و طنزی بود آن یا جنون>
    text <پاک حق عما یقول الظالمون>
  block
    text <من همی دانستمت پیش از وصال>
    text <که نکورویی ولیکن بدخصال>
  block
    text <من همی دانستمت پیش از لقا>
    text <کز ستیزه راسخی اندر شقا>
  block
    text <چونک چشمم سرخ باشد در غمش>
    text <دانمش زان درد گر کم بینمش>
  block
    text <تو مرا چون بره دیدی بی شبان>
    text <تو گمان بردی ندارم پاسبان>
  block
    text <عاشقان از درد زان نالیده‌اند>
    text <که نظر ناجایگه مالیده‌اند>
  block
    text <بی‌شبان دانسته‌اند آن ظبی را>
    text <رایگان دانسته‌اند آن سبی را>
  block
    text <تا ز غمزه تیر آمد بر جگر>
    text <که منم حارس گزافه کم نگر>
  block
    text <کی کم از بره کم از بزغاله‌ام>
    text <که نباشد حارس از دنباله‌ام>
  block
    text <حارسی دارم که ملکش می‌سزد>
    text <داند او بادی که آن بر من وزد>
  block
    text <سرد بود آن باد یا گرم آن علیم>
    text <نیست غافل نیست غایب ای سقیم>
  block
    text <نفس شهوانی ز حق کرست و کور>
    text <من به دل کوریت می‌دیدم ز دور>
  block
    text <هشت سالت زان نپرسیدم به هیچ>
    text <که پرت دیدم ز جهل پیچ پیچ>
  block
    text <خود چه پرسم آنک او باشد بتون>
    text <که تو چونی چون بود او سرنگون>
