
text <عذر خواستن آن عاشق از گناه خویش به تلبیس و روی پوش و فهم کردن معشوق آن را نیز>
  block
    text <گفت عاشق امتحان کردم مگیر>
    text <تا ببینم تو حریفی یا ستیر>
  block
    text <من همی دانستمت بی‌امتحان>
    text <لیک کی باشد خبر هم‌چون عیان>
  block
    text <آفتابی نام تو مشهور و فاش>
    text <چه زیانست ار بکردم ابتلاش>
  block
    text <تو منی من خویشتن را امتحان>
    text <می‌کنم هر روز در سود و زیان>
  block
    text <انبیا را امتحان کرده عدات>
    text <تا شده ظاهر ازیشان معجزات>
  block
    text <امتحان چشم خود کردم به نور>
    text <ای که چشم بد ز چشمان تو دور>
  block
    text <این جهان هم‌چون خرابست و تو گنج>
    text <گر تفحص کردم از گنجت مرنج>
  block
    text <زان چنین بی‌خردگی کردم گزاف>
    text <تا زنم با دشمنان هر بار لاف>
  block
    text <تا زبانم چون ترا نامی نهد>
    text <چشم ازین دیده گواهیها دهد>
  block
    text <گر شدم در راه حرمت راه‌زن>
    text <آمدم ای مه به شمشیر و کفن>
  block
    text <جز به دست خود مبرم پا و سر>
    text <که ازین دستم نه از دست دگر>
  block
    text <از جدایی باز می‌رانی سخن>
    text <هر چه خواهی کن ولیکن این مکن>
  block
    text <در سخن آباد این دم راه شد>
    text <گفت امکان نیست چون بیگاه شد>
  block
    text <پوستها گفتیم و مغز آمد دفین>
    text <گر بمانیم این نماند همچنین>
