
text <لابه کردن قبطی سبطی را کی یک سبو بنیت خویش از نیل پر کن و بر لب من نه تا بخورم به حق دوستی و برادری کی سبو کی شما سبطیان بهر خود پر می‌کنید از نیل آب صاف است و سبوکی ما قبطیان پر می‌کنیم خون صاف است>
  block
    text <من شنیدم که در آمد قبطیی>
    text <از عطش اندر وثاق سبطیی>
  block
    text <گفت هستم یار و خویشاوند تو>
    text <گشته‌ام امروز حاجتمند تو>
  block
    text <زانک موسی جادوی کرد و فسون>
    text <تا که آب نیل ما را کرد خون>
  block
    text <سبطیان زو آب صافی می‌خورند>
    text <پیش قبطی خون شد آب از چشم‌بند>
  block
    text <قبط اینک می‌مرند از تشنگی>
    text <از پی ادبار خود یا بدرگی>
  block
    text <بهر خود یک طاس را پر آب کن>
    text <تا خورد از آبت این یار کهن>
  block
    text <چون برای خود کنی آن طاس پر>
    text <خون نباشد آب باشد پاک و حر>
  block
    text <من طفیل تو بنوشم آب هم>
    text <که طفیلی در تبع به جهد ز غم>
  block
    text <گفت ای جان و جهان خدمت کنم>
    text <پاس دارم ای دو چشم روشنم>
  block
    text <بر مراد تو روم شادی کنم>
    text <بندهٔ تو باشم آزادی کنم>
  block
    text <طاس را از نیل او پر آب کرد>
    text <بر دهان بنهاد و نیمی را بخورد>
  block
    text <طاس را کژ کرد سوی آب‌خواه>
    text <که بخور تو هم شد آن خون سیاه>
  block
    text <باز ازین سو کرد کژ خون آب شد>
    text <قبطی اندر خشم و اندر تاب شد>
  block
    text <ساعتی بنشست تا خشمش برفت>
    text <بعد از آن گفتش کای صمصام زفت>
  block
    text <ای برادر این گره را چاره چیست>
    text <گفت این را او خورد کو متقیست>
  block
    text <متقی آنست کو بیزار شد>
    text <از ره فرعون و موسی‌وار شد>
  block
    text <قوم موسی شو بخور این آب را>
    text <صلح کن با مه ببین مهتاب را>
  block
    text <صدهزاران ظلمتست از خشم تو>
    text <بر عبادالله اندر چشم تو>
  block
    text <خشم بنشان چشم بگشا شاد شو>
    text <عبرت از یاران بگیر استاد شو>
  block
    text <کی طفیل من شوی در اغتراف>
    text <چون ترا کفریست هم‌چون کوه قاف>
  block
    text <کوه در سوراخ سوزن کی رود>
    text <جز مگر که آن رشتهٔ یکتا شود>
  block
    text <کوه را که کن به استغفار و خوش>
    text <جام مغفوران بگیر و خوش بکش>
  block
    text <تو بدین تزویر چون نوشی از آن>
    text <چون حرامش کرد حق بر کافران>
  block
    text <خالق تزویر تزویر ترا>
    text <کی خرد ای مفتری مفترا>
  block
    text <آل موسی شو که حیلت سود نیست>
    text <حیله‌ات باد تهی پیمودنیست>
  block
    text <زهره دارد آب کز امر صمد>
    text <گردد او با کافران آبی کند>
  block
    text <یا تو پنداری که تو نان می‌خوری>
    text <زهر مار و کاهش جان می‌خوری>
  block
    text <نان کجا اصلاح آن جانی کند>
    text <کو دل از فرمان جانان بر کند>
  block
    text <یا تو پنداری که حرف مثنوی>
    text <چون بخوانی رایگانش بشنوی>
  block
    text <یا کلام حکمت و سر نهان>
    text <اندر آید زغبه در گوش و دهان>
  block
    text <اندر آید لیک چون افسانه‌ها>
    text <پوست بنماید نه مغز دانه‌ها>
  block
    text <در سر و رو در کشیده چادری>
    text <رو نهان کرده ز چشمت دلبری>
  block
    text <شاه‌نامه یا کلیله پیش تو>
    text <هم‌چنان باشد که قرآن از عتو>
  block
    text <فرق آنگه باشد از حق و مجاز>
    text <که کند کحل عنایت چشم باز>
  block
    text <ورنه پشک و مشک پیش اخشمی>
    text <هر دو یکسانست چون نبود شمی>
  block
    text <خویشتن مشغول کردن از ملال>
    text <باشدش قصد از کلام ذوالجلال>
  block
    text <کاتش وسواس را و غصه را>
    text <زان سخن بنشاند و سازد دوا>
  block
    text <بهر این مقدار آتش شاندن>
    text <آب پاک و بول یکسان شدن به فن>
  block
    text <آتش وسواس را این بول و آب>
    text <هر دو بنشانند هم‌چون وقت خواب>
  block
    text <لیک گر واقف شوی زین آب پاک>
    text <که کلام ایزدست و روحناک>
  block
    text <نیست گردد وسوسه کلی ز جان>
    text <دل بیابد ره به سوی گلستان>
  block
    text <زانک در باغی و در جویی پرد>
    text <هر که از سر صحف بویی برد>
  block
    text <یا تو پنداری که روی اولیا>
    text <آنچنان که هست می‌بینیم ما>
  block
    text <در تعجب مانده پیغامبر از آن>
    text <چون نمی‌بینند رویم مؤمنان>
  block
    text <چون نمی‌بینند نور روم خلق>
    text <که سبق بردست بر خورشید شرق>
  block
    text <ور همی‌بینند این حیرت چراست>
    text <تا که وحی آمد که آن رو در خفاست>
  block
    text <سوی تو ماهست و سوی خلق ابر>
    text <تا نبیند رایگان روی تو گبر>
  block
    text <سوی تو دانه‌ست و سوی خلق دام>
    text <تا ننوشد زین شراب خاص عام>
  block
    text <گفت یزدان که تراهم ینظرون>
    text <نقش حمامند هم لا یبصرون>
  block
    text <می‌نماید صورت ای صورت‌پرست>
    text <که آن دو چشم مردهٔ او ناظرست>
  block
    text <پیش چشم نقش می‌آری ادب>
    text <کو چرا پاسم نمی‌دارد عجب>
  block
    text <از چه پس بی‌پاسخست این نقش نیک>
    text <که نمی‌گوید سلامم را علیک>
  block
    text <می‌نجنباند سر و سبلت ز جود>
    text <پاس آنک کردمش من صد سجود>
  block
    text <حق اگر چه سر نجنباند برون>
    text <پاس آن ذوقی دهد در اندرون>
  block
    text <که دو صد جنبیدن سر ارزد آن>
    text <سر چنین جنباند آخر عقل و جان>
  block
    text <عقل را خدمت کنی در اجتهاد>
    text <پاس عقل آنست که افزاید رشاد>
  block
    text <حق نجنباند به ظاهر سر ترا>
    text <لیک سازد بر سران سرور ترا>
  block
    text <مر ترا چیزی دهد یزدان نهان>
    text <که سجود تو کنند اهل جهان>
  block
    text <آنچنان که داد سنگی را هنر>
    text <تا عزیز خلق شد یعنی که زر>
  block
    text <قطرهٔ آبی بیابد لطف حق>
    text <گوهری گردد برد از زر سبق>
  block
    text <جسم خاکست و چو حق تابیش داد>
    text <در جهان‌گیری چو مه شد اوستاد>
  block
    text <هین طلسمست این و نقش مرده است>
    text <احمقان را چشمش از ره برده است>
  block
    text <می‌نماید او که چشمی می‌زند>
    text <ابلهان سازیده‌اند او را سند>
