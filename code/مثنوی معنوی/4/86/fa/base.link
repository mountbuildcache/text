
text <قصهٔ آن مرغ گرفته کی وصیت کرد کی بر گذشته پشیمانی مخور تدارک وقت اندیش و روزگار مبر در پشیمانی>
  block
    text <آن یکی مرغی گرفت از مکر و دام>
    text <مرغ او را گفت ای خواجهٔ همام>
  block
    text <به تو بسی گاوان و میشان خورده‌ای>
    text <تو بسی اشتر به قربان کرده‌ای>
  block
    text <تو نگشتی سیر زانها در زمن>
    text <هم نگردی سیر از اجزای من>
  block
    text <هل مرا تا که سه پندت بر دهم>
    text <تا بدانی زیرکم یا ابلهم>
  block
    text <اول آن پند هم در دست تو>
    text <ثانیش بر بام کهگل بست تو>
  block
    text <وآن سوم پند دهم من بر درخت>
    text <که ازین سه پند گردی نیکبخت>
  block
    text <آنچ بر دستست اینست آن سخن>
    text <که محالی را ز کس باور مکن>
  block
    text <بر کفش چون گفت اول پند زفت>
    text <گشت آزاد و بر آن دیوار رفت>
  block
    text <گفت دیگر بر گذشته غم مخور>
    text <چون ز تو بگذشت زان حسرت مبر>
  block
    text <بعد از آن گفتش که در جسمم کتیم>
    text <ده درمسنگست یک در یتیم>
  block
    text <دولت تو بخت فرزندان تو>
    text <بود آن گوهر به حق جان تو>
  block
    text <فوت کردی در که روزی‌ات نبود>
    text <که نباشد مثل آن در در وجود>
  block
    text <آنچنان که وقت زادن حامله>
    text <ناله دارد خواجه شد در غلغله>
  block
    text <مرغ گفتش نی نصیحت کردمت>
    text <که مبادا بر گذشتهٔ دی غمت>
  block
    text <چون گذشت و رفت غم چون می‌خوری>
    text <یا نکردی فهم پندم یا کری>
  block
    text <وان دوم پندت بگفتم کز ضلال>
    text <هیچ تو باور مکن قول محال>
  block
    text <من نیم خود سه درمسنگ ای اسد>
    text <ده درمسنگ اندرونم چون بود>
  block
    text <خواجه باز آمد به خود گفتا که هین>
    text <باز گو آن پند خوب سیومین>
  block
    text <گفت آری خوش عمل کردی بدان>
    text <تا بگویم پند ثالث رایگان>
  block
    text <پند گفتن با جهول خوابناک>
    text <تخت افکندن بود در شوره خاک>
  block
    text <چاک حمق و جهل نپذیرد رفو>
    text <تخم حکمت کم دهش ای پندگو>
