
text <در بیان آنک وهم قلب عقلست و ستیزهٔ  اوست بدو ماند و او نیست و قصهٔ مجاوبات موسی علیه‌السلام کی صاحب عقل بود با فرعون کی صاحب وهم بود>
  block
    text <عقل ضد شهوتست ای پهلوان>
    text <آنک شهوت می‌تند عقلش مخوان>
  block
    text <وهم خوانش آنک شهوت را گداست>
    text <وهم قلب نقد زر عقلهاست>
  block
    text <بی‌محک پیدا نگردد وهم و عقل>
    text <هر دو را سوی محک کن زود نقل>
  block
    text <این محک قرآن و حال انبیا>
    text <چون منحک مر قلب را گوید بیا>
  block
    text <تا ببینی خویش را ز آسیب من>
    text <که نه‌ای اهل فراز و شیب من>
  block
    text <عقل را گر اره‌ای سازد دو نیم>
    text <هم‌چو زر باشد در آتش او بسیم>
  block
    text <وهم مر فرعون عالم‌سوز را>
    text <عقل مر موسی به جان افروز را>
  block
    text <رفت موسی بر طریق نیستی>
    text <گفت فرعونش بگو تو کیستی>
  block
    text <گفت من عقلم رسول ذوالجلال>
    text <حجةالله‌ام امانم از ضلال>
  block
    text <گفت نی خامش رها کن های هو>
    text <نسبت و نام قدیمت را بگو>
  block
    text <گفت که نسبت مر از خاکدانش>
    text <نام اصلم کمترین بندگانش>
  block
    text <بنده‌زادهٔ آن خداوند وحید>
    text <زاده از پشت جواری و عبید>
  block
    text <نسبت اصلم ز خاک و آب و گل>
    text <آب و گل را داد یزدان جان و دل>
  block
    text <مرجع این جسم خاکم هم به خاک>
    text <مرجع تو هم به خاک ای سهمناک>
  block
    text <اصل ما و اصل جمله سرکشان>
    text <هست از خاکی و آن را صد نشان>
  block
    text <که مدد از خاک می‌گیرد تنت>
    text <از غذایی خاک پیچد گردنت>
  block
    text <چون رود جان می‌شود او باز خاک>
    text <اندر آن گور مخوف سهمناک>
  block
    text <هم تو و هم ما و هم اشباه تو>
    text <خاک گردند و نماند جاه تو>
  block
    text <گفت غیر این نسب نامیت هست>
    text <مر ترا آن نام خود اولیترست>
  block
    text <بندهٔ فرعون و بندهٔ بندگانش>
    text <که ازو پرورد اول جسم و جانش>
  block
    text <بندهٔ یاغی طاغی ظلوم>
    text <زین وطن بگریخته از فعل شوم>
  block
    text <خونی و غداری و حق‌ناشناس>
    text <هم برین اوصاف خود می‌کن قیاس>
  block
    text <در غریبی خوار و درویش و خلق>
    text <که ندانستی سپاس ما و حق>
  block
    text <گفت حاشا که بود با آن ملیک>
    text <در خداوندی کسی دیگر شریک>
  block
    text <واحد اندر ملک او را یار نی>
    text <بندگانش را جز او سالار نی>
  block
    text <نیست خلقش را دگر کس مالکی>
    text <شرکتش دعوی کند جز هالکی>
  block
    text <نقش او کردست و نقاش من اوست>
    text <غیر اگر دعوی کند او ظلم‌جوست>
  block
    text <تو نتوانی ابروی من ساختن>
    text <چون توانی جان من بشناختن>
  block
    text <بلک آن غدار و آن طاغی توی>
    text <که کنی با حق دعوی دوی>
  block
    text <گر بکشتم من عوانی را به سهو>
    text <نه برای نفس کشتم نه به لهو>
  block
    text <من زدم مشتی و ناگاه اوفتاد>
    text <آنک جانش خود نبد جانی بداد>
  block
    text <من سگی کشتم تو مرسل‌زادگان>
    text <صدهزاران طفل بی‌جرم و زیان>
  block
    text <کشته‌ای و خونشان در گردنت>
    text <تا چه آید بر تو زین خون خوردنت>
  block
    text <کشته‌ای ذریت یعقوب را>
    text <بر امید قتل من مطلوب را>
  block
    text <کوری تو حق مرا خود برگزید>
    text <سرنگون شد آنچ نفست می‌پزید>
  block
    text <گفت اینها را بهل بی‌هیچ شک>
    text <این بود حق من و نان و نمک>
  block
    text <که مرا پیش حشر خواری کنی>
    text <روز روشن بر دلم تاری کنی>
  block
    text <گفت خواری قیامت صعب‌تر>
    text <گر نداری پاس من در خیر و شر>
  block
    text <زخم کیکی را نمی‌توانی کشید>
    text <زخم ماری را تو چون خواهی چشید>
  block
    text <ظاهرا کار تو ویران می‌کنم>
    text <لیک خاری را گلستان می‌کنم>
