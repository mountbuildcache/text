
text <تفسیر کنت کنزا مخفیا فاحببت ان اعرف>
  block
    text <خانه بر کن کز عقیق این یمن>
    text <صد هزاران خانه شاید ساختن>
  block
    text <گنج زیر خانه است و چاره نیست>
    text <از خرابی خانه مندیش و مه‌ایست>
  block
    text <که هزاران خانه از یک نقد گنج>
    text <توان عمارت کرد بی‌تکلیف و رنج>
  block
    text <عاقبت این خانه خود ویران شود>
    text <گنج از زیرش یقین عریان شود>
  block
    text <لیک آن تو نباشد زانک روح>
    text <مزد ویران کردنستش آن فتوح>
  block
    text <چون نکرد آن کار مزدش هست لا>
    text <لییس للانسان الا ما سعی>
  block
    text <دست خایی بعد از آن تو کای دریغ>
    text <این چنین ماهی بد اندر زیر میغ>
  block
    text <من نکردم آنچ گفتند از بهی>
    text <گنج رفت و خانه و دستم تهی>
  block
    text <خانهٔ اجرت گرفتی و کری>
    text <نیست ملک تو به بیعی یا شری>
  block
    text <این کری را مدت او تا اجل>
    text <تا درین مدت کنی در وی عمل>
  block
    text <پاره‌دوزی می‌کنی اندر دکان>
    text <زیر این دکان تو مدفون دو کان>
  block
    text <هست این دکان کرایی زود باش>
    text <تیشه بستان و تکش را می‌تراش>
  block
    text <تا که تیشه ناگهان بر کان نهی>
    text <از دکان و پاره‌دوزی وا رهی>
  block
    text <پاره‌دوزی چیست خورد آب و نان>
    text <می‌زنی این پاره بر دلق گران>
  block
    text <هر زمان می‌درد این دلق تنت>
    text <پاره بر وی می‌زنی زین خوردنت>
  block
    text <ای ز نسل پادشاه کامیار>
    text <با خود آ زین پاره‌دوزی ننگ دار>
  block
    text <پاره‌ای بر کن ازین قعر دکان>
    text <تا برآرد سر به پیش تو دو کان>
  block
    text <پیش از آن کین مهلت خانهٔ کری>
    text <آخر آید تو نخورده زو بری>
  block
    text <پس ترا بیرون کند صاحب دکان>
    text <وین دکان را بر کند از روی کان>
  block
    text <تو ز حسرت گاه بر سر می‌زنی>
    text <گاه ریش خام خود بر می‌کنی>
  block
    text <کای دریغا آن من بود این دکان>
    text <کور بودم بر نخوردم زین مکان>
  block
    text <ای دریغا بود ما را برد باد>
    text <تا ابد یا حسرتا شد للعباد>
