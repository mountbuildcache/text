
text <تفسیر یا ایها المزمل>
  block
    text <خواند مزمل نبی را زین سبب>
    text <که برون آ از گلیم ای بوالهرب>
  block
    text <سر مکش اندر گلیم و رو مپوش>
    text <که جهان جسمیست سرگردان تو هوش>
  block
    text <هین مشو پنهان ز ننگ مدعی>
    text <که تو داری شمع وحی شعشعی>
  block
    text <هین قم اللیل که شمعی ای همام>
    text <شمع اندر شب بود اندر قیام>
  block
    text <بی‌فروغت روز روشن هم شبست>
    text <بی‌پناهت شیر اسیر ارنبست>
  block
    text <باش کشتیبان درین بحر صفا>
    text <که تو نوح ثانیی ای مصطفی>
  block
    text <ره شناسی می‌بباید با لباب>
    text <هر رهی را خاصه اندر راه آب>
  block
    text <خیز بنگر کاروان ره‌زده>
    text <هر طرف غولیست کشتیبان شده>
  block
    text <خضر وقتی غوث هر کشتی توی>
    text <هم‌چو روح‌الله مکن تنها روی>
  block
    text <پیش این جمعی چو شمع آسمان>
    text <انقطاع و خلوت آری را بمان>
  block
    text <وقت خلوت نیست اندر جمع آی>
    text <ای هدی چون کوه قاف و تو همای>
  block
    text <بدر بر صدر فلک شد شب روان>
    text <سیر را نگذارد از بانگ سگان>
  block
    text <طاعنان هم‌چون سگان بر بدر تو>
    text <بانگ می‌دارند سوی صدر تو>
  block
    text <این سگان کرند از امر انصتوا>
    text <از سفه و عوع کنان بر بدر تو>
  block
    text <هین بمگذار ای شفا رنجور را>
    text <تو ز خشم کر عصای کور را>
  block
    text <نه تو گفتی قاید اعمی به راه>
    text <صد ثواب و اجر یابد از اله>
  block
    text <هر که او چل گام کوری را کشد>
    text <گشت آمرزیده و یابد رشد>
  block
    text <پس بکش تو زین جهان بی‌قرار>
    text <جوق کوران را قطار اندر قطار>
  block
    text <کار هادی این بود تو هادیی>
    text <ماتم آخر زمان را شادیی>
  block
    text <هین روان کن ای امام المتقین>
    text <این خیال‌اندیشگان را تا یقین>
  block
    text <هر که در مکر تو دارد دل گرو>
    text <گردنش را من زنم تو شاد رو>
  block
    text <بر سر کوریش کوریها نهم>
    text <او شکر پندارد و زهرش دهم>
  block
    text <عقلها از نور من افروختند>
    text <مکرها از مکر من آموختند>
  block
    text <چیست خود آلاجق آن ترکمان>
    text <پیش پای نره پیلان جهان>
  block
    text <آن چراغ او به پیش صرصرم>
    text <خود چه باشد ای مهین پیغامبرم>
  block
    text <خیز در دم تو بصور سهمناک>
    text <تا هزاران مرده بر روید ز خاک>
  block
    text <چون تو اسرافیل وقتی راست‌خیز>
    text <رستخیزی ساز پیش از رستخیز>
  block
    text <هر که گوید کو قیامت ای صنم>
    text <خویش بنما که قیامت نک منم>
  block
    text <در نگر ای سایل محنت‌زده>
    text <زین قیامت صد جهان افزون شده>
  block
    text <ور نباشد اهل این ذکر و قنوت>
    text <پس جواب الاحمق ای سلطان سکوت>
  block
    text <ز آسمان حق سکوت آید جواب>
    text <چون بود جانا دعا نامستجاب>
  block
    text <ای دریغا وقت خرمنگاه شد>
    text <لیک روز از بخت ما بیگاه شد>
  block
    text <وقت تنگست و فراخی این کلام>
    text <تنگ می‌آید برو عمر دوام>
  block
    text <نیزه‌بازی اندرین کوه‌های تنگ>
    text <نیزه‌بازان را همی آرد به تنگ>
  block
    text <وقت تنگ و خاطر و فهم عوام>
    text <تنگ‌تر صد ره ز وقت است ای غلام>
  block
    text <چون جواب احمق آمد خامشی>
    text <این درازی در سخن چون می‌کشی>
  block
    text <از کمال رحمت و موج کرم>
    text <می‌دهد هر شوره را باران و نم>
