
text <حکایت آن واعظ کی هر آغاز تذکیر دعای ظالمان و سخت‌دلان و بی‌اعتقادان کردی>
  block
    text <آن یکی واعظ چو بر تخت آمدی>
    text <قاطعان راه را داعی شدی>
  block
    text <دست برمی‌داشت یا رب رحم ران>
    text <بر بدان و مفسدان و طاغیان>
  block
    text <بر همه تسخرکنان اهل خیر>
    text <برهمه کافردلان و اهل دیر>
  block
    text <می‌نکردی او دعا بر اصفیا>
    text <می‌نکردی جز خبیثان را دعا>
  block
    text <مر ورا گفتند کین معهود نیست>
    text <دعوت اهل ضلالت جود نیست>
  block
    text <گفت نیکویی ازینها دیده‌ام>
    text <من دعاشان زین سبب بگزیده‌ام>
  block
    text <خبث و ظلم و جور چندان ساختند>
    text <که مرا از شر به خیر انداختند>
  block
    text <هر گهی که رو به دنیا کردمی>
    text <من ازیشان زخم و ضربت خوردمی>
  block
    text <کردمی از زخم آن جانب پناه>
    text <باز آوردندمی گرگان به راه>
  block
    text <چون سبب‌ساز صلاح من شدند>
    text <پس دعاشان بر منست ای هوشمند>
  block
    text <بنده می‌نالد به حق از درد و نیش>
    text <صد شکایت می‌کند از رنج خویش>
  block
    text <حق همی گوید که آخر رنج و درد>
    text <مر ترا لابه کنان و راست کرد>
  block
    text <این گله زان نعمتی کن کت زند>
    text <از در ما دور و مطرودت کند>
  block
    text <در حقیقت هر عدو داروی تست>
    text <کیمیا و نافع و دلجوی تست>
  block
    text <که ازو اندر گریزی در خلا>
    text <استعانت جویی از لطف خدا>
  block
    text <در حقیقت دوستانت دشمن‌اند>
    text <که ز حضرت دور و مشغولت کنند>
  block
    text <هست حیوانی که نامش اشغرست>
    text <او به زخم چوب زفت و لمترست>
  block
    text <تا که چوبش می‌زنی به می‌شود>
    text <او ز زخم چوب فربه می‌شود>
  block
    text <نفس مؤمن اشغری آمد یقین>
    text <کو به زخم رنج زفتست و سمین>
  block
    text <زین سبب بر انبیا رنج و شکست>
    text <از همه خلق جهان افزونترست>
  block
    text <تا ز جانها جانشان شد زفت‌تر>
    text <که ندیدند آن بلا قوم دگر>
  block
    text <پوست از دارو بلاکش می‌شود>
    text <چون ادیم طایفی خوش می‌شود>
  block
    text <ورنه تلخ و تیز مالیدی درو>
    text <گنده گشتی ناخوش و ناپاک بو>
  block
    text <آدمی را پوست نامدبوغ دان>
    text <از رطوبتها شده زشت و گران>
  block
    text <تلخ و تیز و مالش بسیار ده>
    text <تا شود پاک و لطیف و با فره>
  block
    text <ور نمی‌توانی رضا ده ای عیار>
    text <گر خدا رنجت دهد بی‌اختیار>
  block
    text <که بلای دوست تطهیر شماست>
    text <علم او بالای تدبیر شماست>
  block
    text <چون صفا بیند بلا شیرین شود>
    text <خوش شود دارو چو صحت‌بین شود>
  block
    text <برد بیند خویش را در عین مات>
    text <پس بگوید اقتلونی یا ثقات>
  block
    text <این عوان در حق غیری سود شد>
    text <لیک اندر حق خود مردود شد>
  block
    text <رحم ایمانی ازو ببریده شد>
    text <کین شیطانی برو پیچیده شد>
  block
    text <کارگاه خشم گشت و کین‌وری>
    text <کینه دان اصل ضلال و کافری>
