
text <قصهٔ شکایت استر با شتر کی من بسیار در رو می‌افتم در راه رفتن تو کم در روی می‌آیی این چراست و جواب گفتن شتر او را>
  block
    text <اشتری را دید روزی استری>
    text <چونک با او جمع شد در آخری>
  block
    text <گفت من بسیار می‌افتم برو>
    text <در گریوه و راه و در بازار و کو>
  block
    text <خاصه از بالای که تا زیر کوه>
    text <در سر آیم هر زمانی از شکوه>
  block
    text <کم همی‌افتی تو در رو بهر چیست>
    text <یا مگر خود جان پاکت دولتیست>
  block
    text <در سر آیم هر دم و زانو زنم>
    text <پوز و زانو زان خطا پر خون کنم>
  block
    text <کژ شود پالان و رختم بر سرم>
    text <وز مکاری هر زمان زخمی خورم>
  block
    text <هم‌چو کم عقلی که از عقل تباه>
    text <بشکند توبه بهر دم در گناه>
  block
    text <مسخرهٔ ابلیس گردد در زمن>
    text <از ضعیفی رای آن توبه‌شکن>
  block
    text <در سر آید هر زمان چون اسپ لنگ>
    text <که بود بارش گران و راه سنگ>
  block
    text <می‌خورد از غیب بر سر زخم او>
    text <از شکست توبه آن ادبارخو>
  block
    text <باز توبه می‌کند با رای سست>
    text <دیو یک تف کرد و توبه‌ش را سکست>
  block
    text <ضعف اندر ضعف و کبرش آنچنان>
    text <که به خواری بنگرد در واصلان>
  block
    text <ای شتر که تو مثال مؤمنی>
    text <کم فتی در رو و کم بینی زنی>
  block
    text <تو چه داری که چنین بی‌آفتی>
    text <بی‌عثاری و کم اندر رو فتی>
  block
    text <گفت گر چه هر سعادت از خداست>
    text <در میان ما و تو بس فرقهاست>
  block
    text <سر بلندم من دو چشم من بلند>
    text <بینش عالی امانست از گزند>
  block
    text <از سر که من ببینم پای کوه>
    text <هر گو و هموار را من توه توه>
  block
    text <هم‌چنانک دید آن صدر اجل>
    text <پیش کار خویش تا روز اجل>
  block
    text <آنچ خواهد بود بعد بیست سال>
    text <داند اندر حال آن نیکو خصال>
  block
    text <حال خود تنها ندید آن متقی>
    text <بلک حال مغربی و مشرقی>
  block
    text <نور در چشم و دلش سازد سکن>
    text <بهر چه سازد پی حب الوطن>
  block
    text <هم‌چو یوسف کو بدید اول به خواب>
    text <که سجودش کرد ماه و آفتاب>
  block
    text <از پس ده سال بلک بیشتر>
    text <آنچ یوسف دید بد بر کرد سر>
  block
    text <نیست آن ینظر به نور الله گزاف>
    text <نور ربانی بود گردون شکاف>
  block
    text <نیست اندر چشم تو آن نور رو>
    text <هستی اندر حس حیوانی گرو>
  block
    text <تو ز ضعف چشم بینی پیش پا>
    text <تو ضعیف و هم ضعیفت پیشوا>
  block
    text <پیشوا چشمست دست و پای را>
    text <کو ببیند جای را ناجای را>
  block
    text <دیگر آنک چشم من روشن‌ترست>
    text <دیگر آنک خلقت من اطهرست>
  block
    text <زانک هستم من ز اولاد حلال>
    text <نه ز اولاد زنا و اهل ضلال>
  block
    text <تو ز اولاد زنایی بی‌گمان>
    text <تیر کژ پرد چو بد باشد کمان>
