
text <حکایت آن مرد تشنه کی از سر جوز بن جوز می‌ریخت در جوی آب کی در گو بود و به آب نمی‌رسید تا به افتادن جوز بانگ آب# بشنود و او را چو سماع خوش بانگ آب اندر طرب می‌آورد>
  block
    text <در نغولی بود آب آن تشنه راند>
    text <بر درخت جوز جوزی می‌فشاند>
  block
    text <می‌فتاد از جوزبن جوز اندر آب>
    text <بانگ می‌آمد همی دید او حباب>
  block
    text <عاقلی گفتش که بگذار ای فتی>
    text <جوزها خود تشنگی آرد ترا>
  block
    text <بیشتر در آب می‌افتد ثمر>
    text <آب در پستیست از تو دور در>
  block
    text <تا تو از بالا فرو آیی به زور>
    text <آب جویش برده باشد تا به دور>
  block
    text <گفت قصدم زین فشاندن جوز نیست>
    text <تیزتر بنگر برین ظاهر مه‌ایست>
  block
    text <قصد من آنست که آید بانگ آب>
    text <هم ببینم بر سر آب این حباب>
  block
    text <تشنه را خود شغل چه بود در جهان>
    text <گرد پای حوض گشتن جاودان>
  block
    text <گرد جو و گرد آب و بانگ آب>
    text <هم‌چو حاجی طایف کعبهٔ صواب>
  block
    text <هم‌چنان مقصود من زین مثنوی>
    text <ای ضیاء الحق حسام‌الدین توی>
  block
    text <مثنوی اندر فروع و در اصول>
    text <جمله آن تست کردستی قبول>
  block
    text <در قبول آرند شاهان نیک و بد>
    text <چون قبول آرند نبود بیش رد>
  block
    text <چون نهالی کاشتی آبش بده>
    text <چون گشادش داده‌ای بگشا گره>
  block
    text <قصدم از الفاظ او راز توست>
    text <قصدم از انشایش آواز توست>
  block
    text <پیش من آوازت آواز خداست>
    text <عاشق از معشوق حاشا که جداست>
  block
    text <اتصالی بی‌تکیف بی‌قیاس>
    text <هست رب‌الناس را با جان ناس>
  block
    text <لیک گفتم ناس من نسناس نی>
    text <ناس غیر جان جان‌اشناس نی>
  block
    text <ناس مردم باشد و کو مردمی>
    text <تو سر مردم ندیدستی دمی>
  block
    text <ما رمیت اذ رمیت خوانده‌ای>
    text <لیک جسمی در تجزی مانده‌ای>
  block
    text <ملک جسمت را چو بلقیس ای غبی>
    text <ترک کن بهر سلیمان نبی>
  block
    text <می‌کنم لا حول نه از گفت خویش>
    text <بلک از وسواس آن اندیشه کیش>
  block
    text <کو خیالی می‌کند در گفت من>
    text <در دل از وسواس و انکارات ظن>
  block
    text <می‌کنم لا حول یعنی چاره نیست>
    text <چون ترا در دل بضدم گفتنیست>
  block
    text <چونک گفت من گرفتت در گلو>
    text <من خمش کردم تو آن خود بگو>
  block
    text <آن یکی نایی خوش نی می‌زدست>
    text <ناگهان از مقعدش بادی بجست>
  block
    text <نای را بر کون نهاد او که ز من>
    text <گر تو بهتر می‌زنی بستان بزن>
  block
    text <ای مسلمان خود ادب اندر طلب>
    text <نیست الا حمل از هر بی‌ادب>
  block
    text <هر که را بینی شکایت می‌کند>
    text <که فلان کس راست طبع و خوی بد>
  block
    text <این شکایت‌گر بدان که بدخو است>
    text <که مر آن بدخوی را او بدگو است>
  block
    text <زانک خوش‌خو آن بود کو در خمول>
    text <باشد از بدخو و بدطبعان حمول>
  block
    text <لیک در شیخ آن گله ز آمر خداست>
    text <نه پی خشم و ممارات و هواست>
  block
    text <آن شکایت نیست هست اصلاح جان>
    text <چون شکایت کردن پیغامبران>
  block
    text <ناحمولی انبیا از امر دان>
    text <ورنه حمالست بد را حلمشان>
  block
    text <طبع را کشتند در حمل بدی>
    text <ناحمولی گر بود هست ایزدی>
  block
    text <ای سلیمان در میان زاغ و باز>
    text <حلم حق شو با همه مرغان بساز>
  block
    text <ای دو صد بلقیس حلمت را زبون>
    text <که اهد قومی انهم لا یعلمون>
