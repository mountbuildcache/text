
text <مشورت کردن فرعون با ایسیه در ایمان آوردن به موسی علیه‌السلام>
  block
    text <باز گفت او این سخن با ایسیه>
    text <گفت جان افشان برین ای دل‌سیه>
  block
    text <بس عنایتهاست متن این مقال>
    text <زود در یاب ای شه نیکو خصال>
  block
    text <وقت کشت آمد زهی پر سود کشت>
    text <این بگفت و گریه کرد و گرم گشت>
  block
    text <بر جهید از جا و گفتا بخ لک>
    text <آفتابی تاجر گشتت ای کلک>
  block
    text <عیب کل را خود بپوشاند کلاه>
    text <خاصه چون باشد کله خورشید و ماه>
  block
    text <هم در آن مجلس که بشنیدی تو این>
    text <چون نگفتی آری و صد آفرین>
  block
    text <این سخن در گوش خورشید ار شدی>
    text <سرنگون بر بوی این زیر آمدی>
  block
    text <هیچ می‌دانی چه وعده‌ست و چه داد>
    text <می‌کند ابلیس را حق افتقاد>
  block
    text <چون بدین لطف آن کریمت باز خواند>
    text <ای عجب چون زهره‌ات بر جای ماند>
  block
    text <زهره‌ات ندرید تا زان زهره‌ات>
    text <بودی اندر هر دو عالم بهره‌ات>
  block
    text <زهره‌ای کز بهرهٔ حق بر درد>
    text <چون شهیدان از دو عالم بر خورد>
  block
    text <غافلی هم حکمتست و این عمی>
    text <تا بماند لیک تا این حد چرا>
  block
    text <غافلی هم حکمتست و نعمتست>
    text <تا نپرد زود سرمایه ز دست>
  block
    text <لیک نی چندانک ناسوری شود>
    text <زهر جان و عقل رنجوری شود>
  block
    text <خود کی یابد این چنین بازار را>
    text <که به یک گل می‌خری گلزار را>
  block
    text <دانه‌ای را صد درختستان عوض>
    text <حبه‌ای را آمدت صد کان عوض>
  block
    text <کان لله دادن آن حبه است>
    text <تا که کان‌الله له آید به دست>
  block
    text <زآنک این هوی ضعیف بی‌قرار>
    text <هست شد زان هوی رب پایدار>
  block
    text <هوی فانی چونک خود فا او سپرد>
    text <گشت باقی دایم و هرگز نمرد>
  block
    text <هم‌چو قطرهٔ خایف از باد و ز خاک>
    text <که فنا گردد بدین هر دو هلاک>
  block
    text <چون به اصل خود که دریا بود جست>
    text <از تف خورشید و باد و خاک رست>
  block
    text <ظاهرش گم گشت در دریا و لیک>
    text <ذات او معصوم و پا بر جا و نیک>
  block
    text <هین بده ای قطره خود را بی‌ندم>
    text <تا بیابی در بهای قطره یم>
  block
    text <هین بده ای قطره خود را این شرف>
    text <در کف دریا شو آمن از تلف>
  block
    text <خود کرا آید چنین دولت به دست>
    text <قطره‌ای را بحری تقاضاگر شدست>
  block
    text <الله الله زود بفروش و بخر>
    text <قطره‌ای ده بحر پر گوهر ببر>
  block
    text <الله الله هیچ تاخیری مکن>
    text <که ز بحر لطف آمد این سخن>
  block
    text <لطف اندر لطف این گم می‌شود>
    text <که اسفلی بر چرخ هفتم می‌شود>
  block
    text <هین که یک بازی فتادت بوالعجب>
    text <هیچ طالب این نیابد در طلب>
  block
    text <گفت با هامان بگویم ای ستیر>
    text <شاه را لازم بود رای وزیر>
  block
    text <گفت با هامان مگو این راز را>
    text <کور کمپیری چه داند باز را>
