
text <تفسیر اوجس فی نفسه خیفة موسی قلنا لا تخف انک انت الا علی>
  block
    text <گفت موسی سحر هم حیران‌کنیست>
    text <چون کنم کین خلق را تمییز نیست>
  block
    text <گفت حق تمییز را پیدا کنم>
    text <عقل بی‌تمییز را بینا کنم>
  block
    text <گرچه چون دریا برآوردند کف>
    text <موسیا تو غالب آیی لا تخف>
  block
    text <بود اندر عهده خود سحر افتخار>
    text <چون عصا شد مار آنها گشت عار>
  block
    text <هر کسی را دعوی حسن و نمک>
    text <سنگ مرگ آمد نمکها را محک>
  block
    text <سحر رفت و معجزهٔ موسی گذشت>
    text <هر دو را از بام بود افتاد طشت>
  block
    text <بانگ طشت سحر جز لعنت چه ماند>
    text <بانگ طشت دین به جز رفعت چه ماند>
  block
    text <چون محک پنهان شدست از مرد و زن>
    text <در صف آ ای قلب و اکنون لاف زن>
  block
    text <وقت لافستت محک چون غایبست>
    text <می‌برندت از عزیزی دست دست>
  block
    text <قلب می‌گوید ز نخوت هر دمم>
    text <ای زر خالص من از تو کی کمم>
  block
    text <زر همی‌گوید بلی ای خواجه‌تاش>
    text <لیک می‌آید محک آماده باش>
  block
    text <مرگ تن هدیه‌ست بر اصحاب راز>
    text <زر خالص را چه نقصانست گاز>
  block
    text <قلب اگر در خویش آخربین بدی>
    text <آن سیه که آخر شد او اول شدی>
  block
    text <چون شدی اول سیه اندر لقا>
    text <دور بودی از نفاق و از شقا>
  block
    text <کیمیای فضل را طالب بدی>
    text <عقل او بر زرق او غالب بدی>
  block
    text <چون شکسته‌دل شدی از حال خویش>
    text <جابر اشکستگان دیدی به پیش>
  block
    text <عاقبت را دید و او اشکسته شد>
    text <از شکسته‌بند در دم بسته شد>
  block
    text <فضل مسها را سوی اکسیر راند>
    text <آن زراندود از کرم محروم ماند>
  block
    text <ای زراندوده مکن دعوی ببین>
    text <که نماند مشتریت اعمی چنین>
  block
    text <نور محشر چشمشان بینا کند>
    text <چشم بندی ترا رسوا کند>
  block
    text <بنگر آنها را که آخر دیده‌اند>
    text <حسرت جانها و رشک دیده‌اند>
  block
    text <بنگر آنها را که حالی دیده‌اند>
    text <سر فاسد ز اصل سر ببریده‌اند>
  block
    text <پیش حالی‌بین که در جهلست و شک>
    text <صبح صادق صبح کاذب هر دو یک>
  block
    text <صبح کاذب صد هزاران کاروان>
    text <داد بر باد هلاکت ای جوان>
  block
    text <نیست نقدی کش غلط‌انداز نیست>
    text <وای آن جان کش محک و گاز نیست>
