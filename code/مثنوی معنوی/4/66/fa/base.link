
text <حکایت آن مداح کی از جهت ناموس شکر ممدوح می‌کرد و بوی اندوه و غم اندرون او و خلاقت دلق ظاهر او می‌نمود کی آن  شکرها لافست و دروغ>
  block
    text <آن یکی با دلق آمد از عراق>
    text <باز پرسیدند یاران از فراق>
  block
    text <گفت آری بد فراق الا سفر>
    text <بود بر من بس مبارک مژده‌ور>
  block
    text <که خلیفه داد ده خلعت مرا>
    text <که قرینش باد صد مدح و ثنا>
  block
    text <شکرها و حمدها بر می‌شمرد>
    text <تا که شکر از حد و اندازه ببرد>
  block
    text <پس بگفتندش که احوال نژند>
    text <بر دروغ تو گواهی می‌دهند>
  block
    text <تن برهنه سر برهنه سوخته>
    text <شکر را دزدیده یا آموخته>
  block
    text <کو نشان شکر و حمد میر تو>
    text <بر سر و بر پای بی توفیر تو>
  block
    text <گر زبانت مدح آن شه می‌تند>
    text <هفت اندامت شکایت می‌کند>
  block
    text <در سخای آن شه و سلطان جود>
    text <مر ترا کفشی و شلواری نبود>
  block
    text <گفت من ایثار کردم آنچ داد>
    text <میر تقصیری نکرد از افتقاد>
  block
    text <بستدم جمله عطاها از امیر>
    text <بخش کردم بر یتیم و بر فقیر>
  block
    text <مال دادم بستدم عمر دراز>
    text <در جزا زیرا که بودم پاک‌باز>
  block
    text <پس بگفتندش مبارک مال رفت>
    text <چیست اندر باطنت این دود نفت>
  block
    text <صد کراهت در درون تو چو خار>
    text <کی بود انده نشان ابتشار>
  block
    text <کو نشان عشق و ایثار و رضا>
    text <گر درستست آنچ گفتی ما مضی>
  block
    text <خود گرفتم مال گم شد میل کو>
    text <سیل اگر بگذشت جای سیل کو>
  block
    text <چشم تو گر بد سیاه و جان‌فزا>
    text <گر نماند او جان‌فزا ازرق چرا>
  block
    text <کو نشان پاک‌بازی ای ترش>
    text <بوی لاف کژ همی‌آید خمش>
  block
    text <صد نشان باشد درون ایثار را>
    text <صد علامت هست نیکوکار را>
  block
    text <مال در ایثار اگر گردد تلف>
    text <در درون صد زندگی آید خلف>
  block
    text <در زمین حق زراعت کردنی>
    text <تخمهای پاک آنگه دخل نی>
  block
    text <گر نروید خوشه از روضات هو>
    text <پس چه واسع باشد ارض الله بگو>
  block
    text <چونک این ارض فنا بی‌ریع نیست>
    text <چون بود ارض الله آن مستوسعیست>
  block
    text <این زمین را ریع او خود بی‌حدست>
    text <دانه‌ای را کمترین خود هفصدست>
  block
    text <حمد گفتی کو نشان حامدون>
    text <نه برونت هست اثر نه اندرون>
  block
    text <حمد عارف مر خدا را راستست>
    text <که گواه حمد او شد پا و دست>
  block
    text <از چه تاریک جسمش بر کشید>
    text <وز تک زندان دنیااش خرید>
  block
    text <اطلس تقوی و نور مؤتلف>
    text <آیت حمدست او را بر کتف>
  block
    text <وا رهیده از جهان عاریه>
    text <ساکن گلزار و عین جاریه>
  block
    text <بر سریر سر عالی‌همتش>
    text <مجلس و جا و مقام و رتبتش>
  block
    text <مقعد صدقی که صدیقان درو>
    text <جمله سر سبزند و شاد و تازه‌رو>
  block
    text <حمدشان چون حمد گلشن از بهار>
    text <صد نشانی دارد و صد گیر و دار>
  block
    text <بر بهارش چشمه و نخل و گیاه>
    text <وآن گلستان و نگارستان گواه>
  block
    text <شاهد شاهد هزاران هر طرف>
    text <در گواهی هم‌چو گوهر بر صدف>
  block
    text <بوی سر بد بیاید از دمت>
    text <وز سر و رو تابد ای لافی غمت>
  block
    text <بوشناسانند حاذق در مصاف>
    text <تو به جلدی های هو کم کن گزاف>
  block
    text <تو ملاف از مشک کان بوی پیاز>
    text <از دم تو می‌کند مکشوف راز>
  block
    text <گل‌شکر خوردم همی‌گویی و بوی>
    text <می‌زند از سیر که یافه مگوی>
  block
    text <هست دل مانندهٔ خانهٔ کلان>
    text <خانهٔ دل را نهان همسایگان>
  block
    text <از شکاف روزن و دیوارها>
    text <مطلع گردند بر اسرار ما>
  block
    text <از شکافی که ندارد هیچ وهم>
    text <صاحب خانه و ندارد هیچ سهم>
  block
    text <از نبی بر خوان که دیو و قوم او>
    text <می‌برند از حال انسی خفیه بو>
  block
    text <از رهی که انس از آن آگاه نیست>
    text <زانک زین محسوس و زین اشباه نیست>
  block
    text <در میان ناقدان زرقی متن>
    text <با محک ای قلب دون لافی مزن>
  block
    text <مر محک را ره بود در نقد و قلب>
    text <که خدایش کرد امیر جسم و قلب>
  block
    text <چون شیاطین با غلیظیهای خویش>
    text <واقف‌اند از سر ما و فکر و کیش>
  block
    text <مسلکی دارند دزدیده درون>
    text <ما ز دزدیهای ایشان سرنگون>
  block
    text <دم به دم خبط و زیانی می‌کنند>
    text <صاحب نقب و شکاف روزنند>
  block
    text <پس چرا جان‌های روشن در جهان>
    text <بی‌خبر باشند از حال نهان>
  block
    text <در سرایت کمتر از دیوان شدند>
    text <روحها که خیمه بر گردون زدند>
  block
    text <دیو دزدانه سوی گردون رود>
    text <از شهاب محرق او مطعون شود>
  block
    text <سرنگون از چرخ زیر افتد چنان>
    text <که شقی در جنگ از زخم سنان>
  block
    text <آن ز رشک روحهای دل‌پسند>
    text <از فلکشان سرنگون می‌افکنند>
  block
    text <تو اگر شلی و لنگ و کور و کر>
    text <این گمان بر روحهای مه مبر>
  block
    text <شرم دار و لاف کم زن جان مکن>
    text <که بسی جاسوس هست آن سوی تن>
