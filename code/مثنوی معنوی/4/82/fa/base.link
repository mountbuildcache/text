
text <علامت عاقل تمام و نیم‌عاقل و مرد تمام و نیم‌مرد و علامت شقی مغرور لاشی>
  block
    text <عاقل آن باشد که او با مشعله‌ست>
    text <او دلیل و پیشوای قافله‌ست>
  block
    text <پیرو نور خودست آن پیش‌رو>
    text <تابع خویشست آن بی‌خویش‌رو>
  block
    text <مؤمن خویشست و ایمان آورید>
    text <هم بدان نوری که جانش زو چرید>
  block
    text <دیگری که نیم‌عاقل آمد او>
    text <عاقلی را دیدهٔ خود داند او>
  block
    text <دست در وی زد چو کور اندر دلیل>
    text <تا بدو بینا شد و چست و جلیل>
  block
    text <وآن خری کز عقل جوسنگی نداشت>
    text <خود نبودش عقل و عاقل را گذاشت>
  block
    text <ره نداند نه کثیر و نه قلیل>
    text <ننگش آید آمدن خلف دلیل>
  block
    text <می‌رود اندر بیابان دراز>
    text <گاه لنگان آیس و گاهی بتاز>
  block
    text <شمع نه تا پیشوای خود کند>
    text <نیم شمعی نه که نوری کد کند>
  block
    text <نیست عقلش تا دم زنده زند>
    text <نیم‌عقلی نه که خود مرده کند>
  block
    text <مردهٔ آن عاقل آید او تمام>
    text <تا برآید از نشیب خود به بام>
  block
    text <عقل کامل نیست خود را مرده کن>
    text <در پناه عاقلی زنده‌سخن>
  block
    text <زنده نی تا همدم عیسی بود>
    text <مرده نی تا دمگه عیسی شود>
  block
    text <جان کورش گام هر سو می‌نهد>
    text <عاقبت نجهد ولی بر می‌جهد>
