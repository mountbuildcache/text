
text <در بیان آنک شه‌زاده آدمی بچه است خلیفهٔ خداست پدرش آدم صفی خلیفهٔ حق مسجود ملایک و آن کمپیر کابلی دنیاست کی آدمی‌بچه را از پدر ببرید به سحر و انبیا و اولیا آن طبیب تدارک کننده>
  block
    text <ای برادر دانک شه‌زاده توی>
    text <در جهان کهنه زاده از نوی>
  block
    text <کابلی جادو این دنیاست کو>
    text <کرد مردان را اسیر رنگ و بو>
  block
    text <چون در افکندت دریغ آلوده روذ>
    text <دم به دم می‌خوان و می‌دم قل اعوذ>
  block
    text <تا رهی زین جادوی و زین قلق>
    text <استعاذت خواه از رب الفلق>
  block
    text <زان نبی دنیات را سحاره خواند>
    text <کو به افسون خلق را در چه نشاند>
  block
    text <هین فسون گرم دارد گنده پیر>
    text <کرده شاهان را دم گرمش اسیر>
  block
    text <در درون سینه نفاثات اوست>
    text <عقده‌های سحر را اثبات اوست>
  block
    text <ساحرهٔ دنیا قوی دانا زنیست>
    text <حل سحر او به پای عامه نیست>
  block
    text <ور گشادی عقد او را عقلها>
    text <انبیا را کی فرستادی خدا>
  block
    text <هین طلب کن خوش‌دمی عقده‌گشا>
    text <رازدان یفعل الله ما یشا>
  block
    text <هم‌چو ماهی بسته است او به شست>
    text <شاه زاده ماند سالی و تو شصت>
  block
    text <شصت سال از شست او در محنتی>
    text <نه خوشی نه بر طریق سنتی>
  block
    text <فاسقی بدبخت نه دنیات خوب>
    text <نه رهیده از وبال و از ذنوب>
  block
    text <نفخ او این عقده‌ها را سخت کرد>
    text <پس طلب کن نفخهٔ خلاق فرد>
  block
    text <تا نفخت فیه من روحی ترا>
    text <وا رهاند زین و گوید برتر آ>
  block
    text <جز به نفخ حق نسوزد نفخ سحر>
    text <نفخ قهرست این و آن دم نفح مهر>
  block
    text <رحمت او سابقست از قهر او>
    text <سابقی خواهی برو سابق بجو>
  block
    text <تا رسی اندر نفوس زوجت>
    text <کای شه مسحور اینک مخرجت>
  block
    text <با وجود زال ناید انحلال>
    text <در شبیکه و در بر آن پر دلال>
  block
    text <نه بگفتست آن سراج امتان>
    text <این جهان و آن جهان را ضرتان>
  block
    text <پس وصال این فراق آن بود>
    text <صحت این تن سقام جان بود>
  block
    text <سخت می‌آید فراق این ممر>
    text <پس فراق آن مقر دان سخت‌تر>
  block
    text <چون فراق نقش سخت آید ترا>
    text <تا چه سخت آید ز نقاشش جدا>
  block
    text <ای که صبرت نیست از دنیای دون>
    text <چونت صبرست از خدا ای دوست چون>
  block
    text <چونک صبرت نیست زین آب سیاه>
    text <چون صبوری داری از چشمهٔ اله>
  block
    text <چونک بی این شرب کم داری سکون>
    text <چون ز ابراری جدا وز یشربون>
  block
    text <گر ببینی یک نفس حسن ودود>
    text <اندر آتش افکنی جان و وجود>
  block
    text <جیفه بینی بعد از آن این شرب را>
    text <چون ببینی کر و فر قرب را>
  block
    text <هم‌چو شه‌زاده رسی در یار خویش>
    text <پس برون آری ز پا تو خار خویش>
  block
    text <جهد کن در بی‌خودی خود را بیاب>
    text <زودتر والله اعلم بالصواب>
  block
    text <هر زمانی هین مشو با خویش جفت>
    text <هر زمان چون خر در آب و گل میفت>
  block
    text <از قصور چشم باشد آن عثار>
    text <که نبیند شیب و بالا کور وار>
  block
    text <بوی پیراهان یوسف کن سند>
    text <زانک بویش چشم روشن می‌کند>
  block
    text <صورت پنهان و آن نور جبین>
    text <کرده چشم انبیا را دوربین>
  block
    text <نور آن رخسار برهاند ز نار>
    text <هین مشو قانع به نور مستعار>
  block
    text <چشم را این نور حالی‌بین کند>
    text <جسم و عقل و روح را گرگین کند>
  block
    text <صورتش نورست و در تحقیق نار>
    text <گر ضیا خواهی دو دست از وی بدار>
  block
    text <دم به دم در رو فتد هر جا رود>
    text <دیده و جانی که حالی‌بین بود>
  block
    text <دور بیند دوربین بی‌هنر>
    text <هم‌چنانک دور دیدن خواب در>
  block
    text <خفته باشی بر لب جو خشک‌لب>
    text <می‌دوی سوی سراب اندر طلب>
  block
    text <دور می‌بینی سراب و می‌دوی>
    text <عاشق آن بینش خود می‌شوی>
  block
    text <می‌زنی در خواب با یاران تو لاف>
    text <که منم بینادل و پرده‌شکاف>
  block
    text <نک بدان سو آب دیدم هین شتاب>
    text <تا رویم آنجا و آن باشد سراب>
  block
    text <هر قدم زین آب تازی دورتر>
    text <دو دوان سوی سراب با غرر>
  block
    text <عین آن عزمت حجاب این شده>
    text <که به تو پیوسته است و آمده>
  block
    text <بس کسا عزمی به جایی می‌کند>
    text <از مقامی کان غرض در وی بود>
  block
    text <دید و لاف خفته می‌ناید به کار>
    text <جز خیالی نیست دست از وی بدار>
  block
    text <خوابناکی لیک هم بر راه خسپ>
    text <الله الله بر ره الله خسپ>
  block
    text <تا بود که سالکی بر تو زند>
    text <از خیالات نعاست بر کند>
  block
    text <خفته را گر فکر گردد هم‌چو موی>
    text <او از آن دقت نیابد راه کوی>
  block
    text <فکر خفته گر دوتا و گر سه‌تاست>
    text <هم خطا اندر خطا اندر خطاست>
  block
    text <موج بر وی می‌زند بی‌احتراز>
    text <خفته پویان در بیابان دراز>
  block
    text <خفته می‌بیند عطشهای شدید>
    text <آب اقرب منه من حبل الورید>
