
text <بیان آنک هر حس مدرکی را از آدمی نیز مدرکاتی دیگرست کی از مدرکات آن  حس دگر بی‌خبرست چنانک هر پیشه‌ور استاد اعجمی کار آن استاد دگر پیشه‌ورست و بی‌خبری او از آنک وظیفهٔ او نیست دلیل نکند کی آن مدرکات نیست  اگر چه به حکم حال منکر بود آن را اما از منکری او اینجا جز بی‌خبری  نمی‌خواهیم درین مقام>
  block
    text <چنبرهٔ دید جهان ادراک تست>
    text <پردهٔ پاکان حس ناپاک تست>
  block
    text <مدتی حس را بشو ز آب عیان>
    text <این چنین دان جامه‌شوی صوفیان>
  block
    text <چون شدی تو پاک پرده بر کند>
    text <جان پاکان خویش بر تو می‌زند>
  block
    text <جمله عالم گر بود نور و صور>
    text <چشم را باشد از آن خوبی خبر>
  block
    text <چشم بستی گوش می‌آری به پیش>
    text <تا نمایی زلف و رخسارهٔ به تیش>
  block
    text <گوش گوید من به صورت نگروم>
    text <صورت ار بانگی زند من بشنوم>
  block
    text <عالمم من لکی اندر فن خویش>
    text <فن من جز حرف و صوتی نیست بیش>
  block
    text <هین بیا بینی ببین این خوب را>
    text <نیست در خور بینی این مطلوب را>
  block
    text <گر بود مشک و گلابی بو برم>
    text <فن من اینست و علم و مخبرم>
  block
    text <کی ببینم من رخ آن سیم‌ساق>
    text <هین مکن تکلیف ما لیس یطاق>
  block
    text <باز حس کژ نبیند غیر کژ>
    text <خواه کژ غژ پیش او یا راست غژ>
  block
    text <چشم احول از یکی دیدن یقین>
    text <دانک معزولست ای خواجه معین>
  block
    text <تو که فرعونی همه مکری و زرق>
    text <مر مرا از خود نمی‌دانی تو فرق>
  block
    text <منگر از خود در من ای کژباز تو>
    text <تا یکی تو را نبینی تو دوتو>
  block
    text <بنگر اندر من ز من یک ساعتی>
    text <تا ورای کون بینی ساحتی>
  block
    text <وا رهی از تنگی و از ننگ و نام>
    text <عشق اندر عشق بینی والسلام>
  block
    text <پس بدانی چونک رستی از بدن>
    text <گوش و بینی چشم می‌داند شدن>
  block
    text <راست گفتست آن شه شیرین‌زبان>
    text <چشم گرد مو به موی عارفان>
  block
    text <چشم را چشمی نبود اول یقین>
    text <در رحم بود او جنین گوشتین>
  block
    text <علت دیدن مدان پیه ای پسر>
    text <ورنه خواب اندر ندیدی کس صور>
  block
    text <آن پری و دیو می‌بیند شبیه>
    text <نیست اندر دیدگاه هر دو پیه>
  block
    text <نور را با پیه خود نسبت نبود>
    text <نسبتش بخشید خلاق ودود>
  block
    text <آدمست از خاک کی ماند به خاک>
    text <جنیست از نار بی‌هیچ اشتراک>
  block
    text <نیست مانندای آتش آن پری>
    text <گر چه اصلش اوست چون می‌بنگری>
  block
    text <مرغ از بادست و کی ماند به باد>
    text <نامناسب را خدا نسبت به داد>
  block
    text <نسبت این فرعها با اصلها>
    text <هست بی‌چون ار چه دادش وصلها>
  block
    text <آدمی چون زادهٔ خاک هباست>
    text <این پسر را با پدر نسبت کجاست>
  block
    text <نسبتی گر هست مخفی از خرد>
    text <هست بی‌چون و خرد کی پی برد>
  block
    text <باد را بی چشم اگر بینش نداد>
    text <فرق چون می‌کرد اندر قوم عاد>
  block
    text <چون همی دانست مؤمن از عدو>
    text <چون همی دانست می را از کدو>
  block
    text <آتش نمرود را گر چشم نیست>
    text <با خلیلش چون تجشم کردنیست>
  block
    text <گر نبودی نیل را آن نور و دید>
    text <از چه قبطی را ز سبطی می‌گزید>
  block
    text <گرنه کوه و سنگ با دیدار شد>
    text <پس چرا داود را او یار شد>
  block
    text <این زمین را گر نبودی چشم جان>
    text <از چه قارون را فرو خورد آنچنان>
  block
    text <گر نبودی چشم دل حنانه را>
    text <چون بدیدی هجر آن فرزانه را>
  block
    text <سنگ‌ریزه گر نبودی دیده‌ور>
    text <چون گواهی دادی اندر مشت در>
  block
    text <ای خرد بر کش تو پر و بالها>
    text <سوره بر خوان زلزلت زلزالها>
  block
    text <در قیامت این زمین بر نیک و بد>
    text <کی ز نادیده گواهیها دهد>
  block
    text <که تحدث حالها و اخبارها>
    text <تظهر الارض لنا اسرارها>
  block
    text <این فرستادن مرا پیش تو میر>
    text <هست برهانی که بد مرسل خبیر>
  block
    text <کین چنین دارو چنین ناسور را>
    text <هست درخور از پی میسور را>
  block
    text <واقعاتی دیده بودی پیش ازین>
    text <که خدا خواهد مرا کردن گزین>
  block
    text <من عصا و نور بگرفته به دست>
    text <شاخ گستاخ ترا خواهم شکست>
  block
    text <واقعات سهمگین از بهر این>
    text <گونه گونه می‌نمودت رب دین>
  block
    text <در خور سر بد و طغیان تو>
    text <تا بدانی کوست درخوردان تو>
  block
    text <تا بدانی کو حکیمست و خبیر>
    text <مصلح امراض درمان‌ناپذیر>
  block
    text <تو به تاویلات می‌گشتی از آن>
    text <کور و گر کین هست از خواب گران>
  block
    text <وآن طبیب و آن منجم در لمع>
    text <دید تعبیرش بپوشید از طمع>
  block
    text <گفت دور از دولت و از شاهیت>
    text <که درآید غصه در آگاهیت>
  block
    text <از غذای مختلف یا از طعام>
    text <طبع شوریده همی‌بیند منام>
  block
    text <زانک دید او که نصیحت‌جو نه‌ای>
    text <تند و خون‌خواری و مسکین‌خو نه‌ای>
  block
    text <پادشاهان خون کنند از مصلحت>
    text <لیک رحمتشان فزونست از عنت>
  block
    text <شاه را باید که باشد خوی رب>
    text <رحمت او سبق دارد بر غضب>
  block
    text <نه غضب غالب بود مانند دیو>
    text <بی‌ضرورت خون کند از بهر ریو>
  block
    text <نه حلیمی مخنث‌وار نیز>
    text <که شود زن روسپی زان و کنیز>
  block
    text <دیوخانه کرده بودی سینه را>
    text <قبله‌ای سازیده بودی کینه را>
  block
    text <شاخ تیزت بس جگرها را که خست>
    text <نک عصاام شاخ شوخت را شکست>
