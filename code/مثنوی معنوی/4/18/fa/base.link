
text <بقیهٔ قصهٔ بنای مسجد اقصی>
  block
    text <چون سلیمان کرد آغاز بنا>
    text <پاک چون کعبه همایون چون منی>
  block
    text <در بنااش دیده می‌شد کر و فر>
    text <نی فسرده چون بناهای دگر>
  block
    text <در بنا هر سنگ کز که می‌سکست>
    text <فاش سیروا بی‌همی گفت از نخست>
  block
    text <هم‌چو از آب و گل آدم‌کده>
    text <نور ز آهک پاره‌ها تابان شده>
  block
    text <سنگ بی‌حمال آینده شده>
    text <وان در و دیوارها زنده شده>
  block
    text <حق همی‌گوید که دیوار بهشت>
    text <نیست چون دیوارها بی‌جان و زشت>
  block
    text <چون در و دیوار تن با آگهیست>
    text <زنده باشد خانه چون شاهنشهیست>
  block
    text <هم درخت و میوه هم آب زلال>
    text <با بهشتی در حدیث و در مقال>
  block
    text <زانک جنت را نه ز آلت بسته‌اند>
    text <بلک از اعمال و نیت بسته‌اند>
  block
    text <این بنا ز آب و گل مرده بدست>
    text <وان بنا از طاعت زنده شدست>
  block
    text <این به اصل خویش ماند پرخلل>
    text <وان به اصل خود که علمست و عمل>
  block
    text <هم سریر و قصر و هم تاج و ثیاب>
    text <با بهشتی در سؤال و در جواب>
  block
    text <فرش بی‌فراش پیچیده شود>
    text <خانه بی‌مکناس روبیده شود>
  block
    text <خانهٔ دل بین ز غم ژولیده شد>
    text <بی‌کناس از توبه‌ای روبیده شد>
  block
    text <تخت او سیار بی‌حمال شد>
    text <حلقه و در مطرب و قوال شد>
  block
    text <هست در دل زندگی دارالخلود>
    text <در زبانم چون نمی‌آید چه سود>
  block
    text <چون سلیمان در شدی هر بامداد>
    text <مسجد اندر بهر ارشاد عباد>
  block
    text <پند دادی گه بگفت و لحن و ساز>
    text <گه به فعل اعنی رکوعی یا نماز>
  block
    text <پند فعلی خلق را جذاب‌تر>
    text <که رسد در جان هر باگوش و کر>
  block
    text <اندر آن وهم امیری کم بود>
    text <در حشم تاثیر آن محکم بود>
