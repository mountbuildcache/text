
text <در تفسیر این حدیث مصطفی علیه‌السلام کی ان الله تعالی خلق الملائکة و رکب  فیهم العقل و خلق البهائم و رکب فیها الشهوة و خلق بنی آدم و رکب فیهم العقل و الشهوة فمن غلب عقله شهوته فهو اعلی من الملائکة و من غلب شهوته عقله فهو ادنی من البهائم>
  block
    text <در حدیث آمد که یزدان مجید>
    text <خلق عالم را سه گونه آفرید>
  block
    text <یک گره را جمله عقل و علم و جود>
    text <آن فرشته‌ست او نداند جز سجود>
  block
    text <نیست اندر عنصرش حرص و هوا>
    text <نور مطلق زنده از عشق خدا>
  block
    text <یک گروه دیگر از دانش تهی>
    text <هم‌چو حیوان از علف در فربهی>
  block
    text <او نبیند جز که اصطبل و علف>
    text <از شقاوت غافلست و از شرف>
  block
    text <این سوم هست آدمی‌زاد و بشر>
    text <نیم او ز افرشته و نیمیش خر>
  block
    text <نیم خر خود مایل سفلی بود>
    text <نیم دیگر مایل عقلی بود>
  block
    text <آن دو قوم آسوده از جنگ و حراب>
    text <وین بشر با دو مخالف در عذاب>
  block
    text <وین بشر هم ز امتحان قسمت شدند>
    text <آدمی شکلند و سه امت شدند>
  block
    text <یک گره مستغرق مطلق شدست>
    text <هم‌چو عیسی با ملک ملحق شدست>
  block
    text <نقش آدم لیک معنی جبرئیل>
    text <رسته از خشم و هوا و قال و قیل>
  block
    text <از ریاضت رسته وز زهد و جهاد>
    text <گوییا از آدمی او خود نزاد>
  block
    text <قسم دیگر با خران ملحق شدند>
    text <خشم محض و شهوت مطلق شدند>
  block
    text <وصف جبریلی دریشان بود رفت>
    text <تنگ بود آن خانه و آن وصف زفت>
  block
    text <مرده گردد شخص کو بی‌جان شود>
    text <خر شود چون جان او بی‌آن شود>
  block
    text <زانک جانی کان ندارد هست پست>
    text <این سخن حقست و صوفی گفته است>
  block
    text <او ز حیوانها فزون‌تر جان کند>
    text <در جهان باریک کاریها کند>
  block
    text <مکر و تلبیسی که او داند تنید>
    text <آن ز حیوان دیگر ناید پدید>
  block
    text <جامه‌های زرکشی را بافتن>
    text <درها از قعر دریا یافتن>
  block
    text <خرده‌کاریهای علم هندسه>
    text <یا نجوم و علم طب و فلسفه>
  block
    text <که تعلق با همین دنیاستش>
    text <ره به هفتم آسمان بر نیستش>
  block
    text <این همه علم بنای آخرست>
    text <که عماد بود گاو و اشترست>
  block
    text <بهر استبقای حیوان چند روز>
    text <نام آن کردند این گیجان رموز>
  block
    text <علم راه حق و علم منزلش>
    text <صاحب دل داند آن را با دلش>
  block
    text <پس درین ترکیب حیوان لطیف>
    text <آفرید و کرد با دانش الیف>
  block
    text <نام کالانعام کرد آن قوم را>
    text <زانک نسبت کو بیقظه نوم را>
  block
    text <روح حیوانی ندارد غیر نوم>
    text <حسهای منعکس دارند قوم>
  block
    text <یقظه آمد نوم حیوانی نماند>
    text <انعکاس حس خود از لوح خواند>
  block
    text <هم‌چو حس آنک خواب او را ربود>
    text <چون شد او بیدار عکسیت نمود>
  block
    text <لاجرم اسفل بود از سافلین>
    text <ترک او کن لا احب الافلین>
