
text <قصهٔ یاری خواستن حلیمه از بتان چون عقیب فطام مصطفی را علیه‌السلام گم کرد و لرزیدن و سجدهٔ بتان و گواهی دادن ایشان بر عظمت کار  مصطفی صلی‌الله علیه و سلم>
  block
    text <قصهٔ راز حلیمه گویمت>
    text <تا زداید داستان او غمت>
  block
    text <مصطفی را چون ز شیر او باز کرد>
    text <بر کفش برداشت چون ریحان و ورد>
  block
    text <می‌گریزانیدش از هر نیک و بد>
    text <تا سپارد آن شهنشه را به جد>
  block
    text <چون همی آورد امانت را ز بیم>
    text <شد به کعبه و آمد او اندر حطیم>
  block
    text <از هوا بشنید بانگی کای حطیم>
    text <تافت بر تو آفتابی بس عظیم>
  block
    text <ای حطیم امروز آید بر تو زود>
    text <صد هزاران نور از خورشید جود>
  block
    text <ای حطیم امروز آرد در تو رخت>
    text <محتشم شاهی که پیک اوست بخت>
  block
    text <ای حطیم امروز بی‌شک از نوی>
    text <منزل جانهای بالایی شوی>
  block
    text <جان پاکان طلب طلب و جوق جوق>
    text <آیدت از هر نواحی مست شوق>
  block
    text <گشت حیران آن حلیمه زان صدا>
    text <نه کسی در پیش نه سوی قفا>
  block
    text <شش جهت خالی ز صورت وین ندا>
    text <شد پیاپی آن ندا را جان فدا>
  block
    text <مصطفی را بر زمین بنهاد او>
    text <تا کند آن بانگ خوش را جست و جو>
  block
    text <چشم می‌انداخت آن دم سو به سو>
    text <که کجا است این شه اسرارگو>
  block
    text <کین چنین بانگ بلند از چپ و راست>
    text <می‌رسد یا رب رساننده کجاست>
  block
    text <چون ندید او خیره و نومید شد>
    text <جسم لرزان هم‌چو شاخ بید شد>
  block
    text <باز آمد سوی آن طفل رشید>
    text <مصطفی را بر مکان خود ندید>
  block
    text <حیرت اندر حیرت آمد بر دلش>
    text <گشت بس تاریک از غم منزلش>
  block
    text <سوی منزلها دوید و بانگ داشت>
    text <که کی بر دردانه‌ام غارت گماشت>
  block
    text <مکیان گفتند ما را علم نیست>
    text <ما ندانستیم که آنجا کودکیست>
  block
    text <ریخت چندان اشک و کرد او بس فغان>
    text <که ازو گریان شدند آن دیگران>
  block
    text <سینه کوبان آن چنان بگریست خوش>
    text <که اختران گریان شدند از گریه‌اش>
