
text <بقیهٔ نوشتن آن غلام رقعه به طلب اجری>
  block
    text <رفت پیش از نامه پیش مطبخی>
    text <کای بخیل از مطبخ شاه سخی>
  block
    text <دور ازو وز همت او کین قدر>
    text <از جری‌ام آیدش اندر نظر>
  block
    text <گفت بهر مصلحت فرموده است>
    text <نه برای بخل و نه تنگی دست>
  block
    text <گفت دهلیزیست والله این سخن>
    text <پیش شه خاکست هم زر کهن>
  block
    text <مطبخی ده گونه حجت بر فراشت>
    text <او همه رد کرد از حرصی که داشت>
  block
    text <چون جری کم آمدش در وقت چاشت>
    text <زد بسی تشنیع او سودی نداشت>
  block
    text <گفت قاصد می‌کنید اینها شما>
    text <گفت نه که بنده فرمانیم ما>
  block
    text <این مگیر از فرع این از اصل گیر>
    text <بر کمان کم زن که از بازوست تیر>
  block
    text <ما رمیت اذ رمیت ابتلاست>
    text <بر نبی کم نه گنه کان از خداست>
  block
    text <آب از سر تیره است ای خیره‌خشم>
    text <پیشتر بنگر یکی بگشای چشم>
  block
    text <شد ز خشم و غم درون بقعه‌ای>
    text <سوی شه بنوشت خشمین رقعه‌ای>
  block
    text <اندر آن رقعه ثنای شاه گفت>
    text <گوهر جود و سخای شاه سفت>
  block
    text <کای ز بحر و ابر افزون کف تو>
    text <در قضای حاجت حاجات‌جو>
  block
    text <زانک ابر آنچ دهد گریان دهد>
    text <کف تو خندان پیاپی خوان نهد>
  block
    text <ظاهر رقعه اگر چه مدح بود>
    text <بوی خشم از مدح اثرها می‌نمود>
  block
    text <زان همه کار تو بی‌نورست و زشت>
    text <که تو دوری دور از نور سرشت>
  block
    text <رونق کار خسان کاسد شود>
    text <هم‌چو میوهٔ تازه زو فاسد شود>
  block
    text <رونق دنیا برآرد زو کساد>
    text <زانک هست از عالم کون و فساد>
  block
    text <خوش نگردد از مدیحی سینه‌ها>
    text <چونک در مداح باشد کینه‌ها>
  block
    text <ای دل از کین و کراهت پاک شو>
    text <وانگهان الحمد خوان چالاک شو>
  block
    text <بر زبان الحمد و اکراه درون>
    text <از زبان تلبیس باشد یا فسون>
  block
    text <وانگهان گفته خدا که ننگرم>
    text <من به ظاهر من به باطن ناظرم>
