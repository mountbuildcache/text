
text <تزییف سخن هامان علیه‌اللعنه>
  block
    text <دوست از دشمن همی نشناخت او>
    text <نرد را کورانه کژ می‌باخت او>
  block
    text <دشمن تو جز تو نبود این لعین>
    text <بی‌گناهان را مگو دشمن به کین>
  block
    text <پیش تو این حالت بد دولتست>
    text <که دوادو اول و آخر لتست>
  block
    text <گر ازین دولت نتازی خز خزان>
    text <این بهارت را همی آید خزان>
  block
    text <مشرق و مغرب چو تو بس دیده‌اند>
    text <که سر ایشان ز تن ببریده‌اند>
  block
    text <مشرق و مغرب که نبود بر قرار>
    text <چون کنند آخر کسی را پایدار>
  block
    text <تو بدان فخر آوری کز ترس و بند>
    text <چاپلوست گشت مردم روز چند>
  block
    text <هر کرا مردم سجودی می‌کنند>
    text <زهر اندر جان او می‌آکنند>
  block
    text <چونک بر گردد ازو آن ساجدش>
    text <داند او کان زهر بود و موبدش>
  block
    text <ای خنک آن را که ذلت نفسه>
    text <وای آنک از سرکشی شد چون که او>
  block
    text <این تکبر زهر قاتل دان که هست>
    text <از می پر زهر شد آن گیج مست>
  block
    text <چون می پر زهر نوشد مدبری>
    text <از طرب یکدم بجنباند سری>
  block
    text <بعد یک‌دم زهر بر جانش فتد>
    text <زهر در جانش کند داد و ستد>
  block
    text <گر نذاری زهری‌اش را اعتقاد>
    text <کو چه زهر آمد نگر در قوم عاد>
  block
    text <چونک شاهی دست یابد بر شهی>
    text <بکشدش یا باز دارد در چهی>
  block
    text <ور بیابد خستهٔ افتاده را>
    text <مرهمش سازد شه و بدهد عطا>
  block
    text <گر نه زهرست آن تکبر پس چرا>
    text <کشت شه را بی‌گناه و بی‌خطا>
  block
    text <وین دگر را بی ز خدمت چون نواخت>
    text <زین دو جنبش زهر را شاید شناخت>
  block
    text <راه‌زن هرگز گدایی را نزد>
    text <گرگ گرگ مرده را هرگز گزد>
  block
    text <خضر کشتی را برای آن شکست>
    text <تا تواند کشتی از فجار رست>
  block
    text <چون شکسته می‌رهد اشکسته شو>
    text <امن در فقرست اندر فقر رو>
  block
    text <آن کهی کو داشت از کان نقد چند>
    text <گشت پاره پاره از زخم کلند>
  block
    text <تیغ بهر اوست کو را گردنیست>
    text <سایه که افکندست بر وی زخم نیست>
  block
    text <مهتری نفطست و آتش ای غوی>
    text <ای برادر چون بر آذر می‌روی>
  block
    text <هر چه او هموار باشد با زمین>
    text <تیرها را کی هدف گردد ببین>
  block
    text <سر بر آرد از زمین آنگاه او>
    text <چون هدفها زخم یابد بی رفو>
  block
    text <نردبان خلق این ما و منیست>
    text <عاقبت زین نردبان افتادنیست>
  block
    text <هر که بالاتر رود ابله‌ترست>
    text <که استخوان او بتر خواهد شکست>
  block
    text <این فروعست و اصولش آن بود>
    text <که ترفع شرکت یزدان بود>
  block
    text <چون نمردی و نگشتی زنده زو>
    text <یاغیی باشی به شرکت ملک‌جو>
  block
    text <چون بدو زنده شدی آن خود ویست>
    text <وحدت محضست آن شرکت کیست>
  block
    text <شرح این در آینهٔ اعمال جو>
    text <که نیابی فهم آن از گفت و گو>
  block
    text <گر بگویم آنچ دارم در درون>
    text <بس جگرها گردد اندر حال خون>
  block
    text <بس کنم خود زیرکان را این بس است>
    text <بانگ دو کردم اگر در ده کس است>
  block
    text <حاصل آن هامان بدان گفتار بد>
    text <این چنین راهی بر آن فرعون زد>
  block
    text <لقمهٔ دولت رسیده تا دهان>
    text <او گلوی او بریده ناگهان>
  block
    text <خرمن فرعون را داد او به باد>
    text <هیچ شه را این چنین صاحب مباد>
