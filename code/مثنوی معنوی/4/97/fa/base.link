
text <شرح کردن موسی علیه‌السلام آن  چهار فضیلت را جهت  پای مزد ایمان فرعون>
  block
    text <گفت موسی که اولین آن چهار>
    text <صحتی باشد تنت را پایدار>
  block
    text <این علل‌هایی که در طب گفته‌اند>
    text <دور باشد از تنت ای ارجمند>
  block
    text <ثانیا باشد ترا عمر دراز>
    text <که اجل دارد ز عمرت احتراز>
  block
    text <وین نباشد بعد عمر مستوی>
    text <که بناکام از جهان بیرون روی>
  block
    text <بلک خواهان اجل چون طفل شیر>
    text <نه ز رنجی که ترا دارد اسیر>
  block
    text <مرگ‌جو باشی ولی نه از عجز رنج>
    text <بلک بینی در خراب خانه گنج>
  block
    text <پس به دست خویش گیری تیشه‌ای>
    text <می‌زنی بر خانه بی‌اندیشه‌ای>
  block
    text <که حجاب گنج بینی خانه را>
    text <مانع صد خرمن این یک دانه را>
  block
    text <پس در آتش افکنی این دانه را>
    text <پیش گیری پیشهٔ مردانه را>
  block
    text <ای به یک برگی ز باغی مانده>
    text <هم‌چو کرمی برگش از رز رانده>
  block
    text <چون کرم این کرم را بیدار کرد>
    text <اژدهای جهل را این کرم خورد>
  block
    text <کرم کرمی شد پر از میوه و درخت>
    text <این چنین تبدیل گردد نیکبخت>
