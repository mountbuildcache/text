
text <دلداری کردن و نواختن سلیمان علیه‌السلام مر آن رسولان را  و دفع وحشت و آزار از دل ایشان و عذر قبول ناکردن هدیه شرح  کردن با ایشان>
  block
    text <ای رسولان می‌فرستمتان رسول>
    text <رد من بهتر شما را از قبول>
  block
    text <پیش بلقیس آنچ دیدیت از عجب>
    text <باز گویید از بیابان ذهب>
  block
    text <تا بداند که به زر طامع نه‌ایم>
    text <ما زر از زرآفرین آورده‌ایم>
  block
    text <آنک گر خواهد همه خاک زمین>
    text <سر به سر زر گردد و در ثمین>
  block
    text <حق برای آن کند ای زرگزین>
    text <روز محشر این زمین را نقره گین>
  block
    text <فارغیم از زر که ما بس پر فنیم>
    text <خاکیان را سر به سر زرین کنیم>
  block
    text <از شما کی کدیهٔ زر می‌کنیم>
    text <ما شما را کیمیاگر می‌کنیم>
  block
    text <ترک آن گیرید گر ملک سباست>
    text <که برون آب و گل بس ملکهاست>
  block
    text <تخته‌بندست آن که تختش خوانده‌ای>
    text <صدر پنداری و بر در مانده‌ای>
  block
    text <پادشاهی نیستت بر ریش خود>
    text <پادشاهی چون کنی بر نیک و بد>
  block
    text <بی‌مراد تو شود ریشت سپید>
    text <شرم دار از ریش خود ای کژ امید>
  block
    text <مالک الملک است هر کش سر نهد>
    text <بی‌جهان خاک صد ملکش دهد>
  block
    text <لیک ذوق سجده‌ای پیش خدا>
    text <خوشتر آید از دو صد دولت ترا>
  block
    text <پس بنالی که نخواهم ملکها>
    text <ملک آن سجده مسلم کن مرا>
  block
    text <پادشاهان جهان از بدرگی>
    text <بو نبردند از شراب بندگی>
  block
    text <ورنه ادهم‌وار سرگردان و دنگ>
    text <ملک را برهم زدندی بی‌درنگ>
  block
    text <لیک حق بهر ثبات این جهان>
    text <مهرشان بنهاد بر چشم و دهان>
  block
    text <تا شود شیرین بریشان تخت و تاج>
    text <که ستانیم از جهانداران خراج>
  block
    text <از خراج ار جمع آری زر چو ریگ>
    text <آخر آن از تو بماند مردریگ>
  block
    text <همره جانت نگردد ملک و زر>
    text <زر بده سرمه ستان بهر نظر>
  block
    text <تا ببینی کین جهان چاهیست تنگ>
    text <یوسفانه آن رسن آری به چنگ>
  block
    text <تا بگوید چون ز چاه آیی به بام>
    text <جان که یا بشرای هذا لی غلام>
  block
    text <هست در چاه انعکاسات نظر>
    text <کمترین آنک نماید سنگ زر>
  block
    text <وقت بازی کودکان را ز اختلال>
    text <می‌نماید آن خزفها زر و مال>
  block
    text <عارفانش کیمیاگر گشته‌اند>
    text <تا که شد کانها بر ایشان نژند>
