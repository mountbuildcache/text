
text <حکایت آن پیر عرب کی دلالت کرد حلیمه را به استعانت به بتان>
  block
    text <پیرمردی پیشش آمد با عصا>
    text <کای حلیمه چه فتاد آخر ترا>
  block
    text <که چنین آتش ز دل افروختی>
    text <این جگرها را ز ماتم سوختی>
  block
    text <گفت احمد را رضیعم معتمد>
    text <پس بیاوردم که بسپارم به جد>
  block
    text <چون رسیدم در حطیم آوازها>
    text <می‌رسید و می‌شنیدم از هوا>
  block
    text <من چو آن الحان شنیدم از هوا>
    text <طفل را بنهادم آنجا زان صدا>
  block
    text <تا ببینم این ندا آواز کیست>
    text <که ندایی بس لطیف و بس شهیست>
  block
    text <نه از کسی دیدم بگرد خود نشان>
    text <نه ندا می منقطع شد یک زمان>
  block
    text <چونک واگشتم ز حیرتهای دل>
    text <طفل را آنجا ندیدم وای دل>
  block
    text <گفتش ای فرزند تو انده مدار>
    text <که نمایم مر ترا یک شهریار>
  block
    text <که بگوید گر بخواهد حال طفل>
    text <او بداند منزل و ترحال طفل>
  block
    text <پس حلیمه گفت ای جانم فدا>
    text <مر ترا ای شیخ خوب خوش‌ندا>
  block
    text <هین مرا بنمای آن شاه نظر>
    text <کش بود از حال طفل من خبر>
  block
    text <برد او را پیش عزی کین صنم>
    text <هست در اخبار غیبی مغتنم>
  block
    text <ما هزاران گم شده زو یافتیم>
    text <چون به خدمت سوی او بشتافتیم>
  block
    text <پیر کرد او را سجود و گفت زود>
    text <ای خداوند عرب ای بحر جود>
  block
    text <گفت ای عزی تو بس اکرامها>
    text <کرده‌ای تا رسته‌ایم از دامها>
  block
    text <بر عرب حقست از اکرام تو>
    text <فرض گشته تا عرب شد رام تو>
  block
    text <این حلیمهٔ سعدی از اومید تو>
    text <آمد اندر ظل شاخ بید تو>
  block
    text <که ازو فرزند طفلی گم شدست>
    text <نام آن کودک محمد آمدست>
  block
    text <چون محمد گفت آن جمله بتان>
    text <سرنگون گشت و ساجد آن زمان>
  block
    text <که برو ای پیر این چه جست و جوست>
    text <آن محمد را که عزل ما ازوست>
  block
    text <ما نگون و سنگسار آییم ازو>
    text <ما کساد و بی‌عیار آییم ازو>
  block
    text <آن خیالاتی که دیدندی ز ما>
    text <وقت فترت گاه گاه اهل هوا>
  block
    text <گم شود چون بارگاه او رسید>
    text <آب آمد مر تیمم را درید>
  block
    text <دور شو ای پیر فتنه کم فروز>
    text <هین ز رشک احمدی ما را مسوز>
  block
    text <دور شو بهر خدا ای پیر تو>
    text <تا نسوزی ز آتش تقدیر تو>
  block
    text <این چه دم اژدها افشردنست>
    text <هیچ دانی چه خبر آوردنست>
  block
    text <زین خبر جوشد دل دریا و کان>
    text <زین خبر لرزان شود هفت آسمان>
  block
    text <چون شنید از سنگها پیر این سخن>
    text <پس عصا انداخت آن پیر کهن>
  block
    text <پس ز لرزه و خوف و بیم آن ندا>
    text <پیر دندانها به هم بر می‌زدی>
  block
    text <آنچنان که اندر زمستان مرد عور>
    text <او همی لرزید و می‌گفت ای ثبور>
  block
    text <چون در آن حالت بدید او پیر را>
    text <زان عجب گم کرد زن تدبیر را>
  block
    text <گفت پیر اگر چه من در محنتم>
    text <حیرت اندر حیرت اندر حیرتم>
  block
    text <ساعتی بادم خطیبی می‌کند>
    text <ساعتی سنگم ادیبی می‌کند>
  block
    text <باد با حرفم سخنها می‌دهد>
    text <سنگ و کوهم فهم اشیا می‌دهد>
  block
    text <گاه طفلم را ربوده غیبیان>
    text <غیبیان سبز پر آسمان>
  block
    text <از کی نالم با کی گویم این گله>
    text <من شدم سودایی اکنون صد دله>
  block
    text <غیرتش از شرح غیبم لب ببست>
    text <این قدر گویم که طفلم گم شدست>
  block
    text <گر بگویم چیز دیگر من کنون>
    text <خلق بندندم به زنجیر جنون>
  block
    text <گفت پیرش کای حلیمه شاد باش>
    text <سجدهٔ شکر آر و رو را کم خراش>
  block
    text <غم مخور یاوه نگردد او ز تو>
    text <بلک عالم یاوه گردد اندرو>
  block
    text <هر زمان از رشک غیرت پیش و پس>
    text <صد هزاران پاسبانست و حرس>
  block
    text <آن ندیدی کان بتان ذو فنون>
    text <چون شدند از نام طفلت سرنگون>
  block
    text <این عجب قرنیست بر روی زمین>
    text <پیر گشتم من ندیدم جنس این>
  block
    text <زین رسالت سنگها چون ناله داشت>
    text <تا چه خواهد بر گنه کاران گماشت>
  block
    text <سنگ بی‌جرمست در معبودیش>
    text <تو نه‌ای مضطر که بنده بودیش>
  block
    text <او که مضطر این چنین ترسان شدست>
    text <تا که بر مجرم چه‌ها خواهند بست>
