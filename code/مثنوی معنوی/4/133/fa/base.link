
text <حکایت آن زن پلیدکار کی شوهر را گفت کی آن خیالات از سر امرودبن می‌نماید ترا کی چنینها نماید چشم آدمی را سر آن امرودبن از سر امرودبن فرود آی تا آن خیالها برود و اگر کسی گوید کی آنچ آن مرد  می‌دید خیال نبود و جواب این مثالیست نه مثل در مثال همین  قدر بس بود کی اگر بر سر امرودبن نرفتی هرگز آنها ندیدی خواه خیال خواه حقیقت>
  block
    text <آن زنی می‌خواست تا با مول خود>
    text <بر زند در پیش شوی گول خود>
  block
    text <پس به شوهر گفت زن کای نیکبخت>
    text <من برآیم میوه چیدن بر درخت>
  block
    text <چون برآمد بر درخت آن زن گریست>
    text <چون ز بالا سوی شوهر بنگریست>
  block
    text <گفت شوهر را کای مابون رد>
    text <کیست آن لوطی که بر تو می‌فتد>
  block
    text <تو به زیر او چو زن بغنوده‌ای>
    text <ای فلان تو خود مخنث بوده‌ای>
  block
    text <گفت شوهر نه سرت گویی بگشت>
    text <ورنه اینجا نیست غیر من به دشت>
  block
    text <زن مکرر کرد که آن با برطله>
    text <کیست بر پشتت فرو خفته هله>
  block
    text <گفت ای زن هین فرود آ از درخت>
    text <که سرت گشت و خرف گشتی تو سخت>
  block
    text <چون فرود آمد بر آمد شوهرش>
    text <زن کشید آن مول را اندر برش>
  block
    text <گفت شوهر کیست آن ای روسپی>
    text <که به بالای تو آمد چون کپی>
  block
    text <گفت زن نه نیست اینجا غیر من>
    text <هین سرت برگشته شد هرزه متن>
  block
    text <او مکرر کرد بر زن آن سخن>
    text <گفت زن این هست از امرودبن>
  block
    text <از سر امرودبن من هم‌چنان>
    text <کژ همی دیدم که تو ای قلتبان>
  block
    text <هین فرود آ تا ببینی هیچ نیست>
    text <این همه تخییل از امروبنیست>
  block
    text <هزل تعلیمست آن را جد شنو>
    text <تو مشو بر ظاهر هزلش گرو>
  block
    text <هر جدی هزلست پیش هازلان>
    text <هزلها جدست پیش عاقلان>
  block
    text <کاهلان امرودبن جویند لیک>
    text <تا بدان امرودبن راهیست نیک>
  block
    text <نقل کن ز امرودبن که اکنون برو>
    text <گشته‌ای تو خیره‌چشم و خیره‌رو>
  block
    text <این منی و هستی اول بود>
    text <که برو دیده کژ و احول بود>
  block
    text <چون فرود آیی ازین امرودبن>
    text <کژ نماند فکرت و چشم و سخن>
  block
    text <یک درخت بخت بینی گشته این>
    text <شاخ او بر آسمان هفتمین>
  block
    text <چون فرود آیی ازو گردی جدا>
    text <مبدلش گرداند از رحمت خدا>
  block
    text <زین تواضع که فرود آیی خدا>
    text <راست بینی بخشد آن چشم ترا>
  block
    text <راست بینی گر بدی آسان و زب>
    text <مصطفی کی خواستی آن را ز رب>
  block
    text <گفت بنما جزو جزو از فوق و پست>
    text <آنچنان که پیش تو آن جزو هست>
  block
    text <بعد از آن بر رو بر آن امرودبن>
    text <که مبدل گشت و سبز از امر کن>
  block
    text <چون درخت موسوی شد این درخت>
    text <چون سوی موسی کشانیدی تو رخت>
  block
    text <آتش او را سبز و خرم می‌کند>
    text <شاخ او انی انا الله می‌زند>
  block
    text <زیر ظلش جمله حاجاتت روا>
    text <این چنین باشد الهی کیمیا>
  block
    text <آن منی و هستیت باشد حلال>
    text <که درو بینی صفات ذوالجلال>
  block
    text <شد درخت کژ مقوم حق‌نما>
    text <اصله ثابت و فرعه فی‌السما>
