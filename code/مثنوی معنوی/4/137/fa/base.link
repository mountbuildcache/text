
text <رفتن ذوالقرنین به کوه قاف و درخواست کردن کی ای کوه قاف از عظمت صفت حق ما را بگو و گفتن کوه قاف کی صفت عظمت او در گفت نیاید  کی پیش آنها ادراکها فدا شود و لابه کردن ذوالقرنین کی از صنایعش کی در خاطر داری و بر تو گفتن آن آسان‌تر بود بگوی>
  block
    text <رفت ذوالقرنین سوی کوه قاف>
    text <دید او را کز زمرد بود صاف>
  block
    text <گرد عالم حلقه گشته او محیط>
    text <ماند حیران اندر آن خلق بسیط>
  block
    text <گفت تو کوهی دگرها چیستند>
    text <که به پیش عظم تو بازیستند>
  block
    text <گفت رگهای من‌اند آن کوهها>
    text <مثل من نبوند در حسن و بها>
  block
    text <من به هر شهری رگی دارم نهان>
    text <بر عروقم بسته اطراف جهان>
  block
    text <حق چو خواهد زلزلهٔ شهری مرا>
    text <گوید او من بر جهانم عرق را>
  block
    text <پس بجنبانم من آن رگ را بقهر>
    text <که بدان رگ متصل گشتست شهر>
  block
    text <چون بگوید بس شود ساکن رگم>
    text <ساکنم وز روی فعل اندر تگم>
  block
    text <هم‌چو مرهم ساکن و بس کارکن>
    text <چون خرد ساکن وزو جنبان سخن>
  block
    text <نزد آنکس که نداند عقلش این>
    text <زلزله هست از بخارات زمین>
