
text <نمودن جبرئیل علیه‌السلام خود را به مصطفی صلی‌الله علیه و  سلم به صورت خویش و از هفتصد پر او چون یک پر ظاهر شد افق را  بگرفت و آفتاب محجوب شد با همه شعاعش>
  block
    text <مصطفی می‌گفت پیش جبرئیل>
    text <که چنانک صورت تست ای خلیل>
  block
    text <مر مرا بنما تو محسوس آشکار>
    text <تا ببینم مر ترا نظاره‌وار>
  block
    text <گفت نتوانی و طاقت نبودت>
    text <حس ضعیفست و تنک سخت آیدت>
  block
    text <گفت بنما تا ببیند این جسد>
    text <تا چد حد حس نازکست و بی‌مدد>
  block
    text <آدمی را هست حس تن سقیم>
    text <لیک در باطن یکی خلقی عظیم>
  block
    text <بر مثال سنگ و آهن این تنه>
    text <لیک هست او در صفت آتش‌زنه>
  block
    text <سنگ وآهن مولد ایجاد نار>
    text <زاد آتش بر دو والد قهربار>
  block
    text <باز آتش دستکار وصف تن>
    text <هست قاهر بر تن او و شعله‌زن>
  block
    text <باز در تن شعله ابراهیم‌وار>
    text <که ازو مقهور گردد برج نار>
  block
    text <لاجرم گفت آن رسول ذو فنون>
    text <رمز نحن الاخرون السابقون>
  block
    text <ظاهر این دو بسندانی زبون>
    text <در صفت از کان آهنها فزون>
  block
    text <پس به صورت آدمی فرع جهان>
    text <وز صفت اصل جهان این را بدان>
  block
    text <ظاهرش را پشه‌ای آرد به چرخ>
    text <باطنش باشد محیط هفت چرخ>
  block
    text <چونک کرد الحاح بنمود اندکی>
    text <هیبتی که که شود زومند کی>
  block
    text <شهپری بگرفته شرق و غرب را>
    text <از مهابت گشت بیهش مصطفی>
  block
    text <چون ز بیم و ترس بیهوشش بدید>
    text <جبرئیل آمد در آغوشش کشید>
  block
    text <آن مهابت قسمت بیگانگان>
    text <وین تجمش دوستان را رایگان>
  block
    text <هست شاهان را زمان بر نشست>
    text <هول سرهنگان و صارمها به دست>
  block
    text <دور باش و نیزه و شمشیرها>
    text <که بلرزند از مهابت شیرها>
  block
    text <بانگ چاوشان و آن چوگانها>
    text <که شود سست از نهیبش جانها>
  block
    text <این برای خاص وعام ره‌گذر>
    text <که کندشان از شهنشاهی خبر>
  block
    text <از برای عام باشد این شکوه>
    text <تا کلاه کبر ننهند آن گروه>
  block
    text <تا من و ماهای ایشان بشکند>
    text <نفس خودبین فتنه و شر کم کند>
  block
    text <شهر از آن آمن شود کان شهریار>
    text <دارد اندر قهر زخم و گیر و دار>
  block
    text <پس بمیرد آن هوسها در نفوس>
    text <هیبت شه مانع آید زان نحوس>
  block
    text <باز چون آید به سوی بزم خاص>
    text <کی بود آنجا مهابت یا قصاص>
  block
    text <حلم در حلمست و رحمتها به جوش>
    text <نشنوی از غیر چنگ و ناخروش>
  block
    text <طبل و کوس هول باشد وقت جنگ>
    text <وقت عشرت با خواص آواز چنگ>
  block
    text <هست دیوان محاسب عام را>
    text <وان پری رویان حریف جام را>
  block
    text <آن زره وآن خود مر چالیش‌راست>
    text <وین حریر و رود مر تعریش‌راست>
  block
    text <این سخن پایان ندارد ای جواد>
    text <ختم کن والله اعلم بالرشاد>
  block
    text <اندر احمد آن حسی کو غاربست>
    text <خفته این دم زیر خاک یثربست>
  block
    text <وآن عظیم الخلق او کان صفدرست>
    text <بی‌تغیر مقعد صدق اندرست>
  block
    text <جای تغییرات اوصاف تنست>
    text <روح باقی آفتابی روشنست>
  block
    text <بی ز تغییری که لا شرقیة>
    text <بی ز تبدیلی که لا غربیة>
  block
    text <آفتاب از ذره کی مدهوش شد>
    text <شمع از پروانه کی بیهوش شد>
  block
    text <جسم احمد را تعلق بد بدآن>
    text <این تغیر آن تن باشد بدان>
  block
    text <هم‌چو رنجوری و هم‌چون خواب و درد>
    text <جان ازین اوصاف باشد پاک و فرد>
  block
    text <روبهش گر یک دمی آشفته بود>
    text <شیر جان مانا که آن دم خفته بود>
  block
    text <خفته بود آن شیر کز خوابست پاک>
    text <اینت شیر نرمسار سهمناک>
  block
    text <خفته سازد شیر خود را آنچنان>
    text <که تمامش مرده دانند این سگان>
  block
    text <ورنه در عالم کرا زهره بدی>
    text <که ربودی از ضعیفی تربدی>
  block
    text <کف احمد زان نظر مخدوش گشت>
    text <بحر او از مهر کف پرجوش گشت>
  block
    text <مه همه کفست معطی نورپاش>
    text <ماه را گر کف نباشد گو مباش>
  block
    text <احمد ار بگشاید آن پر جلیل>
    text <تا ابد بیهوش ماند جبرئیل>
  block
    text <چون گذشت احمد ز سدره و مرصدش>
    text <وز مقام جبرئیل و از حدش>
  block
    text <گفت او را هین بپر اندر پیم>
    text <گفت رو رو من حریف تو نیم>
  block
    text <باز گفت او را بیا ای پرده‌سوز>
    text <من باوج خود نرفتستم هنوز>
  block
    text <گفت بیرون زین حد ای خوش‌فر من>
    text <گر زنم پری بسوزد پر من>
  block
    text <حیرت اندر حیرت آمد این قصص>
    text <بیهشی خاصگان اندر اخص>
  block
    text <بیهشیها جمله اینجا بازیست>
    text <چند جان داری که جان پردازیست>
  block
    text <جبرئیلا گر شریفی و عزیز>
    text <تو نه‌ای پروانه و نه شمع نیز>
  block
    text <شمع چون دعوت کند وقت فروز>
    text <جان پروانه نپرهیزد ز سوز>
  block
    text <این حدیث منقلب را گور کن>
    text <شیر را برعکس صید گور کن>
  block
    text <بند کن مشک سخن‌شاشیت را>
    text <وا مکن انبان قلماشیت را>
  block
    text <آنک بر نگذشت اجزاش از زمین>
    text <پیش او معکوس و قلماشیست این>
  block
    text <لا تخالفهم حبیبی دارهم>
    text <یا غریبا نازلا فی دارهم>
  block
    text <اعط ما شائوا وراموا وارضهم>
    text <یا ظعینا ساکنا فی‌ارضهم>
  block
    text <تا رسیدن در شه و در ناز خوش>
    text <رازیا با مرغزی می‌ساز خویش>
  block
    text <موسیا در پیش فرعون زمن>
    text <نرم باید گفت قولا لینا>
  block
    text <آب اگر در روغن جوشان کنی>
    text <دیگدان و دیگ را ویران کنی>
  block
    text <نرم گو لیکن مگو غیر صواب>
    text <وسوسه مفروش در لین الخطاب>
  block
    text <وقت عصر آمد سخن کوتاه کن>
    text <ای که عصرت عصر را آگاه کن>
  block
    text <گو تو مر گل‌خواره را که قند به>
    text <نرمی فاسد مکن طینش مده>
  block
    text <نطق جان را روضهٔ جانیستی>
    text <گر ز حرف و صوت مستغنیستی>
  block
    text <این سر خر در میان قندزار>
    text <ای بسا کس را که بنهادست خار>
  block
    text <ظن ببرد از دور کان آنست و بس>
    text <چون قج مغلوب وا می‌رفت پس>
  block
    text <صورت حرف آن سر خر دان یقین>
    text <در رز معنی و فردوس برین>
  block
    text <ای ضیاء الحق حسام الدین در آر>
    text <این سر خر را در آن بطیخ‌زار>
  block
    text <تا سر خر چون بمرد از مسلخه>
    text <نشو دیگر بخشدش آن مطبخه>
  block
    text <هین ز ما صورت‌گری و جان ز تو>
    text <نه غلط هم این خود و هم آن ز تو>
  block
    text <بر فلک محمودی ای خورشید فاش>
    text <بر زمین هم تا ابد محمود باش>
  block
    text <تا زمینی با سمایی بلند>
    text <یک‌دل و یک‌قبله و یک‌خو شوند>
  block
    text <تفرقه برخیزد و شرک و دوی>
    text <وحدتست اندر وجود معنوی>
  block
    text <چون شناسد جان من جان ترا>
    text <یاد آرند اتحاد ماجری>
  block
    text <موسی و هارون شوند اندر زمین>
    text <مختلط خوش هم‌چو شیر و انگبین>
  block
    text <چون شناسد اندک و منکر شود>
    text <منکری‌اش پردهٔ ساتر شود>
  block
    text <پس شناسایی بگردانید رو>
    text <خشم کرد آن مه ز ناشکری او>
  block
    text <زین سبب جان نبی را جان بد>
    text <ناشناسا گشت و پشت پای زد>
  block
    text <این همه خواندی فرو خوان لم یکن>
    text <تا بدانی لج این گبر کهن>
  block
    text <پیش از آنک نقش احمد فر نمود>
    text <نعت او هر گبر را تعویذ بود>
  block
    text <کین چنین کس هست تا آید پدید>
    text <از خیال روش دلشان می‌طپید>
  block
    text <سجده می‌کردند کای رب بشر>
    text <در عیان آریش هر چه زودتر>
  block
    text <تا به نام احمد از یستفتحون>
    text <یاغیانشان می‌شدندی سرنگون>
  block
    text <هر کجا حرب مهولی آمدی>
    text <غوثشان کراری احمد بدی>
  block
    text <هر کجا بیماری مزمن بدی>
    text <یاد اوشان داروی شافی شدی>
  block
    text <نقش او می‌گشت اندر راهشان>
    text <در دل و در گوش و در افواهشان>
  block
    text <نقش او را کی بیابد هر شعال>
    text <بلک فرع نقش او یعنی خیال>
  block
    text <نقش او بر روی دیوار ار فتد>
    text <از دل دیوار خون دل چکد>
  block
    text <آنچنان فرخ بود نقشش برو>
    text <که رهد در حال دیوار از دو رو>
  block
    text <گشته با یک‌رویی اهل صفا>
    text <آن دورویی عیب مر دیوار را>
  block
    text <این همه تعظیم و تفخیم و وداد>
    text <چون بدیدندش به صورت برد باد>
  block
    text <قلب آتش دید و در دم شد سیاه>
    text <قلب را در قلب کی بودست راه>
  block
    text <قلب می‌زد لاف اشواق محک>
    text <تا مریدان را دراندازد به شک>
  block
    text <افتد اندر دام مکرش ناکسی>
    text <این گمان سر بر زند از هر خسی>
  block
    text <کین اگر نه نقد پاکیزه بدی>
    text <کی به سنگ امتحان راغب شدی>
  block
    text <او محک می‌خواهد اما آنچنان>
    text <که نگردد قلبی او زان عیان>
  block
    text <آن محک که او نهان دارد صفت>
    text <نی محک باشد نه نور معرفت>
  block
    text <آینه کو عیب رو دارد نهان>
    text <از برای خاطر هر قلتبان>
  block
    text <آینه نبود منافق باشد او>
    text <این چنین آیینه تا توانی مجو>
