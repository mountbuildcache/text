
text <بقیهٔ عمارت کردن سلیمان علیه‌السلام مسجد اقصی را به تعلیم و وحی خدا جهت حکمتهایی کی او داند و معاونت ملایکه و دیو  و پری و آدمی آشکارا>
  block
    text <ای سلیمان مسجد اقصی بساز>
    text <لشکر بلقیس آمد در نماز>
  block
    text <چونک او بنیاد آن مسجد نهاد>
    text <جن و انس آمد بدن در کار داد>
  block
    text <یک گروه از عشق و قومی بی‌مراد>
    text <هم‌چنانک در ره طاعت عباد>
  block
    text <خلق دیوانند و شهوت سلسله>
    text <می‌کشدشان سوی دکان و غله>
  block
    text <هست این زنجیر از خوف و وله>
    text <تو مبین این خلق را بی‌سلسله>
  block
    text <می‌کشاندشان سوی کسب و شکار>
    text <می‌کشاندشان سوی کان و بحار>
  block
    text <می‌کشدشان سوی نیک و سوی بد>
    text <گفت حق فی جیدها حبل المسد>
  block
    text <قد جعلنا الحبل فی اعناقهم>
    text <واتخذنا الحبل من اخلاقهم>
  block
    text <لیس من مستقذر مستنقه>
    text <قط الا طایره فی عنقه>
  block
    text <حرص تو در کار بد چون آتشست>
    text <اخگر از رنگ خوش آتش خوشست>
  block
    text <آن سیاهی فحم در آتش نهان>
    text <چونک آتش شد سیاهی شد عیان>
  block
    text <اخگر از حرص تو شد فحم سیاه>
    text <حرص چون شد ماند آن فحم تباه>
  block
    text <آن زمان آن فحم اخگر می‌نمود>
    text <آن نه حسن کار نار حرص بود>
  block
    text <حرص کارت را بیاراییده بود>
    text <حرص رفت و ماند کار تو کبود>
  block
    text <غوله‌ای را که بر آرایید غول>
    text <پخته پندارد کسی که هست گول>
  block
    text <آزمایش چون نماید جان او>
    text <کند گردد ز آزمون دندان او>
  block
    text <از هوس آن دام دانه می‌نمود>
    text <عکس غول حرص و آن خود خام بود>
  block
    text <حرص اندر کار دین و خیر جو>
    text <چون نماند حرص باشد نغزرو>
  block
    text <خیرها نغزند نه از عکس غیر>
    text <تاب حرص ار رفت ماند تاب خیر>
  block
    text <تاب حرص از کار دنیا چون برفت>
    text <فحم باشد مانده از اخگر بتفت>
  block
    text <کودکان را حرص می‌آرد غرار>
    text <تا شوند از ذوق دل دامن‌سوار>
  block
    text <چون ز کودک رفت آن حرص بدش>
    text <بر دگر اطفال خنده آیدش>
  block
    text <که چه می‌کردم چه می‌دیدم درین>
    text <خل ز عکس حرص بنمود انگبین>
  block
    text <آن بنای انبیا بی حرص بود>
    text <زان چنان پیوسته رونقها فزود>
  block
    text <ای بسا مسجد بر آورده کرام>
    text <لیک نبود مسجد اقصاش نام>
  block
    text <کعبه را که هر دمی عزی فزود>
    text <آن ز اخلاصات ابراهیم بود>
  block
    text <فضل آن مسجد خاک و سنگ نیست>
    text <لیک در بناش حرص و جنگ نیست>
  block
    text <نه کتبشان مثل کتب دیگران>
    text <نی مساجدشان نی کسب وخان و مان>
  block
    text <نه ادبشان نه غضبشان نه نکال>
    text <نه نعاس و نه قیاس و نه مقال>
  block
    text <هر یکیشان را یکی فری دگر>
    text <مرغ جانشان طایر از پری دگر>
  block
    text <دل همی لرزد ز ذکر حالشان>
    text <قبلهٔ افعال ما افعالشان>
  block
    text <مرغشان را بیضه‌ها زرین بدست>
    text <نیم‌شب جانشان سحرگه بین شدست>
  block
    text <هر چه گویم من به جان نیکوی قوم>
    text <نقص گفتم گشته ناقص‌گوی قوم>
  block
    text <مسجد اقصی بسازید ای کرام>
    text <که سلیمان باز آمد والسلام>
  block
    text <ور ازین دیوان و پریان سر کشند>
    text <جمله را املاک در چنبر کشند>
  block
    text <دیو یک دم کژ رود از مکر و زرق>
    text <تازیانه آیدش بر سر چو برق>
  block
    text <چون سلیمان شو که تا دیوان تو>
    text <سنگ برند از پی ایوان تو>
  block
    text <چون سلیمان باش بی‌وسواس و ریو>
    text <تا ترا فرمان برد جنی و دیو>
  block
    text <خاتم تو این دلست و هوش دار>
    text <تا نگردد دیو را خاتم شکار>
  block
    text <پس سلیمانی کند بر تو مدام>
    text <دیو با خاتم حذر کن والسلام>
  block
    text <آن سلیمانی دلا منسوخ نیست>
    text <در سر و سرت سلیمانی کنیست>
  block
    text <دیو هم وقتی سلیمانی کند>
    text <لیک هر جولاهه اطلس کی تند>
  block
    text <دست جنباند چو دست او ولیک>
    text <در میان هر دوشان فرقیست نیک>
