
text <چالیش عقل با نفس هم چون تنازع  مجنون با ناقه میل مجنون  سوی حره میل ناقه واپس سوی کره  چنانک گفت مجنون هوا ناقتی خلفی و قدامی الهوی  و انی و ایاها لمختلفان>
  block
    text <هم‌چو مجنون‌اند و چون ناقه‌ش یقین>
    text <می‌کشد آن پیش و این واپس به کین>
  block
    text <میل مجنون پیش آن لیلی روان>
    text <میل ناقه پس پی کره دوان>
  block
    text <یک دم ار مجنون ز خود غافل بدی>
    text <ناقه گردیدی و واپس آمدی>
  block
    text <عشق و سودا چونک پر بودش بدن>
    text <می‌نبودش چاره از بی‌خود شدن>
  block
    text <آنک او باشد مراقب عقل بود>
    text <عقل را سودای لیلی در ربود>
  block
    text <لیک ناقه بس مراقب بود و چست>
    text <چون بدیدی او مهار خویش سست>
  block
    text <فهم کردی زو که غافل گشت و دنگ>
    text <رو سپس کردی به کره بی‌درنگ>
  block
    text <چون به خود باز آمدی دیدی ز جا>
    text <کو سپس رفتست بس فرسنگها>
  block
    text <در سه روزه ره بدین احوالها>
    text <ماند مجنون در تردد سالها>
  block
    text <گفت ای ناقه چو هر دو عاشقیم>
    text <ما دو ضد پس همره نالایقیم>
  block
    text <نیستت بر وفق من مهر و مهار>
    text <کرد باید از تو صحبت اختیار>
  block
    text <این دو همره یکدگر را راه‌زن>
    text <گمره آن جان کو فرو ناید ز تن>
  block
    text <جان ز هجر عرش اندر فاقه‌ای>
    text <تن ز عشق خاربن چون ناقه‌ای>
  block
    text <جان گشاید سوی بالا بالها>
    text <در زده تن در زمین چنگالها>
  block
    text <تا تو با من باشی ای مردهٔ وطن>
    text <پس ز لیلی دور ماند جان من>
  block
    text <روزگارم رفت زین گون حالها>
    text <هم‌چو تیه و قوم موسی سالها>
  block
    text <خطوتینی بود این ره تا وصال>
    text <مانده‌ام در ره ز شستت شصت سال>
  block
    text <راه نزدیک و بماندم سخت دیر>
    text <سیر گشتم زین سواری سیرسیر>
  block
    text <سرنگون خود را از اشتر در فکند>
    text <گفت سوزیدم ز غم تا چندچند>
  block
    text <تنگ شد بر وی بیابان فراخ>
    text <خویشتن افکند اندر سنگلاخ>
  block
    text <آنچنان افکند خود را سخت زیر>
    text <که مخلخل گشت جسم آن دلیر>
  block
    text <چون چنان افکند خود را سوی پست>
    text <از قضا آن لحظه پایش هم شکست>
  block
    text <پای را بر بست و گفتا گو شوم>
    text <در خم چوگانش غلطان می‌روم>
  block
    text <زین کند نفرین حکیم خوش‌دهن>
    text <بر سواری کو فرو ناید ز تن>
  block
    text <عشق مولی کی کم از لیلی بود>
    text <گوی گشتن بهر او اولی بود>
  block
    text <گوی شو می‌گرد بر پهلوی صدق>
    text <غلط غلطان در خم چوگان عشق>
  block
    text <کین سفر زین پس بود جذب خدا>
    text <وان سفر بر ناقه باشد سیر ما>
  block
    text <این چنین سیریست مستثنی ز جنس>
    text <کان فزود از اجتهاد جن و انس>
  block
    text <این چنین جذبیست نی هر جذب عام>
    text <که نهادش فضل احمد والسلام>
