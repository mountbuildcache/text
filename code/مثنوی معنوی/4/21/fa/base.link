
text <تفسیر این حدیث کی مثل امتی کمثل سفینة نوح من تمسک بها  نجا و من تخلف عنها غرق>
  block
    text <بهر این فرمود پیغامبر که من>
    text <هم‌چو کشتی‌ام به طوفان زمن>
  block
    text <ما و اصحابم چو آن کشتی نوح>
    text <هر که دست اندر زند یابد فتوح>
  block
    text <چونک با شیخی تو دور از زشتیی>
    text <روز و شب سیاری و در کشتیی>
  block
    text <در پناه جان جان‌بخشی توی>
    text <کشتی اندر خفته‌ای ره می‌روی>
  block
    text <مسکل از پیغامبر ایام خویش>
    text <تکیه کم کن بر فن و بر کام خویش>
  block
    text <گرچه شیری چون روی ره بی‌دلیل>
    text <خویش‌بین و در ضلالی و ذلیل>
  block
    text <هین مپر الا که با پرهای شیخ>
    text <تا ببینی عون و لشکرهای شیخ>
  block
    text <یک زمانی موج لطفش بال تست>
    text <آتش قهرش دمی حمال تست>
  block
    text <قهر او را ضد لطفش کم شمر>
    text <اتحاد هر دو بین اندر اثر>
  block
    text <یک زمان چون خاک سبزت می‌کند>
    text <یک زمان پر باد و گبزت می‌کند>
  block
    text <جسم عارف را دهد وصف جماد>
    text <تا برو روید گل و نسرین شاد>
  block
    text <لیک او بیند نبیند غیر او>
    text <جز به مغز پاک ندهد خلد بو>
  block
    text <مغز را خالی کن از انکار یار>
    text <تا که ریحان یابد از گلزار یار>
  block
    text <تا بیابی بوی خلد از یار من>
    text <چون محمد بوی رحمن از یمن>
  block
    text <در صف معراجیان گر بیستی>
    text <چون براقت بر کشاند نیستی>
  block
    text <نه چو معراج زمینی تا قمر>
    text <بلک چون معراج کلکی تا شکر>
  block
    text <نه چو معراج بخاری تا سما>
    text <بل چو معراج جنینی تا نهی>
  block
    text <خوش براقی گشت خنگ نیستی>
    text <سوی هستی آردت گر نیستی>
  block
    text <کوه و دریاها سمش مس می‌کند>
    text <تا جهان حس را پس می‌کند>
  block
    text <پا بکش در کشتی و می‌رو روان>
    text <چون سوی معشوق جان جان روان>
  block
    text <دست نه و پای نه رو تا قدم>
    text <آن چنانک تاخت جانها از عدم>
  block
    text <بردریدی در سخن پردهٔ قیاس>
    text <گر نبودی سمع سامع را نعاس>
  block
    text <ای فلک بر گفت او گوهر ببار>
    text <از جهان او جهانا شرم دار>
  block
    text <گر بباری گوهرت صد تا شود>
    text <جامدت بیننده و گویا شود>
  block
    text <پس نثاری کرده باشی بهر خود>
    text <چونک هر سرمایهٔ تو صد شود>
