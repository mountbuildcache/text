
text <شرح انما الممنون اخوة والعلماء کنفس واحدة خاصه اتحاد داود و سلیمان و سایر انبیا علیهم‌السلام کی اگر یکی ازیشان را منکر شوی ایمان به هیچ نبی درست نباشد و این علامت اتحادست کی یک خانه از هزاران خانه ویران کنی آن همه ویران شود و یک دیوار قایم نماند کی لانفرق بین احد منهم و العاقل یکفیه الاشارة این خود از اشارت گذشت>
  block
    text <گرچه بر ناید به جهد و زور تو>
    text <لیک مسجد را برآرد پور تو>
  block
    text <کردهٔ او کردهٔ تست ای حکیم>
    text <مؤمنان را اتصالی دان قدیم>
  block
    text <مؤمنان معدود لیک ایمان یکی>
    text <جسمشان معدود لیکن جان یکی>
  block
    text <غیرفهم و جان که در گاو و خرست>
    text <آدمی را عقل و جانی دیگرست>
  block
    text <باز غیرجان و عقل آدمی>
    text <هست جانی در ولی آن دمی>
  block
    text <جان حیوانی ندارد اتحاد>
    text <تو مجو این اتحاد از روح باد>
  block
    text <گر خورد این نان نگردد سیر آن>
    text <ور کشد بار این نگردد او گران>
  block
    text <بلک این شادی کند از مرگ او>
    text <از حسد میرد چو بیند برگ او>
  block
    text <جان گرگان و سگان هر یک جداست>
    text <متحد جانهای شیران خداست>
  block
    text <جمع گفتم جانهاشان من به اسم>
    text <کان یکی جان صد بود نسبت به جسم>
  block
    text <هم‌چو آن یک نور خورشید سما>
    text <صد بود نسبت بصحن خانه‌ها>
  block
    text <لیک یک باشد همه انوارشان>
    text <چونک برگیری تو دیوار از میان>
  block
    text <چون نماند خانه‌ها را قاعده>
    text <مؤمنان مانند نفس واحده>
  block
    text <فرق و اشکالات آید زین مقال>
    text <زانک نبود مثل این باشد مثال>
  block
    text <فرقها بی‌حد بود از شخص شیر>
    text <تا به شخص آدمی‌زاد دلیر>
  block
    text <لیک در وقت مثال ای خوش‌نظر>
    text <اتحاد از روی جانبازی نگر>
  block
    text <کان دلیر آخر مثال شیر بود>
    text <نیست مثل شیر در جملهٔ حدود>
  block
    text <متحد نقشی ندارد این سرا>
    text <تا که مثلی وا نمایم من ترا>
  block
    text <هم مثال ناقصی دست آورم>
    text <تا ز حیرانی خرد را وا خرم>
  block
    text <شب بهر خانه چراغی می‌نهند>
    text <تا به نور آن ز ظلمت می‌رهند>
  block
    text <آن چراغ این تن بود نورش چو جان>
    text <هست محتاج فتیل و این و آن>
  block
    text <آن چراغ شش فتیلهٔ این حواس>
    text <جملگی بر خواب و خور دارد اساس>
  block
    text <بی‌خور و بی‌خواب نزید نیم دم>
    text <با خور و با خواب نزید نیز هم>
  block
    text <بی‌فتیل و روغنش نبود بقا>
    text <با فتیل و روغن او هم بی‌وفا>
  block
    text <زانک نور علتی‌اش مرگ‌جوست>
    text <چون زید که روز روشن مرگ اوست>
  block
    text <جمله حسهای بشر هم بی‌بقاست>
    text <زانک پیش نور روز حشر لاست>
  block
    text <نور حس و جان بابایان ما>
    text <نیست کلی فانی و لا چون گیا>
  block
    text <لیک مانند ستاره و ماهتاب>
    text <جمله محوند از شعاع آفتاب>
  block
    text <آنچنان که سوز و درد زخم کیک>
    text <محو گردد چون در آید مار الیک>
  block
    text <آنچنان که عور اندر آب جست>
    text <تا در آب از زخم زنبوران برست>
  block
    text <می‌کند زنبور بر بالا طواف>
    text <چون بر آرد سر ندارندش معاف>
  block
    text <آب ذکر حق و زنبور این زمان>
    text <هست یاد آن فلانه وان فلان>
  block
    text <دم بخور در آب ذکر و صبر کن>
    text <تا رهی از فکر و وسواس کهن>
  block
    text <بعد از آن تو طبع آن آب صفا>
    text <خود بگیری جملگی سر تا به پا>
  block
    text <آنچنان که از آب آن زنبور شر>
    text <می‌گریزد از تو هم گیرد حذر>
  block
    text <بعد از آن خواهی تو دور از آب باش>
    text <که بسر هم‌طبع آبی خواجه‌تاش>
  block
    text <بس کسانی کز جهان بگذشته‌اند>
    text <لا نیند و در صفات آغشته‌اند>
  block
    text <در صفات حق صفات جمله‌شان>
    text <هم‌چو اختر پیش آن خور بی‌نشان>
  block
    text <گر ز قرآن نقل خواهی ای حرون>
    text <خوان جمیع هم لدینا محضرون>
  block
    text <محضرون معدوم نبود نیک بین>
    text <تا بقای روحها دانی یقین>
  block
    text <روح محجوب از بقا بس در عذاب>
    text <روح واصل در بقا پاک از حجاب>
  block
    text <زین چراغ حس حیوان المراد>
    text <گفتمت هان تا نجویی اتحاد>
  block
    text <روح خود را متصل کن ای فلان>
    text <زود با ارواح قدس سالکان>
  block
    text <صد چراغت ار مرند ار بیستند>
    text <پس جدا اند و یگانه نیستند>
  block
    text <زان همه جنگند این اصحاب ما>
    text <جنگ کس نشنید اندر انبیا>
  block
    text <زانک نور انبیا خورشید بود>
    text <نور حس ما چراغ و شمع و دود>
  block
    text <یک بمیرد یک بماند تا به روز>
    text <یک بود پژمرده دیگر با فروز>
  block
    text <جان حیوانی بود حی از غذا>
    text <هم بمیرد او بهر نیک و بذی>
  block
    text <گر بمیرد این چراغ و طی شود>
    text <خانهٔ همسایه مظلم کی شود>
  block
    text <نور آن خانه چو بی این هم به پاست>
    text <پس چراغ حس هر خانه جداست>
  block
    text <این مثال جان حیوانی بود>
    text <نه مثال جان ربانی بود>
  block
    text <باز از هندوی شب چون ماه زاد>
    text <در سر هر روزنی نوری فتاد>
  block
    text <نور آن صد خانه را تو یک شمر>
    text <که نماند نور این بی آن دگر>
  block
    text <تا بود خورشید تابان بر افق>
    text <هست در هر خانه نور او قنق>
  block
    text <باز چون خورشید جان آفل شود>
    text <نور جمله خانه‌ها زایل شود>
  block
    text <این مثال نور آمد مثل نی>
    text <مر ترا هادی عدو را ره‌زنی>
  block
    text <بر مثال عنکبوت آن زشت‌خو>
    text <پرده‌های گنده را بر بافد او>
  block
    text <از لعاب خویش پردهٔ نور کرد>
    text <دیدهٔ ادراک خود را کور کرد>
  block
    text <گردن اسپ ار بگیرد بر خورد>
    text <ور بگیرد پاش بستاند لگد>
  block
    text <کم نشین بر اسپ توسن بی‌لگام>
    text <عقل و دین را پیشوا کن والسلام>
  block
    text <اندرین آهنگ منگر سست و پست>
    text <کاندرین ره صبر و شق انفسست>
