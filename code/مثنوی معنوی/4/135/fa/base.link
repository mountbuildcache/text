
text <اطوار و منازل خلقت آدمی از ابتدا>
  block
    text <آمده اول به اقلیم جماد>
    text <وز جمادی در نباتی اوفتاد>
  block
    text <سالها اندر نباتی عمر کرد>
    text <وز جمادی یاد ناورد از نبرد>
  block
    text <وز نباتی چون به حیوانی فتاد>
    text <نامدش حال نباتی هیچ یاد>
  block
    text <جز همین میلی که دارد سوی آن>
    text <خاصه در وقت بهار و ضیمران>
  block
    text <هم‌چو میل کودکان با مادران>
    text <سر میل خود نداند در لبان>
  block
    text <هم‌چو میل مفرط هر نو مرید>
    text <سوی آن پیر جوانبخت مجید>
  block
    text <جزو عقل این از آن عقل کلست>
    text <جنبش این سایه زان شاخ گلست>
  block
    text <سایه‌اش فانی شود آخر درو>
    text <پس بداند سر میل و جست و جو>
  block
    text <سایهٔ شاخ دگر ای نیکبخت>
    text <کی بجنبد گر نجنبد این درخت>
  block
    text <باز از حیوان سوی انسانیش>
    text <می‌کشید آن خالقی که دانیش>
  block
    text <هم‌چنین اقلیم تا اقلیم رفت>
    text <تا شد اکنون عاقل و دانا و زفت>
  block
    text <عقلهای اولینش یاد نیست>
    text <هم ازین عقلش تحول کردنیست>
  block
    text <تا رهد زین عقل پر حرص و طلب>
    text <صد هزاران عقل بیند بوالعجب>
  block
    text <گر چو خفته گشت و شد ناسی ز پیش>
    text <کی گذارندش در آن نسیان خویش>
  block
    text <باز از آن خوابش به بیداری کشند>
    text <که کند بر حالت خود ریش‌خند>
  block
    text <که چه غم بود آنک می‌خوردم به خواب>
    text <چون فراموشم شد احوال صواب>
  block
    text <چون ندانستم که آن غم و اعتلال>
    text <فعل خوابست و فریبست و خیال>
  block
    text <هم‌چنان دنیا که حلم نایمست>
    text <خفته پندارد که این خود دایمست>
  block
    text <تا بر آید ناگهان صبح اجل>
    text <وا رهد از ظلمت ظن و دغل>
  block
    text <خنده‌اش گیرد از آن غمهای خویش>
    text <چون ببیند مستقر و جای خویش>
  block
    text <هر چه تو در خواب بینی نیک و بد>
    text <روز محشر یک به یک پیدا شود>
  block
    text <آنچ کردی اندرین خواب جهان>
    text <گرددت هنگام بیداری عیان>
  block
    text <تا نپنداری که این بد کردنیست>
    text <اندرین خواب و ترا تعبیر نیست>
  block
    text <بلک این خنده بود گریه و زفیر>
    text <روز تعبیر ای ستمگر بر اسیر>
  block
    text <گریه و درد و غم و زاری خود>
    text <شادمانی دان به بیداری خود>
  block
    text <ای دریده پوستین یوسفان>
    text <گرگ بر خیزی ازین خواب گران>
  block
    text <گشته گرگان یک به یک خوهای تو>
    text <می‌درانند از غضب اعضای تو>
  block
    text <خون نخسپد بعد مرگت در قصاص>
    text <تو مگو که مردم و یابم خلاص>
  block
    text <این قصاص نقد حیلت‌سازیست>
    text <پیش زخم آن قصاص این بازیست>
  block
    text <زین لعب خواندست دنیا را خدا>
    text <کین جزا لعبست پیش آن جزا>
  block
    text <این جزا تسکین جنگ و فتنه‌ایست>
    text <آن چو اخصا است و این چون ختنه‌ایست>
