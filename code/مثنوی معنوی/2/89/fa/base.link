
text <قصهٔ جوحی و آن کودک کی پیش جنازهٔ پدر خویش نوحه می‌کرد>
  block
    text <کودکی در پیش تابوت پدر>
    text <زار می‌نالید و بر می‌کوفت سر>
  block
    text <کای پدر آخر کجاات می‌برند>
    text <تا ترا در زیر خاکی آورند>
  block
    text <می‌برندت خانه‌ای تنگ و زحیر>
    text <نی درو قالی و نه در وی حصیر>
  block
    text <نی چراغی در شب و نه روز نان>
    text <نه درو بوی طعام و نه نشان>
  block
    text <نی درش معمور نی بر بام راه>
    text <نی یکی همسایه کو باشد پناه>
  block
    text <چشم تو که بوسه‌گاه خلق بود>
    text <چون شود در خانهٔ کور و کبود>
  block
    text <خانهٔ بی‌زینهار و جای تنگ>
    text <که درو نه روی می‌ماند نه رنگ>
  block
    text <زین نسق اوصاف خانه می‌شمرد>
    text <وز دو دیده اشک خونین می‌فشرد>
  block
    text <گفت جوحی با پدر ای ارجمند>
    text <والله این را خانهٔ ما می‌برند>
  block
    text <گفت جوحی را پدر ابله مشو>
    text <گفت ای بابا نشانیها شنو>
  block
    text <این نشانیها که گفت او یک بیک>
    text <خانهٔ ما راست بی تردید و شک>
  block
    text <نه حصیر و نه چراغ و نه طعام>
    text <نه درش معمور و نه صحن و نه بام>
  block
    text <زین نمط دارند بر خود صد نشان>
    text <لیک کی بینند آن را طاغیان>
  block
    text <خانهٔ آن دل که ماند بی ضیا>
    text <از شعاع آفتاب کبریا>
  block
    text <تنگ و تاریکست چون جان جهود>
    text <بی نوا از ذوق سلطان ودود>
  block
    text <نه در آن دل تافت نور آفتاب>
    text <نه گشاد عرصه و نه فتح باب>
  block
    text <گور خوشتر از چنین دل مر ترا>
    text <آخر از گور دل خود برتر آ>
  block
    text <زنده‌ای و زنده‌زاد ای شوخ و شنگ>
    text <دم نمی‌گیرد ترا زین گور تنگ>
  block
    text <یوسف وقتی و خورشید سما>
    text <زین چه و زندان بر آ و رو نما>
  block
    text <یونست در بطن ماهی پخته شد>
    text <مخلصش را نیست از تسبیح بد>
  block
    text <گر نبودی او مسبح بطن نون>
    text <حبس و زندانش بدی تا یبعثون>
  block
    text <او بتسبیح از تن ماهی بجست>
    text <چیست تسبیح آیت روز الست>
  block
    text <گر فراموشت شد آن تسبیح جان>
    text <بشنو این تسبیحهای ماهیان>
  block
    text <هر که دید الله را اللهیست>
    text <هر که دید آن بحر را آن ماهیست>
  block
    text <این جهان دریاست و تن ماهی و روح>
    text <یونس محجوب از نور صبوح>
  block
    text <گر مسبح باشد از ماهی رهید>
    text <ورنه در وی هضم گشت و ناپدید>
  block
    text <ماهیان جان درین دریا پرند>
    text <تو نمی‌بینی که کوری ای نژند>
  block
    text <بر تو خود را می‌زنند آن ماهیان>
    text <چشم بگشا تا ببینیشان عیان>
  block
    text <ماهیان را گر نمی‌بینی پدید>
    text <گوش تو تسبیحشان آخر شنید>
  block
    text <صبر کردن جان تسبیحات تست>
    text <صبر کن کانست تسبیح درست>
  block
    text <هیچ تسبیحی ندارد آن درج>
    text <صبر کن الصبر مفتاح الفرج>
  block
    text <صبر چون پول صراط آن سو بهشت>
    text <هست با هر خوب یک لالای زشت>
  block
    text <تا ز لالا می‌گریزی وصل نیست>
    text <زانک لالا را ز شاهد فصل نیست>
  block
    text <تو چه دانی ذوق صبر ای شیشه‌دل>
    text <خاصه صبر از بهر آن نقش چگل>
  block
    text <مرد را ذوق از غزا و کر و فر>
    text <مر مخنث را بود ذوق از ذکر>
  block
    text <جز ذکر نه دین او و ذکر او>
    text <سوی اسفل برد او را فکر او>
  block
    text <گر برآید تا فلک از وی مترس>
    text <کو به عشق سفل آموزید درس>
  block
    text <او به سوی سفل می‌راند فرس>
    text <گرچه سوی علو جنباند جرس>
  block
    text <از علمهای گدایان ترس چیست>
    text <کان علمها لقمهٔ نان را رهیست>
