
text <انکار کردن موسی علیه السلام بر مناجات شبان>
  block
    text <دید موسی یک شبانی را براه>
    text <کو همی‌گفت ای گزیننده اله>
  block
    text <تو کجایی تا شوم من چاکرت>
    text <چارقت دوزم کنم شانه سرت>
  block
    text <جامه‌ات شویم شپشهاات کشم>
    text <شیر پیشت آورم ای محتشم>
  block
    text <دستکت بوسم بمالم پایکت>
    text <وقت خواب آید بروبم جایکت>
  block
    text <ای فدای تو همه بزهای من>
    text <ای بیادت هیهی و هیهای من>
  block
    text <این نمط بیهوده می‌گفت آن شبان>
    text <گفت موسی با کی است این ای فلان>
  block
    text <گفت با آنکس که ما را آفرید>
    text <این زمین و چرخ ازو آمد پدید>
  block
    text <گفت موسی های بس مدبر شدی>
    text <خود مسلمان ناشده کافر شدی>
  block
    text <این چه ژاژست این چه کفرست و فشار>
    text <پنبه‌ای اندر دهان خود فشار>
  block
    text <گند کفر تو جهان را گنده کرد>
    text <کفر تو دیبای دین را ژنده کرد>
  block
    text <چارق و پاتابه لایق مر تراست>
    text <آفتابی را چنینها کی رواست>
  block
    text <گر نبندی زین سخن تو حلق را>
    text <آتشی آید بسوزد خلق را>
  block
    text <آتشی گر نامدست این دود چیست>
    text <جان سیه گشته روان مردود چیست>
  block
    text <گر همی‌دانی که یزدان داورست>
    text <ژاژ و گستاخی ترا چون باورست>
  block
    text <دوستی بی‌خرد خود دشمنیست>
    text <حق تعالی زین چنین خدمت غنیست>
  block
    text <با کی می‌گویی تو این با عم و خال>
    text <جسم و حاجت در صفات ذوالجلال>
  block
    text <شیر او نوشد که در نشو و نماست>
    text <چارق او پوشد که او محتاج پاست>
  block
    text <ور برای بنده‌شست این گفت تو>
    text <آنک حق گفت او منست و من خود او>
  block
    text <آنک گفت انی مرضت لم تعد>
    text <من شدم رنجور او تنها نشد>
  block
    text <آنک بی یسمع و بی یبصر شده‌ست>
    text <در حق آن بنده این هم بیهده‌ست>
  block
    text <بی ادب گفتن سخن با خاص حق>
    text <دل بمیراند سیه دارد ورق>
  block
    text <گر تو مردی را بخوانی فاطمه>
    text <گرچه یک جنس‌اند مرد و زن همه>
  block
    text <قصد خون تو کند تا ممکنست>
    text <گرچه خوش‌خو و حلیم و ساکنست>
  block
    text <فاطمه مدحست در حق زنان>
    text <مرد را گویی بود زخم سنان>
  block
    text <دست و پا در حق ما استایش است>
    text <در حق پاکی حق آلایش است>
  block
    text <لم یلد لم یولد او را لایق است>
    text <والد و مولود را او خالق است>
  block
    text <هرچه جسم آمد ولادت وصف اوست>
    text <هرچه مولودست او زین سوی جوست>
  block
    text <زانک از کون و فساد است و مهین>
    text <حادثست و محدثی خواهد یقین>
  block
    text <گفت ای موسی دهانم دوختی>
    text <وز پشیمانی تو جانم سوختی>
  block
    text <جامه را بدرید و آهی کرد تفت>
    text <سر نهاد اندر بیابانی و رفت>
