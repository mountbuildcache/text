
text <شکایت قاضی از آفت قضا و جواب گفتن نایب او را>
  block
    text <قاضیی بنشاندند و می‌گریست>
    text <گفت نایب قاضیا گریه ز چیست>
  block
    text <این نه وقت گریه و فریاد تست>
    text <وقت شادی و مبارک‌باد تست>
  block
    text <گفت اه چون حکم راند بی‌دلی>
    text <در میان آن دو عالم جاهلی>
  block
    text <آن دو خصم از واقعهٔ خود واقفند>
    text <قاضی مسکین چه داند زان دو بند>
  block
    text <جاهلست و غافلست از حالشان>
    text <چون رود در خونشان و مالشان>
  block
    text <گفت خصمان عالم‌اند و علتی>
    text <جاهلی تو لیک شمع ملتی>
  block
    text <زانک تو علت نداری در میان>
    text <آن فراغت هست نور دیدگان>
  block
    text <وان دو عالم را غرضشان کور کرد>
    text <علمشان را علت اندر گور کرد>
  block
    text <جهل را بی‌علتی عالم کند>
    text <علم را علت کژ و ظالم کند>
  block
    text <تا تو رشوت نستدی بیننده‌ای>
    text <چون طمع کردی ضریر و بنده‌ای>
  block
    text <از هوا من خوی را وا کرده‌ام>
    text <لقمه‌های شهوتی کم خورده‌ام>
  block
    text <چاشنی‌گیر دلم شد با فروغ>
    text <راست را داند حقیقت از دروغ>
