
text <ترک کردن آن مرد ناصح بعد از مبالغهٔ پند مغرور خرس را>
  block
    text <آن مسلمان ترک ابله کرد و تفت>
    text <زیر لب لاحول گویان باز رفت>
  block
    text <گفت چون از جد و بندم وز جدال>
    text <در دل او پیش می‌زاید خیال>
  block
    text <پس ره پند و نصیحت بسته شد>
    text <امر اعرض عنهم پیوسته شد>
  block
    text <چون دوایت می‌فزاید درد پس>
    text <قصه با طالب بگو بر خوان عبس>
  block
    text <چونک اعمی طالب حق آمدست>
    text <بهر فقر او را نشاید سینه خست>
  block
    text <تو حریصی بر رشاد مهتران>
    text <تا بیاموزند عام از سروران>
  block
    text <احمدا دیدی که قومی از ملوک>
    text <مستمع گشتند گشتی خوش که بوک>
  block
    text <این رئیسان یار دین گردند خوش>
    text <بر عرب اینها سرند و بر حبش>
  block
    text <بگذرد این صیت از بصره و تبوک>
    text <زانک الناس علی دین الملوک>
  block
    text <زین سبب تو از ضریر مهتدی>
    text <رو بگردانیدی و تنگ آمدی>
  block
    text <کندرین فرصت کم افتد این مناخ>
    text <تو ز یارانی و وقت تو فراخ>
  block
    text <مزدحم می‌گردیم در وقت تنگ>
    text <این نصیحت می‌کنم نه از خشم و جنگ>
  block
    text <احمدا نزد خدا این یک ضریر>
    text <بهتر از صد قیصرست و صد وزیر>
  block
    text <یاد الناس معادن هین بیار>
    text <معدنی باشد فزون از صد هزار>
  block
    text <معدن لعل و عقیق مکتنس>
    text <بهترست از صد هزاران کان مس>
  block
    text <احمدا اینجا ندارد مال سود>
    text <سینه باید پر ز عشق و درد و دود>
  block
    text <اعمیی روشن‌دل آمد در مبند>
    text <پند او را ده که حق اوست پند>
  block
    text <گر دو سه ابله ترا منکر شدند>
    text <تلخ کی گردی چو هستی کان قند>
  block
    text <گر دو سه ابله ترا تهمت نهد>
    text <حق برای تو گواهی می‌دهد>
  block
    text <گفت از اقرار عالم فارغم>
    text <آنک حق باشد گواه او را چه غم>
  block
    text <گر خفاشی را ز خورشیدی خوریست>
    text <آن دلیل آمد که آن خورشید نیست>
  block
    text <نفرت خفاشکان باشد دلیل>
    text <که منم خورشید تابان جلیل>
  block
    text <گر گلابی را جعل راغب شود>
    text <آن دلیل ناگلابی می‌کند>
  block
    text <گر شود قلبی خریدار محک>
    text <در محکی‌اش در آید نقص و شک>
  block
    text <دزد شب خواهد نه روز این را بدان>
    text <شب نیم روزم که تابم در جهان>
  block
    text <فارقم فاروقم و غلبیروار>
    text <تا که که از من نمی‌یابد گذار>
  block
    text <آرد را پیدا کنم من از سبوس>
    text <تا نمایم کین نقوشست آن نفوس>
  block
    text <من چو میزان خدایم در جهان>
    text <وا نمایم هر سبک را از گران>
  block
    text <گاو را داند خدا گوساله‌ای>
    text <خر خریداری و در خور کاله‌ای>
  block
    text <من نه گاوم تا که گوسالم خرد>
    text <من نه خارم که اشتری از من چرد>
  block
    text <او گمان دارد که با من جور کرد>
    text <بلک از آیینهٔ من روفت گرد>
