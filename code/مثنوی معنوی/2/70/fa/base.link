
text <باز الحاح کردن معاویه ابلیس را>
  block
    text <گفت غیر راستی نرهاندت>
    text <داد سوی راستی می‌خواندت>
  block
    text <راست گو تا وا رهی از چنگ من>
    text <مکر ننشاند غبار جنگ من>
  block
    text <گفت چون دانی دروغ و راست را>
    text <ای خیال اندیش پر اندیشه‌ها>
  block
    text <گفت پیغامبر نشانی داده است>
    text <قلب و نیکو را محک بنهاده است>
  block
    text <گفته است الکذب ریب فی القلوب>
    text <گفت الصدق طمانین طروب>
  block
    text <دل نیارامد ز گفتار دروغ>
    text <آب و روغن هیچ نفروزد فروغ>
  block
    text <در حدیث راست آرام دلست>
    text <راستیها دانهٔ دام دلست>
  block
    text <دل مگر رنجور باشد بد دهان>
    text <که نداند چاشنی این و آن>
  block
    text <چون شود از رنج و علت دل سلیم>
    text <طعم کذب و راست را باشد علیم>
  block
    text <حرص آدم چون سوی گندم فزود>
    text <از دل آدم سلیمی را ربود>
  block
    text <پس دروغ و عشوه‌ات را گوش کرد>
    text <غره گشت و زهر قاتل نوش کرد>
  block
    text <کزدم از گندم ندانست آن نفس>
    text <می‌پرد تمییز از مست هوس>
  block
    text <خلق مست آرزواند و هوا>
    text <زان پذیرااند دستان ترا>
  block
    text <هر که خود را از هوا خو باز کرد>
    text <چشم خود را آشنای راز کرد>
