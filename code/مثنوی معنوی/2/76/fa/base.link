
text <فوت شدن دزد بواز دادن آن شخص صاحب‌خانه را کی نزدیک آمده بود کی دزد را دریابد و بگیرد>
  block
    text <این بدان ماند که شخصی دزد دید>
    text <در وثاق اندر پی او می‌دوید>
  block
    text <تا دو سه میدان دوید اندر پیش>
    text <تا در افکند آن تعب اندر خویش>
  block
    text <اندر آن حمله که نزدیک آمدش>
    text <تا بدو اندر جهد در یابدش>
  block
    text <دزد دیگر بانگ کردش که بیا>
    text <تا ببینی این علامات بلا>
  block
    text <زود باش و باز گرد ای مرد کار>
    text <تا ببینی حال اینجا زار زار>
  block
    text <گفت باشد کان طرف دزدی بود>
    text <گر نگردم زود این بر من رود>
  block
    text <در زن و فرزند من دستی زند>
    text <بستن این دزد سودم کی کند>
  block
    text <این مسلمان از کرم می‌خواندم>
    text <گر نگردم زود پیش آید ندم>
  block
    text <بر امید شفقت آن نیکخواه>
    text <دزد را بگذاشت باز آمد براه>
  block
    text <گفت ای یار نکو احوال چیست>
    text <این فغان و بانگ تو از دست کیست>
  block
    text <گفت اینک بین نشان پای دزد>
    text <این طرف رفتست دزد زن‌بمزد>
  block
    text <نک نشان پای دزد قلتبان>
    text <در پی او رو بدین نقش و نشان>
  block
    text <گفت ای ابله چه می‌گویی مرا>
    text <من گرفته بودم آخر مر ورا>
  block
    text <دزد را از بانگ تو بگذاشتم>
    text <من تو خر را آدمی پنداشتم>
  block
    text <این چه ژاژست و چه هرزه ای فلان>
    text <من حقیقت یافتم چه بود نشان>
  block
    text <گفت من از حق نشانت می‌دهم>
    text <این نشانست از حقیقت آگهم>
  block
    text <گفت طراری تو یا خود ابلهی>
    text <بلک تو دزدی و زین حال آگهی>
  block
    text <خصم خود را می‌کشیدم من کشان>
    text <تو رهانیدی ورا کاینک نشان>
  block
    text <تو جهت‌گو من برونم از جهات>
    text <در وصال آیات کو یا بینات>
  block
    text <صنع بیند مرد محجوب از صفات>
    text <در صفات آنست کو گم کرد ذات>
  block
    text <واصلان چون غرق ذات‌اند ای پسر>
    text <کی کنند اندر صفات او نظر>
  block
    text <چونک اندر قعر جو باشد سرت>
    text <کی به رنگ آب افتد منظرت>
  block
    text <ور به رنگ آب باز آیی ز قعر>
    text <پس پلاسی بستدی دادی تو شعر>
  block
    text <طاعت عامه گناه خاصگان>
    text <وصلت عامه حجاب خاص دان>
  block
    text <مر وزیری را کند شه محتسب>
    text <شه عدو او بود نبود محب>
  block
    text <هم گناهی کرده باشد آن وزیر>
    text <بی سبب نبود تغیر ناگزیر>
  block
    text <آنک ز اول محتسب بد خود ورا>
    text <بخت و روزی آن بدست از ابتدا>
  block
    text <لیک آنک اول وزیر شه بدست>
    text <محتسب کردن سبب فعل بدست>
  block
    text <چون ترا شه ز آستانه پیش خواند>
    text <باز سوی آستانه باز راند>
  block
    text <تو یقین می‌دان که جرمی کرده‌ای>
    text <جبر را از جهل پیش آورده‌ای>
  block
    text <که مرا روزی و قسمت این بدست>
    text <پس چرا دی بودت آن دولت به دست>
  block
    text <قسمت خود خود بریدی تو ز جهل>
    text <قسمت خود را فزاید مرد اهل>
