
text <شکایت کردن اهل زندان پیش وکیل قاضی از دست آن مفلس>
  block
    text <با وکیل قاضی ادراک‌مند>
    text <اهل زندان در شکایت آمدند>
  block
    text <که سلام ما به قاضی بر کنون>
    text <بازگو آزار ما زین مرد دون>
  block
    text <کندرین زندان بماند او مستمر>
    text <یاوه‌تاز و طبل‌خوارست و مضر>
  block
    text <چون مگس حاضر شود در هر طعام>
    text <از وقاحت بی صلا و بی سلام>
  block
    text <پیش او هیچست لوت شصت کس>
    text <کر کند خود را اگر گوییش بس>
  block
    text <مرد زندان را نیاید لقمه‌ای>
    text <ور به صد حیلت گشاید طعمه‌ای>
  block
    text <در زمان پیش آید آن دوزخ گلو>
    text <حجتش این که خدا گفتا کلوا>
  block
    text <زین چنین قحط سه‌ساله داد داد>
    text <ظل مولانا ابد پاینده باد>
  block
    text <یا ز زندان تا رود این گاومیش>
    text <یا وظیفه کن ز وقفی لقمه‌ایش>
  block
    text <ای ز تو خوش هم ذکور و هم اناث>
    text <داد کن المستغاث المستغاث>
  block
    text <سوی قاضی شد وکیل با نمک>
    text <گفت با قاضی شکایت یک بیک>
  block
    text <خواند او را قاضی از زندان به پیش>
    text <پس تفحص کرد از اعیان خویش>
  block
    text <گشت ثابت پیش قاضی آن همه>
    text <که نمودند از شکایت آن رمه>
  block
    text <گفت قاضی خیز ازین زندان برو>
    text <سوی خانهٔ مردریگ خویش شو>
  block
    text <گفت خان و مان من احسان تست>
    text <همچو کافر جنتم زندان تست>
  block
    text <گر ز زندانم برانی تو برد>
    text <خود بمیرم من ز تقصیری و کد>
  block
    text <همچو ابلیسی که می‌گفت ای سلام>
    text <رب انظرنی الی یوم القیام>
  block
    text <کاندرین زندان دنیا من خوشم>
    text <تا که دشمن‌زادگان را می‌کشم>
  block
    text <هر که او را قوت ایمانی بود>
    text <وز برای زاد ره نانی بود>
  block
    text <می‌ستانم گه به مکر و گه به ریو>
    text <تا بر آرند از پشیمانی غریو>
  block
    text <گه به درویشی کنم تهدیدشان>
    text <گه به زلف و خال بندم دیدشان>
  block
    text <قوت ایمانی درین زندان کمست>
    text <وانک هست از قصد این سگ در خمست>
  block
    text <از نماز و صوم و صد بیچارگی>
    text <قوت ذوق آید برد یکبارگی>
  block
    text <استعیذ الله من شیطانه>
    text <قد هلکنا آه من طغیانه>
  block
    text <یک سگست و در هزاران می‌رود>
    text <هر که در وی رفت او او می‌شود>
  block
    text <هر که سردت کرد می‌دان کو دروست>
    text <دیو پنهان گشته اندر زیر پوست>
  block
    text <چون نیابد صورت آید در خیال>
    text <تا کشاند آن خیالت در وبال>
  block
    text <گه خیال فرجه و گاهی دکان>
    text <گه خیال علم و گاهی خان و مان>
  block
    text <هان بگو لا حولها اندر زمان>
    text <از زبان تنها نه بلک از عین جان>
