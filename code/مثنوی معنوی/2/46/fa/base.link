
text <سبب پریدن و چرخیدن مرغی با مرغی کی جنس او نبود>
  block
    text <آن حکیمی گفت دیدم هم تکی>
    text <در بیابان زاغ را با لکلکی>
  block
    text <در عجب ماندم بجستم حالشان>
    text <تا چه قدر مشترک یابم نشان>
  block
    text <چون شدم نزدیک من حیران و دنگ>
    text <خود بدیدم هر دوان بودند لنگ>
  block
    text <خاصه شه‌بازی که او عرشی بود>
    text <با یکی جغدی که او فرشی بود>
  block
    text <آن یکی خورشید علیین بود>
    text <وین دگر خفاش کز سجین بود>
  block
    text <آن یکی نوری ز هر عیبی بری>
    text <وین یکی کوری گدای هر دری>
  block
    text <آن یکی ماهی که بر پروین زند>
    text <وین یکی کرمی که در سرگین زید>
  block
    text <آن یکی یوسف‌رخی عیسی‌نفس>
    text <وین یکی گرگی و یا خر با جرس>
  block
    text <آن یکی پران شده در لامکان>
    text <وین یکی در کاهدان همچون سگان>
  block
    text <با زبان معنوی گل با جعل>
    text <این همی‌گوید که ای گنده‌بغل>
  block
    text <گر گریزانی ز گلشن بی گمان>
    text <هست آن نفرت کمال گلستان>
  block
    text <غیرت من بر سر تو دورباش>
    text <می‌زند کای خس ازینجا دور باش>
  block
    text <ور بیامیزی تو با من ای دنی>
    text <این گمان آید که از کان منی>
  block
    text <بلبلان را جای می‌زیبد چمن>
    text <مر جعل را در چمین خوشتر وطن>
  block
    text <حق مرا چون از پلیدی پاک داشت>
    text <چون سزد بر من پلیدی را گماشت>
  block
    text <یک رگم زیشان بد و آن را برید>
    text <در من آن بدرگ کجا خواهد رسید>
  block
    text <یک نشان آدم آن بود از ازل>
    text <که ملایک سر نهندش از محل>
  block
    text <یک نشان دیگر آنک آن بلیس>
    text <ننهدش سر که منم شاه و رئیس>
  block
    text <پس اگر ابلیس هم ساجد شدی>
    text <او نبودی آدم او غیری بدی>
  block
    text <هم سجود هر ملک میزان اوست>
    text <هم جحود آن عدو برهان اوست>
  block
    text <هم گواه اوست اقرار ملک>
    text <هم گواه اوست کفران سگک>
