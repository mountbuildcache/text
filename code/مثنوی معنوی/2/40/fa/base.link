
text <اعتماد کردن بر تملق و وفای خرس>
  block
    text <اژدهایی خرس را در می‌کشید>
    text <شیر مردی رفت و فریادش رسید>
  block
    text <شیر مردانند در عالم مدد>
    text <آن زمان کافغان مظلومان رسد>
  block
    text <بانگ مظلومان ز هر جا بشنوند>
    text <آن طرف چون رحمت حق می‌دوند>
  block
    text <آن ستونهای خللهای جهان>
    text <آن طبیبان مرضهای نهان>
  block
    text <محض مهر و داوری و رحمتند>
    text <همچو حق بی علت و بی رشوتند>
  block
    text <این چه یاری می‌کنی یبکارگیش>
    text <گوید از بهر غم و بیچارگیش>
  block
    text <مهربانی شد شکار شیرمرد>
    text <در جهان دارو نجوید غیر درد>
  block
    text <هر کجا دردی دوا آنجا رود>
    text <هر کجا پستیست آب آنجا دود>
  block
    text <آب رحمت بایدت رو پست شو>
    text <وانگهان خور خمر رحمت مست شو>
  block
    text <رحمت اندر رحمت آمد تا به سر>
    text <بر یکی رحمت فرو مای ای پسر>
  block
    text <چرخ را در زیر پا آر ای شجاع>
    text <بشنو از فوق فلک بانگ سماع>
  block
    text <پنبهٔ وسواس بیرون کن ز گوش>
    text <تا به گوشت آید از گردون خروش>
  block
    text <پاک کن دو چشم را از موی عیب>
    text <تا ببینی باغ و سروستان غیب>
  block
    text <دفع کن از مغز و از بینی زکام>
    text <تا که ریح الله در آید در مشام>
  block
    text <هیچ مگذار از تب و صفرا اثر>
    text <تا بیابی از جهان طعم شکر>
  block
    text <داروی مردی کن و عنین مپوی>
    text <تا برون آیند صد گون خوب‌روی>
  block
    text <کندهٔ تن را ز پای جان بکن>
    text <تا کند جولان به گردت انجمن>
  block
    text <غل بخل از دست و گردن دور کن>
    text <بخت نو در یاب در چرخ کهن>
  block
    text <ور نمی‌توانی به کعبهٔ لطف پر>
    text <عرضه کن بیچارگی بر چاره‌گر>
  block
    text <زاری و گریه قوی سرمایه‌ایست>
    text <رحمت کلی قوی‌تر دایه‌ایست>
  block
    text <دایه و مادر بهانه‌جو بود>
    text <تا که کی آن طفل او گریان شود>
  block
    text <طفل حاجات شما را آفرید>
    text <تا بنالید و شود شیرش پدید>
  block
    text <گفت ادعوا الله بی زاری مباش>
    text <تا بجوشد شیرهای مهرهاش>
  block
    text <هوی هوی باد و شیرافشان ابر>
    text <در غم ما اند یک ساعت تو صبر>
  block
    text <فی السماء رزقکم بشنیده‌ای>
    text <اندرین پستی چه بر چفسیده‌ای>
  block
    text <ترس و نومیدیت دان آواز غول>
    text <می‌کشد گوش تو تا قعر سفول>
  block
    text <هر ندایی که ترا بالا کشید>
    text <آن ندا می‌دان که از بالا رسید>
  block
    text <هر ندایی که ترا حرص آورد>
    text <بانگ گرگی دان که او مردم درد>
  block
    text <این بلندی نیست از روی مکان>
    text <این بلندیهاست سوی عقل و جان>
  block
    text <هر سبب بالاتر آمد از اثر>
    text <سنگ و آهن فایق آمد بر شرر>
  block
    text <آن فلانی فوق آن سرکش نشست>
    text <گرچه در صورت به پهلویش نشست>
  block
    text <فوقی آنجاست از روی شرف>
    text <جای دور از صدر باشد مستخف>
  block
    text <سنگ و آهن زین جهت که سابق است>
    text <در عمل فوقی این دو لایق است>
  block
    text <وآن شرر از روی مقصودی خویش>
    text <ز آهن و سنگست زین رو پیش و پیش>
  block
    text <سنگ و آهن اول و پایان شرر>
    text <لیک این هر دو تنند و جان شرر>
  block
    text <در زمان شاخ از ثمر سابق‌ترست>
    text <در هنر از شاخ او فایق‌ترست>
  block
    text <چونک مقصود از شجر آمد ثمر>
    text <پس ثمر اول بود و آخر شجر>
  block
    text <خرس چون فریاد کرد از اژدها>
    text <شیرمردی کرد از چنگش جدا>
  block
    text <حیلت و مردی به هم دادند پشت>
    text <اژدها را او بدین قوت بکشت>
  block
    text <اژدها را هست قوت حیله نیست>
    text <نیز فوق حیلهٔ تو حیله‌ایست>
  block
    text <حیلهٔ خود را چو دیدی باز رو>
    text <کز کجا آمد سوی آغاز رو>
  block
    text <هر چه در پستیست آمد از علا>
    text <چشم را سوی بلندی نه هلا>
  block
    text <روشنی بخشد نظر اندر علی>
    text <گرچه اول خیرگی آرد بلی>
  block
    text <چشم را در روشنایی خوی کن>
    text <گر نه خفاشی نظر آن سوی کن>
  block
    text <عاقبت‌بینی نشان نور تست>
    text <شهوت حالی حقیقت گور تست>
  block
    text <عاقبت‌بینی که صد بازی بدید>
    text <مثل آن نبود که یک بازی شنید>
  block
    text <زان یکی بازی چنان مغرور شد>
    text <کز تکبر ز اوستادان دور شد>
  block
    text <سامری‌وار آن هنر در خود چو دید>
    text <او ز موسی از تکبر سر کشید>
  block
    text <او ز موسی آن هنر آموخته>
    text <وز معلم چشم را بر دوخته>
  block
    text <لاجرم موسی دگر بازی نمود>
    text <تا که آن بازی و جانش را ربود>
  block
    text <ای بسا دانش که اندر سر دود>
    text <تا شود سرور بدان خود سر رود>
  block
    text <سر نخواهی که رود تو پای باش>
    text <در پناه قطب صاحب‌رای باش>
  block
    text <گرچه شاهی خویش فوق او مبین>
    text <گرچه شهدی جز نبات او مچین>
  block
    text <فکر تو نقش است و فکر اوست جان>
    text <نقد تو قلبست و نقد اوست کان>
  block
    text <او توی خود را بجو در اوی او>
    text <کو و کو گو فاخته شو سوی او>
  block
    text <ور نخواهی خدمت ابناء جنس>
    text <در دهان اژدهایی همچو خرس>
  block
    text <بوک استادی رهاند مر ترا>
    text <وز خطر بیرون کشاند مر ترا>
  block
    text <زاریی می‌کن چو زورت نیست هین>
    text <چونک کوری سر مکش از راه‌بین>
  block
    text <تو کم از خرسی نمی‌نالی ز درد>
    text <خرس رست از درد چون فریاد کرد>
  block
    text <ای خدا این سنگ دل را موم کن>
    text <ناله‌اش را تو خوش و مرحوم کن>
