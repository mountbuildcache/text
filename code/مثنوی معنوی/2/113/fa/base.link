
text <برخاستن مخالفت و عداوت از میان انصار  به برکات رسول علیه السلام>
  block
    text <دو قبیله کاوس و خزرج نام داشت>
    text <یک ز دیگر جان خون‌آشام داشت>
  block
    text <کینه‌های کهنه‌شان از مصطفی>
    text <محو شد در نور اسلام و صفا>
  block
    text <اولا اخوان شدند آن دشمنان>
    text <همچو اعداد عنب در بوستان>
  block
    text <وز دم المؤمنون اخوه بپند>
    text <در شکستند و تن واحد شدند>
  block
    text <صورت انگورها اخوان بود>
    text <چون فشردی شیرهٔ واحد شود>
  block
    text <غوره و انگور ضدانند لیک>
    text <چونک غوره پخته شد شد یار نیک>
  block
    text <غوره‌ای کو سنگ‌بست و خام ماند>
    text <در ازل حق کافر اصلیش خواند>
  block
    text <نه اخی نه نفس واحد باشد او>
    text <در شقاوت نحس ملحد باشد او>
  block
    text <گر بگویم آنچ او دارد نهان>
    text <فتنهٔ افهام خیزد در جهان>
  block
    text <سر گبر کور نامذکور به>
    text <دود دوزخ از ارم مهجور به>
  block
    text <غوره‌های نیک کایشان قابلند>
    text <از دم اهل دل آخر یک دلند>
  block
    text <سوی انگوری همی‌رانند تیز>
    text <تا دوی بر خیزد و کین و ستیز>
  block
    text <پس در انگوری همی‌درند پوست>
    text <تا یکی گردند و وحدت وصف اوست>
  block
    text <دوست دشمن گردد ایرا هم دواست>
    text <هیچ یک با خویش جنگی در نبست>
  block
    text <آفرین بر عشق کل اوستاد>
    text <صد هزاران ذره را داد اتحاد>
  block
    text <همچو خاک مفترق در ره‌گذر>
    text <یک سبوشان کرد دست کوزه‌گر>
  block
    text <که اتحاد جسمهای آب و طین>
    text <هست ناقص جان نمی‌ماند بدین>
  block
    text <گر نظایر گویم اینجا در مثال>
    text <فهم را ترسم که آرد اختلال>
  block
    text <هم سلیمان هست اکنون لیک ما>
    text <از نشاط دوربینی در عمی>
  block
    text <دوربینی کور دارد مرد را>
    text <همچو خفته در سرا کور از سرا>
  block
    text <مولعیم اندر سخنهای دقیق>
    text <در گره ها باز کردن ما عشیق>
  block
    text <تا گره بندیم و بگشاییم ما>
    text <در شکال و در جواب آیین‌فزا>
  block
    text <همچو مرغی کو گشاید بند دام>
    text <گاه بندد تا شود در فن تمام>
  block
    text <او بود محروم از صحرا و مرج>
    text <عمر او اندر گره کاریست خرج>
  block
    text <خود زبون او نگردد هیچ دام>
    text <لیک پرش در شکست افتد مدام>
  block
    text <با گره کم کوش تا بال و پرت>
    text <نسکلد یک یک ازین کر و فرت>
  block
    text <صد هزاران مرغ پرهاشان شکست>
    text <و آن کمین‌گاه عمارض را نبست>
  block
    text <حال ایشان از نبی خوان ای حریص>
    text <نقبوا فیها ببین هل من محیص>
  block
    text <از نزاع ترک و رومی و عرب>
    text <حل نشد اشکال انگور و عنب>
  block
    text <تا سلیمان لسین معنوی>
    text <در نیاید بر نخیزد این دوی>
  block
    text <جمله مرغان منازع بازوار>
    text <بشنوید این طبل باز شهریار>
  block
    text <ز اختلاف خویش سوی اتحاد>
    text <هین ز هر جانب روان گردید شاد>
  block
    text <حیث ما کنتم فولوا وجهکم>
    text <نحوه هذا الذی لم ینهکم>
  block
    text <کور مرغانیم و بس ناساختیم>
    text <کان سلیمان را دمی نشناختیم>
  block
    text <همچو جغدان دشمن بازان شدیم>
    text <لاجرم وا ماندهٔ ویران شدیم>
  block
    text <می‌کنیم از غایت جهل و عما>
    text <قصد آزار عزیزان خدا>
  block
    text <جمع مرغان کز سلیمان روشنند>
    text <پر و بال بی گنه کی برکنند>
  block
    text <بلک سوی عاجزان چینه کشند>
    text <بی خلاف و کینه آن مرغان خوشند>
  block
    text <هدهد ایشان پی تقدیس را>
    text <می‌گشاید راه صد بلقیس را>
  block
    text <زاغ ایشان گر بصورت زاغ بود>
    text <باز همت آمد و مازاغ بود>
  block
    text <لکلک ایشان که لک‌لک می‌زند>
    text <آتش توحید در شک می‌زند>
  block
    text <و آن کبوترشان ز بازان نشکهد>
    text <باز سر پیش کبوترشان نهد>
  block
    text <بلبل ایشان که حالت آرد او>
    text <در درون خویش گلشن دارد او>
  block
    text <طوطی ایشان ز قند آزاد بود>
    text <کز درون قند ابد رویش نمود>
  block
    text <پای طاووسان ایشان در نظر>
    text <بهتر از طاووس‌پران دگر>
  block
    text <منطق الطیر آن خاقانی صداست>
    text <منطق الطیر سلیمانی کجاست>
  block
    text <تو چه دانی بانگ مرغان را همی>
    text <چون ندیدستی سلیمان را دمی>
  block
    text <پر آن مرغی که بانگش مطربست>
    text <از برون مشرقست و مغربست>
  block
    text <هر یک آهنگش ز کرسی تا ثریست>
    text <وز ثری تا عرش در کر و فریست>
  block
    text <مرغ کو بی این سلیمان می‌رود>
    text <عاشق ظلمت چو خفاشی بود>
  block
    text <با سلیمان خو کن ای خفاش رد>
    text <تا که در ظلمت نمانی تا ابد>
  block
    text <یک گزی ره که بدان سو می‌روی>
    text <همچو گز قطب مساحت می‌شوی>
  block
    text <وانک لنگ و لوک آن سو می‌جهی>
    text <از همه لنگی و لوکی می‌رهی>
