
text <به حیلت در سخن آوردن سایل آن بزرگ را کی خود را دیوانه ساخته بود>
  block
    text <آن یکی می‌گفت خواهم عاقلی>
    text <مشورت آرم بدو در مشکلی>
  block
    text <آن یکی گفتش که اندر شهر ما>
    text <نیست عاقل جز که آن مجنون‌نما>
  block
    text <بر نیی گشته سواره نک فلان>
    text <می‌دواند در میان کودکان>
  block
    text <صاحب رایست و آتش‌پاره‌ای>
    text <آسمان قدرست و اخترباره‌ای>
  block
    text <فر او کروبیان را جان شدست>
    text <او درین دیوانگی پنهان شدست>
  block
    text <لیک هر دیوانه را جان نشمری>
    text <سر منه گوساله را چون سامری>
  block
    text <چون ولیی آشکارا با تو گفت>
    text <صد هزاران غیب و اسرار نهفت>
  block
    text <مر ترا آن فهم و آن دانش نبود>
    text <وا ندانستی تو سرگین را ز عود>
  block
    text <از جنون خود را ولی چون پرده ساخت>
    text <مر ورا ای کور کی خواهی شناخت>
  block
    text <گر ترا بازست آن دیدهٔ یقین>
    text <زیر هر سنگی یکی سرهنگ بین>
  block
    text <پیش آن چشمی که باز و رهبرست>
    text <هر گلیمی را کلیمی در برست>
  block
    text <مر ولی را هم ولی شهره کند>
    text <هر که را او خواست با بهره کند>
  block
    text <کس نداند از خرد او را شناخت>
    text <چونک او مر خویش را دیوانه ساخت>
  block
    text <چون بدزدد دزد بینایی ز کور>
    text <هیچ یابد دزد را او در عبور>
  block
    text <کور نشناسد که دزد او که بود>
    text <گرچه خود بر وی زند دزد عنود>
  block
    text <چون گزد سگ کور صاحب‌ژنده را>
    text <کی شناسد آن سگ درنده را>
