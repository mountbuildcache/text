
text <دعوی کردن آن شخص کی خدای تعالی مرا نمی‌گیرد به گناه و جواب گفتن شعیب علیه السلام مرورا>
  block
    text <آن یکی می‌گفت در عهد شعیب>
    text <که خدا از من بسی دیدست عیب>
  block
    text <چند دید از من گناه و جرمها>
    text <وز کرم یزدان نمی‌گیرد مرا>
  block
    text <حق تعالی گفت در گوش شعیب>
    text <در جواب او فصیح از راه غیب>
  block
    text <که بگفتی چند کردم من گناه>
    text <وز کرم نگرفت در جرمم اله>
  block
    text <عکس می‌گویی و مقلوب ای سفیه>
    text <ای رها کرده ره و بگرفته تیه>
  block
    text <چند چندت گیرم و تو بی‌خبر>
    text <در سلاسل مانده‌ای پا تا بسر>
  block
    text <زنگ تو بر توت ای دیگ سیاه>
    text <کرد سیمای درونت را تباه>
  block
    text <بر دلت زنگار بر زنگارها>
    text <جمع شد تا کور شد ز اسرارها>
  block
    text <گر زند آن دود بر دیگ نوی>
    text <آن اثر بنماید ار باشد جوی>
  block
    text <زانک هر چیزی بضد پیدا شود>
    text <بر سپیدی آن سیه رسوا شود>
  block
    text <چون سیه شد دیگ پس تاثیر دود>
    text <بعد ازین بر وی که بیند زود زود>
  block
    text <مرد آهنگر که او زنگی بود>
    text <دود را با روش هم‌رنگی بود>
  block
    text <مرد رومی کو کند آهنگری>
    text <رویش ابلق گردد از دودآوری>
  block
    text <پس بداند زود تاثیر گناه>
    text <تا بنالد زود گوید ای اله>
  block
    text <چون کند اصرار و بد پیشه کند>
    text <خاک اندر چشم اندیشه کند>
  block
    text <توبه نندیشد دگر شیرین شود>
    text <بر دلش آن جرم تا بی‌دین شود>
  block
    text <آن پشیمانی و یا رب رفت ازو>
    text <شست بر آیینه زنگ پنج تو>
  block
    text <آهنش را زنگها خوردن گرفت>
    text <گوهرش را زنگ کم کردن گرفت>
  block
    text <چون نویسی کاغد اسپید بر>
    text <آن نبشته خوانده آید در نظر>
  block
    text <چون نویسی بر سر بنوشته خط>
    text <فهم ناید خواندنش گردد غلط>
  block
    text <کان سیاهی بر سیاهی اوفتاد>
    text <هر دو خط شد کور و معنیی نداد>
  block
    text <ور سیم باره نویسی بر سرش>
    text <پس سیه کردی چو جان پر شرش>
  block
    text <پس چه چاره جز پناه چاره‌گر>
    text <ناامیدی مس و اکسیرش نظر>
  block
    text <ناامیدیها بپیش او نهید>
    text <تا ز درد بی‌دوا بیرون جهید>
  block
    text <چون شعیب این نکته‌ها با وی بگفت>
    text <زان دم جان در دل او گل شکفت>
  block
    text <جان او بشنید وحی آسمان>
    text <گفت اگر بگرفت ما را کو نشان>
  block
    text <گفت یا رب دفع من می‌گوید او>
    text <آن گرفتن را نشان می‌جوید او>
  block
    text <گفت ستارم نگویم رازهاش>
    text <جز یکی رمز از برای ابتلاش>
  block
    text <یک نشان آنک می‌گیرم ورا>
    text <آنک طاعت دارد و صوم و دعا>
  block
    text <وز نماز و از زکات و غیر آن>
    text <لیک یک ذره ندارد ذوق جان>
  block
    text <می‌کند طاعات و افعال سنی>
    text <لیک یک ذره ندارد چاشنی>
  block
    text <طاعتش نغزست و معنی نغز نی>
    text <جوزها بسیار و در وی مغز نی>
  block
    text <ذوق باید تا دهد طاعات بر>
    text <مغز باید تا دهد دانه شجر>
  block
    text <دانهٔ بی‌مغز کی گردد نهال>
    text <صورت بی‌جان نباشد جز خیال>
