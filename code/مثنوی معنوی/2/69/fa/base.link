
text <باز تقریر ابلیس تلبیس خود را>
  block
    text <گفت هر مردی که باشد بد گمان>
    text <نشنود او راست را با صد نشان>
  block
    text <هر درونی که خیال‌اندیش شد>
    text <چون دلیل آری خیالش بیش شد>
  block
    text <چون سخن در وی رود علت شود>
    text <تیغ غازی دزد را آلت شود>
  block
    text <پس جواب او سکوتست و سکون>
    text <هست با ابله سخن گفتن جنون>
  block
    text <تو ز من با حق چه نالی ای سلیم>
    text <تو بنال از شر آن نفس لئیم>
  block
    text <تو خوری حلوا ترا دنبل شود>
    text <تب بگیرد طبع تو مختل شود>
  block
    text <بی گنه لعنت کنی ابلیس را>
    text <چون نبینی از خود آن تلبیس را>
  block
    text <نیست از ابلیس از تست ای غوی>
    text <که چو روبه سوی دنبه می‌روی>
  block
    text <چونک در سبزه ببینی دنبه‌ها>
    text <دام باشد این ندانی تو چرا>
  block
    text <زان ندانی کت ز دانش دور کرد>
    text <میل دنبه چشم و عقلت کور کرد>
  block
    text <حبک الاشیاء یعمیک یصم>
    text <نفسک السودا جنت لا تختصم>
  block
    text <تو گنه بر من منه کژ کژ مبین>
    text <من ز بد بیزارم و از حرص و کین>
  block
    text <من بدی کردم پشیمانم هنوز>
    text <انتظارم تا دیم گردد تموز>
  block
    text <متهم گشتم میان خلق من>
    text <فعل خود بر من نهد هر مرد و زن>
  block
    text <گرگ بیچاره اگرچه گرسنست>
    text <متهم باشد که او در طنطنه‌ست>
  block
    text <از ضعیفی چون نتواند راه رفت>
    text <خلق گوید تخمه است از لوت زفت>
