
text <التماس کردن همراه عیسی علیه السلام زنده کردن استخوانها از عیسی علیه السلام>
  block
    text <گشت با عیسی یکی ابله رفیق>
    text <استخوانها دید در حفرهٔ عمیق>
  block
    text <گفت ای همراه آن نام سنی>
    text <که بدان مرده تو زنده می‌کنی>
  block
    text <مر مرا آموز تا احسان کنم>
    text <استخوانها را بدان با جان کنم>
  block
    text <گفت خامش کن که آن کار تو نیست>
    text <لایق انفاس و گفتار تو نیست>
  block
    text <کان نفس خواهد ز باران پاک‌تر>
    text <وز فرشته در روش دراک‌تر>
  block
    text <عمرها بایست تا دم پاک شد>
    text <تا امین مخزن افلاک شد>
  block
    text <خود گرفتی این عصا در دست راست>
    text <دست را دستان موسی از کجاست>
  block
    text <گفت اگر من نیستم اسرارخوان>
    text <هم تو بر خوان نام را بر استخوان>
  block
    text <گفت عیسی یا رب این اسرار چیست>
    text <میل این ابله درین بیگار چیست>
  block
    text <چون غم خود نیست این بیمار را>
    text <چون غم جان نیست این مردار را>
  block
    text <مردهٔ خود را رها کردست او>
    text <مردهٔ بیگانه را جوید رفو>
  block
    text <گفت حق ادبار اگر ادبارجوست>
    text <خار روییده جزای کشت اوست>
  block
    text <آنک تخم خار کارد در جهان>
    text <هان و هان او را مجو در گلستان>
  block
    text <گر گلی گیرد به کف خاری شود>
    text <ور سوی یاری رود ماری شود>
  block
    text <کیمیای زهر و مارست آن شقی>
    text <بر خلاف کیمیای متقی>
