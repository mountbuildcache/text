
text <شرح کردن شیخ سر آن درخت با آن طالب مقلد>
  block
    text <بود شیخی عالمی قطبی کریم>
    text <اندر آن منزل که آیس شد ندیم>
  block
    text <گفت من نومید پیش او روم>
    text <ز آستان او براه اندر شوم>
  block
    text <تا دعای او بود همراه من>
    text <چونک نومیدم من از دلخواه من>
  block
    text <رفت پیش شیخ با چشم پر آب>
    text <اشک می‌بارید مانند سحاب>
  block
    text <گفت شیخا وقت رحم و رقتست>
    text <ناامیدم وقت لطف این ساعتست>
  block
    text <گفت واگو کز چه نومیدیستت>
    text <چیست مطلوب تو رو با چیستت>
  block
    text <گفت شاهنشاه کردم اختیار>
    text <از برای جستن یک شاخسار>
  block
    text <که درختی هست نادر در جهات>
    text <میوهٔ او مایهٔ آب حیات>
  block
    text <سالها جستم ندیدم یک نشان>
    text <جز که طنز و تسخر این سرخوشان>
  block
    text <شیخ خندید و بگفتش ای سلیم>
    text <این درخت علم باشد در علیم>
  block
    text <بس بلند و بس شگرف و بس بسیط>
    text <آب حیوانی ز دریای محیط>
  block
    text <تو بصورت رفته‌ای ای بی‌خبر>
    text <زان ز شاخ معنیی بی بار و بر>
  block
    text <گه درختش نام شد گه آفتاب>
    text <گاه بحرش نام گشت و گه سحاب>
  block
    text <آن یکی کش صد هزار آثار خاست>
    text <کمترین آثار او عمر بقاست>
  block
    text <گرچه فردست او اثر دارد هزار>
    text <آن یکی را نام شاید بی‌شمار>
  block
    text <آن یکی شخصی ترا باشد پدر>
    text <در حق شخصی دگر باشد پسر>
  block
    text <در حق دیگر بود قهر و عدو>
    text <در حق دیگر بود لطف و نکو>
  block
    text <صد هزاران نام و او یک آدمی>
    text <صاحب هر وصفش از وصفی عمی>
  block
    text <هر که جوید نام گر صاحب ثقه‌ست>
    text <همچو تو نومید و اندر تفرقه‌ست>
  block
    text <تو چه بر چفسی برین نام درخت>
    text <تا بمانی تلخ‌کام و شوربخت>
  block
    text <در گذر از نام و بنگر در صفات>
    text <تا صفاتت ره نماید سوی ذات>
  block
    text <اختلاف خلق از نام اوفتاد>
    text <چون بمعنی رفت آرام اوفتاد>
