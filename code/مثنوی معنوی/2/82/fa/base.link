
text <امتحان هر چیزی تا ظاهر شود خیر و شری کی در ویست>
  block
    text <یک نظر قانع مشو زین سقف نور>
    text <بارها بنگر ببین هل من فطور>
  block
    text <چونک گفتت کاندرین سقف نکو>
    text <بارها بنگر چو مرد عیب‌جو>
  block
    text <پس زمین تیره را دانی که چند>
    text <دیدن و تمییز باید در پسند>
  block
    text <تا بپالاییم صافان را ز درد>
    text <چند باید عقل ما را رنج برد>
  block
    text <امتحانهای زمستان و خزان>
    text <تاب تابستان بهار همچو جان>
  block
    text <بادها و ابرها و برقها>
    text <تا پدید آرد عوارض فرقها>
  block
    text <تا برون آرد زمین خاک‌رنگ>
    text <هرچه اندر جیب دارد لعل و سنگ>
  block
    text <هرچه دزدیدست این خاک دژم>
    text <از خزانهٔ حق و دریای کرم>
  block
    text <شحنهٔ تقدیر گوید راست گو>
    text <آنچ بردی شرح وا ده مو بمو>
  block
    text <دزد یعنی خاک گوید هیچ هیچ>
    text <شحنه او را در کشد در پیچ پیچ>
  block
    text <شحنه گاهش لطف گوید چون شکر>
    text <گه بر آویزد کند هر چه بتر>
  block
    text <تا میان قهر و لطف آن خفیه‌ها>
    text <ظاهر آید ز آتش خوف و رجا>
  block
    text <آن بهاران لطف شحنهٔ کبریاست>
    text <و آن خزان تهدید و تخویف خداست>
  block
    text <و آن زمستان چارمیخ معنوی>
    text <تا تو ای دزد خفی ظاهر شوی>
  block
    text <پس مجاهد را زمانی بسط دل>
    text <یک زمانی قبض و درد و غش و غل>
  block
    text <زانک این آب و گلی کابدان ماست>
    text <منکر و دزد ضیای جانهاست>
  block
    text <حق تعالی گرم و سرد و رنج و درد>
    text <بر تن ما می‌نهد ای شیرمرد>
  block
    text <خوف و جوع و نقص اموال و بدن>
    text <جمله بهر نقد جان ظاهر شدن>
  block
    text <این وعید و وعده‌ها انگیختست>
    text <بهر این نیک و بدی کآمیختست>
  block
    text <چونک حق و باطلی آمیختند>
    text <نقد و قلب اندر حرمدان ریختند>
  block
    text <پس محک می‌بایدش بگزیده‌ای>
    text <در حقایق امتحانها دیده‌ای>
  block
    text <تا شود فاروق این تزویرها>
    text <تا بود دستور این تدبیرها>
  block
    text <شیر ده ای مادر موسی ورا>
    text <واندر آب افکن میندیش از بلا>
  block
    text <هر که در روز الست آن شیر خورد>
    text <همچو موسی شیر را تمییز کرد>
  block
    text <گر تو بر تمییز طفلت مولعی>
    text <این زمان یا ام موسی ارضعی>
  block
    text <تا ببیند طعم شیر مادرش>
    text <تا فرو ناید بدایهٔ بد سرش>
