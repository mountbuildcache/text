
text <سر آغاز>
  block
    text <مدتی این مثنوی تاخیر شد>
    text <مهلتی بایست تا خون شیر شد>
  block
    text <تا نزاید بخت تو فرزند نو>
    text <خون نگردد شیر شیرین خوش شنو>
  block
    text <چون ضیاء الحق حسام الدین عنان>
    text <باز گردانید ز اوج آسمان>
  block
    text <چون به معراج حقایق رفته بود>
    text <بی‌بهارش غنچه‌ها ناکفته بود>
  block
    text <چون ز دریا سوی ساحل بازگشت>
    text <چنگ شعر مثنوی با ساز گشت>
  block
    text <مثنوی که صیقل ارواح بود>
    text <باز گشتش روز استفتاح بود>
  block
    text <مطلع تاریخ این سودا و سود>
    text <سال اندر ششصد و شصت و دو بود>
  block
    text <بلبلی زینجا برفت و بازگشت>
    text <بهر صید این معانی بازگشت>
  block
    text <ساعد شه مسکن این باز باد>
    text <تا ابد بر خلق این در باز باد>
  block
    text <آفت این در هوا و شهوتست>
    text <ورنه اینجا شربت اندر شربتست>
  block
    text <این دهان بر بند تا بینی عیان>
    text <چشم‌بند آن جهان حلق و دهان>
  block
    text <ای دهان تو خود دهانهٔ دوزخی>
    text <وی جهان تو بر مثال برزخی>
  block
    text <نور باقی پهلوی دنیای دون>
    text <شیر صافی پهلوی جوهای خون>
  block
    text <چون درو گامی زنی بی احتیاط>
    text <شیر تو خون می‌شودر از اختلاط>
  block
    text <یک قدم زد آدم اندر ذوق نفس>
    text <شد فراق صدر جنت طوق نفس>
  block
    text <همچو دیو از وی فرشته می‌گریخت>
    text <بهر نانی چند آب چشم ریخت>
  block
    text <گرچه یک مو بد گنه کو جسته بود>
    text <لیک آن مو در دو دیده رسته بود>
  block
    text <بود آدم دیدهٔ نور قدیم>
    text <موی در دیده بود کوه عظیم>
  block
    text <گر در آن آدم بکردی مشورت>
    text <در پشیمانی نگفتی معذرت>
  block
    text <زانک با عقلی چو عقلی جفت شد>
    text <مانع بد فعلی و بد گفت شد>
  block
    text <نفس با نفس دگر چون یار شد>
    text <عقل جزوی عاطل و بی‌کار شد>
  block
    text <چون ز تنهایی تو نومیدی شوی>
    text <زیر سایهٔ یار خورشیدی شوی>
  block
    text <رو بجو یار خدایی را تو زود>
    text <چون چنان کردی خدا یار تو بود>
  block
    text <آنک در خلوت نظر بر دوختست>
    text <آخر آن را هم ز یار آموختست>
  block
    text <خلوت از اغیار باید نه ز یار>
    text <پوستین بهر دی آمد نه بهار>
  block
    text <عقل با عقل دگر دوتا شود>
    text <نور افزون گشت و ره پیدا شود>
  block
    text <نفس با نفس دگر خندان شود>
    text <ظلمت افزون گشت و ره پنهان شود>
  block
    text <یار چشم تست ای مرد شکار>
    text <از خس و خاشاک او را پاک دار>
  block
    text <هین بجاروب زبان گردی مکن>
    text <چشم را از خس ره‌آوردی مکن>
  block
    text <چون که مؤمن آینهٔ مؤمن بود>
    text <روی او ز آلودگی ایمن بود>
  block
    text <یار آیینست جان را در حزن>
    text <در رخ آیینه ای جان دم مزن>
  block
    text <تا نپوشد روی خود را در دمت>
    text <دم فرو خوردن بباید هر دمت>
  block
    text <کم ز خاکی چونک خاکی یار یافت>
    text <از بهاری صد هزار انوار یافت>
  block
    text <آن درختی کو شود با یار جفت>
    text <از هوای خوش ز سر تا پا شکفت>
  block
    text <در خزان چون دید او یار خلاف>
    text <در کشید او رو و سر زیر لحاف>
  block
    text <گفت یار بد بلا آشفتنست>
    text <چونک او آمد طریقم خفتنست>
  block
    text <پس بخسپم باشم از اصحاب کهف>
    text <به ز دقیانوس آن محبوس لهف>
  block
    text <یقظه‌شان مصروف دقیانوس بود>
    text <خوابشان سرمایهٔ ناموس بود>
  block
    text <خواب بیداریست چون با دانشست>
    text <وای بیداری که با نادان نشست>
  block
    text <چونک زاغان خیمه بر بهمن زدند>
    text <بلبلان پنهان شدند و تن زدند>
  block
    text <زانک بی گلزار بلبل خامشست>
    text <غیبت خورشید بیداری‌کشست>
  block
    text <آفتابا ترک این گلشن کنی>
    text <تا که تحت الارض را روشن کنی>
  block
    text <آفتاب معرفت را نقل نیست>
    text <مشرق او غیر جان و عقل نیست>
  block
    text <خاصه خورشید کمالی کان سریست>
    text <روز و شب کردار او روشن‌گریست>
  block
    text <مطلع شمس آی گر اسکندری>
    text <بعد از آن هرجا روی نیکو فری>
  block
    text <بعد از آن هر جا روی مشرق شود>
    text <شرقها بر مغربت عاشق شود>
  block
    text <حس خفاشت سوی مغرب دوان>
    text <حس درپاشت سوی مشرق روان>
  block
    text <راه حس راه خرانست ای سوار>
    text <ای خران را تو مزاحم شرم دار>
  block
    text <پنج حسی هست جز این پنج حس>
    text <آن چو زر سرخ و این حسها چو مس>
  block
    text <اندر آن بازار کاهل محشرند>
    text <حس مس را چون حس زر کی خرند>
  block
    text <حس ابدان قوت ظلمت می‌خورد>
    text <حس جان از آفتابی می‌چرد>
  block
    text <ای ببرده رخت حسها سوی غیب>
    text <دست چون موسی برون آور ز جیب>
  block
    text <ای صفاتت آفتاب معرفت>
    text <و آفتاب چرخ بند یک صفت>
  block
    text <گاه خورشیدی و گه دریا شوی>
    text <گاه کوه قاف و گه عنقا شوی>
  block
    text <تو نه این باشی نه آن در ذات خویش>
    text <ای فزون از وهمها وز بیش بیش>
  block
    text <روح با علمست و با عقلست یار>
    text <روح را با تازی و ترکی چه کار>
  block
    text <از تو ای بی نقش با چندین صور>
    text <هم مشبه هم موحد خیره‌سر>
  block
    text <گه مشبه را موحد می‌کند>
    text <گه موحد را صور ره می‌زند>
  block
    text <گه ترا گوید ز مستی بوالحسن>
    text <یا صغیر السن یا رطب البدن>
  block
    text <گاه نقش خویش ویران می‌کند>
    text <آن پی تنزیه جانان می‌کند>
  block
    text <چشم حس را هست مذهب اعتزال>
    text <دیدهٔ عقلست سنی در وصال>
  block
    text <سخرهٔ حس‌اند اهل اعتزال>
    text <خویش را سنی نمایند از ضلال>
  block
    text <هر که بیرون شد ز حس سنی ویست>
    text <اهل بینش چشم عقل خوش‌پیست>
  block
    text <گر بدیدی حس حیوان شاه را>
    text <پس بدیدی گاو و خر الله را>
  block
    text <گر نبودی حس دیگر مر ترا>
    text <جز حس حیوان ز بیرون هوا>
  block
    text <پس بنی‌آدم مکرم کی بدی>
    text <کی به حس مشترک محرم شدی>
  block
    text <نامصور یا مصور گفتنت>
    text <باطل آمد بی ز صورت رفتنت>
  block
    text <نامصور یا مصور پیش اوست>
    text <کو همه مغزست و بیرون شد ز پوست>
  block
    text <گر تو کوری نیست بر اعمی حرج>
    text <ورنه رو کالصبر مفتاح الفرج>
  block
    text <پرده‌های دیده را داروی صبر>
    text <هم بسوزد هم بسازد شرح صدر>
  block
    text <آینهٔ دل چون شود صافی و پاک>
    text <نقشها بینی برون از آب و خاک>
  block
    text <هم ببینی نقش و هم نقاش را>
    text <فرش دولت را و هم فراش را>
  block
    text <چون خلیل آمد خیال یار من>
    text <صورتش بت معنی او بت‌شکن>
  block
    text <شکر یزدان را که چون او شد پدید>
    text <در خیالش جان خیال خود بدید>
  block
    text <خاک درگاهت دلم را می‌فریفت>
    text <خاک بر وی کو ز خاکت می‌شکیفت>
  block
    text <گفتم ار خوبم پذیرم این ازو>
    text <ورنه خود خندید بر من زشت‌رو>
  block
    text <چاره آن باشد که خود را بنگرم>
    text <ورنه او خندد مرا من کی خرم>
  block
    text <او جمیلست و محب للجمال>
    text <کی جوان نو گزیند پیر زال>
  block
    text <خوب خوبی را کند جذب این بدان>
    text <طیبات و طیبین بر وی بخوان>
  block
    text <در جهان هر چیز چیزی جذب کرد>
    text <گرم گرمی را کشید و سرد سرد>
  block
    text <قسم باطل باطلان را می‌کشند>
    text <باقیان از باقیان هم سرخوشند>
  block
    text <ناریان مر ناریان را جاذب‌اند>
    text <نوریان مر نوریان را طالب‌اند>
  block
    text <چشم چون بستی ترا جان کند نیست>
    text <چشم را از نور روزن صبر نیست>
  block
    text <چشم چون بستی ترا تاسه گرفت>
    text <نور چشم از نور روزن کی شکفت>
  block
    text <تاسهٔ تو جذب نور چشم بود>
    text <تا بپیوندد به نور روز زود>
  block
    text <چشم باز ار تاسه گیرد مر ترا>
    text <دانک چشم دل ببستی بر گشا>
  block
    text <آن تقاضای دو چشم دل شناس>
    text <کو همی‌جوید ضیای بی‌قیاس>
  block
    text <چون فراق آن دو نور بی‌ثبات>
    text <تاسه آوردت گشادی چشمهات>
  block
    text <پس فراق آن دو نور پایدار>
    text <تا سه می‌آرد مر آن را پاس دار>
  block
    text <او چو می‌خواند مرا من بنگرم>
    text <لایق جذبم و یا بد پیکرم>
  block
    text <گر لطیفی زشت را در پی کند>
    text <تسخری باشد که او بر وی کند>
  block
    text <کی ببینم روی خود را ای عجب>
    text <تا چه رنگم همچو روزم یا چو شب>
  block
    text <نقش جان خویش من جستم بسی>
    text <هیچ می‌ننمود نقشم از کسی>
  block
    text <گفتم آخر آینه از بهر چیست>
    text <تا بداند هر کسی کو چیست و کیست>
  block
    text <آینهٔ آهن برای پوستهاست>
    text <آینهٔ سیمای جان سنگی‌بهاست>
  block
    text <آینهٔ جان نیست الا روی یار>
    text <روی آن یاری که باشد زان دیار>
  block
    text <گفتم ای دل آینهٔ کلی بجو>
    text <رو به دریا کار بر ناید بجو>
  block
    text <زین طلب بنده به کوی تو رسید>
    text <درد مریم را به خرمابن کشید>
  block
    text <دیدهٔ تو چون دلم را دیده شد>
    text <شد دل نادیده غرق دیده شد>
  block
    text <آینهٔ کلی ترا دیدم ابد>
    text <دیدم اندر چشم تو من نقش خود>
  block
    text <گفتم آخر خویش را من یافتم>
    text <در دو چشمش راه روشن یافتم>
  block
    text <گفت وهمم کان خیال تست هان>
    text <ذات خود را از خیال خود بدان>
  block
    text <نقش من از چشم تو آواز داد>
    text <که منم تو تو منی در اتحاد>
  block
    text <کاندرین چشم منیر بی زوال>
    text <از حقایق راه کی یابد خیال>
  block
    text <در دو چشم غیر من تو نقش خود>
    text <گر ببینی آن خیالی دان و رد>
  block
    text <زانک سرمهٔ نیستی در می‌کشد>
    text <باده از تصویر شیطان می‌چشد>
  block
    text <چشمشان خانهٔ خیالست و عدم>
    text <نیستها را هست بیند لاجرم>
  block
    text <چشم من چون سرمه دید از ذوالجلال>
    text <خانهٔ هستیست نه خانهٔ خیال>
  block
    text <تا یکی مو باشد از تو پیش چشم>
    text <در خیالت گوهری باشد چو یشم>
  block
    text <یشم را آنگه شناسی از گهر>
    text <کز خیال خود کنی کلی عبر>
  block
    text <یک حکایت بشنو ای گوهر شناس>
    text <تا بدانی تو عیان را از قیاس>
