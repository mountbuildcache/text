
text <قصهٔ اعرابی و ریگ در جوال کردن و ملامت کردن آن فیلسوف او را>
  block
    text <یک عرابی بار کرده اشتری>
    text <دو جوال زفت از دانه پری>
  block
    text <او نشسته بر سر هر دو جوال>
    text <یک حدیث‌انداز کرد او را سال>
  block
    text <از وطن پرسید و آوردش بگفت>
    text <واندر آن پرسش بسی درها بسفت>
  block
    text <بعد از آن گفتش که این هر دو جوال>
    text <چیست آکنده بگو مصدوق حال>
  block
    text <گفت اندر یک جوالم گندمست>
    text <در دگر ریگی نه قوت مردمست>
  block
    text <گفت تو چون بار کردی این رمال>
    text <گفت تا تنها نماند آن جوال>
  block
    text <گفت نیم گندم آن تنگ را>
    text <در دگر ریز از پی فرهنگ را>
  block
    text <تا سبک گردد جوال و هم شتر>
    text <گفت شاباش ای حکیم اهل و حر>
  block
    text <این چنین فکر دقیق و رای خوب>
    text <تو چنین عریان پیاده در لغوب>
  block
    text <رحمش آمد بر حکیم و عزم کرد>
    text <کش بر اشتر بر نشاند نیک‌مرد>
  block
    text <باز گفتش ای حکیم خوش‌سخن>
    text <شمه‌ای از حال خود هم شرح کن>
  block
    text <این چنین عقل و کفایت که تراست>
    text <تو وزیری یا شهی بر گوی راست>
  block
    text <گفت این هر دو نیم از عامه‌ام>
    text <بنگر اندر حال و اندر جامه‌ام>
  block
    text <گفت اشتر چند داری چند گاو>
    text <گفت نه این و نه آن ما را مکاو>
  block
    text <گفت رختت چیست باری در دکان>
    text <گفت ما را کودکان و کو مکان>
  block
    text <گفت پس از نقد پرسم نقد چند>
    text <که توی تنهارو و محبوب‌پند>
  block
    text <کیمیای مس عالم با توست>
    text <عقل و دانش را گوهر تو بر توست>
  block
    text <گفت والله نیست یا وجه العرب>
    text <در همه ملکم وجوه قوت شب>
  block
    text <پا برهنه تن برهنه می‌دوم>
    text <هر که نانی می‌دهد آنجا روم>
  block
    text <مر مرا زین حکمت و فضل و هنر>
    text <نیست حاصل جز خیال و درد سر>
  block
    text <پس عرب گفتش که رو دور از برم>
    text <تا نبارد شومی تو بر سرم>
  block
    text <دور بر آن حکمت شومت ز من>
    text <نطق تو شومست بر اهل زمن>
  block
    text <یا تو آن سو رو من این سو می‌دوم>
    text <ور ترا ره پیش من وا پس روم>
  block
    text <یک جوالم گندم و دیگر ز ریگ>
    text <به بود زین حیله‌های مردریگ>
  block
    text <احمقی‌ام پس مبارک احمقیست>
    text <که دلم با برگ و جانم متقیست>
  block
    text <گر تو خواهی کت شقاوت کم شود>
    text <جهد کن تا از تو حکمت کم شود>
  block
    text <حکمتی کز طبع زاید وز خیال>
    text <حکمتی نی فیض نور ذوالجلال>
  block
    text <حکمت دنیا فزاید ظن و شک>
    text <حکمت دینی برد فوق فلک>
  block
    text <زوبعان زیرک آخر زمان>
    text <بر فزوده خویش بر پیشینیان>
  block
    text <حیله‌آموزان جگرها سوخته>
    text <فعلها و مکرها آموخته>
  block
    text <صبر و ایثار و سخای نفس و جود>
    text <باد داده کان بود اکسیر سود>
  block
    text <فکر آن باشد که بگشاید رهی>
    text <راه آن باشد که پیش آید شهی>
  block
    text <شاه آن باشد که پیش شه رود>
    text <نه بمخزنها و لشکر شه شود>
  block
    text <تا بماند شاهی او سرمدی>
    text <همچو عز ملک دین احمدی>
