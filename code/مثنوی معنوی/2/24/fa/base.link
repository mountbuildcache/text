
text <حسد کردن حشم بر غلام خاص>
  block
    text <پادشاهی بنده‌ای را از کرم>
    text <بر گزیده بود بر جملهٔ حشم>
  block
    text <جامگی او وظیفهٔ چل امیر>
    text <ده یک قدرش ندیدی صد وزیر>
  block
    text <از کمال طالع و اقبال و بخت>
    text <او ایازی بود و شه محمود وقت>
  block
    text <روح او با روح شه در اصل خویش>
    text <پیش ازین تن بوده هم پیوند و خویش>
  block
    text <کار آن دارد که پیش از تن بدست>
    text <بگذر از اینها که نو حادث شدست>
  block
    text <کار عارف‌راست کو نه احولست>
    text <چشم او بر کشتهای اولست>
  block
    text <آنچ گندم کاشتندش و آنچ جو>
    text <چشم او آنجاست روز و شب گرو>
  block
    text <آنچ آبستست شب جز آن نزاد>
    text <حیله‌ها و مکرها بادست باد>
  block
    text <کی کند دل خوش به حیلتهای گش>
    text <آنک بیند حیلهٔ حق بر سرش>
  block
    text <او درون دام و دامی می‌نهد>
    text <جان تو نی آن جهد نی این جهد>
  block
    text <گر بروید ور بریزد صد گیاه>
    text <عاقبت بر روید آن کشتهٔ اله>
  block
    text <کشت نو کارند بر کشت نخست>
    text <این دوم فانیست و آن اول درست>
  block
    text <تخم اول کامل و بگزیده است>
    text <تخم ثانی فاسد و پوسیده است>
  block
    text <افکن این تدبیر خود را پیش دوست>
    text <گرچه تدبیرت هم از تدبیر اوست>
  block
    text <کار آن دارد که حق افراشتست>
    text <آخر آن روید که اول کاشتست>
  block
    text <هرچه کاری از برای او بکار>
    text <چون اسیر دوستی ای دوستدار>
  block
    text <گرد نفس دزد و کار او مپیچ>
    text <هرچه آن نه کار حق هیچست هیچ>
  block
    text <پیش از آنک روز دین پیدا شود>
    text <نزد مالک دزد شب رسوا شود>
  block
    text <رخت دزدیده بتدبیر و فنش>
    text <مانده روز داوری بر گردنش>
  block
    text <صد هزاران عقل با هم بر جهند>
    text <تا بغیر دام او دامی نهند>
  block
    text <دام خود را سخت‌تر یابند و بس>
    text <کی نماید قوتی با باد خس>
  block
    text <گر تو گویی فایدهٔ هستی چه بود>
    text <در سؤالت فایده هست ای عنود>
  block
    text <گر ندارد این سؤالت فایده>
    text <چه شنویم این را عبث بی عایده>
  block
    text <ور سالت را بسی فایده‌هاست>
    text <پس جهان بی فایده آخر چراست>
  block
    text <ور جهان از یک جهت بی فایده‌ست>
    text <از جهتهای دگر پر عایده‌ست>
  block
    text <فایدهٔ تو گر مرا فایده نیست>
    text <مر ترا چون فایده‌ست از وی مه‌ایست>
  block
    text <حسن یوسف عالمی را فایده>
    text <گرچه بر اخوان عبث بد زایده>
  block
    text <لحن داوودی چنان محبوب بود>
    text <لیک بر محروم بانگ چوب بود>
  block
    text <آب نیل از آب حیوان بد فزون>
    text <لیک بر محروم و منکر بود خون>
  block
    text <هست بر مؤمن شهیدی زندگی>
    text <بر منافق مردنست و ژندگی>
  block
    text <چیست در عالم بگو یک نعمتی>
    text <که نه محرومند از وی امتی>
  block
    text <گاو و خر را فایده چه در شکر>
    text <هست هر جان را یکی قوتی دگر>
  block
    text <لیک گر آن قوت بر وی عارضیست>
    text <پس نصیحت کردن او را رایضیست>
  block
    text <چون کسی کو از مرض گل داشت دوست>
    text <گرچه پندارد که آن خود قوت اوست>
  block
    text <قوت اصلی را فرامش کرده است>
    text <روی در قوت مرض آورده است>
  block
    text <نوش را بگذاشته سم خورده است>
    text <قوت علت را چو چربش کرده است>
  block
    text <قوت اصلی بشر نور خداست>
    text <قوت حیوانی مرورا ناسزاست>
  block
    text <لیک از علت درین افتاد دل>
    text <که خورد او روز و شب زین آب و گل>
  block
    text <روی زرد و پای سست و دل سبک>
    text <کو غذای والسما ذات الحبک>
  block
    text <آن غذای خاصگان دولتست>
    text <خوردن آن بی گلو و آلتست>
  block
    text <شد غذای آفتاب از نور عرش>
    text <مر حسود و دیو را از دود فرش>
  block
    text <در شهیدان یرزقون فرمود حق>
    text <آن غذا را نی دهان بد نی طبق>
  block
    text <دل ز هر یاری غذایی می‌خورد>
    text <دل ز هر علمی صفایی می‌برد>
  block
    text <صورت هر آدمی چون کاسه ایست>
    text <چشم از معنی او حساسه ایست>
  block
    text <از لقای هر کسی چیزی خوری>
    text <وز قران هر قرین چیزی بری>
  block
    text <چون ستاره با ستاره شد قرین>
    text <لایق هر دو اثر زاید یقین>
  block
    text <چون قران مرد و زن زاید بشر>
    text <وز قران سنگ و آهن شد شرر>
  block
    text <وز قران خاک با بارانها>
    text <میوه‌ها و سبزه و ریحانها>
  block
    text <وز قران سبزه‌ها با آدمی>
    text <دلخوشی و بی‌غمی و خرمی>
  block
    text <وز قران خرمی با جان ما>
    text <می‌بزاید خوبی و احسان ما>
  block
    text <قابل خوردن شود اجسام ما>
    text <چون بر آید از تفرج کام ما>
  block
    text <سرخ رویی از قران خون بود>
    text <خون ز خورشید خوش گلگون بود>
  block
    text <بهترین رنگها سرخی بود>
    text <وان ز خورشیدست و از وی می‌رسد>
  block
    text <هر زمینی کان قرین شد با زحل>
    text <شوره گشت و کشت را نبود محل>
  block
    text <قوت اندر فعل آید ز اتفاق>
    text <چون قران دیو با اهل نفاق>
  block
    text <این معانی راست از چرخ نهم>
    text <بی همه طاق و طرم طاق و طرم>
  block
    text <خلق را طاق و طرم عاریتست>
    text <امر را طاق و طرم ماهیتست>
  block
    text <از پی طاق و طرم خواری کشند>
    text <بر امید عز در خواری خوشند>
  block
    text <بر امید عز ده‌روزهٔ خدوک>
    text <گردن خود کرده‌اند از غم چو دوک>
  block
    text <چون نمی‌آیند اینجا که منم>
    text <کاندرین عز آفتاب روشنم>
  block
    text <مشرق خورشید برج قیرگون>
    text <آفتاب ما ز مشرقها برون>
  block
    text <مشرق او نسبت ذرات او>
    text <نه بر آمد نه فرو شد ذات او>
  block
    text <ما که واپس ماند ذرات وییم>
    text <در دو عالم آفتاب بی فییم>
  block
    text <باز گرد شمس می‌گردم عجب>
    text <هم ز فر شمس باشد این سبب>
  block
    text <شمس باشد بر سببها مطلع>
    text <هم ازو حبل سببها منقطع>
  block
    text <صد هزاران بار ببریدم امید>
    text <از کی از شمس این شما باور کنید>
  block
    text <تو مرا باور مکن کز آفتاب>
    text <صبر دارم من و یا ماهی ز آب>
  block
    text <ور شوم نومید نومیدی من>
    text <عین صنع آفتابست ای حسن>
  block
    text <عین صنع از نفس صانع چون برد>
    text <هیچ هست از غیر هستی چون چرد>
  block
    text <جمله هستیها ازین روضه چرند>
    text <گر براق و تازیان ور خود خرند>
  block
    text <وانک گردشها از آن دریا ندید>
    text <هر دم آرد رو به محرابی جدید>
  block
    text <او ز بحر عذب آب شور خورد>
    text <تا که آب شور او را کور کرد>
  block
    text <بحر می‌گوید به دست راست خور>
    text <ز آب من ای کور تا یابی بصر>
  block
    text <هست دست راست اینجا ظن راست>
    text <کو بداند نیک و بد را کز کجاست>
  block
    text <نیزه‌گردانیست ای نیزه که تو>
    text <راست می‌گردی گهی گاهی دوتو>
  block
    text <ما ز عشق شمس دین بی ناخنیم>
    text <ورنه ما آن کور را بینا کنیم>
  block
    text <هان ضیاء الحق حسام الدین تو زود>
    text <داروش کن کوری چشم حسود>
  block
    text <توتیای کبریای تیزفعل>
    text <داروی ظلمت‌کش استیزفعل>
  block
    text <آنک گر بر چشم اعمی بر زند>
    text <ظلمت صد ساله را زو بر کند>
  block
    text <جمله کوران را دواکن جز حسود>
    text <کز حسودی بر تو می‌آرد جحود>
  block
    text <مر حسودت را اگر چه آن منم>
    text <جان مده تا همچنین جان می‌کنم>
  block
    text <آنک او باشد حسود آفتاب>
    text <وانک می‌رنجد ز بود آفتاب>
  block
    text <اینت درد بی‌دوا کوراست آه>
    text <اینت افتاده ابد در قعر چاه>
  block
    text <نفی خورشید ازل بایست او>
    text <کی برآید این مراد او بگو>
  block
    text <باز آن باشد که باز آید به شاه>
    text <باز کورست آنک شد گم‌کرده راه>
  block
    text <راه را گم کرد و در ویران فتاد>
    text <باز در ویران بر جغدان فتاد>
  block
    text <او همه نورست از نور رضا>
    text <لیک کورش کرد سرهنگ قضا>
  block
    text <خاک در چشمش زد و از راه برد>
    text <در میان جغد و ویرانش سپرد>
  block
    text <بر سری جغدانش بر سر می‌زنند>
    text <پر و بال نازنینش می‌کنند>
  block
    text <ولوله افتاد در جغدان که ها>
    text <باز آمد تا بگیرد جای ما>
  block
    text <چون سگان کوی پر خشم و مهیب>
    text <اندر افتادند در دلق غریب>
  block
    text <باز گوید من چه در خوردم به جغد>
    text <صد چنین ویران فدا کردم به جغد>
  block
    text <من نخواهم بود اینجا می‌روم>
    text <سوی شاهنشاه راجع می‌شوم>
  block
    text <خویشتن مکشید ای جغدان که من>
    text <نه مقیمم می‌روم سوی وطن>
  block
    text <این خراب آباد در چشم شماست>
    text <ورنه ما را ساعد شه ناز جاست>
  block
    text <جغد گفتا باز حیلت می‌کند>
    text <تا ز خان و مان شما را بر کند>
  block
    text <خانه‌های ما بگیرد او بمکر>
    text <برکند ما را به سالوسی ز وکر>
  block
    text <می‌نماید سیری این حیلت‌پرست>
    text <والله از جمله حریصان بترست>
  block
    text <او خورد از حرص طین را همچو دبس>
    text <دنبه مسپارید ای یاران به خرس>
  block
    text <لاف از شه می‌زند وز دست شه>
    text <تا برد او ما سلیمان را ز ره>
  block
    text <خود چه جنس شاه باشد مرغکی>
    text <مشنوش گر عقل داری اندکی>
  block
    text <جنس شاهست او و یا جنس وزیر>
    text <هیچ باشد لایق گوزینه سیر>
  block
    text <آنچ می‌گوید ز مکر و فعل و فن>
    text <هست سلطان با حشم جویای من>
  block
    text <اینت مالیخولیای ناپذیر>
    text <اینت لاف خام و دام گول‌گیر>
  block
    text <هر که این باور کند از ابلهیست>
    text <مرغک لاغر چه درخورد شهیست>
  block
    text <کمترین جغد ار زند بر مغز او>
    text <مر ورا یاری‌گری از شاه کو>
  block
    text <گفت باز ار یک پر من بشکند>
    text <بیخ جغدستان شهنشه بر کند>
  block
    text <جغد چه بود خود اگر بازی مرا>
    text <دل برنجاند کند با من جفا>
  block
    text <شه کند توده به هر شیب و فراز>
    text <صد هزاران خرمن از سرهای باز>
  block
    text <پاسبان من عنایات ویست>
    text <هر کجا که من روم شه در پیست>
  block
    text <در دل سلطان خیال من مقیم>
    text <بی خیال من دل سلطان سقیم>
  block
    text <چون بپراند مرا شه در روش>
    text <می‌پرم بر اوج دل چون پرتوش>
  block
    text <همچو ماه و آفتابی می‌پرم>
    text <پرده‌های آسمانها می‌درم>
  block
    text <روشنی عقلها از فکرتم>
    text <انفطار آسمان از فطرتم>
  block
    text <بازم و حیران شود در من هما>
    text <جغد کی بود تا بداند سر ما>
  block
    text <شه برای من ز زندان یاد کرد>
    text <صد هزاران بسته را آزاد کرد>
  block
    text <یک دمم با جغدها دمساز کرد>
    text <از دم من جغدها را باز کرد>
  block
    text <ای خنک جغدی که در پرواز من>
    text <فهم کرد از نیکبختی راز من>
  block
    text <در من آویزید تا نازان شوید>
    text <گرچه جغدانید شهبازان شوید>
  block
    text <آنک باشد با چنان شاهی حبیب>
    text <هر کجا افتد چرا باشد غریب>
  block
    text <هر که باشد شاه دردش را دوا>
    text <گر چو نی نالد نباشد بی نوا>
  block
    text <مالک ملک نیم من طبل‌خوار>
    text <طبل بازم می‌زند شه از کنار>
  block
    text <طبل باز من ندای ارجعی>
    text <حق گواه من به رغم مدعی>
  block
    text <من نیم جنس شهنشه دور ازو>
    text <لیک دارم در تجلی نور ازو>
  block
    text <نیست جنسیت ز روی شکل و ذات>
    text <آب جنس خاک آمد در نبات>
  block
    text <باد جنس آتش آمد در قوام>
    text <طبع را جنس آمدست آخر مدام>
  block
    text <جنس ما چون نیست جنس شاه ما>
    text <مای ما شد بهر مای او فنا>
  block
    text <چون فنا شد مای ما او ماند فرد>
    text <پیش پای اسپ او گردم چو گرد>
  block
    text <خاک شد جان و نشانیهای او>
    text <هست بر خاکش نشان پای او>
  block
    text <خاک پایش شو برای این نشان>
    text <تا شوی تاج سر گردن‌کشان>
  block
    text <تا که نفریبد شما را شکل من>
    text <نقل من نوشید پیش از نقل من>
  block
    text <ای بسا کس را که صورت راه زد>
    text <قصد صورت کرد و بر الله زد>
  block
    text <آخر این جان با بدن پیوسته است>
    text <هیچ این جان با بدن مانند هست>
  block
    text <تاب نور چشم با پیهست جفت>
    text <نور دل در قطرهٔ خونی نهفت>
  block
    text <شادی اندر گرده و غم در جگر>
    text <عقل چون شمعی درون مغز سر>
  block
    text <این تعلقها نه بی کیفست و چون>
    text <عقلها در دانش چونی زبون>
  block
    text <جان کل با جان جزو آسیب کرد>
    text <جان ازو دری ستد در جیب کرد>
  block
    text <همچو مریم جان از آن آسیب جیب>
    text <حامله شد از مسیح دلفریب>
  block
    text <آن مسیحی نه که بر خشک و ترست>
    text <آن مسیحی کز مساحت برترست>
  block
    text <پس ز جان جان چو حامل گشت جان>
    text <از چنین جانی شود حامل جهان>
  block
    text <پس جهان زاید جهانی دیگری>
    text <این حشر را وا نماید محشری>
  block
    text <تا قیامت گر بگویم بشمرم>
    text <من ز شرح این قیامت قاصرم>
  block
    text <این سخنها خود بمعنی یا ربیست>
    text <حرفها دام دم شیرین‌لبیست>
  block
    text <چون کند تقصیر پس چون تن زند>
    text <چونک لبیکش به یارب می‌رسد>
  block
    text <هست لبیکی که نتوانی شنید>
    text <لیک سر تا پای بتوانی چشید>
