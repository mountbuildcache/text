
text <شرح فایدهٔ حکایت آن شخص شتر جوینده>
  block
    text <اشتری گم کرده‌ای ای معتمد>
    text <هر کسی ز اشتر نشانت می‌دهد>
  block
    text <تو نمی‌دانی که آن اشتر کجاست>
    text <لیک دانی کین نشانیها خطاست>
  block
    text <وانک اشتر گم نکرد او از مری>
    text <همچو آن گم کرده جوید اشتری>
  block
    text <که بلی من هم شتر گم کرده‌ام>
    text <هر که یابد اجرتش آورده‌ام>
  block
    text <تا در اشتر با تو انبازی کند>
    text <بهر طمع اشتر این بازی کند>
  block
    text <او نشان کژ بشناسد ز راست>
    text <لیک گفتت آن مقلد را عصاست>
  block
    text <هرچه را گویی خطا بود آن نشان>
    text <او به تقلید تو می‌گوید همان>
  block
    text <چون نشان راست گویند و شبیه>
    text <پس یقین گردد ترا لا ریب فیه>
  block
    text <آن شفای جان رنجورت شود>
    text <رنگ روی و صحت و زورت شود>
  block
    text <چشم تو روشن شود پایت دوان>
    text <جسم تو جان گردد و جانت روان>
  block
    text <پس بگویی راست گفتی ای امین>
    text <این نشانیها بلاغ آمد مبین>
  block
    text <فیه آیات ثقات بینات>
    text <این براتی باشد و قدر نجات>
  block
    text <این نشان چون داد گویی پیش رو>
    text <وقت آهنگست پیش‌آهنگ شو>
  block
    text <پی روی تو کنم ای راست‌گو>
    text <بوی بردی ز اشترم بنما که کو>
  block
    text <پیش آنکس که نه صاحب اشتریست>
    text <کو درین جست شتر بهر مریست>
  block
    text <زین نشان راست نفزودش یقین>
    text <جز ز عکس ناقه‌جوی راستین>
  block
    text <بوی برد از جد و گرمیهای او>
    text <که گزافه نیست این هیهای او>
  block
    text <اندرین اشتر نبودش حق ولی>
    text <اشتری گم کرده است او هم بلی>
  block
    text <طمع ناقهٔ غیر روپوشش شده>
    text <آنچ ازو گم شد فراموشش شده>
  block
    text <هر کجا او می‌دود این می‌دود>
    text <از طمع هم‌درد صاحب می‌شود>
  block
    text <کاذبی با صادقی چون شد روان>
    text <آن دروغش راستی شد ناگهان>
  block
    text <اندر آن صحرا که آن اشتر شتافت>
    text <اشتر خود نیز آن دیگر بیافت>
  block
    text <چون بدیدش یاد آورد آن خویش>
    text <بی طمع شد ز اشتر آن یار و خویش>
  block
    text <آن مقلد شد محقق چون بدید>
    text <اشتر خود را که آنجا می‌چرید>
  block
    text <او طلب‌کار شتر آن لحظه گشت>
    text <می‌نجستش تا ندید او را بدشت>
  block
    text <بعد از آن تنهاروی آغاز کرد>
    text <چشم سوی ناقهٔ خود باز کرد>
  block
    text <گفت آن صادق مرا بگذاشتی>
    text <تا باکنون پاس من می‌داشتی>
  block
    text <گفت تا اکنون فسوسی بوده‌ام>
    text <وز طمع در چاپلوسی بوده‌ام>
  block
    text <این زمان هم درد تو گشتم که من>
    text <در طلب از تو جدا گشتم بتن>
  block
    text <از تو می‌دزدیدمی وصف شتر>
    text <جان من دید آن خود شد چشم‌پر>
  block
    text <تا نیابیدم نبودم طالبش>
    text <مس کنون مغلوب شد زر غالبش>
  block
    text <سیتم شد همه طاعات شکر>
    text <هزل شد فانی و جد اثبات شکر>
  block
    text <سیتم چون وسیلت شد بحق>
    text <پس مزن بر سیتم هیچ دق>
  block
    text <مر ترا صدق تو طالب کرده بود>
    text <مر مرا جد و طلب صدقی گشود>
  block
    text <صدق تو آورد در جستن ترا>
    text <جستنم آورد در صدقی مرا>
  block
    text <تخم دولت در زمین می‌کاشتم>
    text <سخره و بیگار می‌پنداشتم>
  block
    text <آن نبد بیگار کسبی بود چست>
    text <هر یکی دانه که کشتم صد برست>
  block
    text <دزد سوی خانه‌ای شد زیر دست>
    text <چون در آمد دید کان خانهٔ خودست>
  block
    text <گرم باش ای سرد تا گرمی رسد>
    text <با درشتی ساز تا نرمی رسد>
  block
    text <آن دو اشتر نیست آن یک اشترست>
    text <تنگ آمد لفظ معنی بس پرست>
  block
    text <لفظ در معنی همیشه نارسان>
    text <زان پیمبر گفت قد کل لسان>
  block
    text <نطق اصطرلاب باشد در حساب>
    text <چه قدر داند ز چرخ و آفتاب>
  block
    text <خاصه چرخی کین فلک زو پره‌ایست>
    text <آفتاب از آفتابش ذره‌ایست>
