
text <امتحان پادشاه به آن دو غلام کی نو خریده بود>
  block
    text <پادشاهی دو غلام ارزان خرید>
    text <با یکی زان دو سخن گفت و شنید>
  block
    text <یافتش زیرک‌دل و شیرین جواب>
    text <از لب شکر چه زاید شکرآب>
  block
    text <آدمی مخفیست در زیر زبان>
    text <این زبان پرده‌ست بر درگاه جان>
  block
    text <چونک بادی پرده را در هم کشید>
    text <سر صحن خانه شد بر ما پدید>
  block
    text <کاندر آن خانه گهر یا گندمست>
    text <گنج زر یا جمله مار و کزدمست>
  block
    text <یا درو گنجست و ماری بر کران>
    text <زانک نبود گنج زر بی پاسبان>
  block
    text <بی تامل او سخن گفتی چنان>
    text <کز پس پانصد تامل دیگران>
  block
    text <گفتیی در باطنش دریاستی>
    text <جمله دریا گوهر گویاستی>
  block
    text <نور هر گوهر کزو تابان شدی>
    text <حق و باطل را ازو فرقان شدی>
  block
    text <نور فرقان فرق کردی بهر ما>
    text <ذره ذره حق و باطل را جدا>
  block
    text <نور گوهر نور چشم ما شدی>
    text <هم سؤال و هم جواب از ما بدی>
  block
    text <چشم کژ کردی دو دیدی قرص ماه>
    text <چون سؤالست این نظر در اشتباه>
  block
    text <راست گردان چشم را در ماهتاب>
    text <تا یکی بینی تو مه را نک جواب>
  block
    text <فکرتت که کژ مبین نیکو نگر>
    text <هست هم نور و شعاع آن گهر>
  block
    text <هر جوابی کان ز گوش آید بدل>
    text <چشم گفت از من شنو آن را بهل>
  block
    text <گوش دلاله‌ست و چشم اهل وصال>
    text <چشم صاحب حال و گوش اصحاب قال>
  block
    text <در شنود گوش تبدیل صفات>
    text <در عیان دیده‌ها تبدیل ذات>
  block
    text <ز آتش ار علمت یقین شد از سخن>
    text <پختگی جو در یقین منزل مکن>
  block
    text <تا نسوزی نیست آن عین الیقین>
    text <این یقین خواهی در آتش در نشین>
  block
    text <گوش چون نافذ بود دیده شود>
    text <ورنه قل در گوش پیچیده شود>
  block
    text <این سخن پایان ندارد باز گرد>
    text <تا که شه با آن غلامانش چه کرد>
