
text <تعریف کردن منادیان قاضی مفلس را گرد شهر>
  block
    text <بود شخصی مفلسی بی خان و مان>
    text <مانده در زندان و بند بی امان>
  block
    text <لقمهٔ زندانیان خوردی گزاف>
    text <بر دل خلق از طمع چون کوه قاف>
  block
    text <زهره نه کس را که لقمهٔ نان خورد>
    text <زانک آن لقمه‌ربا گاوش برد>
  block
    text <هر که دور از دعوت رحمان بود>
    text <او گداچشمست اگر سلطان بود>
  block
    text <مر مروت را نهاده زیر پا>
    text <گشته زندان دوزخی زان نان‌ربا>
  block
    text <گر گریزی بر امید راحتی>
    text <زان طرف هم پیشت آید آفتی>
  block
    text <هیچ کنجی بی دد و بی دام نیست>
    text <جز بخلوتگاه حق آرام نیست>
  block
    text <کنج زندان جهان ناگزیر>
    text <نیست بی پامزد و بی دق الحصیر>
  block
    text <والله ار سوراخ موشی در روی>
    text <مبتلای گربه چنگالی شوی>
  block
    text <آدمی را فربهی هست از خیال>
    text <گر خیالاتش بود صاحب‌جمال>
  block
    text <ور خیالاتش نماید ناخوشی>
    text <می‌گذارد همچو موم از آتشی>
  block
    text <در میان مار و کزدم گر ترا>
    text <با خیالات خوشان دارد خدا>
  block
    text <مار و کزدم مر ترا مونس بود>
    text <کان خیالت کیمیای مس بود>
  block
    text <صبر شیرین از خیال خوش شدست>
    text <کان خیالات فرج پیش آمدست>
  block
    text <آن فرج آید ز ایمان در ضمیر>
    text <ضعف ایمان ناامیدی و زحیر>
  block
    text <صبر از ایمان بیابد سر کله>
    text <حیث لا صبر فلا ایمان له>
  block
    text <گفت پیغامبر خداش ایمان نداد>
    text <هر که را صبری نباشد در نهاد>
  block
    text <آن یکی در چشم تو باشد چو مار>
    text <هم وی اندر چشم آن دیگر نگار>
  block
    text <زانک در چشمت خیال کفر اوست>
    text <وان خیال مؤمنی در چشم دوست>
  block
    text <کاندرین یک شخص هر دو فعل هست>
    text <گاه ماهی باشد او و گاه شست>
  block
    text <نیم او مؤمن بود نیمیش گبر>
    text <نیم او حرص‌آوری نیمیش صبر>
  block
    text <گفت یزدانت فمنکم مؤمن>
    text <باز منکم کافر گبر کهن>
  block
    text <همچو گاوی نیمهٔ چپش سیاه>
    text <نیمهٔ دیگر سپید همچو ماه>
  block
    text <هر که این نیمه ببیند رد کند>
    text <هر که آن نیمه ببیند کد کند>
  block
    text <یوسف اندر چشم اخوان چون ستور>
    text <هم وی اندر چشم یعقوبی چو حور>
  block
    text <از خیال بد مرورا زشت دید>
    text <چشم فرع و چشم اصلی ناپدید>
  block
    text <چشم ظاهر سایهٔ آن چشم دان>
    text <هرچه آن بیند بگردد این بدان>
  block
    text <تو مکانی اصل تو در لامکان>
    text <این دکان بر بند و بگشا آن دکان>
  block
    text <شش جهت مگریز زیرا در جهات>
    text <ششدره‌ست و ششدره ماتست مات>
