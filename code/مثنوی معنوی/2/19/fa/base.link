
text <مثل>
  block
    text <آن غریبی خانه می‌جست از شتاب>
    text <دوستی بردش سوی خانهٔ خراب>
  block
    text <گفت او این را اگر سقفی بدی>
    text <پهلوی من مر ترا مسکن شدی>
  block
    text <هم عیال تو بیاسودی اگر>
    text <در میانه داشتی حجرهٔ دگر>
  block
    text <گفت آری پهلوی یاران بهست>
    text <لیک ای جان در اگر نتوان نشست>
  block
    text <این همه عالم طلب‌کار خوشند>
    text <وز خوش تزویر اندر آتشند>
  block
    text <طالب زر گشته جمله پیر و خام>
    text <لیک قلب از زر نداند چشم عام>
  block
    text <پرتوی بر قلب زد خالص ببین>
    text <بی محک زر را مکن از ظن گزین>
  block
    text <گر محک داری گزین کن ور نه رو>
    text <نزد دانا خویشتن را کن گرو>
  block
    text <یا محک باید میان جان خویش>
    text <ور ندانی ره مرو تنها تو پیش>
  block
    text <بانگ غولان هست بانگ آشنا>
    text <آشنایی که کشد سوی فنا>
  block
    text <بانگ می‌دارد که هان ای کاروان>
    text <سوی من آیید نک راه و نشان>
  block
    text <نام هر یک می‌برد غول ای فلان>
    text <تا کند آن خواجه را از آفلان>
  block
    text <چون رسد آنجا ببیند گرگ و شیر>
    text <عمر ضایع راه دور و روز دیر>
  block
    text <چون بود آن بانگ غول آخر بگو>
    text <مال خواهم جاه خواهم و آب رو>
  block
    text <از درون خویش این آوازها>
    text <منع کن تا کشف گردد رازها>
  block
    text <ذکر حق کن بانگ غولان را بسوز>
    text <چشم نرگس را ازین کرکس بدوز>
  block
    text <صبح کاذب را ز صادق وا شناس>
    text <رنگ می را باز دان از رنگ کاس>
  block
    text <تا بود کز دیدگان هفت رنگ>
    text <دیده‌ای پیدا کند صبر و درنگ>
  block
    text <رنگها بینی به جز این رنگها>
    text <گوهران بینی به جای سنگها>
  block
    text <گوهر چه بلک دریایی شوی>
    text <آفتاب چرخ‌پیمایی شوی>
  block
    text <کارکن در کارگه باشد نهان>
    text <تو برو در کارگه بینش عیان>
  block
    text <کار چون بر کارکن پرده تنید>
    text <خارج آن کار نتوانیش دید>
  block
    text <کارگه چون جای باش عاملست>
    text <آنک بیرونست از وی غافلست>
  block
    text <پس در آ در کارگه یعنی عدم>
    text <تا ببینی صنع و صانع را بهم>
  block
    text <کارگه چون جای روشن‌دیدگیست>
    text <پس برون کارگه پوشیدگیست>
  block
    text <رو بهستی داشت فرعون عنود>
    text <لاجرم از کارگاهش کور بود>
  block
    text <لاجرم می‌خواست تبدیل قدر>
    text <تا قضا را باز گرداند ز در>
  block
    text <خود قضا بر سبلت آن حیله‌مند>
    text <زیر لب می‌کرد هر دم ریش‌خند>
  block
    text <صد هزاران طفل کشت او بی‌گناه>
    text <تا بگردد حکم و تقدیر اله>
  block
    text <تا که موسی نبی ناید برون>
    text <کرد در گردن هزاران ظلم و خون>
  block
    text <آن همه خون کرد و موسی زاده شد>
    text <وز برای قهر او آماده شد>
  block
    text <گر بدیدی کارگاه لایزال>
    text <دست و پایش خشک گشتی ز احتیال>
  block
    text <اندرون خانه‌اش موسی معاف>
    text <وز برون می‌کشت طفلان را گزاف>
  block
    text <همچو صاحب‌نفس کو تن پرورد>
    text <بر دگر کس ظن حقدی می‌برد>
  block
    text <کین عدو و آن حسود و دشمنست>
    text <خود حسود و دشمن او آن تنست>
  block
    text <او چو فرعون و تنش موسی او>
    text <او به بیرون می‌دود که کو عدو>
  block
    text <نفسش اندر خانهٔ تن نازنین>
    text <بر دگر کس دست می‌خاید به کین>
