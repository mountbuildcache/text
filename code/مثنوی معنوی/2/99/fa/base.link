
text <گفتن عایشه رضی الله عنها مصطفی را علیه السلام کی تو بی مصلی بهر جا نماز می‌کنی چونست>
  block
    text <عایشه روزی به پیغامبر بگفت>
    text <یا رسول الله تو پیدا و نهفت>
  block
    text <هر کجا یابی نمازی می‌کنی>
    text <می‌دود در خانه ناپاک و دنی>
  block
    text <گرچه می‌دانی که هر طفل پلید>
    text <کرد مستعمل بهر جا که رسید>
  block
    text <گفت پیغامبر که از بهر مهان>
    text <حق نجس را پاک گرداند بدان>
  block
    text <سجده‌گاهم را از آن رو لطف حق>
    text <پاک گردانید تا هفتم طبق>
  block
    text <هان و هان ترک حسد کن با شهان>
    text <ور نه ابلیسی شوی اندر جهان>
  block
    text <کو اگر زهری خورد شهدی شود>
    text <تو اگر شهدی خوری زهری بود>
  block
    text <کو بدل گشت و بدل شد کار او>
    text <لطف گشت و نور شد هر نار او>
  block
    text <قوت حق بود مر بابیل را>
    text <ور نه مرغی چون کشد مر پیل را>
  block
    text <لشکری را مرغکی چندی شکست>
    text <تا بدانی کان صلابت از حقست>
  block
    text <گر ترا وسواس آید زین قبیل>
    text <رو بخوان تو سورهٔ اصحاب فیل>
  block
    text <ور کنی با او مری و همسری>
    text <کافرم دان گر تو زیشان سر بری>
