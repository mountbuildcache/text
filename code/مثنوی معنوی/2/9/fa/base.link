
text <گمان بردن کاروانیان که بهیمهٔ صوفی رنجورست>
  block
    text <چونک صوفی بر نشست و شد روان>
    text <رو در افتادن گرفت او هر زمان>
  block
    text <هر زمانش خلق بر می‌داشتند>
    text <جمله رنجورش همی‌پنداشتند>
  block
    text <آن یکی گوشش همی‌پیچید سخت>
    text <وان دگر در زیر کامش جست لخت>
  block
    text <وان دگر در نعل او می‌جست سنگ>
    text <وان دگر در چشم او می‌دید زنگ>
  block
    text <باز می‌گفتند ای شیخ این ز چیست>
    text <دی نمی‌گفتی که شکر این خر قویست>
  block
    text <گفت آن خر کو بشب لا حول خورد>
    text <جز بدین شیوه نداند راه کرد>
  block
    text <چونک قوت خر بشب لا حول بود>
    text <شب مسبح بود و روز اندر سجود>
  block
    text <آدمی خوارند اغلب مردمان>
    text <از سلام علیکشان کم جو امان>
  block
    text <خانهٔ دیوست دلهای همه>
    text <کم پذیر از دیومردم دمدمه>
  block
    text <از دم دیو آنک او لا حول خورد>
    text <همچو آن خر در سر آید در نبرد>
  block
    text <هر که در دنیا خورد تلبیس دیو>
    text <وز عدو دوست‌رو تعظیم و ریو>
  block
    text <در ره اسلام و بر پول صراط>
    text <در سر آید همچو آن خر از خباط>
  block
    text <عشوه‌های یار بد منیوش هین>
    text <دام بین ایمن مرو تو بر زمین>
  block
    text <صد هزار ابلیس لا حول آر بین>
    text <آدما ابلیس را در مار بین>
  block
    text <دم دهد گوید ترا ای جان و دوست>
    text <تا چو قصابی کشد از دوست پوست>
  block
    text <دم دهد تا پوستت بیرون کشد>
    text <وای او کز دشمنان افیون چشد>
  block
    text <سر نهد بر پای تو قصاب‌وار>
    text <دم دهد تا خونت ریزد زار زار>
  block
    text <همچو شیری صید خود را خویش کن>
    text <ترک عشوهٔ اجنبی و خویش کن>
  block
    text <همچو خادم دان مراعات خسان>
    text <بی‌کسی بهتر ز عشوهٔ ناکسان>
  block
    text <در زمین مردمان خانه مکن>
    text <کار خود کن کار بیگانه مکن>
  block
    text <کیست بیگانه تن خاکی تو>
    text <کز برای اوست غمناکی تو>
  block
    text <تا تو تن را چرب و شیرین می‌دهی>
    text <جوهر خود را نبینی فربهی>
  block
    text <گر میان مشک تن را جا شود>
    text <روز مردن گند او پیدا شود>
  block
    text <مشک را بر تن مزن بر دل بمال>
    text <مشک چه بود نام پاک ذوالجلال>
  block
    text <آن منافق مشک بر تن می‌نهد>
    text <روح را در قعر گلخن می‌نهد>
  block
    text <بر زبان نام حق و در جان او>
    text <گندها از فکر بی ایمان او>
  block
    text <ذکر با او همچو سبزهٔ گلخنست>
    text <بر سر مبرز گلست و سوسنست>
  block
    text <آن نبات آنجا یقین عاریتست>
    text <جای آن گل مجلسست و عشرتست>
  block
    text <طیبات آید به سوی طیبین>
    text <للخبیثین الخبیثات است هین>
  block
    text <کین مدار آنها که از کین گمرهند>
    text <گورشان پهلوی کین‌داران نهند>
  block
    text <اصل کینه دوزخست و کین تو>
    text <جزو آن کلست و خصم دین تو>
  block
    text <چون تو جزو دوزخی پس هوش دار>
    text <جزو سوی کل خود گیرد قرار>
  block
    text <ور تو جزو جنتی ای نامدار>
    text <عیش تو باشد ز جنت پایدار>
  block
    text <تلخ با تلخان یقین ملحق شود>
    text <کی دم باطل قرین حق شود>
  block
    text <ای برادر تو همان اندیشه‌ای>
    text <ما بقی تو استخوان و ریشه‌ای>
  block
    text <گر گلست اندیشهٔ تو گلشنی>
    text <ور بود خاری تو هیمهٔ گلخنی>
  block
    text <گر گلابی بر سر جیبت زنند>
    text <ور تو چون بولی برونت افکنند>
  block
    text <طبله‌ها در پیش عطاران ببین>
    text <جنس را با جنس خود کرده قرین>
  block
    text <جنسها با جنسها آمیخته>
    text <زین تجانس زینتی انگیخته>
  block
    text <گر در آمیزند عود و شکرش>
    text <بر گزیند یک یک از یک‌دیگرش>
  block
    text <طبله‌ها بشکست و جانها ریختند>
    text <نیک و بد درهمدگر آمیختند>
  block
    text <حق فرستاد انبیا را با ورق>
    text <تا گزید این دانه‌ها را بر طبق>
  block
    text <پیش ازیشان ما همه یکسان بدیم>
    text <کس ندانستی که ما نیک و بدیم>
  block
    text <قلب و نیکو در جهان بودی روان>
    text <چون همه شب بود و ما چون شب‌روان>
  block
    text <تا بر آمد آفتاب انبیا>
    text <گفت ای غش دور شو صافی بیا>
  block
    text <چشم داند فرق کردن رنگ را>
    text <چشم داند لعل را و سنگ را>
  block
    text <چشم داند گوهر و خاشاک را>
    text <چشم را زان می‌خلد خاشاکها>
  block
    text <دشمن روزند این قلابکان>
    text <عاشق روزند آن زرهای کان>
  block
    text <زانک روزست آینهٔ تعریف او>
    text <تا ببیند اشرفی تشریف او>
  block
    text <حق قیامت را لقب زان روز کرد>
    text <روز بنماید جمال سرخ و زرد>
  block
    text <پس حقیقت روز سر اولیاست>
    text <روز پیش ماهشان چون سایه‌هاست>
  block
    text <عکس راز مرد حق دانید روز>
    text <عکس ستاریش شام چشم‌دوز>
  block
    text <زان سبب فرمود یزدان والضحی>
    text <والضحی نور ضمیر مصطفی>
  block
    text <قول دیگر کین ضحی را خواست دوست>
    text <هم برای آنک این هم عکس اوست>
  block
    text <ورنه بر فانی قسم گفتن خطاست>
    text <خود فنا چه لایق گفت خداست>
  block
    text <از خلیلی لا احب افلین>
    text <پس فنا چون خواست رب العالمین>
  block
    text <لا احب افلین گفت آن خلیل>
    text <کی فنا خواهد ازین رب جلیل>
  block
    text <باز واللیل است ستاری او>
    text <وان تن خاکی زنگاری او>
  block
    text <آفتابش چون برآمد زان فلک>
    text <با شب تن گفت هین ما ودعک>
  block
    text <وصل پیدا گشت از عین بلا>
    text <زان حلاوت شد عبارت ما قلی>
  block
    text <هر عبارت خود نشان حالتیست>
    text <حال چون دست و عبارت آلتیست>
  block
    text <آلت زرگر به دست کفشگر>
    text <همچو دانهٔ کشت کرده ریگ در>
  block
    text <و آلت اسکاف پیش برزگر>
    text <پیش سگ که استخوان در پیش خر>
  block
    text <بود انا الحق در لب منصور نور>
    text <بود انا الله در لب فرعون زور>
  block
    text <شد عصا اندر کف موسی گوا>
    text <شد عصا اندر کف ساحر هبا>
  block
    text <زین سبب عیسی بدان همراه خود>
    text <در نیاموزید آن اسم صمد>
  block
    text <کو نداند نقص بر آلت نهد>
    text <سنگ بر گل زن تو آتش کی جهد>
  block
    text <دست و آلت همچو سنگ و آهنست>
    text <جفت باید جفت شرط زادنست>
  block
    text <آنک بی جفتست و بی آلت یکیست>
    text <در عدد شکست و آن یک بی‌شکیست>
  block
    text <آنک دو گفت و سه گفت و بیش ازین>
    text <متفق باشند در واحد یقین>
  block
    text <احولی چون دفع شد یکسان شوند>
    text <دو سه گویان هم یکی گویان شوند>
  block
    text <گر یکی گویی تو در میدان او>
    text <گرد بر می‌گرد از چوگان او>
  block
    text <گوی آنگه راست و بی نقصان شود>
    text <کو ز زخم دست شه رقصان شود>
  block
    text <گوش دار ای احول اینها را بهوش>
    text <داروی دیده بکش از راه گوش>
  block
    text <پس کلام پاک در دلهای کور>
    text <می‌نپاید می‌رود تا اصل نور>
  block
    text <وان فسون دیو در دلهای کژ>
    text <می‌رود چون کفش کژ در پای کژ>
  block
    text <گرچه حکمت را به تکرار آوری>
    text <چون تو نااهلی شود از تو بری>
  block
    text <ورچه بنویسی نشانش می‌کنی>
    text <ورچه می‌لافی بیانش می‌کنی>
  block
    text <او ز تو رو در کشد ای پر ستیز>
    text <بندها را بگسلد وز تو گریز>
  block
    text <ور نخوانی و ببیند سوز تو>
    text <علم باشد مرغ دست‌آموز تو>
  block
    text <او نپاید پیش هر نااوستا>
    text <همچو طاووسی به خانهٔ روستا>
