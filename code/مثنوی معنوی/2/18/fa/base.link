
text <تتمهٔ قصهٔ مفلس>
  block
    text <گفت قاضی مفلسی را وا نما>
    text <گفت اینک اهل زندانت گوا>
  block
    text <گفت ایشان متهم باشند چون>
    text <می‌گریزند از تو می‌گریند خون>
  block
    text <وز تو می‌خواهند هم تا وارهند>
    text <زین غرض باطل گواهی می‌دهند>
  block
    text <جمله اهل محکمه گفتند ما>
    text <هم بر ادبار و بر افلاسش گوا>
  block
    text <هر که را پرسید قاضی حال او>
    text <گفت مولا دست ازین مفلس بشو>
  block
    text <گفت قاضی کش بگردانید فاش>
    text <گرد شهر این مفلس است و بس قلاش>
  block
    text <کو بکو او را منادیها زنید>
    text <طبل افلاسش عیان هر جا زنید>
  block
    text <هیچ کس نسیه بنفروشد بدو>
    text <قرض ندهد هیچ کس او را تسو>
  block
    text <هر که دعوی آردش اینجا بفن>
    text <بیش زندانش نخواهم کرد من>
  block
    text <پیش من افلاس او ثابت شدست>
    text <نقد و کالا نیستش چیزی بدست>
  block
    text <آدمی در حبس دنیا زان بود>
    text <تا بود کافلاس او ثابت شود>
  block
    text <مفلسی دیو را یزدان ما>
    text <هم منادی کرد در قرآن ما>
  block
    text <کو دغا و مفلس است و بد سخن>
    text <هیچ با او شرکت و سودا مکن>
  block
    text <ور کنی او را بهانه آوری>
    text <مفلس است او صرفه از وی کی بری>
  block
    text <حاضر آوردند چون فتنه فروخت>
    text <اشتر کردی که هیزم می‌فروخت>
  block
    text <کرد بیچاره بسی فریاد کرد>
    text <هم موکل را به دانگی شاد کرد>
  block
    text <اشترش بردند از هنگام چاشت>
    text <تا شب و افغان او سودی نداشت>
  block
    text <بر شتر بنشست آن قحط گران>
    text <صاحب اشتر پی اشتر دوان>
  block
    text <سو بسو و کو بکو می‌تاختند>
    text <تا همه شهرش عیان بشناختند>
  block
    text <پیش هر حمام و هر بازارگه>
    text <کرده مردم جمله در شکلش نگه>
  block
    text <ده منادی‌گر بلند آوازیان>
    text <ترک و کرد و رومیان و تازیان>
  block
    text <مفلس است این و ندارد هیچ چیز>
    text <قرض تا ندهد کس او را یک پشیز>
  block
    text <ظاهر و باطن ندارد حبه‌ای>
    text <مفلسی قلبی دغایی دبه‌ای>
  block
    text <هان و هان با او حریفی کم کنید>
    text <چونک گاو آرد گره محکم کنید>
  block
    text <ور بحکم آرید این پژمرده را>
    text <من نخواهم کرد زندان مرده را>
  block
    text <خوش دمست او و گلویش بس فراخ>
    text <با شعار نو دثار شاخ شاخ>
  block
    text <گر بپوشد بهر مکر آن جامه را>
    text <عاریه‌ست آن تا فریبد عامه را>
  block
    text <حرف حکمت بر زبان ناحکیم>
    text <حله‌های عاریت دان ای سلیم>
  block
    text <گرچه دزدی حله‌ای پوشیده است>
    text <دست تو چون گیرد آن ببریده‌دست>
  block
    text <چون شبانه از شتر آمد به زیر>
    text <کرد گفتش منزلم دورست و دیر>
  block
    text <بر نشستی اشترم را از پگاه>
    text <جو رها کردم کم از اخراج کاه>
  block
    text <گفت تا اکنون چه می‌کردیم پس>
    text <هوش تو کو نیست اندر خانه کس>
  block
    text <طبل افلاسم به چرخ سابعه>
    text <رفت و تو نشنیده‌ای بد واقعه>
  block
    text <گوش تو پر بوده است از طمع خام>
    text <پس طمع کر می‌کند کور ای غلام>
  block
    text <تا کلوخ و سنگ بشنید این بیان>
    text <مفلسست و مفلسست این قلتبان>
  block
    text <تا بشب گفتند و در صاحب شتر>
    text <بر نزد کو از طمع پر بود پر>
  block
    text <هست بر سمع و بصر مهر خدا>
    text <در حجب بس صورتست و بس صدا>
  block
    text <آنچ او خواهد رساند آن به چشم>
    text <از جمال و از کمال و از کرشم>
  block
    text <و آنچ او خواهد رساند آن به گوش>
    text <از سماع و از بشارت وز خروش>
  block
    text <کون پر چاره‌ست هیچت چاره نی>
    text <تا که نگشاید خدایت روزنی>
  block
    text <گرچه تو هستی کنون غافل از آن>
    text <وقت حاجت حق کند آن را عیان>
  block
    text <گفت پیغامبر که یزدان مجید>
    text <از پی هر درد درمان آفرید>
  block
    text <لیک زان درمان نبینی رنگ و بو>
    text <بهر درد خویش بی فرمان او>
  block
    text <چشم را ای چاره‌جو در لامکان>
    text <هین بنه چون چشم کشته سوی جان>
  block
    text <این جهان از بی جهت پیدا شدست>
    text <که ز بی‌جایی جهان را جا شدست>
  block
    text <باز گرد از هست سوی نیستی>
    text <طالب ربی و ربانیستی>
  block
    text <جای دخلست این عدم از وی مرم>
    text <جای خرجست این وجود بیش و کم>
  block
    text <کارگاه صنع حق چون نیستیست>
    text <جز معطل در جهان هست کیست>
  block
    text <یاد ده ما را سخنهای دقیق>
    text <که ترا رحم آورد آن ای رفیق>
  block
    text <هم دعا از تو اجابت هم ز تو>
    text <ایمنی از تو مهابت هم ز تو>
  block
    text <گر خطا گفتیم اصلاحش تو کن>
    text <مصلحی تو ای تو سلطان سخن>
  block
    text <کیمیا داری که تبدیلش کنی>
    text <گرچه جوی خون بود نیلش کنی>
  block
    text <این چنین میناگریها کار تست>
    text <این چنین اکسیرها اسرار تست>
  block
    text <آب را و خاک را بر هم زدی>
    text <ز آب و گل نقش تن آدم زدی>
  block
    text <نسبتش دادی و جفت و خال و عم>
    text <با هزار اندیشه و شادی و غم>
  block
    text <باز بعضی را رهایی داده‌ای>
    text <زین غم و شادی جدایی داده‌ای>
  block
    text <برده‌ای از خویش و پیوند و سرشت>
    text <کرده‌ای در چشم او هر خوب زشت>
  block
    text <هر چه محسوس است او رد می‌کند>
    text <وانچ ناپیداست مسند می‌کند>
  block
    text <عشق او پیدا و معشوقش نهان>
    text <یار بیرون فتنهٔ او در جهان>
  block
    text <این رها کن عشقهای صورتی>
    text <نیست بر صورت نه بر روی ستی>
  block
    text <آنچ معشوقست صورت نیست آن>
    text <خواه عشق این جهان خواه آن جهان>
  block
    text <آنچ بر صورت تو عاشق گشته‌ای>
    text <چون برون شد جان چرایش هشته‌ای>
  block
    text <صورتش بر جاست این سیری ز چیست>
    text <عاشقا وا جو که معشوق تو کیست>
  block
    text <آنچ محسوسست اگر معشوقه است>
    text <عاشقستی هر که او را حس هست>
  block
    text <چون وفا آن عشق افزون می‌کند>
    text <کی وفا صورت دگرگون می‌کند>
  block
    text <پرتو خورشید بر دیوار تافت>
    text <تابش عاریتی دیوار یافت>
  block
    text <بر کلوخی دل چه بندی ای سلیم>
    text <وا طلب اصلی که تابد او مقیم>
  block
    text <ای که تو هم عاشقی بر عقل خویش>
    text <خویش بر صورت‌پرستان دیده بیش>
  block
    text <پرتو عقلست آن بر حس تو>
    text <عاریت می‌دان ذهب بر مس تو>
  block
    text <چون زراندودست خوبی در بشر>
    text <ورنه چون شد شاهد تر پیره خر>
  block
    text <چون فرشته بود همچون دیو شد>
    text <کان ملاحت اندرو عاریه بد>
  block
    text <اندک اندک می‌ستانند آن جمال>
    text <اندک اندک خشک می‌گردد نهال>
  block
    text <رو نعمره ننکسه بخوان>
    text <دل طلب کن دل منه بر استخوان>
  block
    text <کان جمال دل جمال باقیست>
    text <دولتش از آب حیوان ساقیست>
  block
    text <خود هم او آبست و هم ساقی و مست>
    text <هر سه یک شد چون طلسم تو شکست>
  block
    text <آن یکی را تو ندانی از قیاس>
    text <بندگی کن ژاژ کم خا ناشناس>
  block
    text <معنی تو صورتست و عاریت>
    text <بر مناسب شادی و بر قافیت>
  block
    text <معنی آن باشد که بستاند ترا>
    text <بی نیاز از نقش گرداند ترا>
  block
    text <معنی آن نبود که کور و کر کند>
    text <مرد را بر نقش عاشق‌تر کند>
  block
    text <کور را قسمت خیال غم‌فزاست>
    text <بهرهٔ چشم این خیالات فناست>
  block
    text <حرف قرآن را ضریران معدنند>
    text <خر نبینند و به پالان بر زنند>
  block
    text <چون تو بینایی پی خر رو که جست>
    text <چند پالان دوزی ای پالان‌پرست>
  block
    text <خر چو هست آید یقین پالان ترا>
    text <کم نگردد نان چو باشد جان ترا>
  block
    text <پشت خر دکان و مال و مکسبست>
    text <در قلبت مایهٔ صد قالبست>
  block
    text <خر برهنه بر نشین ای بوالفضول>
    text <خر برهنه نی که راکب شد رسول>
  block
    text <النبی قد رکب معروریا>
    text <والنبی قیل سافر ماشیا>
  block
    text <شد خر نفس تو بر میخیش بند>
    text <چند بگریزد ز کار و بار چند>
  block
    text <بار صبر و شکر او را بردنیست>
    text <خواه در صد سال و خواهی سی و بیست>
  block
    text <هیچ وازر وزر غیری بر نداشت>
    text <هیچ کس ندرود تا چیزی نکاشت>
  block
    text <طمع خامست آن مخور خام ای پسر>
    text <خام خوردن علت آرد در بشر>
  block
    text <کان فلانی یافت گنجی ناگهان>
    text <من همان خواهم مه کار و مه دکان>
  block
    text <کار بختست آن و آن هم نادرست>
    text <کسب باید کرد تا تن قادرست>
  block
    text <کسب کردن گنج را مانع کیست>
    text <پا مکش از کار آن خود در پیست>
  block
    text <تا نگردی تو گرفتار اگر>
    text <که اگر این کردمی یا آن دگر>
  block
    text <کز اگر گفتن رسول با وفاق>
    text <منع کرد و گفت آن هست از نفاق>
  block
    text <کان منافق در اگر گفتن بمرد>
    text <وز اگر گفتن به جز حسرت نبرد>
