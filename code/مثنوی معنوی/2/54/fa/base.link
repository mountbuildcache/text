
text <دانستن پیغامبر علیه السلام کی سبب رنجوری آن شخص گستاخی بوده است در دعا>
  block
    text <چون پیمبر دید آن بیمار را>
    text <خوش نوازش کرد یار غار را>
  block
    text <زنده شد او چون پیمبر را بدید>
    text <گوییا آن دم مر او را آفرید>
  block
    text <گفت بیماری مرا این بخت داد>
    text <کآمد این سلطان بر من بامداد>
  block
    text <تا مرا صحت رسید و عافیت>
    text <از قدوم این شه بی حاشیت>
  block
    text <ای خجسته رنج و بیماری و تب>
    text <ای مبارک درد و بیداری شب>
  block
    text <نک مرا در پیری از لطف و کرم>
    text <حق چنین رنجوریی داد و سقم>
  block
    text <درد پشتم داد هم تا من ز خواب>
    text <بر جهم هر نیمشب لا بد شتاب>
  block
    text <تا نخسپم جمله شب چون گاومیش>
    text <دردها بخشید حق از لطف خویش>
  block
    text <زین شکست آن رحم شاهان جوش کرد>
    text <دوزخ از تهدید من خاموش کرد>
  block
    text <رنج گنج آمد که رحمتها دروست>
    text <مغز تازه شد چو بخراشید پوست>
  block
    text <ای برادر موضع تاریک و سرد>
    text <صبر کردن بر غم و سستی و درد>
  block
    text <چشمهٔ حیوان و جام مستی است>
    text <کان بلندیها همه در پستی است>
  block
    text <آن بهاران مضمرست اندر خزان>
    text <در بهارست آن خزان مگریز از آن>
  block
    text <همره غم باش و با وحشت بساز>
    text <می‌طلب در مرگ خود عمر دراز>
  block
    text <آنچ گوید نفس تو کاینجا بدست>
    text <مشنوش چون کار او ضد آمدست>
  block
    text <تو خلافش کن که از پیغامبران>
    text <این چنین آمد وصیت در جهان>
  block
    text <مشورت در کارها واجب شود>
    text <تا پشیمانی در آخر کم بود>
  block
    text <حیله‌ها کردند بسیار انبیا>
    text <تا که گردان شد برین سنگ آسیا>
  block
    text <نفس می‌خواهد که تا ویران کند>
    text <خلق را گمراه و سرگردان کند>
  block
    text <گفت امت مشورت با کی کنیم>
    text <انبیا گفتند با عقل امام>
  block
    text <گفت گر کودک در آید یا زنی>
    text <کو ندارد عقل و رای روشنی>
  block
    text <گفت با او مشورت کن وانچ گفت>
    text <تو خلاف آن کن و در راه افت>
  block
    text <نفس خود را زن شناس از زن بتر>
    text <زانک زن جزویست نفست کل شر>
  block
    text <مشورت با نفس خود گر می‌کنی>
    text <هرچه گوید کن خلاف آن دنی>
  block
    text <گر نماز و روزه می‌فرمایدت>
    text <نفس مکارست مکری زایدت>
  block
    text <مشورت با نفس خویش اندر فعال>
    text <هرچه گوید عکس آن باشد کمال>
  block
    text <برنیایی با وی و استیز او>
    text <رو بر یاری بگیر آمیز او>
  block
    text <عقل قوت گیرد از عقل دگر>
    text <نیشکر کامل شود از نیشکر>
  block
    text <من ز مکر نفس دیدم چیزها>
    text <کو برد از سحر خود تمییزها>
  block
    text <وعده‌ها بدهد ترا تازه به دست>
    text <که هزاران بار آنها را شکست>
  block
    text <عمر اگر صد سال خود مهلت دهد>
    text <اوت هر روزی بهانهٔ نو نهد>
  block
    text <گرم گوید وعده‌های سرد را>
    text <جادوی مردی ببندد مرد را>
  block
    text <ای ضیاء الحق حسام الدین بیا>
    text <که نروید بی تو از شوره گیا>
  block
    text <از فلک آویخته شد پرده‌ای>
    text <از پی نفرین دل آزرده‌ای>
  block
    text <این قضا را هم قضا داند علاج>
    text <عقل خلقان در قضا گیجست گیج>
  block
    text <اژدها گشتست آن مار سیاه>
    text <آنک کرمی بود افتاده به راه>
  block
    text <اژدها و مار اندر دست تو>
    text <شد عصا ای جان موسی مست تو>
  block
    text <حکم خذها لا تخف دادت خدا>
    text <تا به دستت اژدها گردد عصا>
  block
    text <هین ید بیضا نما ای پادشاه>
    text <صبح نو بگشا ز شبهای سیاه>
  block
    text <دوزخی افروخت بر وی دم فسون>
    text <ای دم تو از دم دریا فزون>
  block
    text <بحر مکارست بنموده کفی>
    text <دوزخست از مکر بنموده تفی>
  block
    text <زان نماید مختصر در چشم تو>
    text <تا زبون بینیش جنبد خشم تو>
  block
    text <همچنانک لشکر انبوه بود>
    text <مر پیمبر را به چشم اندک نمود>
  block
    text <تا بریشان زد پیمبر بی خطر>
    text <ور فزون دیدی از آن کردی حذر>
  block
    text <آن عنایت بود و اهل آن بدی>
    text <احمدا ورنه تو بد دل می‌شدی>
  block
    text <کم نمود او را و اصحاب ورا>
    text <آن جهاد ظاهر و باطن خدا>
  block
    text <تا میسر کرد یسری را برو>
    text <تا ز عسری او بگردانید رو>
  block
    text <کم نمودن مر ورا پیروز بود>
    text <که حقش یار و طریق‌آموز بود>
  block
    text <آنک حق پشتش نباشد از ظفر>
    text <وای اگر گربه‌ش نماید شیر نر>
  block
    text <وای اگر صد را یکی بیند ز دور>
    text <تا به چالش اندر آید از غرور>
  block
    text <زان نماید ذوالفقاری حربه‌ای>
    text <زان نماید شیر نر چون گربه‌ای>
  block
    text <تا دلیر اندر فتد احمق به جنگ>
    text <واندر آردشان بدین حیلت به چنگ>
  block
    text <تا به پای خویش باشند آمده>
    text <آن فلیوان جانب آتشکده>
  block
    text <کاه برگی می‌نماید تا تو زود>
    text <پف کنی کو را برانی از وجود>
  block
    text <هین که آن که کوهها بر کنده است>
    text <زو جهان گریان و او در خنده است>
  block
    text <می‌نماید تا بکعب این آب جو>
    text <صد چو عاج ابن عنق شد غرق او>
  block
    text <می‌نماید موج خونش تل مشک>
    text <می‌نماید قعر دریا خاک خشک>
  block
    text <خشک دید آن بحر را فرعون کور>
    text <تا درو راند از سر مردی و زور>
  block
    text <چون در آید در تک دریا بود>
    text <دیدهٔ فرعون کی بینا بود>
  block
    text <دیده بینا از لقای حق شود>
    text <حق کجا همراز هر احمق شود>
  block
    text <قند بیند خود شود زهر قتول>
    text <راه بیند خود بود آن بانگ غول>
  block
    text <ای فلک در فتنهٔ آخر زمان>
    text <تیز می‌گردی بده آخر زمان>
  block
    text <خنجر تیزی تو اندر قصد ما>
    text <نیش زهرآلوده‌ای در فصد ما>
  block
    text <ای فلک از رحم حق آموز رحم>
    text <بر دل موران مزن چون مار زخم>
  block
    text <حق آنک چرخهٔ چرخ ترا>
    text <کرد گردان بر فراز این سرا>
  block
    text <که دگرگون گردی و رحمت کنی>
    text <پیش از آن که بیخ ما را بر کنی>
  block
    text <حق آنک دایگی کردی نخست>
    text <تا نهال ما ز آب و خاک رست>
  block
    text <حق آن شه که ترا صاف آفرید>
    text <کرد چندان مشعله در تو پدید>
  block
    text <آنچنان معمور و باقی داشتت>
    text <تا که دهری از ازل پنداشتت>
  block
    text <شکر دانستیم آغاز ترا>
    text <انبیا گفتند آن راز ترا>
  block
    text <آدمی داند که خانه حادثست>
    text <عنکبوتی نه که در وی عابشست>
  block
    text <پشه کی داند که این باغ از کیست>
    text <کو بهاران زاد و مرگش در دیست>
  block
    text <کرم کاندر چوب زاید سست‌حال>
    text <کی بداند چوب را وقت نهال>
  block
    text <ور بداند کرم از ماهیتش>
    text <عقل باشد کرم باشد صورتش>
  block
    text <عقل خود را می‌نماید رنگها>
    text <چون پری دورست از آن فرسنگها>
  block
    text <از ملک بالاست چه جای پری>
    text <تو مگس‌پری بپستی می‌پری>
  block
    text <گرچه عقلت سوی بالا می‌پرد>
    text <مرغ تقلیدت بپستی می‌چرد>
  block
    text <علم تقلیدی وبال جان ماست>
    text <عاریه‌ست و ما نشسته کان ماست>
  block
    text <زین خرد جاهل همی باید شدن>
    text <دست در دیوانگی باید زدن>
  block
    text <هرچه بینی سود خود زان می‌گریز>
    text <زهر نوش و آب حیوان را بریز>
  block
    text <هر که بستاید ترا دشنام ده>
    text <سود و سرمایه به مفلس وام ده>
  block
    text <ایمنی بگذار و جای خوف باش>
    text <بگذر از ناموس و رسوا باش و فاش>
  block
    text <آزمودم عقل دور اندیش را>
    text <بعد ازین دیوانه سازم خویش را>
