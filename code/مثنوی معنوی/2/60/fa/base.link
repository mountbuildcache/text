
text <تتمهٔ نصیحت رسول علیه السلام بیمار را>
  block
    text <گفت پیغامبر مر آن بیمار را>
    text <چون عیادت کرد یار زار را>
  block
    text <که مگر نوعی دعایی کرده‌ای>
    text <از جهالت زهربایی خورده‌ای>
  block
    text <یاد آور چه دعا می‌گفته‌ای>
    text <چون ز مکر نفس می‌آشفته‌ای>
  block
    text <گفت یادم نیست الا همتی>
    text <دار با من یادم آید ساعتی>
  block
    text <از حضور نوربخش مصطفی>
    text <پیش خاطر آمد او را آن دعا>
  block
    text <تافت زان روزن که از دل تا دلست>
    text <روشنی که فرق حق و باطلست>
  block
    text <گفت اینک یادم آمد ای رسول>
    text <آن دعا که گفته‌ام من بوالفضول>
  block
    text <چون گرفتار گنه می‌آمدم>
    text <غرقه دست اندر حشایش می‌زدم>
  block
    text <از تو تهدید و وعیدی می‌رسید>
    text <مجرمان را از عذاب بس شدید>
  block
    text <مضطرب می‌گشتم و چاره نبود>
    text <بند محکم بود و قفل ناگشود>
  block
    text <نی مقام صبر و نی راه گریز>
    text <نی امید توبه نی جای ستیز>
  block
    text <من چو هاروت و چو ماروت از حزن>
    text <آه می‌کردم که ای خلاق من>
  block
    text <از خطر هاروت و ماروت آشکار>
    text <چاه بابل را بکردند اختیار>
  block
    text <تا عذاب آخرت اینجا کشند>
    text <گربزند و عاقل و ساحروشند>
  block
    text <نیک کردند و بجای خویش بود>
    text <سهل‌تر باشد ز آتش رنج دود>
  block
    text <حد ندارد وصف رنج آن جهان>
    text <سهل باشد رنج دنیا پیش آن>
  block
    text <ای خنک آن کو جهادی می‌کند>
    text <بر بدن زجری و دادی می‌کند>
  block
    text <تا ز رنج آن جهانی وا رهد>
    text <بر خود این رنج عبادت می‌نهد>
  block
    text <من همی‌گفتم که یا رب آن عذاب>
    text <هم درین عالم بران بر من شتاب>
  block
    text <تا در آن عالم فراغت باشدم>
    text <در چنین درخواست حلقه می‌زدم>
  block
    text <این چنین رنجوریی پیدام شد>
    text <جان من از رنج بی آرام شد>
  block
    text <مانده‌ام از ذکر و از اوراد خود>
    text <بی‌خبر گشتم ز خویش و نیک و بد>
  block
    text <گر نمی‌دیدم کنون من روی تو>
    text <ای خجسته وی مبارک بوی تو>
  block
    text <می‌شدم از بند من یکبارگی>
    text <کردیم شاهانه این غمخوارگی>
  block
    text <گفت هی هی این دعا دیگر مکن>
    text <بر مکن تو خویش را از بیخ و بن>
  block
    text <تو چه طاقت داری ای مور نژند>
    text <که نهد بر تو چنان کوه بلند>
  block
    text <گفت توبه کردم ای سلطان که من>
    text <از سر جلدی نلافم هیچ فن>
  block
    text <این جهان تیهست و تو موسی و ما>
    text <از گنه در تیه مانده مبتلا>
  block
    text <قوم موسی راه می‌پیموده‌اند>
    text <آخر اندر گام اول بوده‌اند>
  block
    text <سالها ره می‌رویم و در اخیر>
    text <همچنان در منزل اول اسیر>
  block
    text <گر دل موسی ز ما راضی بدی>
    text <تیه را راه و کران پیدا شدی>
  block
    text <ور بکل بیزار بودی او ز ما>
    text <کی رسیدی خوانمان هیچ از سما>
  block
    text <کی ز سنگی چشمه‌ها جوشان شدی>
    text <در بیابان‌مان امان جان شدی>
  block
    text <بل به جای خوان خود آتش آمدی>
    text <اندرین منزل لهب بر ما زدی>
  block
    text <چون دو دل شد موسی اندر کار ما>
    text <گاه خصم ماست و گاهی یار ما>
  block
    text <خشمش آتش می‌زند در رخت ما>
    text <حلم او رد می‌کند تیر بلا>
  block
    text <کی بود که حلم گردد خشم نیز>
    text <نیست این نادر ز لطفت ای عزیز>
  block
    text <مدح حاضر وحشتست از بهر این>
    text <نام موسی می‌برم قاصد چنین>
  block
    text <ورنه موسی کی روا دارد که من>
    text <پیش تو یاد آورم از هیچ تن>
  block
    text <عهد ما بشکست صد بار و هزار>
    text <عهد تو چون کوه ثابت بر قرار>
  block
    text <عهد ما کاه و به هر بادی زبون>
    text <عهد تو کوه و ز صد که هم فزون>
  block
    text <حق آن قوت که بر تلوین ما>
    text <رحمتی کن ای امیر لونها>
  block
    text <خویش را دیدیم و رسوایی خویش>
    text <امتحان ما مکن ای شاه بیش>
  block
    text <تا فضیحتهای دیگر را نهان>
    text <کرده باشی ای کریم مستعان>
  block
    text <بی‌حدی تو در جمال و در کمال>
    text <در کژی ما بی‌حدیم و در ضلال>
  block
    text <بی حدی خویش بگمار ای کریم>
    text <بر کژی بی حد مشتی لئیم>
  block
    text <هین که از تقطیع ما یک تار ماند>
    text <مصر بودیم و یکی دیوار ماند>
  block
    text <البقیه البقیه ای خدیو>
    text <تا نگردد شاد کلی جان دیو>
  block
    text <بهر ما نی بهر آن لطف نخست>
    text <که تو کردی گمرهان را باز جست>
  block
    text <چون نمودی قدرتت بنمای رحم>
    text <ای نهاده رحمها در لحم و شحم>
  block
    text <این دعا گر خشم افزاید ترا>
    text <تو دعا تعلیم فرما مهترا>
  block
    text <آنچنان کادم بیفتاد از بهشت>
    text <رجعتش دادی که رست از دیو زشت>
  block
    text <دیو کی بود کو ز آدم بگذرد>
    text <بر چنین نطعی ازو بازی برد>
  block
    text <در حقیقت نفع آدم شد همه>
    text <لعنت حاسد شده آن دمدمه>
  block
    text <بازیی دید و دو صد بازی ندید>
    text <پس ستون خانهٔ خود را برید>
  block
    text <آنشی زد شب بکشت دیگران>
    text <باد آتش را بکشت او بران>
  block
    text <چشم‌بندی بود لعنت دیو را>
    text <تا زیان خصم دید آن ریو را>
  block
    text <خود زیان جان او شد ریو او>
    text <گویی آدم بود دیو دیو او>
  block
    text <لعنت این باشد که کژبینش کند>
    text <حاسد و خودبین و پر کینش کند>
  block
    text <تا نداند که هر آنک کرد بد>
    text <عاقبت باز آید و بر وی زند>
  block
    text <جمله فرزین‌بندها بیند بعکس>
    text <مات بر وی گردد و نقصان و وکس>
  block
    text <زانک گر او هیچ بیند خویش را>
    text <مهلک و ناسور بیند ریش را>
  block
    text <درد خیزد زین چنین دیدن درون>
    text <درد او را از حجاب آرد برون>
  block
    text <تا نگیرد مادران را درد زه>
    text <طفل در زادن نیابد هیچ ره>
  block
    text <این امانت در دل و دل حامله‌ست>
    text <این نصیحتها مثال قابله‌ست>
  block
    text <قابله گوید که زن را درد نیست>
    text <درد باید درد کودک را رهیست>
  block
    text <آنک او بی‌درد باشد ره‌زنست>
    text <زانک بی‌دردی انا الحق گفتنست>
  block
    text <آن انا بی وقت گفتن لعنتست>
    text <آن انا در وقت گفتن رحمتست>
  block
    text <آن انا منصور رحمت شد یقین>
    text <آن انا فرعون لعنت شد ببین>
  block
    text <لاجرم هر مرغ بی‌هنگام را>
    text <سر بریدن واجبست اعلام را>
  block
    text <سر بریدن چیست کشتن نفس را>
    text <در جهاد و ترک گفتن تفس را>
  block
    text <آنچنانک نیش کزدم بر کنی>
    text <تا که یابد او ز کشتن ایمنی>
  block
    text <بر کنی دندان پر زهری ز مار>
    text <تا رهد مار از بلای سنگسار>
  block
    text <هیچ نکشد نفس را جز ظل پیر>
    text <دامن آن نفس‌کش را سخت گیر>
  block
    text <چون بگیری سخت آن توفیق هوست>
    text <در تو هر قوت که آید جذب اوست>
  block
    text <ما رمیت اذ رمیت راست دان>
    text <هر چه کارد جان بود از جان جان>
  block
    text <دست گیرنده ویست و بردبار>
    text <دم بدم آن دم ازو اومید دار>
  block
    text <نیست غم گر دیر بی او مانده‌ای>
    text <دیرگیر و سخت‌گیرش خوانده‌ای>
  block
    text <دیر گیرد سخت گیرد رحمتش>
    text <یک دمت غایب ندارد حضرتش>
  block
    text <ور تو خواهی شرح این وصل و ولا>
    text <از سر اندیشه می‌خوان والضحی>
  block
    text <ور تو گویی هم بدیها از ویست>
    text <لیک آن نقصان فضل او کیست>
  block
    text <آن بدی دادن کمال اوست هم>
    text <من مثالی گویمت ای محتشم>
  block
    text <کرد نقاشی دو گونه نقشها>
    text <نقشهای صاف و نقشی بی صفا>
  block
    text <نقش یوسف کرد و حور خوش‌سرشت>
    text <نقش عفریتان و ابلیسان زشت>
  block
    text <هر دو گونه نقش استادی اوست>
    text <زشتی او نیست آن رادی اوست>
  block
    text <زشت را در غایت زشتی کند>
    text <جمله زشتیها به گردش بر تند>
  block
    text <تا کمال دانشش پیدا شود>
    text <منکر استادیش رسوا شود>
  block
    text <ور نداند زشت کردن ناقص است>
    text <زین سبب خلاق گبر و مخلص است>
  block
    text <پس ازین رو کفر و ایمان شاهدند>
    text <بر خداوندیش و هر دو ساجدند>
  block
    text <لیک مؤمن دان که طوعا ساجدست>
    text <زانک جویای رضا و قاصدست>
  block
    text <هست کرها گبر هم یزدان‌پرست>
    text <لیک قصد او مرادی دیگرست>
  block
    text <قلعهٔ سلطان عمارت می‌کند>
    text <لیک دعوی امارت می‌کند>
  block
    text <گشته یاغی تا که ملک او بود>
    text <عاقبت خود قلعه سلطانی شود>
  block
    text <مؤمن آن قلعه برای پادشاه>
    text <می‌کند معمور نه از بهر جاه>
  block
    text <زشت گوید ای شه زشت‌آفرین>
    text <قادری بر خوب و بر زشت مهین>
  block
    text <خوب گوید ای شه حسن و بها>
    text <پاک گردانیدیم از عیبها>
