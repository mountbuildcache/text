
text <خواندن محتسب مست خراب افتاده را به زندان>
  block
    text <محتسب در نیم شب جایی رسید>
    text <در بن دیوار مستی خفته دید>
  block
    text <گفت هی مستی چه خوردستی بگو>
    text <گفت ازین خوردم که هست اندر سبو>
  block
    text <گفت آخر در سبو واگو که چیست>
    text <گفت از آنک خورده‌ام گفت این خفیست>
  block
    text <گفت آنچ خورده‌ای آن چیست آن>
    text <گفت آنک در سبو مخفیست آن>
  block
    text <دور می‌شد این سؤال و این جواب>
    text <ماند چون خر محتسب اندر خلاب>
  block
    text <گفت او را محتسب هین آه کن>
    text <مست هوهو کرد هنگام سخن>
  block
    text <گفت گفتم آه کن هو می‌کنی>
    text <گفت من شاد و تو از غم منحنی>
  block
    text <آه از درد و غم و بیدادیست>
    text <هوی هوی می‌خوران از شادیست>
  block
    text <محتسب گفت این ندانم خیز خیز>
    text <معرفت متراش و بگذار این ستیز>
  block
    text <گفت رو تو از کجا من از کجا>
    text <گفت مستی خیز تا زندان بیا>
  block
    text <گفت مست ای محتسب بگذار و رو>
    text <از برهنه کی توان بردن گرو>
  block
    text <گر مرا خود قوت رفتن بدی>
    text <خانهٔ خود رفتمی وین کی شدی>
  block
    text <من اگر با عقل و با امکانمی>
    text <همچو شیخان بر سر دکانمی>
