
text <یافتن شاه باز را به خانهٔ کمپیر زن>
  block
    text <دین نه آن بازیست کو از شه گریخت>
    text <سوی آن کمپیر کو می آرد بیخت>
  block
    text <تا که تتماجی پزد اولاد را>
    text <دید آن باز خوش خوش‌زاد را>
  block
    text <پایکش بست و پرش کوتاه کرد>
    text <ناخنش ببرید و قوتش کاه کرد>
  block
    text <گفت نااهلان نکردندت بساز>
    text <پر فزود از حد و ناخن شد دراز>
  block
    text <دست هر نااهل بیمارت کند>
    text <سوی مادر آ که تیمارت کند>
  block
    text <مهر جاهل را چنین دان ای رفیق>
    text <کژ رود جاهل همیشه در طریق>
  block
    text <روز شه در جست و جو بیگاه شد>
    text <سوی آن کمپیر و آن خرگاه شد>
  block
    text <دید ناگه باز را در دود و گرد>
    text <شه برو بگریست زار و نوحه کرد>
  block
    text <گفت هرچند این جزای کار تست>
    text <که نباشی در وفای ما درست>
  block
    text <چون کنی از خلد زی دوزخ فرار>
    text <غافل از لا یستوی اصحاب نار>
  block
    text <این سزای آنک از شاه خبیر>
    text <خیره بگریزد بخانهٔ گنده‌پیر>
  block
    text <باز می‌مالید پر بر دست شاه>
    text <بی زبان می‌گفت من کردم گناه>
  block
    text <پس کجا زارد کجا نالد لئیم>
    text <گر تو نپذیری به جز نیک ای کریم>
  block
    text <لطف شه جان را جنایت‌جو کند>
    text <زانک شه هر زشت را نیکو کند>
  block
    text <رو مکن زشتی که نیکیهای ما>
    text <زشت آمد پیش آن زیبای ما>
  block
    text <خدمت خود را سزا پنداشتی>
    text <تو لوای جرم از آن افراشتی>
  block
    text <چون ترا ذکر و دعا دستور شد>
    text <زان دعا کردن دلت مغرور شد>
  block
    text <هم‌سخن دیدی تو خود را با خدا>
    text <ای بسا کو زین گمان افتد جدا>
  block
    text <گرچه با تو شه نشیند بر زمین>
    text <خویشتن بشناس و نیکوتر نشین>
  block
    text <باز گفت ای شه پشیمان می‌شوم>
    text <توبه کردم نو مسلمان می‌شوم>
  block
    text <آنک تو مستش کنی و شیرگیر>
    text <گر ز مستی کژ رود عذرش پذیر>
  block
    text <گرچه ناخن رفت چون باشی مرا>
    text <بر کنم من پرچم خورشید را>
  block
    text <ورچه پرم رفت چون بنوازیم>
    text <چرخ بازی گم کند در بازیم>
  block
    text <گر کمر بخشیم که را بر کنم>
    text <گر دهی کلکی علمها بشکنم>
  block
    text <آخر از پشه نه کم باشد تنم>
    text <ملک نمرودی به پر برهم زنم>
  block
    text <در ضعیفی تو مرا بابیل گیر>
    text <هر یکی خصم مرا چون پیل گیر>
  block
    text <قدر فندق افکنم بندق حریق>
    text <بندقم در فعل صد چون منجنیق>
  block
    text <گرچه سنگم هست مقدار نخود>
    text <لیک در هیجا نه سر ماند نه خود>
  block
    text <موسی آمد در وغا با یک عصاش>
    text <زد بر آن فرعون و بر شمشیرهاش>
  block
    text <هر رسولی یک‌تنه کان در زدست>
    text <بر همه آفاق تنها بر زدست>
  block
    text <نوح چون شمشیر در خواهید ازو>
    text <موج طوفان گشت ازو شمشیرخو>
  block
    text <احمدا خود کیست اسپاه زمین>
    text <ماه بین بر چرخ و بشکافش جبین>
  block
    text <تا بداند سعد و نحس بی‌خبر>
    text <دور تست این دور نه دور قمر>
  block
    text <دور تست ایرا که موسی کلیم>
    text <آرزو می‌برد زین دورت مقیم>
  block
    text <چونک موسی رونق دور تو دید>
    text <کاندرو صبح تجلی می‌دمید>
  block
    text <گفت یا رب آن چه دور رحمتست>
    text <آن گذشت از رحمت آنجا رؤیتست>
  block
    text <غوطه ده موسی خود را در بحار>
    text <از میان دورهٔ احمد بر آر>
  block
    text <گفت یا موسی بدان بنمودمت>
    text <راه آن خلوت بدان بگشودمت>
  block
    text <که تو زان دوری درین دور ای کلیم>
    text <پا بکش زیرا درازست این گلیم>
  block
    text <من کریمم نان نمایم بنده را>
    text <تا بگریاند طمع آن زنده را>
  block
    text <بینی طفلی بمالد مادری>
    text <تا شود بیدار و وا جوید خوری>
  block
    text <کو گرسنه خفته باشد بی‌خبر>
    text <وان دو پستان می‌خلد زو مهر در>
  block
    text <کنت کنزا رحمة مخفیة>
    text <فابتعثت امة مهدیة>
  block
    text <هر کراماتی که می‌جویی بجان>
    text <او نمودت تا طمع کردی در آن>
  block
    text <چند بت بشکست احمد در جهان>
    text <تا که یا رب گوی گشتند امتان>
  block
    text <گر نبودی کوشش احمد تو هم>
    text <می‌پرستیدی چو اجدادت صنم>
  block
    text <این سرت وا رست از سجدهٔ صنم>
    text <تا بدانی حق او را بر امم>
  block
    text <گر بگویی شکر این رستن بگو>
    text <کز بت باطن همت برهاند او>
  block
    text <مر سرت را چون رهانید از بتان>
    text <هم بدان قوت تو دل را وا رهان>
  block
    text <سر ز شکر دین از آن برتافتی>
    text <کز پدر میراث مفتش یافتی>
  block
    text <مرد میراثی چه داند قدر مال>
    text <رستمی جان کند و مجان یافت زال>
  block
    text <چون بگریانم بجوشد رحمتم>
    text <آن خروشنده بنوشد نعمتم>
  block
    text <گر نخواهم داد خود ننمایمش>
    text <چونش کردم بسته دل بگشایمش>
  block
    text <رحمتم موقوف آن خوش گریه‌هاست>
    text <چون گریست از بحر رحمت موج خاست>
