
text <طعن زدن بیگانه در شیخ و جواب گفتن مرید شیخ او را>
  block
    text <آن یکی یک شیخ را تهمت نهاد>
    text <کو بدست و نیست بر راه رشاد>
  block
    text <شارب خمرست و سالوس و خبیث>
    text <مر مریدان را کجا باشد مغیث>
  block
    text <آن یکی گفتش ادب را هوش دار>
    text <خرد نبود این چنین ظن بر کبار>
  block
    text <دور ازو و دور از آن اوصاف او>
    text <که ز سیلی تیره گردد صاف او>
  block
    text <این چنین بهتان منه بر اهل حق>
    text <کین خیال تست برگردان ورق>
  block
    text <این نباشد ور بود ای مرغ خاک>
    text <بحر قلزم را ز مرداری چه باک>
  block
    text <نیست دون القلتین و حوض خرد>
    text <که تواند قطره‌ایش از کار برد>
  block
    text <آتش ابراهیم را نبود زیان>
    text <هر که نمرودیست گو می‌ترس از آن>
  block
    text <نفس نمرودست و عقل و جان خلیل>
    text <روح در عینست و نفس اندر دلیل>
  block
    text <این دلیل راه ره‌رو را بود>
    text <کو بهر دم در بیابان گم شود>
  block
    text <واصلان را نیست جز چشم و چراغ>
    text <از دلیل و راهشان باشد فراغ>
  block
    text <گر دلیلی گفت آن مرد وصال>
    text <گفت بهر فهم اصحاب جدال>
  block
    text <بهر طفل نو پدر تی‌تی کند>
    text <گرچه عقلش هندسهٔ گیتی کند>
  block
    text <کم نگردد فضل استاد از علو>
    text <گر الف چیزی ندارد گوید او>
  block
    text <از پی تعلیم آن بسته‌دهن>
    text <از زبان خود برون باید شدن>
  block
    text <در زبان او بباید آمدن>
    text <تا بیاموزد ز تو او علم و فن>
  block
    text <پس همه خلقان چو طفلان ویند>
    text <لازمست این پیر را در وقت پند>
  block
    text <آن مرید شیخ بد گوینده را>
    text <آن به کفر و گمرهی آکنده را>
  block
    text <گفت خود را تو مزن بر تیغ تیز>
    text <هین مکن با شاه و با سلطان ستیز>
  block
    text <حوض با دریا اگر پهلو زند>
    text <خویش را از بیخ هستی بر کند>
  block
    text <نیست بحری کو کران دارد که تا>
    text <تیره گردد او ز مردار شما>
  block
    text <کفر را حدست و اندازه بدان>
    text <شیخ و نور شیخ را نبود کران>
  block
    text <پیش بی حد هرچه محدودست لاست>
    text <کل شیء غیر وجه الله فناست>
  block
    text <کفر و ایمان نیست آنجایی که اوست>
    text <زانک او مغزست و این دو رنگ و پوست>
  block
    text <این فناها پردهٔ آن وجه گشت>
    text <چون چراغ خفیه اندر زیر طشت>
  block
    text <پس سر این تن حجاب آن سرست>
    text <پیش آن سر این سر تن کافرست>
  block
    text <کیست کافر غافل از ایمان شیخ>
    text <کیست مرده بی خبر از جان شیخ>
  block
    text <جان نباشد جز خبر در آزمون>
    text <هر که را افزون خبر جانش فزون>
  block
    text <جان ما از جان حیوان بیشتر>
    text <از چه زان رو که فزون دارد خبر>
  block
    text <پس فزون از جان ما جان ملک>
    text <کو منزه شد ز حس مشترک>
  block
    text <وز ملک جان خداوندان دل>
    text <باشد افزون تو تحیر را بهل>
  block
    text <زان سبب آدم بود مسجودشان>
    text <جان او افزونترست از بودشان>
  block
    text <ورنه بهتر را سجود دون‌تری>
    text <امر کردن هیچ نبود در خوری>
  block
    text <کی پسندد عدل و لطف کردگار>
    text <که گلی سجده کند در پیش خار>
  block
    text <جان چو افزون شد گذشت از انتها>
    text <شد مطیعش جان جمله چیزها>
  block
    text <مرغ و ماهی و پری و آدمی>
    text <زانک او بیشست و ایشان در کمی>
  block
    text <ماهیان سوزن‌گر دلقش شوند>
    text <سوزنان را رشته‌ها تابع بوند>
