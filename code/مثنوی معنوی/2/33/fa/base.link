
text <عکس تعظیم پیغام سلیمان در دل بلقیس از صورت حقیر هدهد>
  block
    text <رحمت صد تو بر آن بلقیس باد>
    text <که خدایش عقل صد مرده بداد>
  block
    text <هدهدی نامه بیاورد و نشان>
    text <از سلیمان چند حرفی با بیان>
  block
    text <خواند او آن نکته‌های با شمول>
    text <با حقارت ننگرید اندر رسول>
  block
    text <جسم هدهد دید و جان عنقاش دید>
    text <حس چو کفی دید و دل دریاش دید>
  block
    text <عقل با حس زین طلسمات دو رنگ>
    text <چون محمد با ابوجهلان به جنگ>
  block
    text <کافران دیدند احمد را بشر>
    text <چون ندیدند از وی انشق القمر>
  block
    text <خاک زن در دیدهٔ حس‌بین خویش>
    text <دیدهٔ حس دشمن عقلست و کیش>
  block
    text <دیدهٔ حس را خدا اعماش خواند>
    text <بت‌پرستش گفت و ضد ماش خواند>
  block
    text <زانک او کف دید و دریا را ندید>
    text <زانک حالی دید و فردا را ندید>
  block
    text <خواجهٔ فردا و حالی پیش او>
    text <او نمی‌بیند ز گنجی جز تسو>
  block
    text <ذره‌ای زان آفتاب آرد پیام>
    text <آفتاب آن ذره را گردد غلام>
  block
    text <قطره‌ای کز بحر وحدت شد سفیر>
    text <هفت بحر آن قطره را باشد اسیر>
  block
    text <گر کف خاکی شود چالاک او>
    text <پیش خاکش سر نهد افلاک او>
  block
    text <خاک آدم چونک شد چالاک حق>
    text <پیش خاکش سر نهند املاک حق>
  block
    text <السماء انشقت آخر از چه بود>
    text <از یکی چشمی که خاکیی گشود>
  block
    text <خاک از دردی نشیند زیر آب>
    text <خاک بین کز عرش بگذشت از شتاب>
  block
    text <آن لطافت پس بدان کز آب نیست>
    text <جز عطای مبدع وهاب نیست>
  block
    text <گر کند سفلی هوا و نار را>
    text <ور ز گل او بگذراند خار را>
  block
    text <حاکمست و یفعل الله ما یشا>
    text <کو ز عین درد انگیزد دوا>
  block
    text <گر هوا و نار را سفلی کند>
    text <تیرگی و دردی و ثفلی کند>
  block
    text <ور زمین و آب را علوی کند>
    text <راه گردون را به پا مطوی کند>
  block
    text <پس یقین شد که تعز من تشا>
    text <خاکیی را گفت پرها بر گشا>
  block
    text <آتشی را گفت رو ابلیس شو>
    text <زیر هفتم خاک با تلبیس شو>
  block
    text <آدم خاکی برو تو بر سها>
    text <ای بلیس آتشی رو تا ثری>
  block
    text <چار طبع و علت اولی نیم>
    text <در تصرف دایما من باقیم>
  block
    text <کار من بی علتست و مستقیم>
    text <هست تقدیرم نه علت ای سقیم>
  block
    text <عادت خود را بگردانم بوقت>
    text <این غبار از پیش بنشانم بوقت>
  block
    text <بحر را گویم که هین پر نار شو>
    text <گویم آتش را که رو گلزار شو>
  block
    text <کوه را گویم سبک شو همچو پشم>
    text <چرخ را گویم فرو در پیش چشم>
  block
    text <گویم ای خورشید مقرون شو به ماه>
    text <هر دو را سازم چو دو ابر سیاه>
  block
    text <چشمهٔ خورشید را سازیم خشک>
    text <چشمهٔ خون را بفن سازیم مشک>
  block
    text <آفتاب و مه چو دو گاو سیاه>
    text <یوغ بر گردن ببنددشان اله>
