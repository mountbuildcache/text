
text <هلال پنداشتن آن شخص خیال را در عهد عمر رضی الله عنه>
  block
    text <ماه روزه گشت در عهد عمر>
    text <بر سر کوهی دویدند آن نفر>
  block
    text <تا هلال روزه را گیرند فال>
    text <آن یکی گفت ای عمر اینک هلال>
  block
    text <چون عمر بر آسمان مه را ندید>
    text <گفت کین مه از خیال تو دمید>
  block
    text <ورنه من بیناترم افلاک را>
    text <چون نمی‌بینم هلال پاک را>
  block
    text <گفت تر کن دست و بر ابرو بمال>
    text <آنگهان تو در نگر سوی هلال>
  block
    text <چونک او تر کرد ابرو مه ندید>
    text <گفت ای شه نیست مه شد ناپدید>
  block
    text <گفت آری موی ابرو شد کمان>
    text <سوی تو افکند تیری از گمان>
  block
    text <چون یکی مو کژ شد او را راه زد>
    text <تا به دعوی لاف دید ماه زد>
  block
    text <موی کژ چون پردهٔ گردون بود>
    text <چون همه اجزات کژ شد چون بود>
  block
    text <راست کن اجزات را از راستان>
    text <سر مکش ای راست‌رو ز آن آستان>
  block
    text <هم ترازو را ترازو راست کرد>
    text <هم ترازو را ترازو کاست کرد>
  block
    text <هر که با ناراستان هم‌سنگ شد>
    text <در کمی افتاد و عقلش دنگ شد>
  block
    text <رو اشداء علی‌الکفار باش>
    text <خاک بر دلداری اغیار پاش>
  block
    text <بر سر اغیار چون شمشیر باش>
    text <هین مکن روباه‌بازی شیر باش>
  block
    text <تا ز غیرت از تو یاران نسکلند>
    text <زانک آن خاران عدو این گلند>
  block
    text <آتش اندر زن به گرگان چون سپند>
    text <زانک آن گرگان عدو یوسفند>
  block
    text <جان بابا گویدت ابلیس هین>
    text <تا بدم بفریبدت دیو لعین>
  block
    text <این چنین تلبیس با بابات کرد>
    text <آدمی را این سیه‌رخ مات کرد>
  block
    text <بر سر شطرنج چستست این غراب>
    text <تو مبین بازی به چشم نیم‌خواب>
  block
    text <زانک فرزین‌بندها داند بسی>
    text <که بگیرد در گلویت چون خسی>
  block
    text <در گلو ماند خس او سالها>
    text <چیست آن خس مهر جاه و مالها>
  block
    text <مال خس باشد چو هست ای بی‌ثبات>
    text <در گلویت مانع آب حیات>
  block
    text <گر برد مالت عدوی پر فنی>
    text <ره‌زنی را برده باشد ره‌زنی>
