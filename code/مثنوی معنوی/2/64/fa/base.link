
text <باز جواب گفتن ابلیس معاویه را>
  block
    text <گفت ما اول فرشته بوده‌ایم>
    text <راه طاعت را بجان پیموده‌ایم>
  block
    text <سالکان راه را محرم بدیم>
    text <ساکنان عرش را همدم بدیم>
  block
    text <پیشهٔ اول کجا از دل رود>
    text <مهر اول کی ز دل بیرون شود>
  block
    text <در سفر گر روم بینی یا ختن>
    text <از دل تو کی رود حب الوطن>
  block
    text <ما هم از مستان این می بوده‌ایم>
    text <عاشقان درگه وی بوده‌ایم>
  block
    text <ناف ما بر مهر او ببریده‌اند>
    text <عشق او در جان ما کاریده‌اند>
  block
    text <روز نیکو دیده‌ایم از روزگار>
    text <آب رحمت خورده‌ایم اندر بهار>
  block
    text <نی که ما را دست فضلش کاشتست>
    text <از عدم ما را نه او بر داشتست>
  block
    text <ای بسا کز وی نوازش دیده‌ایم>
    text <در گلستان رضا گردیده‌ایم>
  block
    text <بر سر ما دست رحمت می‌نهاد>
    text <چشمه‌های لطف از ما می‌گشاد>
  block
    text <وقت طفلی‌ام که بودم شیرجو>
    text <گاهوارم را کی جنبانید او>
  block
    text <از کی خوردم شیر غیر شیر او>
    text <کی مرا پرورد جز تدبیر او>
  block
    text <خوی کان با شیر رفت اندر وجود>
    text <کی توان آن را ز مردم واگشود>
  block
    text <گر عتابی کرد دریای کرم>
    text <بسته کی گردند درهای کرم>
  block
    text <اصل نقدش داد و لطف و بخششست>
    text <قهر بر وی چون غباری از غشست>
  block
    text <از برای لطف عالم را بساخت>
    text <ذره‌ها را آفتاب او نواخت>
  block
    text <فرقت از قهرش اگر آبستنست>
    text <بهر قدر وصل او دانستنست>
  block
    text <تا دهد جان را فراقش گوشمال>
    text <جان بداند قدر ایام وصال>
  block
    text <گفت پیغامبر که حق فرموده است>
    text <قصد من از خلق احسان بوده است>
  block
    text <آفریدم تا ز من سودی کنند>
    text <تا ز شهدم دست‌آلودی کنند>
  block
    text <نه برای آنک تا سودی کنم>
    text <وز برهنه من قبایی بر کنم>
  block
    text <چند روزی که ز پیشم رانده‌ست>
    text <چشم من در روی خوبش مانده‌ست>
  block
    text <کز چنان رویی چنین قهر ای عجب>
    text <هر کسی مشغول گشته در سبب>
  block
    text <من سبب را ننگرم کان حادثست>
    text <زانک حادث حادثی را باعثست>
  block
    text <لطف سابق را نظاره می‌کنم>
    text <هرچه آن حادث دو پاره می‌کنم>
  block
    text <ترک سجده از حسد گیرم که بود>
    text <آن حسد از عشق خیزد نه از جحود>
  block
    text <هر حسد از دوستی خیزد یقین>
    text <که شود با دوست غیری همنشین>
  block
    text <هست شرط دوستی غیرت‌پزی>
    text <همچو شرط عطسه گفتن دیر زی>
  block
    text <چونک بر نطعش جز این بازی نبود>
    text <گفت بازی کن چه دانم در فزود>
  block
    text <آن یکی بازی که بد من باختم>
    text <خویشتن را در بلا انداختم>
  block
    text <در بلا هم می‌چشم لذات او>
    text <مات اویم مات اویم مات او>
  block
    text <چون رهاند خویشتن را ای سره>
    text <هیچ کس در شش جهت از ششدره>
  block
    text <جزو شش از کل شش چون وا رهد>
    text <خاصه که بی چون مرورا کژ نهد>
  block
    text <هر که در شش او درون آتشست>
    text <اوش برهاند که خلاق ششست>
  block
    text <خود اگر کفرست و گر ایمان او>
    text <دست‌باف حضرتست و آن او>
