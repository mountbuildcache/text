
text <گفتن نابینای سایل کی دو کوری دارم>
  block
    text <بود کوری کو همی‌گفت الامان>
    text <من دو کوری دارم ای اهل زمان>
  block
    text <پس دوباره رحمتم آرید هان>
    text <چون دو کوری دارم و من در میان>
  block
    text <گفت یک کوریت می‌بینیم ما>
    text <آن دگر کوری چه باشد وا نما>
  block
    text <گفت زشت‌آوازم و ناخوش نوا>
    text <زشت‌آوازی و کوری شد دوتا>
  block
    text <بانگ زشتم مایهٔ غم می‌شود>
    text <مهر خلق از بانگ من کم می‌شود>
  block
    text <زشت آوازم بهر جا که رود>
    text <مایهٔ خشم و غم و کین می‌شود>
  block
    text <بر دو کوری رحم را دوتا کنید>
    text <این چنین ناگنج را گنجا کنید>
  block
    text <زشتی آواز کم شد زین گله>
    text <خلق شد بر وی برحمت یک‌دله>
  block
    text <کرد نیکو چون بگفت او راز را>
    text <لطف آواز دلش آواز را>
  block
    text <وانک آواز دلش هم بد بود>
    text <آن سه کوری دوری سرمد بود>
  block
    text <لیک وهابان که بی علت دهند>
    text <بوک دستی بر سر زشتش نهند>
  block
    text <چونک آوازش خوش و مظلوم شد>
    text <زو دل سنگین‌دلان چون موم شد>
  block
    text <نالهٔ کافر چو زشتست و شهیق>
    text <زان نمی‌گردد اجابت را رفیق>
  block
    text <اخسؤا بر زشت آواز آمدست>
    text <کو ز خون خلق چون سگ بود مست>
  block
    text <چونک نالهٔ خرس رحمت‌کش بود>
    text <ناله‌ات نبود چنین ناخوش بود>
  block
    text <دان که با یوسف تو گرگی کرده‌ای>
    text <یا ز خون بی گناهی خورده‌ای>
  block
    text <توبه کن وز خورده استفراغ کن>
    text <ور جراحت کهنه شد رو داغ کن>
