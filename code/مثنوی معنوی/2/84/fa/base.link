
text <بیان آنک در هر نفسی فتنهٔ مسجد ضرار هست>
  block
    text <چون پدید آمد که آن مسجد نبود>
    text <خانهٔ حیلت بد و دام جهود>
  block
    text <پس نبی فرمود کان را بر کنند>
    text <مطرحهٔ خاشاک و خاکستر کنند>
  block
    text <صاحب مسجد چو مسجد قلب بود>
    text <دانه‌ها بر دام ریزی نیست جود>
  block
    text <گوشت اندر شست تو ماهی‌رباست>
    text <آنچنان لقمه نی بخشش نه سخاست>
  block
    text <مسجد اهل قبا کان بد جماد>
    text <آنچ کفو او نبد راهش نداد>
  block
    text <در جمادات این چنین حیفی نرفت>
    text <زد در آن ناکفو امیر داد نفت>
  block
    text <پس حقایق را که اصل اصلهاست>
    text <دان که آنجا فرقها و فصلهاست>
  block
    text <نه حیاتش چون حیات او بود>
    text <نه مماتش چون ممات او بود>
  block
    text <گور او هرگز چو گور او مدان>
    text <خود چه گویم حال فرق آن جهان>
  block
    text <بر محک زن کار خود ای مرد کار>
    text <تا نسازی مسجد اهل ضرار>
  block
    text <بس در آن مسجدکنان تسخر زدی>
    text <چون نظر کردی تو خود زیشان بدی>
