
text <وحی آمدن موسی را علیه السلام در عذر آن شبان>
  block
    text <بعد از آن در سر موسی حق نهفت>
    text <رازهایی گفت کان ناید به گفت>
  block
    text <بر دل موسی سخنها ریختند>
    text <دیدن و گفتن بهم آمیختند>
  block
    text <چند بی‌خود گشت و چند آمد بخود>
    text <چند پرید از ازل سوی ابد>
  block
    text <بعد ازین گر شرح گویم ابلهیست>
    text <زانک شرح این ورای آگهیست>
  block
    text <ور بگویم عقلها را بر کند>
    text <ور نویسم بس قلمها بشکند>
  block
    text <چونک موسی این عتاب از حق شنید>
    text <در بیابان در پی چوپان دوید>
  block
    text <بر نشان پای آن سرگشته راند>
    text <گرد از پرهٔ بیابان بر فشاند>
  block
    text <گام پای مردم شوریده خود>
    text <هم ز گام دیگران پیدا بود>
  block
    text <یک قدم چون رخ ز بالا تا نشیب>
    text <یک قدم چون پیل رفته بر وریب>
  block
    text <گاه چون موجی بر افرازان علم>
    text <گاه چون ماهی روانه بر شکم>
  block
    text <گاه بر خاکی نبشته حال خود>
    text <همچو رمالی که رملی بر زند>
  block
    text <عاقبت دریافت او را و بدید>
    text <گفت مژده ده که دستوری رسید>
  block
    text <هیچ آدابی و ترتیبی مجو>
    text <هرچه می‌خواهد دل تنگت بگو>
  block
    text <کفر تو دینست و دینت نور جان>
    text <آمنی وز تو جهانی در امان>
  block
    text <ای معاف یفعل الله ما یشا>
    text <بی‌محابا رو زبان را بر گشا>
  block
    text <گفت ای موسی از آن بگذشته‌ام>
    text <من کنون در خون دل آغشته‌ام>
  block
    text <من ز سدرهٔ منتهی بگذشته‌ام>
    text <صد هزاران ساله زان سو رفته‌ام>
  block
    text <تازیانه بر زدی اسپم بگشت>
    text <گنبدی کرد و ز گردون بر گذشت>
  block
    text <محرم ناسوت ما لاهوت باد>
    text <آفرین بر دست و بر بازوت باد>
  block
    text <حال من اکنون برون از گفتنست>
    text <اینچ می‌گویم نه احوال منست>
  block
    text <نقش می‌بینی که در آیینه‌ایست>
    text <نقش تست آن نقش آن آیینه نیست>
  block
    text <دم که مرد نایی اندر نای کرد>
    text <درخور نایست نه درخورد مرد>
  block
    text <هان و هان گر حمد گویی گر سپاس>
    text <همچو نافرجام آن چوپان شناس>
  block
    text <حمد تو نسبت بدان گر بهترست>
    text <لیک آن نسبت بحق هم ابترست>
  block
    text <چند گویی چون غطا برداشتند>
    text <کین نبودست آنک می‌پنداشتند>
  block
    text <این قبول ذکر تو از رحمتست>
    text <چون نماز مستحاضه رخصتست>
  block
    text <با نماز او بیالودست خون>
    text <ذکر تو آلودهٔ تشبیه و چون>
  block
    text <خون پلیدست و به آبی می‌رود>
    text <لیک باطن را نجاستها بود>
  block
    text <کان بغیر آب لطف کردگار>
    text <کم نگردد از درون مرد کار>
  block
    text <در سجودت کاش رو گردانیی>
    text <معنی سبحان ربی دانیی>
  block
    text <کای سجودم چون وجودم ناسزا>
    text <مر بدی را تو نکویی ده جزا>
  block
    text <این زمین از حلم حق دارد اثر>
    text <تا نجاست برد و گلها داد بر>
  block
    text <تا بپوشد او پلیدیهای ما>
    text <در عوض بر روید از وی غنچه‌ها>
  block
    text <پس چو کافر دید کو در داد و جود>
    text <کمتر و بی‌مایه‌تر از خاک بود>
  block
    text <از وجود او گل و میوه نرست>
    text <جز فساد جمله پاکیها نجست>
  block
    text <گفت واپس رفته‌ام من در ذهاب>
    text <حسر تا یا لیتنی کنت تراب>
  block
    text <کاش از خاکی سفر نگزیدمی>
    text <همچو خاکی دانه‌ای می‌چیدمی>
  block
    text <چون سفر کردم مرا راه آزمود>
    text <زین سفر کردن ره‌آوردم چه بود>
  block
    text <زان همه میلش سوی خاکست کو>
    text <در سفر سودی نبیند پیش رو>
  block
    text <روی واپس کردنش آن حرص و آز>
    text <روی در ره کردنش صدق و نیاز>
  block
    text <هر گیا را کش بود میل علا>
    text <در مزیدست و حیات و در نما>
  block
    text <چونک گردانید سر سوی زمین>
    text <در کمی و خشکی و نقص و غبین>
  block
    text <میل روحت چون سوی بالا بود>
    text <در تزاید مرجعت آنجا بود>
  block
    text <ور نگوساری سرت سوی زمین>
    text <آفلی حق لا یحب الافلین>
