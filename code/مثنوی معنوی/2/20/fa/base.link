
text <ملامت کردن مردم شخصی را کی مادرش را کشت به تهمت>
  block
    text <آن یکی از خشم مادر را بکشت>
    text <هم به زخم خنجر و هم زخم مشت>
  block
    text <آن یکی گفتش که از بد گوهری>
    text <یاد ناوردی تو حق مادری>
  block
    text <هی تو مادر را چرا کشتی بگو>
    text <او چه کرد آخر بگو ای زشت‌خو>
  block
    text <گفت کاری کرد کان عار ویست>
    text <کشتمش کان خاک ستار ویست>
  block
    text <گفت آن کس را بکش ای محتشم>
    text <گفت پس هر روز مردی را کشم>
  block
    text <کشتم او را رستم از خونهای خلق>
    text <نای او برم بهست از نای خلق>
  block
    text <نفس تست آن مادر بد خاصیت>
    text <که فساد اوست در هر ناحیت>
  block
    text <هین بکش او را که بهر آن دنی>
    text <هر دمی قصد عزیزی می‌کنی>
  block
    text <از وی این دنیای خوش بر تست تنگ>
    text <از پی او با حق و با خلق جنگ>
  block
    text <نفس کشتی باز رستی ز اعتذار>
    text <کس ترا دشمن نماند در دیار>
  block
    text <گر شکال آرد کسی بر گفت ما>
    text <از برای انبیا و اولیا>
  block
    text <کانبیا را نی که نفس کشته بود>
    text <پس چراشان دشمنان بود و حسود>
  block
    text <گوش نه تو ای طلب‌کار صواب>
    text <بشنو این اشکال و شبهت را جواب>
  block
    text <دشمن خود بوده‌اند آن منکران>
    text <زخم بر خود می‌زدند ایشان چنان>
  block
    text <دشمن آن باشد که قصد جان کند>
    text <دشمن آن نبود که خود جان می‌کند>
  block
    text <نیست خفاشک عدو آفتاب>
    text <او عدو خویش آمد در حجاب>
  block
    text <تابش خورشید او را می‌کشد>
    text <رنج او خورشید هرگز کی کشد>
  block
    text <دشمن آن باشد کزو آید عذاب>
    text <مانع آید لعل را از آفتاب>
  block
    text <مانع خویشند جملهٔ کافران>
    text <از شعاع جوهر پیغامبران>
  block
    text <کی حجاب چشم آن فردند خلق>
    text <چشم خود را کور و کژ کردند خلق>
  block
    text <چون غلام هندوی کو کین کشد>
    text <از ستیزهٔ خواجه خود را می‌کشد>
  block
    text <سرنگون می‌افتد از بام سرا>
    text <تا زیانی کرده باشد خواجه را>
  block
    text <گر شود بیمار دشمن با طبیب>
    text <ور کند کودک عداوت با ادیب>
  block
    text <در حقیقت ره‌زن جان خودند>
    text <راه عقل و جان خود را خود زدند>
  block
    text <گازری گر خشم گیرد ز آفتاب>
    text <ماهیی گر خشم می‌گیرد ز آب>
  block
    text <تو یکی بنگر کرا دارد زیان>
    text <عاقبت که بود سیاه‌اختر از آن>
  block
    text <گر ترا حق آفریند زشت‌رو>
    text <هان مشو هم زشت‌رو هم زشت‌خو>
  block
    text <ور برد کفشت مرو در سنگ‌لاخ>
    text <ور دو شاخستت مشو تو چار شاخ>
  block
    text <تو حسودی کز فلان من کمترم>
    text <می‌فزاید کمتری در اخترم>
  block
    text <خود حسد نقصان و عیبی دیگرست>
    text <بلک از جمله کمیها بترست>
  block
    text <آن بلیس از ننگ و عار کمتری>
    text <خویش را افکند در صد ابتری>
  block
    text <از حسد می‌خواست تا بالا بود>
    text <خود چه بالا بلک خون‌پالا بود>
  block
    text <آن ابوجهل از محمد ننگ داشت>
    text <وز حسد خود را به بالا می‌فراشت>
  block
    text <بوالحکم نامش بد و بوجهل شد>
    text <ای بسا اهل از حسد نااهل شد>
  block
    text <من ندیدم در جهان جست و جو>
    text <هیچ اهلیت به از خوی نکو>
  block
    text <انبیا را واسطه زان کرد حق>
    text <تا پدید آید حسدها در قلق>
  block
    text <زانک کس را از خدا عاری نبود>
    text <حاسد حق هیچ دیاری نبود>
  block
    text <آن کسی کش مثل خود پنداشتی>
    text <زان سبب با او حسد برداشتی>
  block
    text <چون مقرر شد بزرگی رسول>
    text <پس حسد ناید کسی را از قبول>
  block
    text <پس بهر دوری ولیی قایمست>
    text <تا قیامت آزمایش دایمست>
  block
    text <هر که را خوی نکو باشد برست>
    text <هر کسی کو شیشه‌دل باشد شکست>
  block
    text <پس امام حی قایم آن ولیست>
    text <خواه از نسل عمر خواه از علیست>
  block
    text <مهدی و هادی ویست ای راه‌جو>
    text <هم نهان و هم نشسته پیش رو>
  block
    text <او چو نورست و خرد جبریل اوست>
    text <وان ولی کم ازو قندیل اوست>
  block
    text <وانک زین قندیل کم مشکات ماست>
    text <نور را در مرتبه ترتیبهاست>
  block
    text <زانک هفصد پرده دارد نور حق>
    text <پرده‌های نور دان چندین طبق>
  block
    text <از پس هر پرده قومی را مقام>
    text <صف صف‌اند این پرده‌هاشان تا امام>
  block
    text <اهل صف آخرین از ضعف خویش>
    text <چشمشان طاقت ندارد نور بیش>
  block
    text <وان صف پیش از ضعیفی بصر>
    text <تاب نارد روشنایی بیشتر>
  block
    text <روشنایی کو حیات اولست>
    text <رنج جان و فتنهٔ این احولست>
  block
    text <احولیها اندک اندک کم شود>
    text <چون ز هفصد بگذرد او یم شود>
  block
    text <آتشی که اصلاح آهن یا زرست>
    text <کی صلاح آبی و سیب ترست>
  block
    text <سیب و آبی خامیی دارد خفیف>
    text <نی چو آهن تابشی خواهد لطیف>
  block
    text <لیک آهن را لطیف آن شعله‌هاست>
    text <کو جذوب تابش آن اژدهاست>
  block
    text <هست آن آهن فقیر سخت‌کش>
    text <زیر پتک و آتش است او سرخ و خوش>
  block
    text <حاجب آتش بود بی واسطه>
    text <در دل آتش رود بی رابطه>
  block
    text <بی‌حجاب آب و فرزندان آب>
    text <پختگی ز آتش نیابند و خطاب>
  block
    text <واسطه دیگی بود یا تابه‌ای>
    text <همچو پا را در روش پاتابه‌ای>
  block
    text <یا مکانی در میان تا آن هوا>
    text <می‌شود سوزان و می‌آرد بما>
  block
    text <پس فقیر آنست کو بی واسطه‌ست>
    text <شعله‌ها را با وجودش رابطه‌ست>
  block
    text <پس دل عالم ویست ایرا که تن>
    text <می‌رسد از واسطهٔ این دل بفن>
  block
    text <دل نباشد تن چه داند گفت و گو>
    text <دل نجوید تن چه داند جست و جو>
  block
    text <پس نظرگاه شعاع آن آهنست>
    text <پس نظرگاه خدا دل نه تنست>
  block
    text <بس مثال و شرح خواهد این کلام>
    text <لیک ترسم تا نلغزد وهم عام>
  block
    text <تا نگردد نیکوی ما بدی>
    text <اینک گفتم هم نبد جز بی‌خودی>
  block
    text <پای کژ را کفش کژ بهتر بود>
    text <مر گدا را دستگه بر در بود>
