
text <منازعت چهار کس جهت انگور کی هر یکی به نام دیگر فهم کرده بود آن را>
  block
    text <چار کس را داد مردی یک درم>
    text <آن یکی گفت این بانگوری دهم>
  block
    text <آن یکی دیگر عرب بد گفت لا>
    text <من عنب خواهم نه انگور ای دغا>
  block
    text <آن یکی ترکی بد و گفت این بنم>
    text <من نمی‌خواهم عنب خواهم ازم>
  block
    text <آن یکی رومی بگفت این قیل را>
    text <ترک کن خواهیم استافیل را>
  block
    text <در تنازع آن نفر جنگی شدند>
    text <که ز سر نامها غافل بدند>
  block
    text <مشت بر هم می‌زدند از ابلهی>
    text <پر بدند از جهل و از دانش تهی>
  block
    text <صاحب سری عزیزی صد زبان>
    text <گر بدی آنجا بدادی صلحشان>
  block
    text <پس بگفتی او که من زین یک درم>
    text <آرزوی جمله‌تان را می‌دهم>
  block
    text <چونک بسپارید دل را بی دغل>
    text <این درمتان می‌کند چندین عمل>
  block
    text <یک درمتان می‌شود چار المراد>
    text <چار دشمن می‌شود یک ز اتحاد>
  block
    text <گفت هر یکتان دهد جنگ و فراق>
    text <گفت من آرد شما را اتفاق>
  block
    text <پس شما خاموش باشید انصتوا>
    text <تا زبانتان من شوم در گفت و گو>
  block
    text <گر سخنتان می‌نماید یک نمط>
    text <در اثر مایهٔ نزاعست و سخط>
  block
    text <گرمی عاریتی ندهد اثر>
    text <گرمی خاصیتی دارد هنر>
  block
    text <سرکه را گر گرم کردی ز آتش آن>
    text <چون خوری سردی فزاید بی گمان>
  block
    text <زانک آن گرمی او دهلیزیست>
    text <طبع اصلش سردیست و تیزیست>
  block
    text <ور بود یخ‌بسته دوشاب ای پسر>
    text <چون خوری گرمی فزاید در جگر>
  block
    text <پس ریای شیخ به ز اخلاص ماست>
    text <کز بصیرت باشد آن وین از عماست>
  block
    text <از حدیث شیخ جمعیت رسد>
    text <تفرقه آرد دم اهل جسد>
  block
    text <چون سلیمان کز سوی حضرت بتاخت>
    text <کو زبان جمله مرغان را شناخت>
  block
    text <در زمان عدلش آهو با پلنگ>
    text <انس بگرفت و برون آمد ز جنگ>
  block
    text <شد کبوتر آمن از چنگال باز>
    text <گوسفند از گرگ ناورد احتراز>
  block
    text <او میانجی شد میان دشمنان>
    text <اتحادی شد میان پرزنان>
  block
    text <تو چو موری بهر دانه می‌دوی>
    text <هین سلیمان جو چه می‌باشی غوی>
  block
    text <دانه‌جو را دانه‌اش دامی شود>
    text <و آن سلیمان‌جوی را هر دو بود>
  block
    text <مرغ جانها را درین آخر زمان>
    text <نیستشان از همدگر یک دم امان>
  block
    text <هم سلیمان هست اندر دور ما>
    text <کو دهد صلح و نماند جور ما>
  block
    text <قول ان من امة را یاد گیر>
    text <تا به الا و خلا فیها نذیر>
  block
    text <گفت خود خالی نبودست امتی>
    text <از خلیفهٔ حق و صاحب‌همتی>
  block
    text <مرغ جانها را چنان یکدل کند>
    text <کز صفاشان بی غش و بی غل کند>
  block
    text <مشفقان گردند همچون والده>
    text <مسلمون را گفت نفس واحده>
  block
    text <نفس واحد از رسول حق شدند>
    text <ور نه هر یک دشمن مطلق بدند>
