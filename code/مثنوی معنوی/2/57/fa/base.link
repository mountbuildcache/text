
text <حمله بردن سگ بر کور گدا>
  block
    text <یک سگی در کوی بر کور گدا>
    text <حمله می‌آورد چون شیر وغا>
  block
    text <سگ کند آهنگ درویشان بخشم>
    text <در کشد مه خاک درویشان بچشم>
  block
    text <کور عاجز شد ز بانگ و بیم سگ>
    text <اندر آمد کور در تعظیم سگ>
  block
    text <کای امیر صید و ای شیر شکار>
    text <دست دست تست دست از من بدار>
  block
    text <کز ضرورت دم خر را آن حکیم>
    text <کرد تعظیم و لقب دادش کریم>
  block
    text <گفت او هم از ضرورت کای اسد>
    text <از چو من لاغر شکارت چه رسد>
  block
    text <گور می‌گیرند یارانت به دشت>
    text <کور می‌گیری تو در کوچه بگشت>
  block
    text <گور می‌جویند یارانت بصید>
    text <کور می‌جویی تو در کوچه بکید>
  block
    text <آن سگ عالم شکار گور کرد>
    text <وین سگ بی‌مایه قصد کور کرد>
  block
    text <علم چون آموخت سگ رست از ضلال>
    text <می‌کند در بیشه‌ها صید حلال>
  block
    text <سگ چو عالم گشت شد چالاک زحف>
    text <سگ چو عارف گشت شد اصحاب کهف>
  block
    text <سگ شناسا شد که میر صید کیست>
    text <ای خدا آن نور اشناسنده چیست>
  block
    text <کور نشناسد نه از بی چشمی است>
    text <بلک این زانست کز جهلست مست>
  block
    text <نیست خود بی‌چشم‌تر کور از زمین>
    text <این زمین از فضل حق شد خصم بین>
  block
    text <نور موسی دید و موسی را نواخت>
    text <خسف قارون کرد و قارون را شناخت>
  block
    text <رجف کرد اندر هلاک هر دعی>
    text <فهم کرد از حق که یاارض ابلعی>
  block
    text <خاک و آب و باد و نار با شرر>
    text <بی‌خبر با ما و با حق با خبر>
  block
    text <ما بعکس آن ز غیر حق خبیر>
    text <بی‌خبر از حق و از چندین نذیر>
  block
    text <لاجرم اشفقن منها جمله‌شان>
    text <کند شد ز آمیز حیوان حمله‌شان>
  block
    text <گفت بیزاریم جمله زین حیات>
    text <کو بود با خلق حی با حق موات>
  block
    text <چون بماند از خلق گردد او یتیم>
    text <انس حق را قلب می‌باید سلیم>
  block
    text <چون ز کوری دزد دزدد کاله‌ای>
    text <می‌کند آن کور عمیا ناله‌ای>
  block
    text <تا نگوید دزد او را کان منم>
    text <کز تو دزدیدم که دزد پر فنم>
  block
    text <کی شناسد کور دزد خویش را>
    text <چون ندارد نور چشم و آن ضیا>
  block
    text <چون بگوید هم بگیر او را تو سخت>
    text <تا بگوید او علامتهای رخت>
  block
    text <پس جهاد اکبر آمد عصر دزد>
    text <تا بگوید که چه برد آن زن بمزد>
  block
    text <اولا دزدید کحل دیده‌ات>
    text <چون ستانی باز یابی تبصرت>
  block
    text <کالهٔ حکمت که گم کردهٔ دلست>
    text <پیش اهل دل یقین آن حاصلست>
  block
    text <کوردل با جان و با سمع و بصر>
    text <می‌نداند دزد شیطان را ز اثر>
  block
    text <ز اهل دل جو از جماد آن را مجو>
    text <که جماد آمد خلایق پیش او>
  block
    text <مشورت جوینده آمد نزد او>
    text <کای اب کودک شده رازی بگو>
  block
    text <گفت رو زین حلقه کین در باز نیست>
    text <باز گرد امروز روز راز نیست>
  block
    text <گر مکان را ره بدی در لامکان>
    text <همچو شیخان بودمی من بر دکان>
