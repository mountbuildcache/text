
text <کرامات آن درویش کی در کشتی متهمش کردند>
  block
    text <بود درویشی درون کشتیی>
    text <ساخته از رخت مردی پشتیی>
  block
    text <یاوه شد همیان زر او خفته بود>
    text <جمله را جستند و او را هم نمود>
  block
    text <کین فقیر خفته را جوییم هم>
    text <کرد بیدارش ز غم صاحب‌درم>
  block
    text <که درین کشتی حرمدان گم شدست>
    text <جمله را جستیم نتوانی تو رست>
  block
    text <دلق بیرون کن برهنه شو ز دلق>
    text <تا ز تو فارغ شود اوهام خلق>
  block
    text <گفت یا رب مر غلامت را خسان>
    text <متهم کردند فرمان در رسان>
  block
    text <چون بدرد آمد دل درویش از آن>
    text <سر برون کردند هر سو در زمان>
  block
    text <صد هزاران ماهی از دریای ژرف>
    text <در دهان هر یکی دری شگرف>
  block
    text <صد هزاران ماهی از دریای پر>
    text <در دهان هر یکی در و چه در>
  block
    text <هر یکی دری خراج ملکتی>
    text <کز الهست این ندارد شرکتی>
  block
    text <در چند انداخت در کشتی و جست>
    text <مر هوا را ساخت کرسی و نشست>
  block
    text <خوش مربع چون شهان بر تخت خویش>
    text <او فراز اوج و کشتی‌اش بپیش>
  block
    text <گفت رو کشتی شما را حق مرا>
    text <تا نباشد با شما دزد گدا>
  block
    text <تا که را باشد خسارت زین فراق>
    text <من خوشم جفت حق و با خلق طاق>
  block
    text <نه مرا او تهمت دزدی نهد>
    text <نه مهارم را به غمازی دهد>
  block
    text <بانگ کردند اهل کشتی کای همام>
    text <از چه دادندت چنین عالی مقام>
  block
    text <گفت از تهمت نهادن بر فقیر>
    text <وز حق‌آزاری پی چیزی حقیر>
  block
    text <حاش لله بل ز تعظیم شهان>
    text <که نبودم در فقیران بدگمان>
  block
    text <آن فقیران لطیف خوش‌نفس>
    text <کز پی تعظیمشان آمد عبس>
  block
    text <آن فقیری بهر پیچاپیچ نیست>
    text <بل پی آن که به جز حق هیچ نیست>
  block
    text <متهم چون دارم آنها را که حق>
    text <کرد امین مخزن هفتم طبق>
  block
    text <متهم نفس است نی عقل شریف>
    text <متهم حس است نه نور لطیف>
  block
    text <نفس سوفسطایی آمد می‌زنش>
    text <کش زدن سازد نه حجت گفتنش>
  block
    text <معجزه بیند فروزد آن زمان>
    text <بعد از آن گوید خیالی بود آن>
  block
    text <ور حقیقت بود آن دید عجب>
    text <چون مقیم چشم نامد روز و شب>
  block
    text <آن مقیم چشم پاکان می‌بود>
    text <نی قرین چشم حیوان می‌شود>
  block
    text <کان عجب زین حس دارد عار و ننگ>
    text <کی بود طاووس اندر چاه تنگ>
  block
    text <تا نگویی مر مرا بسیارگو>
    text <من ز صد یک گویم و آن همچو مو>
