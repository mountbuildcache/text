
text <کلوخ انداختن تشنه از سر دیوار در جوی آب>
  block
    text <بر لب جو بوده دیواری بلند>
    text <بر سر دیوار تشنهٔ دردمند>
  block
    text <مانعش از آب آن دیوار بود>
    text <از پی آب او چو ماهی زار بود>
  block
    text <ناگهان انداخت او خشتی در آب>
    text <بانگ آب آمد به گوشش چون خطاب>
  block
    text <چون خطاب یار شیرین لذیذ>
    text <مست کرد آن بانگ آبش چون نبیذ>
  block
    text <از صفای بانگ آب آن ممتحن>
    text <گشت خشت‌انداز از آنجا خشت‌کن>
  block
    text <آب می‌زد بانگ یعنی هی ترا>
    text <فایده چه زین زدن خشتی مرا>
  block
    text <تشنه گفت آبا مرا دو فایده‌ست>
    text <من ازین صنعت ندارم هیچ دست>
  block
    text <فایدهٔ اول سماع بانگ آب>
    text <کو بود مر تشنگان را چون رباب>
  block
    text <بانگ او چون بانگ اسرافیل شد>
    text <مرده را زین زندگی تحویل شد>
  block
    text <یا چو بانگ رعد ایام بهار>
    text <باغ می‌یابد ازو چندین نگار>
  block
    text <یا چو بر درویش ایام زکات>
    text <یا چو بر محبوس پیغام نجات>
  block
    text <چون دم رحمان بود کان از یمن>
    text <می‌رسد سوی محمد بی دهن>
  block
    text <یا چو بوی احمد مرسل بود>
    text <کان به عاصی در شفاعت می‌رسد>
  block
    text <یا چو بوی یوسف خوب لطیف>
    text <می‌زند بر جان یعقوب نحیف>
  block
    text <فایدهٔ دیگر که هر خشتی کزین>
    text <بر کنم آیم سوی ماء معین>
  block
    text <کز کمی خشت دیوار بلند>
    text <پست‌تر گردد بهر دفعه که کند>
  block
    text <پستی دیوار قربی می‌شود>
    text <فصل او درمان وصلی می‌بود>
  block
    text <سجده آمد کندن خشت لزب>
    text <موجب قربی که واسجد واقترب>
  block
    text <تا که این دیوار عالی‌گردنست>
    text <مانع این سر فرود آوردنست>
  block
    text <سجده نتوان کرد بر آب حیات>
    text <تا نیابم زین تن خاکی نجات>
  block
    text <بر سر دیوار هر کو تشنه‌تر>
    text <زودتر بر می‌کند خشت و مدر>
  block
    text <هر که عاشقتر بود بر بانگ آب>
    text <او کلوخ زفت‌تر کند از حجاب>
  block
    text <او ز بانگ آب پر می تا عنق>
    text <نشنود بیگانه جز بانگ بلق>
  block
    text <ای خنک آن را که او ایام پیش>
    text <مغتنم دارد گزارد وام خویش>
  block
    text <اندر آن ایام کش قدرت بود>
    text <صحت و زور دل و قوت بود>
  block
    text <وان جوانی همچو باغ سبز و تر>
    text <می‌رساند بی دریغی بار و بر>
  block
    text <چشمه‌های قوت و شهوت روان>
    text <سبز می‌گردد زمین تن بدان>
  block
    text <خانهٔ معمور و سقفش بس بلند>
    text <معتدل ارکان و بی تخلیط و بند>
  block
    text <پیش از آن کایام پیری در رسد>
    text <گردنت بندد به حبل من مسد>
  block
    text <خاک شوره گردد و ریزان و سست>
    text <هرگز از شوره نبات خوش نرست>
  block
    text <آب زور و آب شهوت منقطع>
    text <او ز خویش و دیگران نا منتفع>
  block
    text <ابروان چون پالدم زیر آمده>
    text <چشم را نم آمده تاری شده>
  block
    text <از تشنج رو چو پشت سوسمار>
    text <رفته نطق و طعم و دندانها ز کار>
  block
    text <روز بیگه لاشه لنگ و ره دراز>
    text <کارگه ویران عمل رفته ز ساز>
  block
    text <بیخهای خوی بد محکم شده>
    text <قوت بر کندن آن کم شده>
