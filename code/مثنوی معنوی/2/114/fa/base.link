
text <قصهٔ بط بچگان کی مرغ خانگی پروردشان>
  block
    text <تخم بطی گر چه مرغ خانه‌ات>
    text <کرد زیر پر چو دایه تربیت>
  block
    text <مادر تو بط آن دریا بدست>
    text <دایه‌ات خاکی بد و خشکی‌پرست>
  block
    text <میل دریا که دل تو اندرست>
    text <آن طبیعت جانت را از مادرست>
  block
    text <میل خشکی مر ترا زین دایه است>
    text <دایه را بگذار کو بدرایه است>
  block
    text <دایه را بگذار در خشک و بران>
    text <اندر آ در بحر معنی چون بطان>
  block
    text <گر ترا مادر بترساند ز آب>
    text <تو مترس و سوی دریا ران شتاب>
  block
    text <تو بطی بر خشک و بر تر زنده‌ای>
    text <نی چو مرغ خانه خانه‌گنده‌ای>
  block
    text <تو ز کرمنا بنی آدم شهی>
    text <هم به خشکی هم به دریا پا نهی>
  block
    text <که حملناهم علی البحر بجان>
    text <از حملناهم علی البر پیش ران>
  block
    text <مر ملایک را سوی بر راه نیست>
    text <جنس حیوان هم ز بحر آگاه نیست>
  block
    text <تو بتن حیوان بجانی از ملک>
    text <تا روی هم بر زمین هم بر فلک>
  block
    text <تا بظاهر مثلکم باشد بشر>
    text <با دل یوحی الیه دیده‌ور>
  block
    text <قالب خاکی فتاده بر زمین>
    text <روح او گردان برین چرخ برین>
  block
    text <ما همه مرغابیانیم ای غلام>
    text <بحر می‌داند زبان ما تمام>
  block
    text <پس سلیمان بحر آمد ما چو طیر>
    text <در سلیمان تا ابد داریم سیر>
  block
    text <با سلیمان پای در دریا بنه>
    text <تا چو داود آب سازد صد زره>
  block
    text <آن سلیمان پیش جمله حاضرست>
    text <لیک غیرت چشم‌بند و ساحرست>
  block
    text <تا ز جهل و خوابناکی و فضول>
    text <او بپیش ما و ما از وی ملول>
  block
    text <تشنه را درد سر آرد بانگ رعد>
    text <چون نداند کو کشاند ابر سعد>
  block
    text <چشم او ماندست در جوی روان>
    text <بی‌خبر از ذوق آب آسمان>
  block
    text <مرکب همت سوی اسباب راند>
    text <از مسبب لاجرم محجوب ماند>
  block
    text <آنک بیند او مسبب را عیان>
    text <کی نهد دل بر سببهای جهان>
