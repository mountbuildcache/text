
text <آغاز منور شدن عارف بنور غیب‌بین>
  block
    text <چون یکی حس در روش بگشاد بند>
    text <ما بقی حسها همه مبدل شوند>
  block
    text <چون یکی حس غیر محسوسات دید>
    text <گشت غیبی بر همه حسها پدید>
  block
    text <چون ز جو جست از گله یک گوسفند>
    text <پس پیاپی جمله زان سو برجهند>
  block
    text <گوسفندان حواست را بران>
    text <در چرا از اخرج المرعی چران>
  block
    text <تا در آنجا سنبل و ریحان چرند>
    text <تا به گلزار حقایق ره برند>
  block
    text <هر حست پیغامبر حسها شود>
    text <تا یکایک سوی آن جنت رود>
  block
    text <حسها با حس تو گویند راز>
    text <بی حقیقت بی زبان و بی مجاز>
  block
    text <کین حقیقت قابل تاویلهاست>
    text <وین توهم مایه تخییلهاست>
  block
    text <آن حقیقت را که باشد از عیان>
    text <هیچ تاویلی نگنجد در میان>
  block
    text <چونک هر حس بندهٔ حس تو شد>
    text <مر فلکها را نباشد از تو بد>
  block
    text <چونک دعویی رود در ملک پوست>
    text <مغز آن کی بود قشر آن اوست>
  block
    text <چون تنازع در فتد در تنگ کاه>
    text <دانه آن کیست آن را کن نگاه>
  block
    text <پس فلک قشرست و نور روح مغز>
    text <این پدیدست آن خفی زین رو ملغز>
  block
    text <جسم ظاهر روح مخفی آمدست>
    text <جسم همچون آستین جان همچو دست>
  block
    text <باز عقل از روح مخفی‌تر پرد>
    text <حس سوی روح زوتر ره برد>
  block
    text <جنبشی بینی بدانی زنده است>
    text <این ندانی که ز عقل آکنده است>
  block
    text <تا که جنبشهای موزون سر کند>
    text <جنبش مس را به دانش زر کند>
  block
    text <زان مناسب آمدن افعال دست>
    text <فهم آید مر ترا که عقل هست>
  block
    text <روح وحی از عقل پنهان‌تر بود>
    text <زانک او غیبیست او زان سر بود>
  block
    text <عقل احمد از کسی پنهان نشد>
    text <روح وحیش مدرک هر جان نشد>
  block
    text <روح وحیی را مناسبهاست نیز>
    text <در نیابد عقل کان آمد عزیز>
  block
    text <گه جنون بیند گهی حیران شود>
    text <زانک موقوفست تا او آن شود>
  block
    text <چون مناسبهای افعال خضر>
    text <عقل موسی بود در دیدش کدر>
  block
    text <نامناسب می‌نمود افعال او>
    text <پیش موسی چون نبودش حال او>
  block
    text <عقل موسی چون شود در غیب بند>
    text <عقل موشی خود کیست ای ارجمند>
  block
    text <علم تقلیدی بود بهر فروخت>
    text <چون بیابد مشتری خوش بر فروخت>
  block
    text <مشتری علم تحقیقی حقست>
    text <دایما بازار او با رونقست>
  block
    text <لب ببسته مست در بیع و شری>
    text <مشتری بی حد که الله اشتری>
  block
    text <درس آدم را فرشته مشتری>
    text <محرم درسش نه دیوست و پری>
  block
    text <آدم انبئهم باسما درس گو>
    text <شرح کن اسرار حق را مو بمو>
  block
    text <آنچنان کس را که کوته‌بین بود>
    text <در تلون غرق و بی تمکین بود>
  block
    text <موش گفتم زانک در خاکست جاش>
    text <خاک باشد موش را جای معاش>
  block
    text <راهها داند ولی در زیر خاک>
    text <هر طرف او خاک را کردست چاک>
  block
    text <نفس موشی نیست الا لقمه‌رند>
    text <قدر حاجت موش را عقلی دهند>
  block
    text <زانک بی حاجت خداوند عزیز>
    text <می‌نبخشد هیچ کس را هیچ چیز>
  block
    text <گر نبودی حاجت عالم زمین>
    text <نافریدی هیچ رب العالمین>
  block
    text <وین زمین مضطرب محتاج کوه>
    text <گر نبودی نافریدی پر شکوه>
  block
    text <ور نبودی حاجت افلاک هم>
    text <هفت گردون ناوریدی از عدم>
  block
    text <آفتاب و ماه و این استارگان>
    text <جز بحاجت کی پدید آمد عیان>
  block
    text <پس کمند هستها حاجت بود>
    text <قدر حاجت مرد را آلت دهد>
  block
    text <پس بیفزا حاجت ای محتاج زود>
    text <تا بجوشد در کرم دریای جود>
  block
    text <این گدایان بر ره و هر مبتلا>
    text <حاجت خود می‌نماید خلق را>
  block
    text <کوری و شلی و بیماری و درد>
    text <تا ازین حاجت بجنبد رحم مرد>
  block
    text <هیچ گوید نان دهید ای مردمان>
    text <که مرا مالست و انبارست و خوان>
  block
    text <چشم ننهادست حق در کورموش>
    text <زانک حاجت نیست چشمش بهر نوش>
  block
    text <می‌تواند زیست بی چشم و بصر>
    text <فارغست از چشم او در خاک تر>
  block
    text <جز بدزدی او برون ناید ز خاک>
    text <تا کند خالق از آن دزدیش پاک>
  block
    text <بعد از آن پر یابد و مرغی شود>
    text <چون ملایک جانب گردون رود>
  block
    text <هر زمان در گلشن شکر خدا>
    text <او بر آرد همچو بلبل صد نوا>
  block
    text <کای رهاننده مرا از وصف زشت>
    text <ای کننده دوزخی را تو بهشت>
  block
    text <در یکی پیهی نهی تو روشنی>
    text <استخوانی را دهی سمع ای غنی>
  block
    text <چه تعلق آن معانی را به جسم>
    text <چه تعلق فهم اشیا را به اسم>
  block
    text <لفظ چون وکرست و معنی طایرست>
    text <جسم جوی و روح آب سایرست>
  block
    text <او روانست و تو گویی واقفست>
    text <او دوانست و تو گویی عاکفست>
  block
    text <گر نبینی سیر آب از چاکها>
    text <چیست بر وی نو بنو خاشاکها>
  block
    text <هست خاشاک تو صورتهای فکر>
    text <نو بنو در می‌رسد اشکال بکر>
  block
    text <روی آب و جوی فکر اندر روش>
    text <نیست بی خاشاک محبوب و وحش>
  block
    text <قشرها بر روی این آب روان>
    text <از ثمار باغ غیبی شد دوان>
  block
    text <قشرها را مغز اندر باغ جو>
    text <زانک آب از باغ می‌آید به جو>
  block
    text <گر نبینی رفتن آب حیات>
    text <بنگر اندر جوی و این سیر نبات>
  block
    text <آب چون انبه‌تر آید در گذر>
    text <زو کند قشر صور زوتر گذر>
  block
    text <چون بغایت تیز شد این جو روان>
    text <غم نپاید در ضمیر عارفان>
  block
    text <چون بغایت ممتلی بود و شتاب>
    text <پس نگنجید اندرو الا که آب>
