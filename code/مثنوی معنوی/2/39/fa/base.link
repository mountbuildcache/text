
text <رنجانیدن امیری خفته‌ای را کی مار در دهانش رفته بود>
  block
    text <عاقلی بر اسپ می‌آمد سوار>
    text <در دهان خفته‌ای می‌رفت مار>
  block
    text <آن سوار آن را بدید و می‌شتافت>
    text <تا رماند مار را فرصت نیافت>
  block
    text <چونک از عقلش فراوان بد مدد>
    text <چند دبوسی قوی بر خفته زد>
  block
    text <برد او را زخم آن دبوس سخت>
    text <زو گریزان تا بزیر یک درخت>
  block
    text <سیب پوسیده بسی بد ریخته>
    text <گفت ازین خور ای بدرد آویخته>
  block
    text <سیب چندان مر ورا در خورد داد>
    text <کز دهانش باز بیرون می‌فتاد>
  block
    text <بانگ می‌زد کای امیر آخر چرا>
    text <قصد من کردی تو نادیده جفا>
  block
    text <گر تر از اصلست با جانم ستیز>
    text <تیغ زن یکبارگی خونم بریز>
  block
    text <شوم ساعت که شدم بر تو پدید>
    text <ای خنک آن را که روی تو ندید>
  block
    text <بی جنایت بی گنه بی بیش و کم>
    text <ملحدان جایز ندارند این ستم>
  block
    text <می‌جهد خون از دهانم با سخن>
    text <ای خدا آخر مکافاتش تو کن>
  block
    text <هر زمان می‌گفت او نفرین نو>
    text <اوش می‌زد کاندرین صحرا بدو>
  block
    text <زخم دبوس و سوار همچو باد>
    text <می‌دوید و باز در رو می‌فتاد>
  block
    text <ممتلی و خوابناک و سست بد>
    text <پا و رویش صد هزاران زخم شد>
  block
    text <تا شبانگه می‌کشید و می‌گشاد>
    text <تا ز صفرا قی شدن بر وی فتاد>
  block
    text <زو بر آمد خورده‌ها زشت و نکو>
    text <مار با آن خورده بیرون جست ازو>
  block
    text <چون بدید از خود برون آن مار را>
    text <سجده آورد آن نکوکردار را>
  block
    text <سهم آن مار سیاه زشت زفت>
    text <چون بدید آن دردها از وی برفت>
  block
    text <گفت خود تو جبرئیل رحمتی>
    text <یا خدایی که ولی نعمتی>
  block
    text <ای مبارک ساعتی که دیدیم>
    text <مرده بودم جان نو بخشیدیم>
  block
    text <تو مرا جویان مثال مادران>
    text <من گریزان از تو مانند خران>
  block
    text <خر گریزد از خداوند از خری>
    text <صاحبش در پی ز نیکو گوهری>
  block
    text <نه از پی سود و زیان می‌جویدش>
    text <لیک تا گرگش ندرد یا ددش>
  block
    text <ای خنک آن را که بیند روی تو>
    text <یا در افتد ناگهان در کوی تو>
  block
    text <ای روان پاک بستوده ترا>
    text <چند گفتم ژاژ و بیهوده ترا>
  block
    text <ای خداوند و شهنشاه و امیر>
    text <من نگفتم جهل من گفت آن مگیر>
  block
    text <شمه‌ای زین حال اگر دانستمی>
    text <گفتن بیهوده کی توانستمی>
  block
    text <بس ثنایت گفتمی ای خوش خصال>
    text <گر مرا یک رمز می‌گفتی ز حال>
  block
    text <لیک خامش کرده می‌آشوفتی>
    text <خامشانه بر سرم می‌کوفتی>
  block
    text <شد سرم کالیوه عقل از سر بجست>
    text <خاصه این سر را که مغزش کمترست>
  block
    text <عفو کن ای خوب‌روی خوب‌کار>
    text <آنچ گفتم از جنون اندر گذار>
  block
    text <گفت اگر من گفتمی رمزی از آن>
    text <زهرهٔ تو آب گشتی آن زمان>
  block
    text <گر ترا من گفتمی اوصاف مار>
    text <ترس از جانت بر آوردی دمار>
  block
    text <مصطفی فرمود اگر گویم براست>
    text <شرح آن دشمن که در جان شماست>
  block
    text <زهره‌های پردلان هم بر درد>
    text <نی رود ره نی غم کاری خورد>
  block
    text <نه دلش را تاب ماند در نیاز>
    text <نه تنش را قوت روزه و نماز>
  block
    text <همچو موشی پیش گربه لا شود>
    text <همچو بره پیش گرگ از جا رود>
  block
    text <اندرو نه حیله ماند نه روش>
    text <پس کنم ناگفته‌تان من پرورش>
  block
    text <همچو بوبکر ربابی تن زنم>
    text <دست چون داود در آهن زنم>
  block
    text <تا محال از دست من حالی شود>
    text <مرغ پر بر کنده را بالی شود>
  block
    text <چون یدالله فوق ایدیهم بود>
    text <دست ما را دست خود فرمود احد>
  block
    text <پس مرا دست دراز آمد یقین>
    text <بر گذشته ز آسمان هفتمین>
  block
    text <دست من بنمود بر گردون هنر>
    text <مقریا بر خوان که انشق القمر>
  block
    text <این صفت هم بهر ضعف عقلهاست>
    text <با ضعیفان شرح قدرت کی رواست>
  block
    text <خود بدانی چون بر آری سر ز خواب>
    text <ختم شد والله اعلم بالصواب>
  block
    text <مر ترا نه قوت خوردن بدی>
    text <نه ره و پروای قی کردن بدی>
  block
    text <می‌شنیدم فحش و خر می‌راندم>
    text <رب یسر زیر لب می‌خواندم>
  block
    text <از سبب گفتن مرا دستور نی>
    text <ترک تو گفتن مرا مقدور نی>
  block
    text <هر زمان می‌گفتم از درد درون>
    text <اهد قومی انهم لا یعلمون>
  block
    text <سجده‌ها می‌کرد آن رسته ز رنج>
    text <کای سعادت ای مرا اقبال و گنج>
  block
    text <از خدا یابی جزاها ای شریف>
    text <قوت شکرت ندارد این ضعیف>
  block
    text <شکر حق گوید ترا ای پیشوا>
    text <آن لب و چانه ندارم و آن نوا>
  block
    text <دشمنی عاقلان زین سان بود>
    text <زهر ایشان ابتهاج جان بود>
  block
    text <دوستی ابله بود رنج و ضلال>
    text <این حکایت بشنو از بهر مثال>
