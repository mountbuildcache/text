
text <تتمهٔ اعتماد آن مغرور بر تملق خرس>
  block
    text <شخص خفت و خرس می‌راندش مگس>
    text <وز ستیز آمد مگس زو باز پس>
  block
    text <چند بارش راند از روی جوان>
    text <آن مگس زو باز می‌آمد دوان>
  block
    text <خشمگین شد با مگس خرس و برفت>
    text <بر گرفت از کوه سنگی سخت زفت>
  block
    text <سنگ آورد و مگس را دید باز>
    text <بر رخ خفته گرفته جای و ساز>
  block
    text <بر گرفت آن آسیا سنگ و بزد>
    text <بر مگس تا آن مگس وا پس خزد>
  block
    text <سنگ روی خفته را خشخاش کرد>
    text <این مثل بر جمله عالم فاش کرد>
  block
    text <مهر ابله مهر خرس آمد یقین>
    text <کین او مهرست و مهر اوست کین>
  block
    text <عهد او سستست و ویران و ضعیف>
    text <گفت او زفت و وفای او نحیف>
  block
    text <گر خورد سوگند هم باور مکن>
    text <بشکند سوگند مرد کژسخن>
  block
    text <چونک بی‌سوگند گفتش بد دروغ>
    text <تو میفت از مکر و سوگندش بدوغ>
  block
    text <نفس او میرست و عقل او اسیر>
    text <صد هزاران مصحفش خود خورده گیر>
  block
    text <چونک بی سوگند پیمان بشکند>
    text <گر خورد سوگند هم آن بشکند>
  block
    text <زانک نفس آشفته‌تر گردد از آن>
    text <که کنی بندش به سوگند گران>
  block
    text <چون اسیری بند بر حاکم نهد>
    text <حاکم آن را بر درد بیرون جهد>
  block
    text <بر سرش کوبد ز خشم آن بند را>
    text <می‌زند بر روی او سوگند را>
  block
    text <تو ز اوفوا بالعقودش دست شو>
    text <احفظوا ایمانکم با او مگو>
  block
    text <وانک حق را ساخت در پیمان سند>
    text <تن کند چون تار و گرد او تند>
