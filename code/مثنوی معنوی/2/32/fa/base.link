
text <تتمهٔ حسد آن حشم بر آن غلام خاص>
  block
    text <قصهٔ شاه و امیران و حسد>
    text <بر غلام خاص و سلطان خرد>
  block
    text <دور ماند از جر جرار کلام>
    text <باز باید گشت و کرد آن را تمام>
  block
    text <باغبان ملک با اقبال و بخت>
    text <چون درختی را نداند از درخت>
  block
    text <آن درختی را که تلخ و رد بود>
    text <و آن درختی که یکش هفصد بود>
  block
    text <کی برابر دارد اندر تربیت>
    text <چون ببیندشان به چشم عاقبت>
  block
    text <کان درختان را نهایت چیست بر>
    text <گرچه یکسانند این دم در نظر>
  block
    text <شیخ کو ینظر بنور الله شد>
    text <از نهایت وز نخست آگاه شد>
  block
    text <چشم آخربین ببست از بهر حق>
    text <چشم آخربین گشاد اندر سبق>
  block
    text <آن حسودان بد درختان بوده‌اند>
    text <تلخ گوهر شوربختان بوده‌اند>
  block
    text <از حسد جوشان و کف می‌ریختند>
    text <در نهانی مکر می‌انگیختند>
  block
    text <تا غلام خاص را گردن زنند>
    text <بیخ او را از زمانه بر کنند>
  block
    text <چون شود فانی چو جانش شاه بود>
    text <بیخ او در عصمت الله بود>
  block
    text <شاه از آن اسرار واقف آمده>
    text <همچو بوبکر ربابی تن زده>
  block
    text <در تماشای دل بدگوهران>
    text <می‌زدی خنبک بر آن کوزه‌گران>
  block
    text <مکر می‌سازند قومی حیله‌مند>
    text <تا که شه را در فقاعی در کنند>
  block
    text <پادشاهی بس عظیمی بی کران>
    text <در فقاعی کی بگنجد ای خران>
  block
    text <از برای شاه دامی دوختند>
    text <آخر این تدبیر ازو آموختند>
  block
    text <نحس شاگردی که با استاد خویش>
    text <همسری آغازد و آید به پیش>
  block
    text <با کدام استاد استاد جهان>
    text <پیش او یکسان هویدا و نهان>
  block
    text <چشم او ینظر بنور الله شده>
    text <پرده‌های جهل را خارق بده>
  block
    text <از دل سوراخ چون کهنه گلیم>
    text <پرده‌ای بندد به پیش آن حکیم>
  block
    text <پرده می‌خندد برو با صد دهان>
    text <هر دهانی گشته اشکافی بر آن>
  block
    text <گوید آن استاد مر شاگرد را>
    text <ای کم از سگ نیستت با من وفا>
  block
    text <خود مرا استا مگیر آهن‌گسل>
    text <همچو خود شاگرد گیر و کوردل>
  block
    text <نه از منت یاریست در جان و روان>
    text <بی منت آبی نمی‌گردد روان>
  block
    text <پس دل من کارگاه بخت تست>
    text <چه شکنی این کارگاه ای نادرست>
  block
    text <گوییش پنهان زنم آتش‌زنه>
    text <نی به قلب از قلب باشد روزنه>
  block
    text <آخر از روزن ببیند فکر تو>
    text <دل گواهیی دهد زین ذکر تو>
  block
    text <گیر در رویت نمالد از کرم>
    text <هرچه گویی خندد و گوید نعم>
  block
    text <او نمی‌خندد ز ذوق مالشت>
    text <او همی‌خندد بر آن اسگالشت>
  block
    text <پس خداعی را خداعی شد جزا>
    text <کاسه زن کوزه بخور اینک سزا>
  block
    text <گر بدی با تو ورا خندهٔ رضا>
    text <صد هزاران گل شکفتی مر ترا>
  block
    text <چون دل او در رضا آرد عمل>
    text <آفتابی دان که آید در حمل>
  block
    text <زو بخندد هم نهار و هم بهار>
    text <در هم آمیزد شکوفه و سبزه‌زار>
  block
    text <صد هزاران بلبل و قمری نوا>
    text <افکنند اندر جهان بی‌نوا>
  block
    text <چونک برگ روح خود زرد و سیاه>
    text <می‌ببینی چون ندانی خشم شاه>
  block
    text <آفتاب شاه در برج عتاب>
    text <می‌کند روها سیه همچون کتاب>
  block
    text <آن عطارد را ورقها جان ماست>
    text <آن سپیدی و آن سیه میزان ماست>
  block
    text <باز منشوری نویسد سرخ و سبز>
    text <تا رهند ارواح از سودا و عجز>
  block
    text <سرخ و سبز افتاد نسخ نوبهار>
    text <چون خط قوس و قزح در اعتبار>
