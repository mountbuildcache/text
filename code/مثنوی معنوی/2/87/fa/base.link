
text <بیان حال خودپرستان و ناشکران در نعمت وجود انبیا و اولیا علیهم السلام>
  block
    text <هر که زیشان گفت از عیب و گناه>
    text <وز دل چون سنگ وز جان سیاه>
  block
    text <وز سبک‌داری فرمانهای او>
    text <وز فراغت از غم فردای او>
  block
    text <وز هوس وز عشق این دنیای دون>
    text <چون زنان مر نفس را بودن زبون>
  block
    text <وان فرار از نکته‌های ناصحان>
    text <وان رمیدن از لقای صالحان>
  block
    text <با دل و با اهل دل بیگانگی>
    text <با شهان تزویر و روبه‌شانگی>
  block
    text <سیر چشمان را گدا پنداشتن>
    text <از حسدشان خفیه دشمن داشتن>
  block
    text <گر پذیرد چیز تو گویی گداست>
    text <ورنه گویی زرق و مکرست و دغاست>
  block
    text <گر در آمیزد تو گویی طامعست>
    text <ورنی گویی در تکبر مولعست>
  block
    text <یا منافق‌وار عذر آری که من>
    text <مانده‌ام در نفقهٔ فرزند و زن>
  block
    text <نه مرا پروای سر خاریدنست>
    text <نه مرا پروای دین ورزیدنست>
  block
    text <ای فلان ما را بهمت یاد دار>
    text <تا شویم از اولیا پایان کار>
  block
    text <این سخن نی هم ز درد و سوز گفت>
    text <خوابناکی هرزه گفت و باز خفت>
  block
    text <هیچ چاره نیست از قوت عیال>
    text <از بن دندان کنم کسپ حلال>
  block
    text <چه حلال ای گشته از اهل ضلال>
    text <غیر خون تو نمی‌بینم حلال>
  block
    text <از خدا چاره‌ستش و از قوت نی>
    text <چاره‌ش است از دین و از طاغوت نی>
  block
    text <ای که صبرت نیست از دنیای دون>
    text <صبر چون داری ز نعم الماهدون>
  block
    text <ای که صبرت نیست از ناز و نعیم>
    text <صبر چون داری از الله کریم>
  block
    text <ای که صبرت نیست از پاک و پلید>
    text <صبر چون داری از آن کین آفرید>
  block
    text <کو خلیلی کو برون آمد ز غار>
    text <گفت هذا رب هان کو کردگار>
  block
    text <من نخواهم در دو عالم بنگریست>
    text <تا نبینم این دو مجلس آن کیست>
  block
    text <بی تماشای صفتهای خدا>
    text <گر خورم نان در گلو ماند مرا>
  block
    text <چون گوارد لقمه بی دیدار او>
    text <بی تماشای گل و گلزار او>
  block
    text <جز بر اومید خدا زین آب و خور>
    text <کی خورد یک لحظه غیر گاو و خر>
  block
    text <آنک کالانعام بد بل هم اضل>
    text <گرچه پر مکرست آن گنده‌بغل>
  block
    text <مکر او سرزیر و او سرزیر شد>
    text <روزگارک برد و روزش دیر شد>
  block
    text <فکرگاهش کند شد عقلش خرف>
    text <عمر شد چیزی ندارد چون الف>
  block
    text <آنچ می‌گوید درین اندیشه‌ام>
    text <آن هم از دستان آن نفسست هم>
  block
    text <وآنچ می‌گوید غفورست و رحیم>
    text <نیست آن جز حیلهٔ نفس لیم>
  block
    text <ای ز غم مرده که دست از نان تهیست>
    text <چون غفورست و رحیم این ترس چیست>
