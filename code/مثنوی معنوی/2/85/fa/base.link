
text <حکایت هندو کی با یار خود جنگ می‌کرد بر کاری و خبر نداشت کی او هم بدان مبتلاست>
  block
    text <چار هندو در یکی مسجد شدند>
    text <بهر طاعت راکع و ساجد شدند>
  block
    text <هر یکی بر نیتی تکبیر کرد>
    text <در نماز آمد بمسکینی و درد>
  block
    text <مؤذن آمد از یکی لفظی بجست>
    text <کای مؤذن بانگ کردی وقت هست>
  block
    text <گفت آن هندوی دیگر از نیاز>
    text <هی سخن گفتی و باطل شد نماز>
  block
    text <آن سیم گفت آن دوم را ای عمو>
    text <چه زنی طعنه برو خود را بگو>
  block
    text <آن چهارم گفت حمد الله که من>
    text <در نیفتادم بچه چون آن سه تن>
  block
    text <پس نماز هر چهاران شد تباه>
    text <عیب‌گویان بیشتر گم کرده راه>
  block
    text <ای خنک جانی که عیب خویش دید>
    text <هر که عیبی گفت آن بر خود خرید>
  block
    text <زانک نیم او ز عیبستان بدست>
    text <وآن دگر نیمش ز غیبستان بدست>
  block
    text <چونک بر سر مرا ترا ده ریش هست>
    text <مرهمت بر خویش باید کار بست>
  block
    text <عیب کردن خویش را داروی اوست>
    text <چون شکسته گشت جای ارحمواست>
  block
    text <گر همان عیبت نبود ایمن مباش>
    text <بوک آن عیب از تو گردد نیز فاش>
  block
    text <لا تخافوا از خدا نشنیده‌ای>
    text <پس چه خود را ایمن و خوش دیده‌ای>
  block
    text <سالها ابلیس نیکونام زیست>
    text <گشت رسوا بین که او را نام چیست>
  block
    text <در جهان معروف بد علیای او>
    text <گشت معروفی بعکس ای وای او>
  block
    text <تا نه‌ای ایمن تو معروفی مجو>
    text <رو بشوی از خوف پس بنمای رو>
  block
    text <تا نروید ریش تو ای خوب من>
    text <بر دگر ساده‌زنخ طعنه مزن>
  block
    text <این نگر که مبتلا شد جان او>
    text <در چهی افتاد تا شد پند تو>
  block
    text <تو نیفتادی که باشی پند او>
    text <زهر او نوشید تو خور قند او>
