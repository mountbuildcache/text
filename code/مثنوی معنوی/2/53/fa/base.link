
text <حکایت>
  block
    text <خانه‌ای نو ساخت روزی نو مرید>
    text <پیر آمد خانهٔ او را بدید>
  block
    text <گفت شیخ آن نو مرید خویش را>
    text <امتحان کرد آن نکو اندیش را>
  block
    text <روزن از بهر چه کردی ای رفیق>
    text <گفت تا نور اندر آید زین طریق>
  block
    text <گفت آن فرعست این باید نیاز>
    text <تا ازین ره بشنوی بانگ نماز>
  block
    text <بایزید اندر سفر جستی بسی>
    text <تا بیابد خضر وقت خود کسی>
  block
    text <دید پیری با قدی همچون هلال>
    text <دید در وی فر و گفتار رجال>
  block
    text <دیده نابینا و دل چون آفتاب>
    text <همچو پیلی دیده هندستان به خواب>
  block
    text <چشم بسته خفته بیند صد طرب>
    text <چون گشاید آن نبیند ای عجب>
  block
    text <بس عجب در خواب روشن می‌شود>
    text <دل درون خواب روزن می‌شود>
  block
    text <آنک بیدارست و بیند خواب خوش>
    text <عارفست او خاک او در دیده‌کش>
  block
    text <پیش او بنشست و می‌پرسید حال>
    text <یافتش درویش و هم صاحب‌عیال>
  block
    text <گفت عزم تو کجا ای بایزید>
    text <رخت غربت را کجا خواهی کشید>
  block
    text <گفت قصد کعبه دارم از پگه>
    text <گفت هین با خود چه داری زاد ره>
  block
    text <گفت دارم از درم نقره دویست>
    text <نک ببسته سخت بر گوشهٔ ردیست>
  block
    text <گفت طوفی کن بگردم هفت بار>
    text <وین نکوتر از طواف حج شمار>
  block
    text <و آن درمها پیش من نه ای جواد>
    text <دان که حج کردی و حاصل شد مراد>
  block
    text <عمره کردی عمر باقی یافتی>
    text <صاف گشتی بر صفا بشتافتی>
  block
    text <حق آن حقی که جانت دیده است>
    text <که مرا بر بیت خود بگزیده است>
  block
    text <کعبه هرچندی که خانهٔ بر اوست>
    text <خلقت من نیز خانهٔ سر اوست>
  block
    text <تا بکرد آن خانه را در وی نرفت>
    text <واندرین خانه به جز آن حی نرفت>
  block
    text <چون مرا دیدی خدا را دیده‌ای>
    text <گرد کعبهٔ صدق بر گردیده‌ای>
  block
    text <خدمت من طاعت و حمد خداست>
    text <تا نپنداری که حق از من جداست>
  block
    text <چشم نیکو باز کن در من نگر>
    text <تا ببینی نور حق اندر بشر>
  block
    text <بایزید آن نکته‌ها را هوش داشت>
    text <همچو زرین حلقه‌اش در گوش داشت>
  block
    text <آمد از وی بایزید اندر مزید>
    text <منتهی در منتها آخر رسید>
