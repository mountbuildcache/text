
text <تمامی قصهٔ زنده شدن استخوانها به دعای عیسی علیه السلام>
  block
    text <خواند عیسی نام حق بر استخوان>
    text <از برای التماس آن جوان>
  block
    text <حکم یزدان از پی آن خام مرد>
    text <صورت آن استخوان را زنده کرد>
  block
    text <از میان بر جست یک شیر سیاه>
    text <پنجه‌ای زد کرد نقشش را تباه>
  block
    text <کله‌اش بر کند مغزش ریخت زود>
    text <مغز جوزی کاندرو مغزی نبود>
  block
    text <گر ورا مغزی بدی اشکستنش>
    text <خود نبودی نقص الا بر تنش>
  block
    text <گفت عیسی چون شتابش کوفتی>
    text <گفت زان رو که تو زو آشوفتی>
  block
    text <گفت عیسی چون نخوردی خون مرد>
    text <گفت در قسمت نبودم رزق خورد>
  block
    text <ای بسا کس همچو آن شیر ژیان>
    text <صید خود ناخورده رفته از جهان>
  block
    text <قسمتش کاهی نه و حرصش چو کوه>
    text <وجه نه و کرده تحصیل وجوه>
  block
    text <ای میسر کرده بر ما در جهان>
    text <سخره و بیگار ما را وا رهان>
  block
    text <طعمه بنموده بما وان بوده شست>
    text <آنچنان بنما بما آن را که هست>
  block
    text <گفت آن شیر ای مسیحا این شکار>
    text <بود خالص از برای اعتبار>
  block
    text <گر مرا روزی بدی اندر جهان>
    text <خود چه کارستی مرا با مردگان>
  block
    text <این سزای آنک یابد آب صاف>
    text <همچو خر در جو بمیزد از گزاف>
  block
    text <گر بداند قیمت آن جوی خر>
    text <او به جای پا نهد در جوی سر>
  block
    text <او بیابد آنچنان پیغامبری>
    text <میر آبی زندگانی‌پروری>
  block
    text <چون نمیرد پیش او کز امر کن>
    text <ای امیر آب ما را زنده کن>
  block
    text <هین سگ نفس ترا زنده مخواه>
    text <کو عدو جان تست از دیرگاه>
  block
    text <خاک بر سر استخوانی را که آن>
    text <مانع این سگ بود از صید جان>
  block
    text <سگ نه‌ای بر استخوان چون عاشقی>
    text <دیوچه‌وار از چه بر خون عاشقی>
  block
    text <آن چه چشمست آن که بیناییش نیست>
    text <ز امتحانها جز که رسواییش نیست>
  block
    text <سهو باشد ظنها را گاه گاه>
    text <این چه ظنست این که کور آمد ز راه>
  block
    text <دیده آ بر دیگران نوحه‌گری>
    text <مدتی بنشین و بر خود می‌گری>
  block
    text <ز ابر گریان شاخ سبز و تر شود>
    text <زانک شمع از گریه روشن‌تر شود>
  block
    text <هر کجا نوحه کنند آنجا نشین>
    text <زانک تو اولیتری اندر حنین>
  block
    text <زانک ایشان در فراق فانی‌اند>
    text <غافل از لعل بقای کانی‌اند>
  block
    text <زانک بر دل نقش تقلیدست بند>
    text <رو به آب چشم بندش را برند>
  block
    text <زانک تقلید آفت هر نیکویست>
    text <که بود تقلید اگر کوه قویست>
  block
    text <گر ضریری لمترست و تیز خشم>
    text <گوشت‌پاره‌ش دان چو او را نیست چشم>
  block
    text <گر سخن گوید ز مو باریکتر>
    text <آن سرش را زان سخن نبود خبر>
  block
    text <مستیی دارد ز گفت خود ولیک>
    text <از بر وی تا بمی راهیست نیک>
  block
    text <همچو جویست او نه او آبی خورد>
    text <آب ازو بر آب‌خوران بگذرد>
  block
    text <آب در جو زان نمی‌گیرد قرار>
    text <زانک آن جو نیست تشنه و آب‌خوار>
  block
    text <همچو نایی نالهٔ زاری کند>
    text <لیک بیگار خریداری کند>
  block
    text <نوحه‌گر باشد مقلد در حدیث>
    text <جز طمع نبود مراد آن خبیث>
  block
    text <نوحه‌گر گوید حدیث سوزناک>
    text <لیک کو سوز دل و دامان چاک>
  block
    text <از محقق تا مقلد فرقهاست>
    text <کین چو داوودست و آن دیگر صداست>
  block
    text <منبع گفتار این سوزی بود>
    text <وان مقلد کهنه‌آموزی بود>
  block
    text <هین مشو غره بدان گفت حزین>
    text <بار بر گاوست و بر گردون حنین>
  block
    text <هم مقلد نیست محروم از ثواب>
    text <نوحه‌گر را مزد باشد در حساب>
  block
    text <کافر و مؤمن خدا گویند لیک>
    text <درمیان هر دو فرقی هست نیک>
  block
    text <آن گدا گوید خدا از بهر نان>
    text <متقی گوید خدا از عین جان>
  block
    text <گر بدانستی گدا از گفت خویش>
    text <پیش چشم او نه کم ماندی نه بیش>
  block
    text <سالها گوید خدا آن نان‌خواه>
    text <همچو خر مصحف کشد از بهر کاه>
  block
    text <گر بدل در تافتی گفت لبش>
    text <ذره ذره گشته بودی قالبش>
  block
    text <نام دیوی ره برد در ساحری>
    text <تو بنام حق پشیزی می‌بری>
