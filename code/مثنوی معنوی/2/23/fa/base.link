
text <قسم غلام در صدق و وفای یار خود از طهارت ظن خود>
  block
    text <گفت نه والله بالله العظیم>
    text <مالک الملک و به رحمان و رحیم>
  block
    text <آن خدایی که فرستاد انبیا>
    text <نه بحاجت بل بفضل و کبریا>
  block
    text <آن خداوندی که از خاک ذلیل>
    text <آفرید او شهسواران جلیل>
  block
    text <پاکشان کرد از مزاج خاکیان>
    text <بگذرانید از تک افلاکیان>
  block
    text <بر گرفت از نار و نور صاف ساخت>
    text <وانگه او بر جملهٔ انوار تاخت>
  block
    text <آن سنابرقی که بر ارواح تافت>
    text <تا که آدم معرفت زان نور یافت>
  block
    text <آن کز آدم رست و دست شیث چید>
    text <پس خلیفه‌ش کرد آدم کان بدید>
  block
    text <نوح از آن گوهر که برخوردار بود>
    text <در هوای بحر جان دربار بود>
  block
    text <جان ابراهیم از آن انوار زفت>
    text <بی حذر در شعله‌های نار رفت>
  block
    text <چونک اسمعیل در جویش فتاد>
    text <پیش دشنهٔ آبدارش سر نهاد>
  block
    text <جان داوود از شعاعش گرم شد>
    text <آهن اندر دست‌بافش نرم شد>
  block
    text <چون سلیمان بد وصالش را رضیع>
    text <دیو گشتش بنده فرمان و مطیع>
  block
    text <در قضا یعقوب چون بنهاد سر>
    text <چشم روشن کرد از بوی پسر>
  block
    text <یوسف مه‌رو چو دید آن آفتاب>
    text <شد چنان بیدار در تعبیر خواب>
  block
    text <چون عصا از دست موسی آب خورد>
    text <ملکت فرعون را یک لقمه کرد>
  block
    text <نردبانش عیسی مریم چو یافت>
    text <بر فراز گنبد چارم شتافت>
  block
    text <چون محمد یافت آن ملک و نعیم>
    text <قرص مه را کرد او در دم دو نیم>
  block
    text <چون ابوبکر آیت توفیق شد>
    text <با چنان شه صاحب و صدیق شد>
  block
    text <چون عمر شیدای آن معشوق شد>
    text <حق و باطل را چو دل فاروق شد>
  block
    text <چونک عثمان آن عیان را عین گشت>
    text <نور فایض بود و ذی النورین گشت>
  block
    text <چون ز رویش مرتضی شد درفشان>
    text <گشت او شیر خدا در مرج جان>
  block
    text <چون جنید از جند او دید آن مدد>
    text <خود مقاماتش فزون شد از عدد>
  block
    text <بایزید اندر مزیدش راه دید>
    text <نام قطب العارفین از حق شنید>
  block
    text <چونک کرخی کرخ او را شد حرس>
    text <شد خلیفهٔ عشق و ربانی نفس>
  block
    text <پور ادهم مرکب آن سو راند شاد>
    text <گشت او سلطان سلطانان داد>
  block
    text <وان شقیق از شق آن راه شگرف>
    text <گشت او خورشید رای و تیز طرف>
  block
    text <صد هزاران پادشاهان نهان>
    text <سر فرازانند زان سوی جهان>
  block
    text <نامشان از رشک حق پنهان بماند>
    text <هر گدایی نامشان را بر نخواند>
  block
    text <حق آن نور و حق نورانیان>
    text <کاندر آن بحرند همچون ماهیان>
  block
    text <بحر جان و جان بحر ار گویمش>
    text <نیست لایق نام نو می‌جویمش>
  block
    text <حق آن آنی که این و آن ازوست>
    text <مغزها نسبت بدو باشند پوست>
  block
    text <که صفات خواجه‌تاش و یار من>
    text <هست صد چندان که این گفتار من>
  block
    text <آنچ می‌دانم ز وصف آن ندیم>
    text <باورت ناید چه گویم ای کریم>
  block
    text <شاه گفت اکنون از آن خود بگو>
    text <چند گویی آن این و آن او>
  block
    text <تو چه داری و چه حاصل کرده‌ای>
    text <از تک دریا چه در آورده‌ای>
  block
    text <روز مرگ این حس تو باطل شود>
    text <نور جان داری که یار دل شود>
  block
    text <در لحد کین چشم را خاک آگند>
    text <هست آنچ گور را روشن کند>
  block
    text <آن زمان که دست و پایت بر درد>
    text <پر و بالت هست تا جان بر پرد>
  block
    text <آن زمان کین جان حیوانی نماند>
    text <جان باقی بایدت بر جا نشاند>
  block
    text <شرط من جا بالحسن نه کردنست>
    text <این حسن را سوی حضرت بردنست>
  block
    text <جوهری داری ز انسان یا خری>
    text <این عرضها که فنا شد چون بری>
  block
    text <این عرضهای نماز و روزه را>
    text <چونک لایبقی زمانین انتفی>
  block
    text <نقل نتوان کرد مر اعراض را>
    text <لیک از جوهر برند امراض را>
  block
    text <تا مبدل گشت جوهر زین عرض>
    text <چون ز پرهیزی که زایل شد مرض>
  block
    text <گشت پرهیز عرض جوهر بجهد>
    text <شد دهان تلخ از پرهیز شهد>
  block
    text <از زراعت خاکها شد سنبله>
    text <داروی مو کرد مو را سلسله>
  block
    text <آن نکاح زن عرض بد شد فنا>
    text <جوهر فرزند حاصل شد ز ما>
  block
    text <جفت کردن اسپ و اشتر را عرض>
    text <جوهر کره بزاییدن غرض>
  block
    text <هست آن بستان نشاندن هم عرض>
    text <کشت جوهر گشت بستان نک غرض>
  block
    text <هم عرض دان کیمیا بردن به کار>
    text <جوهری زان کیمیا گر شد بیار>
  block
    text <صیقلی کردن عرض باشد شها>
    text <زین عرض جوهر همی‌زاید صفا>
  block
    text <پس مگو که من عملها کرده‌ام>
    text <دخل آن اعراض را بنما مرم>
  block
    text <این صفت کردن عرض باشد خمش>
    text <سایهٔ بز را پی قربان مکش>
  block
    text <گفت شاها بی قنوط عقل نیست>
    text <گر تو فرمایی عرض را نقل نیست>
  block
    text <پادشاها جز که یاس بنده نیست>
    text <گر عرض کان رفت باز آینده نیست>
  block
    text <گر نبودی مر عرض را نقل و حشر>
    text <فعل بودی باطل و اقوال فشر>
  block
    text <این عرضها نقل شد لونی دگر>
    text <حشر هر فانی بود کونی دگر>
  block
    text <نقل هر چیزی بود هم لایقش>
    text <لایق گله بود هم سایقش>
  block
    text <وقت محشر هر عرض را صورتیست>
    text <صورت هر یک عرض را نوبتیست>
  block
    text <بنگر اندر خود نه تو بودی عرض>
    text <جنبش جفتی و جفتی با غرض>
  block
    text <بنگر اندر خانه و کاشانه‌ها>
    text <در مهندس بود چون افسانه‌ها>
  block
    text <آن فلان خانه که ما دیدیم خوش>
    text <بود موزون صفه و سقف و درش>
  block
    text <از مهندس آن عرض و اندیشه‌ها>
    text <آلت آورد و ستون از بیشه‌ها>
  block
    text <چیست اصل و مایهٔ هر پیشه‌ای>
    text <جز خیال و جز عرض و اندیشه‌ای>
  block
    text <جمله اجزای جهان را بی غرض>
    text <در نگر حاصل نشد جز از عرض>
  block
    text <اول فکر آخر آمد در عمل>
    text <بنیت عالم چنان دان در ازل>
  block
    text <میوه‌ها در فکر دل اول بود>
    text <در عمل ظاهر بخر می‌شود>
  block
    text <چون عمل کردی شجر بنشاندی>
    text <اندر آخر حرف اول خواندی>
  block
    text <گرچه شاخ و برگ و بیخش اولست>
    text <آن همه از بهر میوه مرسلست>
  block
    text <پس سری که مغز آن افلاک بود>
    text <اندر آخر خواجهٔ لولاک بود>
  block
    text <نقل اعراضست این بحث و مقال>
    text <نقل اعراضست این شیر و شگال>
  block
    text <جمله عالم خود عرض بودند تا>
    text <اندرین معنی بیامد هل اتی>
  block
    text <این عرضها از چه زاید از صور>
    text <وین صور هم از چه زاید از فکر>
  block
    text <این جهان یک فکرتست از عقل کل>
    text <عقل چون شاهست و صورتها رسل>
  block
    text <عالم اول جهان امتحان>
    text <عالم ثانی جزای این و آن>
  block
    text <چاکرت شاها جنایت می‌کند>
    text <آن عرض زنجیر و زندان می‌شود>
  block
    text <بنده‌ات چون خدمت شایسته کرد>
    text <آن عرض نی خلعتی شد در نبرد>
  block
    text <این عرض با جوهر آن بیضست و طیر>
    text <این از آن و آن ازین زاید بسیر>
  block
    text <گفت شاهنشه چنین گیر المراد>
    text <این عرضهای تو یک جوهر نزاد>
  block
    text <گفت مخفی داشتست آن را خرد>
    text <تا بود غیب این جهان نیک و بد>
  block
    text <زانک گر پیدا شدی اشکال فکر>
    text <کافر و مؤمن نگفتی جز که ذکر>
  block
    text <پس عیان بودی نه غیب ای شاه این>
    text <نقش دین و کفر بودی بر جبین>
  block
    text <کی درین عالم بت و بتگر بدی>
    text <چون کسی را زهره تسخر بدی>
  block
    text <پس قیامت بودی این دنیای ما>
    text <در قیامت کی کند جرم و خطا>
  block
    text <گفت شه پوشید حق پاداش بد>
    text <لیک از عامه نه از خاصان خود>
  block
    text <گر به دامی افکنم من یک امیر>
    text <از امیران خفیه دارم نه از وزیر>
  block
    text <حق به من بنمود پس پاداش کار>
    text <وز صورهای عملها صد هزار>
  block
    text <تو نشانی ده که من دانم تمام>
    text <ماه را بر من نمی‌پوشد غمام>
  block
    text <گفت پس از گفت من مقصود چیست>
    text <چون تو می‌دانی که آنچ بود چیست>
  block
    text <گفت شه حکمت در اظهار جهان>
    text <آنک دانسته برون آید عیان>
  block
    text <آنچ می‌دانست تا پیدا نکرد>
    text <بر جهان ننهاد رنج طلق و درد>
  block
    text <یک زمان بی کار نتوانی نشست>
    text <تا بدی یا نیکیی از تو نجست>
  block
    text <این تقاضاهای کار از بهر آن>
    text <شد موکل تا شود سرت عیان>
  block
    text <پس کلابهٔ تن کجا ساکن شود>
    text <چون سر رشتهٔ ضمیرش می‌کشد>
  block
    text <تاسهٔ تو شد نشان آن کشش>
    text <بر تو بی کاری بود چون جان‌کنش>
  block
    text <این جهان و آن جهان زاید ابد>
    text <هر سبب مادر اثر از وی ولد>
  block
    text <چون اثر زایید آن هم شد سبب>
    text <تا بزاید او اثرهای عجب>
  block
    text <این سببها نسل بر نسلست لیک>
    text <دیده‌ای باید منور نیک نیک>
  block
    text <شاه با او در سخن اینجا رسید>
    text <یا بدید از وی نشانی یا ندید>
  block
    text <گر بدید آن شاه جویا دور نیست>
    text <لیک ما را ذکر آن دستور نیست>
  block
    text <چون ز گرمابه بیامد آن غلام>
    text <سوی خویشش خواند آن شاه و همام>
  block
    text <گفت صحا لک نعیم دائم>
    text <بس لطیفی و ظریف و خوب‌رو>
  block
    text <ای دریغا گر نبودی در تو آن>
    text <که همی‌گوید برای تو فلان>
  block
    text <شاد گشتی هر که رویت دیدیی>
    text <دیدنت ملک جهان ارزیدیی>
  block
    text <گفت رمزی زان بگو ای پادشاه>
    text <کز برای من بگفت آن دین‌تباه>
  block
    text <گفت اول وصف دوروییت کرد>
    text <کاشکارا تو دوایی خفیه درد>
  block
    text <خبث یارش را چو از شه گوش کرد>
    text <در زمان دریای خشمش جوش کرد>
  block
    text <کف برآورد آن غلام و سرخ گشت>
    text <تا که موج هجو او از حد گذشت>
  block
    text <کو ز اول دم که با من یار بود>
    text <همچو سگ در قحط بس گه‌خوار بود>
  block
    text <چون دمادم کرد هجوش چون جرس>
    text <دست بر لب زد شهنشاهش که بس>
  block
    text <گفت دانستم ترا از وی بدان>
    text <از تو جان گنده‌ست و از یارت دهان>
  block
    text <پس نشین ای گنده‌جان از دور تو>
    text <تا امیر او باشد و مامور تو>
  block
    text <در حدیث آمد که تسبیح از ریا>
    text <همچو سبزهٔ گولخن دان ای کیا>
  block
    text <پس بدان که صورت خوب و نکو>
    text <با خصال بد نیرزد یک تسو>
  block
    text <ور بود صورت حقیر و ناپذیر>
    text <چون بود خلقش نکو در پاش میر>
  block
    text <صورت ظاهر فنا گردد بدان>
    text <عالم معنی بماند جاودان>
  block
    text <چند بازی عشق با نقش سبو>
    text <بگذر از نقش سبو رو آب جو>
  block
    text <صورتش دیدی ز معنی غافلی>
    text <از صدف دری گزین گر عاقلی>
  block
    text <این صدفهای قوالب در جهان>
    text <گرچه جمله زنده‌اند از بحر جان>
  block
    text <لیک اندر هر صدف نبود گهر>
    text <چشم بگشا در دل هر یک نگر>
  block
    text <کان چه دارد وین چه دارد می‌گزین>
    text <زانک کم‌یابست آن در ثمین>
  block
    text <گر به صورت می‌روی کوهی به شکل>
    text <در بزرگی هست صد چندان که لعل>
  block
    text <هم به صورت دست و پا و پشم تو>
    text <هست صد چندان که نقش چشم تو>
  block
    text <لیک پوشیده نباشد بر تو این>
    text <کز همه اعضا دو چشم آمد گزین>
  block
    text <از یک اندیشه که آید در درون>
    text <صد جهان گردد به یک دم سرنگون>
  block
    text <جسم سلطان گر به صورت یک بود>
    text <صد هزاران لشکرش در پی دود>
  block
    text <باز شکل و صورت شاه صفی>
    text <هست محکوم یکی فکر خفی>
  block
    text <خلق بی‌پایان ز یک اندیشه بین>
    text <گشته چون سیلی روانه بر زمین>
  block
    text <هست آن اندیشه پیش خلق خرد>
    text <لیک چون سیلی جهان را خورد و برد>
  block
    text <پس چو می‌بینی که از اندیشه‌ای>
    text <قایمست اندر جهان هر پیشه‌ای>
  block
    text <خانه‌ها و قصرها و شهرها>
    text <کوهها و دشتها و نهرها>
  block
    text <هم زمین و بحر و هم مهر و فلک>
    text <زنده از وی همچو کز دریا سمک>
  block
    text <پس چرا از ابلهی پیش تو کور>
    text <تن سلیمانست و اندیشه چو مور>
  block
    text <می‌نماید پیش چشمت که بزرگ>
    text <هست اندیشه چو موش و کوه گرگ>
  block
    text <عالم اندر چشم تو هول و عظیم>
    text <ز ابر و رعد و چرخ داری لرز و بیم>
  block
    text <وز جهان فکرتی ای کم ز خر>
    text <ایمن و غافل چو سنگ بی‌خبر>
  block
    text <زانک نقشی وز خرد بی‌بهره‌ای>
    text <آدمی خو نیستی خرکره‌ای>
  block
    text <سایه را تو شخص می‌بینی ز جهل>
    text <شخص از آن شد نزد تو بازی و سهل>
  block
    text <باش تا روزی که آن فکر و خیال>
    text <بر گشاید بی‌حجابی پر و بال>
  block
    text <کوهها بینی شده چون پشم نرم>
    text <نیست گشته این زمین سرد و گرم>
  block
    text <نه سما بینی نه اختر نه وجود>
    text <جز خدای واحد حی ودود>
  block
    text <یک فسانه راست آمد یا دروغ>
    text <تا دهد مر راستیها را فروغ>
