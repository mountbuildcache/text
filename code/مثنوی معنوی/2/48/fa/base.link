
text <رفتن مصطفی علیه السلام به عیادت صحابی و بیان فایدهٔ عیادت>
  block
    text <از صحابه خواجه‌ای بیمار شد>
    text <واندر آن بیماریش چون تار شد>
  block
    text <مصطفی آمد عیادت سوی او>
    text <چون همه لطف و کرم بد خوی او>
  block
    text <در عیادت رفتن تو فایده‌ست>
    text <فایدهٔ آن باز با تو عایده‌ست>
  block
    text <فایدهٔ اول که آن شخص علیل>
    text <بوک قطبی باشد و شاه جلیل>
  block
    text <چون دو چشم دل نداری ای عنود>
    text <که نمی‌دانی تو هیزم را ز عود>
  block
    text <چونک گنجی هست در عالم مرنج>
    text <هیچ ویران را مدان خالی ز گنج>
  block
    text <قصد هر درویش می‌کن از گزاف>
    text <چون نشان یابی بجد می‌کن طواف>
  block
    text <چون ترا آن چشم باطن‌بین نبود>
    text <گنج می‌پندار اندر هر وجود>
  block
    text <ور نباشد قطب یار ره بود>
    text <شه نباشد فارس اسپه بود>
  block
    text <پس صلهٔ یاران ره لازم شمار>
    text <هر که باشد گر پیاده گر سوار>
  block
    text <ور عدو باشد همین احسان نکوست>
    text <که باحسان بس عدو گشتست دوست>
  block
    text <ور نگردد دوست کینش کم شود>
    text <زانک احسان کینه را مرهم شود>
  block
    text <بس فواید هست غیر این ولیک>
    text <از درازی خایفم ای یار نیک>
  block
    text <حاصل این آمد که یار جمع باش>
    text <همچو بتگر از حجر یاری تراش>
  block
    text <زانک انبوهی و جمع کاروان>
    text <ره‌زنان را بشکند پشت و سنان>
