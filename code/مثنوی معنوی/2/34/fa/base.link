
text <انکار فلسفی بر قرائت ان اصبح ماکم غورا>
  block
    text <مقریی می‌خواند از روی کتاب>
    text <ماؤکم غورا ز چشمه بندم آب>
  block
    text <آب را در غورها پنهان کنم>
    text <چشمه‌ها را خشک و خشکستان کنم>
  block
    text <آب را در چشمه کی آرد دگر>
    text <جز من بی مثل و با فضل و خطر>
  block
    text <فلسفی منطقی مستهان>
    text <می‌گذشت از سوی مکتب آن زمان>
  block
    text <چونک بشنید آیت او از ناپسند>
    text <گفت آریم آب را ما با کلند>
  block
    text <ما به زخم بیل و تیزی تبر>
    text <آب را آریم از پستی زبر>
  block
    text <شب بخفت و دید او یک شیرمرد>
    text <زد طبانچه هر دو چشمش کور کرد>
  block
    text <گفت زین دو چشمهٔ چشم ای شقی>
    text <با تبر نوری بر آر ار صادقی>
  block
    text <روز بر جست و دو چشم کور دید>
    text <نور فایض از دو چشمش ناپدید>
  block
    text <گر بنالیدی و مستغفر شدی>
    text <نور رفته از کرم ظاهر شدی>
  block
    text <لیک استغفار هم در دست نیست>
    text <ذوق توبه نقل هر سرمست نیست>
  block
    text <زشتی اعمال و شومی جحود>
    text <راه توبه بر دل او بسته بود>
  block
    text <از نیاز و اعتقاد آن خلیل>
    text <گشت ممکن امر صعب و مستحیل>
  block
    text <همچنین بر عکس آن انکار مرد>
    text <مس کند زر را و صلحی را نبرد>
  block
    text <دل بسختی همچو روی سنگ گشت>
    text <چون شکافد توبه آن را بهر کشت>
  block
    text <چون شعیبی کو که تا او از دعا>
    text <بهر کشتن خاک سازد کوه را>
  block
    text <یا بدریوزه مقوقس از رسول>
    text <سنگ‌لاخی مزرعی شد با اصول>
  block
    text <کهربای مسخ آمد این دغا>
    text <خاک قابل را کند سنگ و حصا>
  block
    text <هر دلی را سجده هم دستور نیست>
    text <مزد رحمت قسم هر مزدور نیست>
  block
    text <هین به پشت آن مکن جرم و گناه>
    text <که کنم توبه در آیم در پناه>
  block
    text <می‌بباید تاب و آبی توبه را>
    text <شرط شد برق و سحابی توبه را>
  block
    text <آتش و آبی بباید میوه را>
    text <واجب آید ابر و برق این شیوه را>
  block
    text <تا نباشد برق دل و ابر دو چشم>
    text <کی نشیند آتش تهدید و خشم>
  block
    text <کی بروید سبزهٔ ذوق وصال>
    text <کی بجوشد چشمه‌ها ز آب زلال>
  block
    text <کی گلستان راز گوید با چمن>
    text <کی بنفشه عهد بندد با سمن>
  block
    text <کی چناری کف گشاید در دعا>
    text <کی درختی سر فشاند در هوا>
  block
    text <کی شکوفه آستین پر نثار>
    text <بر فشاندن گیرد ایام بهار>
  block
    text <کی فروزد لاله را رخ همچو خون>
    text <کی گل از کیسه بر آرد زر برون>
  block
    text <کی بیاید بلبل و گل بو کند>
    text <کی چو طالب فاخته کوکو کند>
  block
    text <کی بگوید لک‌لک آن لک‌لک بجان>
    text <لک چه باشد ملک تست ای مستعان>
  block
    text <کی نماید خاک اسرار ضمیر>
    text <کی شود بی آسمان بستان منیر>
  block
    text <از کجا آورده‌اند آن حله‌ها>
    text <من کریم من رحیم کلها>
  block
    text <آن لطافتها نشان شاهدیست>
    text <آن نشان پای مرد عابدیست>
  block
    text <آن شود شاد از نشان کو دید شاه>
    text <چون ندید او را نباشد انتباه>
  block
    text <روح آنکس کو بهنگام الست>
    text <دید رب خویش و شد بی‌خویش مست>
  block
    text <او شناسد بوی می کو می بخورد>
    text <چون نخورد او می چه داند بوی کرد>
  block
    text <زانک حکمت همچو ناقهٔ ضاله است>
    text <همچو دلاله شهان را داله است>
  block
    text <تو ببینی خواب در یک خوش‌لقا>
    text <کو دهد وعده و نشانی مر ترا>
  block
    text <که مراد تو شود و اینک نشان>
    text <که به پیش آید ترا فردا فلان>
  block
    text <یک نشانی آن که او باشد سوار>
    text <یک نشانی که ترا گیرد کنار>
  block
    text <یک نشانی که بخندد پیش تو>
    text <یک نشان که دست بندد پیش تو>
  block
    text <یک نشانی آنک این خواب از هوس>
    text <چون شود فردا نگویی پیش کس>
  block
    text <زان نشان هم زکریا را بگفت>
    text <که نیایی تا سه روز اصلا بگفت>
  block
    text <تا سه شب خامش کن از نیک و بدت>
    text <این نشان باشد که یحی آیدت>
  block
    text <دم مزن سه روز اندر گفت و گو>
    text <کین سکوتست آیت مقصود تو>
  block
    text <هین میاور این نشان را تو بگفت>
    text <وین سخن را دار اندر دل نهفت>
  block
    text <این نشانها گویدش همچون شکر>
    text <این چه باشد صد نشانی دگر>
  block
    text <این نشان آن بود کان ملک و جاه>
    text <که همی‌جویی بیابی از اله>
  block
    text <آنک می‌گریی بشبهای دراز>
    text <وانک می‌سوزی سحرگه در نیاز>
  block
    text <آنک بی آن روز تو تاریک شد>
    text <همچو دوکی گردنت باریک شد>
  block
    text <وآنچ دادی هرچه داری در زکات>
    text <چون زکات پاک‌بازان رختهات>
  block
    text <رختها دادی و خواب و رنگ رو>
    text <سر فدا کردی و گشتی همچو مو>
  block
    text <چند در آتش نشستی همچو عود>
    text <چند پیش تیغ رفتی همچو خود>
  block
    text <زین چنین بیچارگیها صد هزار>
    text <خوی عشاقست و ناید در شمار>
  block
    text <چونک شب این خواب دیدی روز شد>
    text <از امیدش روز تو پیروز شد>
  block
    text <چشم گردان کرده‌ای بر چپ و راست>
    text <کان نشان و آن علامتها کجاست>
  block
    text <بر مثال برگ می‌لرزی که وای>
    text <گر رود روز و نشان ناید بجای>
  block
    text <می‌دوی در کوی و بازار و سرا>
    text <چون کسی کو گم کند گوساله را>
  block
    text <خواجه خیرست این دوادو چیستت>
    text <گم شده اینجا که داری کیستت>
  block
    text <گوییش خیرست لیکن خیر من>
    text <کس نشاید که بداند غیر من>
  block
    text <گر بگویم نک نشانم فوت شد>
    text <چون نشان شد فوت وقت موت شد>
  block
    text <بنگری در روی هر مرد سوار>
    text <گویدت منگر مرا دیوانه‌وار>
  block
    text <گوییش من صاحبی گم کرده‌ام>
    text <رو به جست و جوی او آورده‌ام>
  block
    text <دولتت پاینده بادا ای سوار>
    text <رحم کن بر عاشقان معذور دار>
  block
    text <چون طلب کردی بجد آمد نظر>
    text <جد خطا نکند چنین آمد خبر>
  block
    text <ناگهان آمد سواری نیکبخت>
    text <پس گرفت اندر کنارت سخت سخت>
  block
    text <تو شدی بیهوش و افتادی بطاق>
    text <بی‌خبر گفت اینت سالوس و نفاق>
  block
    text <او چه می‌بیند درو این شور چیست>
    text <او نداند کان نشان وصل کیست>
  block
    text <این نشان در حق او باشد که دید>
    text <آن دگر را کی نشان آید پدید>
  block
    text <هر زمان کز وی نشانی می‌رسید>
    text <شخص را جانی بجانی می‌رسید>
  block
    text <ماهی بیچاره را پیش آمد آب>
    text <این نشانها تلک آیات الکتاب>
  block
    text <پس نشانیها که اندر انبیاست>
    text <خاص آن جان را بود کو آشناست>
  block
    text <این سخن ناقص بماند و بی‌قرار>
    text <دل ندارم بی‌دلم معذور دار>
  block
    text <ذره‌ها را کی تواند کس شمرد>
    text <خاصه آن کو عشق از وی عقل برد>
  block
    text <می‌شمارم برگهای باغ را>
    text <می‌شمارم بانگ کبک و زاغ را>
  block
    text <در شمار اندر نیاید لیک من>
    text <می‌شمارم بهر رشد ممتحن>
  block
    text <نحس کیوان یا که سعد مشتری>
    text <ناید اندر حصر گرچه بشمری>
  block
    text <لیک هم بعضی ازین هر دو اثر>
    text <شرح باید کرد یعنی نفع و ضر>
  block
    text <تا شود معلوم آثار قضا>
    text <شمه‌ای مر اهل سعد و نحس را>
  block
    text <طالع آنکس که باشد مشتری>
    text <شاد گردد از نشاط و سروری>
  block
    text <وانک را طالع زحل از هر شرور>
    text <احتیاطش لازم آید در امور>
  block
    text <اذکروا الله شاه ما دستور داد>
    text <اندر آتش دید ما را نور داد>
  block
    text <گفت اگرچه پاکم از ذکر شما>
    text <نیست لایق مر مرا تصویرها>
  block
    text <لیک هرگز مست تصویر و خیال>
    text <در نیابد ذات ما را بی مثال>
  block
    text <ذکر جسمانه خیال ناقصست>
    text <وصف شاهانه از آنها خالصست>
  block
    text <شاه را گوید کسی جولاه نیست>
    text <این چه مدحست این مگر آگاه نیست>
