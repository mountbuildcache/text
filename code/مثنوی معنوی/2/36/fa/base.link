
text <عتاب کردن حق تعالی موسی را علیه  السلام از بهر آن شبان>
  block
    text <وحی آمد سوی موسی از خدا>
    text <بندهٔ ما را ز ما کردی جدا>
  block
    text <تو برای وصل کردن آمدی>
    text <یا برای فصل کردن آمدی>
  block
    text <تا توانی پا منه اندر فراق>
    text <ابغض الاشیاء عندی الطلاق>
  block
    text <هر کسی را سیرتی بنهاده‌ام>
    text <هر کسی را اصطلاحی داده‌ام>
  block
    text <در حق او مدح و در حق تو ذم>
    text <در حق او شهد و در حق تو سم>
  block
    text <ما بری از پاک و ناپاکی همه>
    text <از گرانجانی و چالاکی همه>
  block
    text <من نکردم امر تا سودی کنم>
    text <بلک تا بر بندگان جودی کنم>
  block
    text <هندوان را اصطلاح هند مدح>
    text <سندیان را اصطلاح سند مدح>
  block
    text <من نگردم پاک از تسبیحشان>
    text <پاک هم ایشان شوند و درفشان>
  block
    text <ما زبان را ننگریم و قال را>
    text <ما روان را بنگریم و حال را>
  block
    text <ناظر قلبیم اگر خاشع بود>
    text <گرچه گفت لفظ ناخاضع رود>
  block
    text <زانک دل جوهر بود گفتن عرض>
    text <پس طفیل آمد عرض جوهر غرض>
  block
    text <چند ازین الفاظ و اضمار و مجاز>
    text <سوز خواهم سوز با آن سوز ساز>
  block
    text <آتشی از عشق در جان بر فروز>
    text <سر بسر فکر و عبارت را بسوز>
  block
    text <موسیا آداب‌دانان دیگرند>
    text <سوخته جان و روانان دیگرند>
  block
    text <عاشقان را هر نفس سوزیدنیست>
    text <بر ده ویران خراج و عشر نیست>
  block
    text <گر خطا گوید ورا خاطی مگو>
    text <گر بود پر خون شهید او را مشو>
  block
    text <خون شهیدان را ز آب اولیترست>
    text <این خطا را صد صواب اولیترست>
  block
    text <در درون کعبه رسم قبله نیست>
    text <چه غم از غواص را پاچیله نیست>
  block
    text <تو ز سرمستان قلاوزی مجو>
    text <جامه‌چاکان را چه فرمایی رفو>
  block
    text <ملت عشق از همه دینها جداست>
    text <عاشقان را ملت و مذهب خداست>
  block
    text <لعل را گر مهر نبود باک نیست>
    text <عشق در دریای غم غمناک نیست>
