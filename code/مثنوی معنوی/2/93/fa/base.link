
text <کرامات ابراهیم ادهم قدس الله سره بر لب دریا>
  block
    text <هم ز ابراهیم ادهم آمدست>
    text <کو ز راهی بر لب دریا نشست>
  block
    text <دلق خود می‌دوخت آن سلطان جان>
    text <یک امیری آمد آنجا ناگهان>
  block
    text <آن امیر از بندگان شیخ بود>
    text <شیخ را بشناخت سجده کرد زود>
  block
    text <خیره شد در شیخ و اندر دلق او>
    text <شکل دیگر گشته خلق و خلق او>
  block
    text <کو رها کرد آنچنان ملکی شگرف>
    text <بر گزید آن فقر بس باریک‌حرف>
  block
    text <ترک کرد او ملک هفت اقلیم را>
    text <می‌زند بر دلق سوزن چون گدا>
  block
    text <شیخ واقف گشت از اندیشه‌اش>
    text <شیخ چون شیرست و دلها بیشه‌اش>
  block
    text <چون رجا و خوف در دلها روان>
    text <نیست مخفی بر وی اسرار جهان>
  block
    text <دل نگه دارید ای بی حاصلان>
    text <در حضور حضرت صاحب‌دلان>
  block
    text <پیش اهل تن ادب بر ظاهرست>
    text <که خدا زیشان نهان را ساترست>
  block
    text <پیش اهل دل ادب بر باطنست>
    text <زانک دلشان بر سرایر فاطنست>
  block
    text <تو بعکسی پیش کوران بهر جاه>
    text <با حضور آیی نشینی پایگاه>
  block
    text <پیش بینایان کنی ترک ادب>
    text <نار شهوت از آن گشتی حطب>
  block
    text <چون نداری فطنت و نور هدی>
    text <بهر کوران روی را می‌زن جلا>
  block
    text <پیش بینایان حدث در روی مال>
    text <ناز می‌کن با چنین گندیده حال>
  block
    text <شیخ سوزن زود در دریا فکند>
    text <خواست سوزن را به آواز بلند>
  block
    text <صد هزاران ماهی اللهیی>
    text <سوزن زر در لب هر ماهیی>
  block
    text <سر بر آوردند از دریای حق>
    text <که بگیر ای شیخ سوزنهای حق>
  block
    text <رو بدو کرد و بگفتش ای امیر>
    text <ملک دل به یا چنان ملک حقیر>
  block
    text <این نشان ظاهرست این هیچ نیست>
    text <تا بباطن در روی بینی تو بیست>
  block
    text <سوی شهر از باغ شاخی آورند>
    text <باغ و بستان را کجا آنجا برند>
  block
    text <خاصه باغی کین فلک یک برگ اوست>
    text <بلک آن مغزست و این عالم چو پوست>
  block
    text <بر نمی‌داری سوی آن باغ گام>
    text <بوی افزون جوی و کن دفع زکام>
  block
    text <تا که آن بو جاذب جانت شود>
    text <تا که آن بو نور چشمانت شود>
  block
    text <گفت یوسف ابن یعقوب نبی>
    text <بهر بو القوا علی وجه ابی>
  block
    text <بهر این بو گفت احمد در عظات>
    text <دائما قرة عینی فی الصلوة>
  block
    text <پنج حس با همدگر پیوسته‌اند>
    text <رسته این هر پنج از اصلی بلند>
  block
    text <قوت یک قوت باقی شود>
    text <ما بقی را هر یکی ساقی شود>
  block
    text <دیدن دیده فزاید عشق را>
    text <عشق در دیده فزاید صدق را>
  block
    text <صدق بیداری هر حس می‌شود>
    text <حسها را ذوق مونس می‌شود>
