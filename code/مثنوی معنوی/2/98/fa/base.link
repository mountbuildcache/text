
text <بقیهٔ قصهٔ طعنه زدن آن مرد بیگانه در شیخ>
  block
    text <آن خبیث از شیخ می‌لایید ژاژ>
    text <کژنگر باشد همیشه عقل کاژ>
  block
    text <که منش دیدم میان مجلسی>
    text <او ز تقوی عاریست و مفلسی>
  block
    text <ورکه باور نیستت خیز امشبان>
    text <تا ببینی فسق شیخت را عیان>
  block
    text <شب ببردش بر سر یک روزنی>
    text <گفت بنگر فسق و عشرت کردنی>
  block
    text <بنگر آن سالوس روز و فسق شب>
    text <روز همچون مصطفی شب بولهب>
  block
    text <روز عبدالله او را گشته نام>
    text <شب نعوذ بالله و در دست جام>
  block
    text <دید شیشه در کف آن پیر پر>
    text <گفت شیخا مر ترا هم هست غر>
  block
    text <تو نمی‌گفتی که در جام شراب>
    text <دیو می‌میزد شتابان نا شتاب>
  block
    text <گفت جامم را چنان پر کرده‌اند>
    text <کاندرو اندر نگنجد یک سپند>
  block
    text <بنگر اینجا هیچ گنجد ذره‌ای>
    text <این سخن را کژ شنیده غره‌ای>
  block
    text <جام ظاهر خمر ظاهر نیست این>
    text <دور دار این را ز شیخ غیب‌بین>
  block
    text <جام می هستی شیخست ای فلیو>
    text <کاندرو اندر نگنجد بول دیو>
  block
    text <پر و مالامال از نور حقست>
    text <جام تن بشکست نور مطلقست>
  block
    text <نور خورشید ار بیفتد بر حدث>
    text <او همان نورست نپذیرد خبث>
  block
    text <شیخ گفت این خود نه جامست و نه می>
    text <هین بزیر آ منکرا بنگر بوی>
  block
    text <آمد و دید انگبین خاص بود>
    text <کور شد آن دشمن کور و کبود>
  block
    text <گفت پیر آن دم مرید خویش را>
    text <رو برای من بجو می ای کیا>
  block
    text <که مرا رنجیست مضطر گشته‌ام>
    text <من ز رنج از مخمصه بگذشته‌ام>
  block
    text <در ضرورت هست هر مردار پاک>
    text <بر سر منکر ز لعنت باد خاک>
  block
    text <گرد خمخانه بر آمد آن مرید>
    text <بهر شیخ از هر خمی او می‌چشید>
  block
    text <در همه خمخانه‌ها او می ندید>
    text <گشته بد پر از عسل خم نبید>
  block
    text <گفت ای رندان چه حالست این چه کار>
    text <هیچ خمی در نمی‌بینم عقار>
  block
    text <جمله رندان نزد آن شیخ آمدند>
    text <چشم گریان دست بر سر می‌زدند>
  block
    text <در خرابات آمدی شیخ اجل>
    text <جمله میها از قدومت شد عسل>
  block
    text <کرده‌ای مبدل تو می را از حدث>
    text <جان ما را هم بدل کن از خبث>
  block
    text <گر شود عالم پر از خون مال‌مال>
    text <کی خورد بندهٔ خدا الا حلال>
