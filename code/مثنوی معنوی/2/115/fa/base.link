
text <حیران شدن حاجیان در کرامات آن زاهد  کی در بادیه تنهاش یافتند>
  block
    text <زاهدی بد در میان بادیه>
    text <در عبادت غرق چون عبادیه>
  block
    text <حاجیان آنجا رسیدند از بلاد>
    text <دیده‌شان بر زاهد خشک اوفتاد>
  block
    text <جای زاهد خشک بود او ترمزاج>
    text <از سموم بادیه بودش علاج>
  block
    text <حاجیان حیران شدند از وحدتش>
    text <و آن سلامت در میان آفتش>
  block
    text <در نماز استاده بد بر روی ریگ>
    text <ریگ کز تفش بجوشد آب دیگ>
  block
    text <گفتیی سرمست در سبزه و گلست>
    text <یا سواره بر براق و دلدلست>
  block
    text <یا که پایش بر حریر و حله‌هاست>
    text <یا سموم او را به از باد صباست>
  block
    text <پس بماندند آن جماعت با نیاز>
    text <تا شود درویش فارغ از نماز>
  block
    text <چون ز استغراق باز آمد فقیر>
    text <زان جماعت زندهٔ روشن‌ضمیر>
  block
    text <دید کآبش می‌چکید از دست و رو>
    text <جامه‌اش تر بود از آثار وضو>
  block
    text <پس بپرسیدش که آبت از کجاست>
    text <دست را بر داشت کز سوی سماست>
  block
    text <گفت هر گاهی که خواهی می‌رسد>
    text <بی ز چاه و بی ز حبل من مسد>
  block
    text <مشکل ما حل کن ای سلطان دین>
    text <تا ببخشد حال تو ما را یقین>
  block
    text <وا نما سری ز اسرارت بما>
    text <تا ببریم از میان زنارها>
  block
    text <چشم را بگشود سوی آسمان>
    text <که اجابت کن دعای حاجیان>
  block
    text <رزق‌جویی را ز بالا خوگرم>
    text <تو ز بالا بر گشودستی درم>
  block
    text <ای نموده تو مکان از لامکان>
    text <فی السماء رزقکم کرده عیان>
  block
    text <در میان این مناجات ابر خوش>
    text <زود پیدا شد چو پیل آب‌کش>
  block
    text <همچو آب از مشک باریدن گرفت>
    text <در گو و در غارها مسکن گرفت>
  block
    text <ابر می‌بارید چون مشک اشکها>
    text <حاجیان جمله گشاده مشکها>
  block
    text <یک جماعت زان عجایب کارها>
    text <می‌بریدند از میان زنارها>
  block
    text <قوم دیگر را یقین در ازدیاد>
    text <زین عجب والله اعلم بالرشاد>
  block
    text <قوم دیگر ناپذیرا ترش و خام>
    text <ناقصان سرمدی تم الکلام>
