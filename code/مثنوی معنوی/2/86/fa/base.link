
text <قصد کردن غزان بکشتن یک مردی تا آن دگر بترسد>
  block
    text <آن غزان ترک خون‌ریز آمدند>
    text <بهر یغما بر دهی ناگه زدند>
  block
    text <دو کس از اعیان آن ده یافتند>
    text <در هلاک آن یکی بشتافتند>
  block
    text <دست بستندش که قربانش کنند>
    text <گفت ای شاهان و ارکان بلند>
  block
    text <در چه مرگم چرا می‌افکنید>
    text <از چه آخر تشنهٔ خون منید>
  block
    text <چیست حکمت چه غرض در کشتنم>
    text <چون چنین درویشم و عریان‌تنم>
  block
    text <گفت تا هیبت برین یارت زند>
    text <تا بترسد او و زر پیدا کند>
  block
    text <گفت آخر او ز من مسکین‌ترست>
    text <گفت قاصد کرده است او را زرست>
  block
    text <گفت چون وهمست ما هر دو یکیم>
    text <در مقام احتمال و در شکیم>
  block
    text <خود ورا بکشید اول ای شهان>
    text <تا بترسم من دهم زر را نشان>
  block
    text <پس کرمهای الهی بین که ما>
    text <آمدیم آخر زمان در انتها>
  block
    text <آخرین قرنها پیش از قرون>
    text <در حدیثست آخرون السابقون>
  block
    text <تا هلاک قوم نوح و قوم هود>
    text <عارض رحمت بجان ما نمود>
  block
    text <کشت ایشان را که ما ترسیم ازو>
    text <ور خود این بر عکس کردی وای تو>
