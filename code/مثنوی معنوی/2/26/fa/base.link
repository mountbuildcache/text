
text <فرمودن والی آن مرد را کی این خاربن را کی نشانده‌ای بر سر راه بر کن>
  block
    text <همچو آن شخص درشت خوش‌سخن>
    text <در میان ره نشاند او خاربن>
  block
    text <ره گذریانش ملامت‌گر شدند>
    text <پس بگفتندش بکن این را نکند>
  block
    text <هر دمی آن خاربن افزون شدی>
    text <پای خلق از زخم آن پر خون شدی>
  block
    text <جامه‌های خلق بدریدی ز خار>
    text <پای درویشان بخستی زار زار>
  block
    text <چون بجد حاکم بدو گفت این بکن>
    text <گفت آری بر کنم روزیش من>
  block
    text <مدتی فردا و فردا وعده داد>
    text <شد درخت خار او محکم نهاد>
  block
    text <گفت روزی حاکمش ای وعده کژ>
    text <پیش آ در کار ما واپس مغژ>
  block
    text <گفت الایام یا عم بیننا>
    text <گفت عجل لا تماطل دیننا>
  block
    text <تو که می‌گویی که فردا این بدان>
    text <که بهر روزی که می‌آید زمان>
  block
    text <آن درخت بد جوان‌تر می‌شود>
    text <وین کننده پیر و مضطر می‌شود>
  block
    text <خاربن در قوت و برخاستن>
    text <خارکن در پیری و در کاستن>
  block
    text <خاربن هر روز و هر دم سبز و تر>
    text <خارکن هر روز زار و خشک تر>
  block
    text <او جوان‌تر می‌شود تو پیرتر>
    text <زود باش و روزگار خود مبر>
  block
    text <خاربن دان هر یکی خوی بدت>
    text <بارها در پای خار آخر زدت>
  block
    text <بارها از خوی خود خسته شدی>
    text <حس نداری سخت بی‌حس آمدی>
  block
    text <گر ز خسته گشتن دیگر کسان>
    text <که ز خلق زشت تو هست آن رسان>
  block
    text <غافلی باری ز زخم خود نه‌ای>
    text <تو عذاب خویش و هر بیگانه‌ای>
  block
    text <یا تبر بر گیر و مردانه بزن>
    text <تو علی‌وار این در خیبر بکن>
  block
    text <یا به گلبن وصل کن این خار را>
    text <وصل کن با نار نور یار را>
  block
    text <تا که نور او کشد نار ترا>
    text <وصل او گلشن کند خار ترا>
  block
    text <تو مثال دوزخی او مؤمنست>
    text <کشتن آتش به مؤمن ممکنست>
  block
    text <مصطفی فرمود از گفت جحیم>
    text <کو بممن لابه‌گر گردد ز بیم>
  block
    text <گویدش بگذر ز من ای شاه زود>
    text <هین که نورت سوز نارم را ربود>
  block
    text <پس هلاک نار نور مؤمنست>
    text <زانک بی ضد دفع ضد لا یمکنست>
  block
    text <نار ضد نور باشد روز عدل>
    text <کان ز قهر انگیخته شد این ز فضل>
  block
    text <گر همی خواهی تو دفع شر نار>
    text <آب رحمت بر دل آتش گمار>
  block
    text <چشمهٔ آن آب رحمتمؤمنست>
    text <آب حیوان روح پاک محسنست>
  block
    text <بس گریزانست نفس تو ازو>
    text <زانک تو از آتشی او آب خو>
  block
    text <ز آب آتش زان گریزان می‌شود>
    text <کآتشش از آب ویران می‌شود>
  block
    text <حس و فکر تو همه از آتشست>
    text <حس شیخ و فکر او نور خوشست>
  block
    text <آب نور او چو بر آتش چکد>
    text <چک چک از آتش بر آید برجهد>
  block
    text <چون کند چک‌چک تو گویش مرگ و درد>
    text <تا شود این دوزخ نفس تو سرد>
  block
    text <تا نسوزد او گلستان ترا>
    text <تا نسوزد عدل و احسان ترا>
  block
    text <بعد از آن چیزی که کاری بر دهد>
    text <لاله و نسرین و سیسنبر دهد>
  block
    text <باز پهنا می‌رویم از راه راست>
    text <باز گرد ای خواجه راه ما کجاست>
  block
    text <اندر آن تقریر بودیم ای حسود>
    text <که خرت لنگست و منزل دور زود>
  block
    text <سال بیگه گشت وقت کشت نی>
    text <جز سیه‌رویی و فعل زشت نی>
  block
    text <کرم در بیخ درخت تن فتاد>
    text <بایدش بر کند و در آتش نهاد>
  block
    text <هین و هین ای راه‌رو بیگاه شد>
    text <آفتاب عمر سوی چاه شد>
  block
    text <این دو روزک را که زورت هست زود>
    text <پیر افشانی بکن از راه جود>
  block
    text <این قدر تخمی که ماندستت بباز>
    text <تا بروید زین دو دم عمر دراز>
  block
    text <تا نمردست این چراغ با گهر>
    text <هین فتیلش ساز و روغن زودتر>
  block
    text <هین مگو فردا که فرداها گذشت>
    text <تا بکلی نگذرد ایام کشت>
  block
    text <پند من بشنو که تن بند قویست>
    text <کهنه بیرون کن گرت میل نویست>
  block
    text <لب ببند و کف پر زر بر گشا>
    text <بخل تن بگذار و پیش آور سخا>
  block
    text <ترک شهوتها و لذتها سخاست>
    text <هر که در شهوت فرو شد برنخاست>
  block
    text <این سخا شاخیست از سرو بهشت>
    text <وای او کز کف چنین شاخی بهشت>
  block
    text <عروة الوثقاست این ترک هوا>
    text <برکشد این شاخ جان را بر سما>
  block
    text <تا برد شاخ سخا ای خوب‌کیش>
    text <مر ترا بالاکشان تا اصل خویش>
  block
    text <یوسف حسنی و این عالم چو چاه>
    text <وین رسن صبرست بر امر اله>
  block
    text <یوسفا آمد رسن در زن دو دست>
    text <از رسن غافل مشو بیگه شدست>
  block
    text <حمد لله کین رسن آویختند>
    text <فضل و رحمت را بهم آمیختند>
  block
    text <تا ببینی عالم جان جدید>
    text <عالم بس آشکار ناپدید>
  block
    text <این جهان نیست چون هستان شده>
    text <وان جهان هست بس پنهان شده>
  block
    text <خاک بر بادست و بازی می‌کند>
    text <کژنمایی پرده‌سازی می‌کند>
  block
    text <اینک بر کارست بی‌کارست و پوست>
    text <وانک پنهانست مغز و اصل اوست>
  block
    text <خاک همچون آلتی در دست باد>
    text <باد را دان عالی و عالی‌نژاد>
  block
    text <چشم خاکی را به خاک افتد نظر>
    text <بادبین چشمی بود نوعی دگر>
  block
    text <اسپ داند اسپ را کو هست یار>
    text <هم سواری داند احوال سوار>
  block
    text <چشم حس اسپست و نور حق سوار>
    text <بی‌سواره اسپ خود ناید به کار>
  block
    text <پس ادب کن اسپ را از خوی بد>
    text <ورنه پیش شاه باشد اسپ رد>
  block
    text <چشم اسپ از چشم شه رهبر بود>
    text <چشم او بی‌چشم شه مضطر بود>
  block
    text <چشم اسپان جز گیاه و جز چرا>
    text <هر کجا خوانی بگوید نی چرا>
  block
    text <نور حق بر نور حس راکب شود>
    text <آنگهی جان سوی حق راغب شود>
  block
    text <اسپ بی راکب چه داند رسم راه>
    text <شاه باید تا بداند شاه‌راه>
  block
    text <سوی حسی رو که نورش راکبست>
    text <حس را آن نور نیکو صاحبست>
  block
    text <نور حس را نور حق تزیین بود>
    text <معنی نور علی نور این بود>
  block
    text <نور حسی می‌کشد سوی ثری>
    text <نور حقش می‌برد سوی علی>
  block
    text <زانک محسوسات دونتر عالمیست>
    text <نور حق دریا و حس چون شب‌نمیست>
  block
    text <لیک پیدا نیست آن راکب برو>
    text <جز به آثار و به گفتار نکو>
  block
    text <نور حسی کو غلیظست و گران>
    text <هست پنهان در سواد دیدگان>
  block
    text <چونک نور حس نمی‌بینی ز چشم>
    text <چون ببینی نور آن دینی ز چشم>
  block
    text <نور حس با این غلیظی مختفیست>
    text <چون خفی نبود ضیائی کان صفیست>
  block
    text <این جهان چون خس به دست باد غیب>
    text <عاجزی پیش گرفت و داد غیب>
  block
    text <گه بلندش می‌کند گاهیش پست>
    text <گه درستش می‌کند گاهی شکست>
  block
    text <گه یمینش می‌برد گاهی یسار>
    text <گه گلستانش کند گاهیش خار>
  block
    text <دست پنهان و قلم بین خط‌گزار>
    text <اسپ در جولان و ناپیدا سوار>
  block
    text <تیر پران بین و ناپیدا کمان>
    text <جانها پیدا و پنهان جان جان>
  block
    text <تیر را مشکن که این تیر شهیست>
    text <نیست پرتاوی ز شصت آگهیست>
  block
    text <ما رمیت اذ رمیت گفت حق>
    text <کار حق بر کارها دارد سبق>
  block
    text <خشم خود بشکن تو مشکن تیر را>
    text <چشم خشمت خون شمارد شیر را>
  block
    text <بوسه ده بر تیر و پیش شاه بر>
    text <تیر خون‌آلود از خون تو تر>
  block
    text <آنچ پیدا عاجز و بسته و زبون>
    text <وآنچ ناپیدا چنان تند و حرون>
  block
    text <ما شکاریم این چنین دامی کراست>
    text <گوی چوگانیم چوگانی کجاست>
  block
    text <می‌درد می‌دوزد این خیاط کو>
    text <می‌دمد می‌سوزد این نفاط کو>
  block
    text <ساعتی کافر کند صدیق را>
    text <ساعتی زاهد کند زندیق را>
  block
    text <زانک مخلص در خطر باشد ز دام>
    text <تا ز خود خالص نگردد او تمام>
  block
    text <زانک در راهست و ره‌زن بی‌حدست>
    text <آن رهد کو در امان ایزدست>
  block
    text <آینه خالص نگشت او مخلص است>
    text <مرغ را نگرفته است او مقنص است>
  block
    text <چونک مخلص گشت مخلص باز رست>
    text <در مقام امن رفت و برد دست>
  block
    text <هیچ آیینه دگر آهن نشد>
    text <هیچ نانی گندم خرمن نشد>
  block
    text <هیچ انگوری دگر غوره نشد>
    text <هیچ میوهٔ پخته با کوره نشد>
  block
    text <پخته گرد و از تغیر دور شو>
    text <رو چو برهان محقق نور شو>
  block
    text <چون ز خود رستی همه برهان شدی>
    text <چونک بنده نیست شد سلطان شدی>
  block
    text <ور عیان خواهی صلاح الدین نمود>
    text <دیده‌ها را کرد بینا و گشود>
  block
    text <فقر را از چشم و از سیمای او>
    text <دید هر چشمی که دارد نور هو>
  block
    text <شیخ فعالست بی‌آلت چو حق>
    text <با مریدان داده بی گفتی سبق>
  block
    text <دل به دست او چو موم نرم رام>
    text <مهر او گه ننگ سازد گاه نام>
  block
    text <مهر مومش حاکی انگشتریست>
    text <باز آن نقش نگین حاکی کیست>
  block
    text <حاکی اندیشهٔ آن زرگرست>
    text <سلسلهٔ هر حلقه اندر دیگرست>
  block
    text <این صدا در کوه دلها بانگ کیست>
    text <گه پرست از بانگ این که گه تهیست>
  block
    text <هر کجا هست او حکیمست اوستاد>
    text <بانگ او زین کوه دل خالی مباد>
  block
    text <هست که کوا مثنا می‌کند>
    text <هست که کآواز صدتا می‌کند>
  block
    text <می‌زهاند کوه از آن آواز و قال>
    text <صد هزاران چشمهٔ آب زلال>
  block
    text <چون ز که آن لطف بیرون می‌شود>
    text <آبها در چشمه‌ها خون می‌شود>
  block
    text <زان شهنشاه همایون‌نعل بود>
    text <که سراسر طور سینا لعل بود>
  block
    text <جان پذیرفت و خرد اجزای کوه>
    text <ما کم از سنگیم آخر ای گروه>
  block
    text <نه ز جان یک چشمه جوشان می‌شود>
    text <نه بدن از سبزپوشان می‌شود>
  block
    text <نی صدای بانگ مشتاقی درو>
    text <نی صفای جرعهٔ ساقی درو>
  block
    text <کو حمیت تا ز تیشه وز کلند>
    text <این چنین که را بکلی بر کنند>
  block
    text <بوک بر اجزای او تابد مهی>
    text <بوک در وی تاب مه یابد رهی>
  block
    text <چون قیامت کوهها را برکند>
    text <بر سر ما سایه کی می‌افکند>
  block
    text <این قیامت زان قیامت کی کمست>
    text <آن قیامت زخم و این چون مرهمست>
  block
    text <هر که دید این مرهم از زخم ایمنست>
    text <هر بدی کین حسن دید او محسنست>
  block
    text <ای خنک زشتی که خوبش شد حریف>
    text <وای گل‌رویی که جفتش شد خریف>
  block
    text <نان مرده چون حریف جان شود>
    text <زنده گردد نان و عین آن شود>
  block
    text <هیزم تیره حریف نار شد>
    text <تیرگی رفت و همه انوار شد>
  block
    text <در نمکلان چون خر مرده فتاد>
    text <آن خری و مردگی یکسو نهاد>
  block
    text <صبغة الله هست خم رنگ هو>
    text <پیسها یک رنگ گردد اندرو>
  block
    text <چون در آن خم افتد و گوییش قم>
    text <از طرب گوید منم خم لا تلم>
  block
    text <آن منم خم خود انا الحق گفتنست>
    text <رنگ آتش دارد الا آهنست>
  block
    text <رنگ آهن محو رنگ آتشست>
    text <ز آتشی می‌لافد و خامش وشست>
  block
    text <چون بسرخی گشت همچون زر کان>
    text <پس انا النارست لافش بی زبان>
  block
    text <شد ز رنگ و طبع آتش محتشم>
    text <گوید او من آتشم من آتشم>
  block
    text <آتشم من گر ترا شکیست و ظن>
    text <آزمون کن دست را بر من بزن>
  block
    text <آتشم من بر تو گر شد مشتبه>
    text <روی خود بر روی من یک‌دم بنه>
  block
    text <آدمی چون نور گیرد از خدا>
    text <هست مسجود ملایک ز اجتبا>
  block
    text <نیز مسجود کسی کو چون ملک>
    text <رسته باشد جانش از طغیان و شک>
  block
    text <آتش چه آهن چه لب ببند>
    text <ریش تشبیه مشبه را مخند>
  block
    text <پار در دریا منه کم‌گوی از آن>
    text <بر لب دریا خمش کن لب گزان>
  block
    text <گرچه صد چون من ندارد تاب بحر>
    text <لیک می‌نشکیبم از غرقاب بحر>
  block
    text <جان و عقل من فدای بحر باد>
    text <خونبهای عقل و جان این بحر داد>
  block
    text <تا که پایم می‌رود رانم درو>
    text <چون نماند پا چو بطانم درو>
  block
    text <بی‌ادب حاضر ز غایب خوشترست>
    text <حلقه گرچه کژ بود نی بر درست>
  block
    text <ای تن‌آلوده بگرد حوض گرد>
    text <پاک کی گردد برون حوض مرد>
  block
    text <پاک کو از حوض مهجور اوفتاد>
    text <او ز پاکی خویش هم دور اوفتاد>
  block
    text <پاکی این حوض بی‌پایان بود>
    text <پاکی اجسام کم میزان بود>
  block
    text <زانک دل حوضست لیکن در کمین>
    text <سوی دریا راه پنهان دارد این>
  block
    text <پاکی محدود تو خواهد مدد>
    text <ورنه اندر خرج کم گردد عدد>
  block
    text <آب گفت آلوده را در من شتاب>
    text <گفت آلوده که دارم شرم از آب>
  block
    text <گفت آب این شرم بی من کی رود>
    text <بی من این آلوده زایل کی شود>
  block
    text <ز آب هر آلوده کو پنهان شود>
    text <الحیاء یمنع الایمان بود>
  block
    text <دل ز پایهٔ حوض تن گلناک شد>
    text <تن ز آب حوض دلها پاک شد>
  block
    text <گرد پایهٔ حوض دل گرد ای پسر>
    text <هان ز پایهٔ حوض تن می‌کن حذر>
  block
    text <بحر تن بر بحر دل بر هم زنان>
    text <در میانشان برزخ لا یبغیان>
  block
    text <گر تو باشی راست ور باشی تو کژ>
    text <پیشتر می‌غژ بدو واپس مغژ>
  block
    text <پیش شاهان گر خطر باشد بجان>
    text <لیک نشکیبند ازو با همتان>
  block
    text <شاه چون شیرین‌تر از شکر بود>
    text <جان به شیرینی رود خوشتر بود>
  block
    text <ای ملامت‌گر سلامت مر ترا>
    text <ای سلامت‌جو رها کن تو مرا>
  block
    text <جان من کوره‌ست با آتش خوشست>
    text <کوره را این بس که خانهٔ آتشست>
  block
    text <همچو کوره عشق را سوزیدنیست>
    text <هر که او زین کور باشد کوره نیست>
  block
    text <برگ بی برگی ترا چون برگ شد>
    text <جان باقی یافتی و مرگ شد>
  block
    text <چون ترا غم شادی افزودن گرفت>
    text <روضهٔ جانت گل و سوسن گرفت>
  block
    text <آنچ خوف دیگران آن امن تست>
    text <بط قوی از بحر و مرغ خانه سست>
  block
    text <باز دیوانه شدم من ای طبیب>
    text <باز سودایی شدم من ای حبیب>
  block
    text <حلقه‌های سلسلهٔ تو ذو فنون>
    text <هر یکی حلقه دهد دیگر جنون>
  block
    text <داد هر حلقه فنونی دیگرست>
    text <پس مرا هر دم جنونی دیگرست>
  block
    text <پس فنون باشد جنون این شد مثل>
    text <خاصه در زنجیر این میر اجل>
  block
    text <آنچنان دیوانگی بگسست بند>
    text <که همه دیوانگان پندم دهند>
