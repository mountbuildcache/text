
text <بیان دعویی که عین آن دعوی گواه  صدق خویش است>
  block
    text <گر تو هستی آشنای جان من>
    text <نیست دعوی گفت معنی‌لان من>
  block
    text <گر بگویم نیم‌شب پیش توم>
    text <هین مترس از شب که من خویش توم>
  block
    text <این دو دعوی پیش تو معنی بود>
    text <چون شناسی بانگ خویشاوند خود>
  block
    text <پیشی و خویشی دو دعوی بود لیک>
    text <هر دو معنی بود پیش فهم نیک>
  block
    text <قرب آوازش گواهی می‌دهد>
    text <کین دم از نزدیک یاری می‌جهد>
  block
    text <لذت آواز خویشاوند نیز>
    text <شد گوا بر صدق آن خویش عزیز>
  block
    text <باز بی الهام احمق کو ز جهل>
    text <می‌نداند بانگ بیگانه ز اهل>
  block
    text <پیش او دعوی بود گفتار او>
    text <جهل او شد مایهٔ انکار او>
  block
    text <پیش زیرک کاندرونش نورهاست>
    text <عین این آواز معنی بود راست>
  block
    text <یا به تازی گفت یک تازی‌زبان>
    text <که همی‌دانم زبان تازیان>
  block
    text <عین تازی گفتنش معنی بود>
    text <گرچه تازی گفتنش دعوی بود>
  block
    text <یا نویسد کاتبی بر کاغدی>
    text <کاتب و خط‌خوانم و من امجدی>
  block
    text <این نوشته گرچه خود دعوی بود>
    text <هم نوشته شاهد معنی بود>
  block
    text <یا بگوید صوفیی دیدی تو دوش>
    text <در میان خواب سجاده‌بدوش>
  block
    text <من بدم آن وآنچ گفتم خواب در>
    text <با تو اندر خواب در شرح نظر>
  block
    text <گوش کن چون حلقه اندر گوش کن>
    text <آن سخن را پیشوای هوش کن>
  block
    text <چون ترا یاد آید آن خواب این سخن>
    text <معجز نو باشد و زر کهن>
  block
    text <گرچه دعوی می‌نماید این ولی>
    text <جان صاحب‌واقعه گوید بلی>
  block
    text <پس چو حکمت ضالهٔمؤمنبود>
    text <آن ز هر که بشنود موقن بود>
  block
    text <چونک خود را پیش او یابد فقط>
    text <چون بود شک چون کند او را غلط>
  block
    text <تشنه‌ای را چون بگویی تو شتاب>
    text <در قدح آبست بستان زود آب>
  block
    text <هیچ گوید تشنه کین دعویست رو>
    text <از برم ای مدعی مهجور شو>
  block
    text <یا گواه و حجتی بنما که این>
    text <جنس آبست و از آن ماء معین>
  block
    text <یا به طفل شیر مادر بانگ زد>
    text <که بیا من مادرم هان ای ولد>
  block
    text <طفل گوید مادرا حجت بیار>
    text <تا که با شیرت بگیرم من قرار>
  block
    text <در دل هر امتی کز حق مزه‌ست>
    text <روی و آواز پیمبر معجزه‌ست>
  block
    text <چون پیمبر از برون بانگی زند>
    text <جان امت در درون سجده کند>
  block
    text <زانک جنس بانگ او اندر جهان>
    text <از کسی نشنیده باشد گوش جان>
  block
    text <آن غریب از ذوق آواز غریب>
    text <از زبان حق شنود انی قریب>
