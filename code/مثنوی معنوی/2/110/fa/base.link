
text <جستن آن درخت کی هر که میوهٔ  آن درخت خورد نمیرد>
  block
    text <گفت دانایی برای داستان>
    text <که درختی هست در هندوستان>
  block
    text <هر کسی کز میوهٔ او خورد و برد>
    text <نی شود او پیر نی هرگز بمرد>
  block
    text <پادشاهی این شنید از صادقی>
    text <بر درخت و میوه‌اش شد عاشقی>
  block
    text <قاصدی دانا ز دیوان ادب>
    text <سوی هندوستان روان کرد از طلب>
  block
    text <سالها می‌گشت آن قاصد ازو>
    text <گرد هندوستان برای جست و جو>
  block
    text <شهر شهر از بهر این مطلوب گشت>
    text <نی جزیره ماند و نی کوه و نی دشت>
  block
    text <هر که را پرسید کردش ریش‌خند>
    text <کین کی جوید جز مگر مجنون بند>
  block
    text <بس کسان صفعش زدند اندر مزاح>
    text <بس کسان گفتند ای صاحب‌فلاح>
  block
    text <جست و جوی چون تو زیرک سینه‌صاف>
    text <کی تهی باشد کجا باشد گزاف>
  block
    text <وین مراعاتش یکی صفع دگر>
    text <وین ز صفع آشکارا سخت‌تر>
  block
    text <می‌ستودندش بتسخر کای بزرگ>
    text <در فلان اقلیم بس هول و سترگ>
  block
    text <در فلان بیشه درختی هست سبز>
    text <بس بلند و پهن و هر شاخیش گبز>
  block
    text <قاصد شه بسته در جستن کمر>
    text <می‌شنید از هر کسی نوعی خبر>
  block
    text <بس سیاحت کرد آنجا سالها>
    text <می‌فرستادش شهنشه مالها>
  block
    text <چون بسی دید اندر آن غربت تعب>
    text <عاجز آمد آخر الامر از طلب>
  block
    text <هیچ از مقصود اثر پیدا نشد>
    text <زان غرض غیر خبر پیدا نشد>
  block
    text <رشتهٔ اومید او بگسسته شد>
    text <جستهٔ او عاقبت ناجسته شد>
  block
    text <کرد عزم بازگشتن سوی شاه>
    text <اشک می‌بارید و می‌برید راه>
