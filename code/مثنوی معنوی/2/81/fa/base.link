
text <متردد شدن در میان مذهبهای مخالف و بیرون‌شو و مخلص یافتن>
  block
    text <همچنانک هر کسی در معرفت>
    text <می‌کند موصوف غیبی را صفت>
  block
    text <فلسفی از نوع دیگر کرده شرح>
    text <باحثی مر گفت او را کرده جرح>
  block
    text <وآن دگر در هر دو طعنه می‌زند>
    text <وآن دگر از زرق جانی می‌کند>
  block
    text <هر یک از ره این نشانها زان دهند>
    text <تا گمان آید که ایشان زان ده‌اند>
  block
    text <این حقیقت دان نه حق‌اند این همه>
    text <نه به کلی گمرهانند این رمه>
  block
    text <زانک بی حق باطلی ناید پدید>
    text <قلب را ابله به بوی زر خرید>
  block
    text <گر نبودی در جهان نقدی روان>
    text <قلبها را خرج کردن کی توان>
  block
    text <تا نباشد راست کی باشد دروغ>
    text <آن دروغ از راست می‌گیرد فروغ>
  block
    text <بر امید راست کژ را می‌خرند>
    text <زهر در قندی رود آنگه خورند>
  block
    text <گر نباشد گندم محبوب‌نوش>
    text <چه برد گندم‌نمای جو فروش>
  block
    text <پس مگو کین جمله دمها باطل‌اند>
    text <باطلان بر بوی حق دام دل‌اند>
  block
    text <پس مگو جمله خیالست و ضلال>
    text <بی‌حقیقت نیست در عالم خیال>
  block
    text <حق شب قدرست در شبها نهان>
    text <تا کند جان هر شبی را امتحان>
  block
    text <نه همه شبها بود قدر ای جوان>
    text <نه همه شبها بود خالی از آن>
  block
    text <در میان دلق‌پوشان یک فقیر>
    text <امتحان کن وانک حقست آن بگیر>
  block
    text <مؤمن کیس ممیز کو که تا>
    text <باز داند حیزکان را از فتی>
  block
    text <گرنه معیوبات باشد در جهان>
    text <تاجران باشند جمله ابلهان>
  block
    text <پس بود کالاشناسی سخت سهل>
    text <چونک عیبی نیست چه نااهل و اهل>
  block
    text <ور همه عیبست دانش سود نیست>
    text <چون همه چوبست اینجا عود نیست>
  block
    text <آنک گوید جمله حق‌اند احمقیست>
    text <وانک گوید جمله باطل او شقیست>
  block
    text <تاجران انبیا کردند سود>
    text <تاجران رنگ و بو کور و کبود>
  block
    text <می‌نماید مار اندر چشم مال>
    text <هر دو چشم خویش را نیکو بمال>
  block
    text <منگر اندر غبطهٔ این بیع و سود>
    text <بنگر اندر خسر فرعون و ثمود>
  block
    text <اندرین گردون مکرر کن نظر>
    text <زانک حق فرمود ثم ارجع بصر>
