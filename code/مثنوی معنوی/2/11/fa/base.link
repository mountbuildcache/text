
text <حلوا خریدن شیخ احمد خضرویه جهت غریمان بالهام حق تعالی>
  block
    text <بود شیخی دایما او وامدار>
    text <از جوامردی که بود آن نامدار>
  block
    text <ده هزاران وام کردی از مهان>
    text <خرج کردی بر فقیران جهان>
  block
    text <هم بوام او خانقاهی ساخته>
    text <جان و مال و خانقه در باخته>
  block
    text <وام او را حق ز هر جا می‌گزارد>
    text <کرد حق بهر خلیل از ریگ آرد>
  block
    text <گفت پیغامبر که در بازارها>
    text <دو فرشته می‌کنند ایدر دعا>
  block
    text <کای خدا تو منفقان را ده خلف>
    text <ای خدا تو ممسکان را ده تلف>
  block
    text <خاصه آن منفق که جان انفاق کرد>
    text <حلق خود قربانی خلاق کرد>
  block
    text <حلق پیش آورد اسمعیل‌وار>
    text <کارد بر حلقش نیارد کرد کار>
  block
    text <پس شهیدان زنده زین رویند و خوش>
    text <تو بدان قالب بمنگر گبروش>
  block
    text <چون خلف دادستشان جان بقا>
    text <جان ایمن از غم و رنج و شقا>
  block
    text <شیخ وامی سالها این کار کرد>
    text <می‌ستد می‌داد همچون پای‌مرد>
  block
    text <تخمها می‌کاشت تا روز اجل>
    text <تا بود روز اجل میر اجل>
  block
    text <چونک عمر شیخ در آخر رسید>
    text <در وجود خود نشان مرگ دید>
  block
    text <وام‌داران گرد او بنشسته جمع>
    text <شیخ بر خود خوش گدازان همچو شمع>
  block
    text <وام‌داران گشته نومید و ترش>
    text <درد دلها یار شد با درد شش>
  block
    text <شیخ گفت این بدگمانان را نگر>
    text <نیست حق را چار صد دینار زر>
  block
    text <کودکی حلوا ز بیرون بانگ زد>
    text <لاف حلوا بر امید دانگ زد>
  block
    text <شیخ اشارت کرد خادم را بسر>
    text <که برو آن جمله حلوا را بخر>
  block
    text <تا غریمان چونک آن حلوا خورند>
    text <یک زمانی تلخ در من ننگرند>
  block
    text <در زمان خادم برون آمد بدر>
    text <تا خرد او جمله حلوا را بزر>
  block
    text <گفت او را کوترو حلوا بچند>
    text <گفت کودک نیم دینار و ادند>
  block
    text <گفت نه از صوفیان افزون مجو>
    text <نیم دینارت دهم دیگر مگو>
  block
    text <او طبق بنهاد اندر پیش شیخ>
    text <تو ببین اسرار سر اندیش شیخ>
  block
    text <کرد اشارت با غریمان کین نوال>
    text <نک تبرک خوش خورید این را حلال>
  block
    text <چون طبق خالی شد آن کودک ستد>
    text <گفت دینارم بده ای با خرد>
  block
    text <شیخ گفتا از کجا آرم درم>
    text <وام دارم می‌روم سوی عدم>
  block
    text <کودک از غم زد طبق را بر زمین>
    text <ناله و گریه بر آورد و حنین>
  block
    text <می‌گریست از غبن کودک های های>
    text <کای مرا بشکسته بودی هر دو پای>
  block
    text <کاشکی من گرد گلخن گشتمی>
    text <بر در این خانقه نگذشتمی>
  block
    text <صوفیان طبل‌خوار لقمه‌جو>
    text <سگ‌دلان و همچو گربه روی‌شو>
  block
    text <از غریو کودک آنجا خیر و شر>
    text <گرد آمد گشت بر کودک حشر>
  block
    text <پیش شیخ آمد که ای شیخ درشت>
    text <تو یقین دان که مرا استاد کشت>
  block
    text <گر روم من پیش او دست تهی>
    text <او مرا بکشد اجازت می‌دهی>
  block
    text <وان غریمان هم بانکار و جحود>
    text <رو به شیخ آورده کین باری چه بود>
  block
    text <مال ما خوردی مظالم می‌بری>
    text <از چه بود این ظلم دیگر بر سری>
  block
    text <تا نماز دیگر آن کودک گریست>
    text <شیخ دیده بست و در وی ننگریست>
  block
    text <شیخ فارغ از جفا و از خلاف>
    text <در کشیده روی چون مه در لحاف>
  block
    text <با ازل خوش با اجل خوش شادکام>
    text <فارغ از تشنیع و گفت خاص و عام>
  block
    text <آنک جان در روی او خندد چو قند>
    text <از ترش‌رویی خلقش چه گزند>
  block
    text <آنک جان بوسه دهد بر چشم او>
    text <کی خورد غم از فلک وز خشم او>
  block
    text <در شب مهتاب مه را بر سماک>
    text <از سگان و وعوع ایشان چه باک>
  block
    text <سگ وظیفهٔ خود بجا می‌آورد>
    text <مه وظیفهٔ خود برخ می‌گسترد>
  block
    text <کارک خود می‌گزارد هر کسی>
    text <آب نگذارد صفا بهر خسی>
  block
    text <خس خسانه می‌رود بر روی آب>
    text <آب صافی می‌رود بی اضطراب>
  block
    text <مصطفی مه می‌شکافد نیم‌شب>
    text <ژاژ می‌خاید ز کینه بولهب>
  block
    text <آن مسیحا مرده زنده می‌کند>
    text <وان جهود از خشم سبلت می‌کند>
  block
    text <بانگ سگ هرگز رسد در گوش ماه>
    text <خاصه ماهی کو بود خاص اله>
  block
    text <می خورد شه بر لب جو تا سحر>
    text <در سماع از بانگ چغزان بی خبر>
  block
    text <هم شدی توزیع کودک دانگ چند>
    text <همت شیخ آن سخا را کرد بند>
  block
    text <تا کسی ندهد به کودک هیچ چیز>
    text <قوت پیران ازین بیش است نیز>
  block
    text <شد نماز دیگر آمد خادمی>
    text <یک طبق بر کف ز پیش حاتمی>
  block
    text <صاحب مالی و حالی پیش پیر>
    text <هدیه بفرستاد کز وی بد خبیر>
  block
    text <چارصد دینار بر گوشهٔ طبق>
    text <نیم دینار دگر اندر ورق>
  block
    text <خادم آمد شیخ را اکرام کرد>
    text <وان طبق بنهاد پیش شیخ فرد>
  block
    text <چون طبق را از غطا وا کرد رو>
    text <خلق دیدند آن کرامت را ازو>
  block
    text <آه و افغان از همه برخاست زود>
    text <کای سر شیخان و شاهان این چه بود>
  block
    text <این چه سرست این چه سلطانیست باز>
    text <ای خداوند خداوندان راز>
  block
    text <ما ندانستیم ما را عفو کن>
    text <بس پراکنده که رفت از ما سخن>
  block
    text <ما که کورانه عصاها می‌زنیم>
    text <لاجرم قندیلها را بشکنیم>
  block
    text <ما چو کران ناشنیده یک خطاب>
    text <هرزه گویان از قیاس خود جواب>
  block
    text <ما ز موسی پند نگرفتیم کو>
    text <گشت از انکار خضری زردرو>
  block
    text <با چنان چشمی که بالا می‌شتافت>
    text <نور چشمش آسمان را می‌شکافت>
  block
    text <کرده با چشمت تعصب موسیا>
    text <از حماقت چشم موش آسیا>
  block
    text <شیخ فرمود آن همه گفتار و قال>
    text <من بحل کردم شما را آن حلال>
  block
    text <سر این آن بود کز حق خواستم>
    text <لاجرم بنمود راه راستم>
  block
    text <گفت آن دینار اگر چه اندکست>
    text <لیک موقوف غریو کودکست>
  block
    text <تا نگرید کودک حلوا فروش>
    text <بحر رحمت در نمی‌آید به جوش>
  block
    text <ای برادر طفل طفل چشم تست>
    text <کام خود موقوف زاری دان درست>
  block
    text <گر همی‌خواهی که آن خلعت رسد>
    text <پس بگریان طفل دیده بر جسد>
