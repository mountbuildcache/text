
text <پرسیدن موسی از حق سر غلبهٔ ظالمان را>
  block
    text <گفت موسی ای کریم کارساز>
    text <ای که یکدم ذکر تو عمر دراز>
  block
    text <نقش کژمژ دیدم اندر آب و گل>
    text <چون ملایک اعتراضی کرد دل>
  block
    text <که چه مقصودست نقشی ساختن>
    text <واندرو تخم فساد انداختن>
  block
    text <آتش ظلم و فساد افروختن>
    text <مسجد و سجده‌کنان را سوختن>
  block
    text <مایهٔ خونابه و زردآبه را>
    text <جوش دادن از برای لابه را>
  block
    text <من یقین دانم که عین حکمتست>
    text <لیک مقصودم عیان و رؤیتست>
  block
    text <آن یقین می‌گویدم خاموش کن>
    text <حرص رؤیت گویدم نه جوش کن>
  block
    text <مر ملایک را نمودی سر خویش>
    text <کین چنین نوشی همی ارزد به نیش>
  block
    text <عرضه کردی نور آدم را عیان>
    text <بر ملایک گشت مشکلها بیان>
  block
    text <حشر تو گوید که سر مرگ چیست>
    text <میوه‌ها گویند سر برگ چیست>
  block
    text <سر خون و نطفهٔ حسن آدمیست>
    text <سابق هر بیشیی آخر کمیست>
  block
    text <لوح را اول بشوید بی وقوف>
    text <آنگهی بر وی نویسد او حروف>
  block
    text <خون کند دل را و اشک مستهان>
    text <بر نویسد بر وی اسرار آنگهان>
  block
    text <وقت شستن لوح را باید شناخت>
    text <که مر آن را دفتری خواهند ساخت>
  block
    text <چون اساس خانه‌ای می‌افکنند>
    text <اولین بنیاد را بر می‌کنند>
  block
    text <گل بر آرند اول از قعر زمین>
    text <تا بخر بر کشی ماء معین>
  block
    text <از حجامت کودکان گریند زار>
    text <که نمی‌دانند ایشان سر کار>
  block
    text <مرد خود زر می‌دهد حجام را>
    text <می‌نوازد نیش خون آشام را>
  block
    text <مدود حمال زی بار گران>
    text <می‌رباید بار را از دیگران>
  block
    text <جنگ حمالان برای بار بین>
    text <این چنین است اجتهاد کاربین>
  block
    text <چون گرانیها اساس راحتست>
    text <تلخها هم پیشوای نعمتست>
  block
    text <حفت الجنه بمکروهاتنا>
    text <حفت النیران من شهواتنا>
  block
    text <تخم مایهٔ آتشت شاخ ترست>
    text <سوختهٔ آتش قرین کوثرست>
  block
    text <هر که در زندان قرین محنتیست>
    text <آن جزای لقمه‌ای و شهوتیست>
  block
    text <هر که در قصری قرین دولتیست>
    text <آن جزای کارزار و محنتیست>
  block
    text <هر که را دیدی بزر و سیم فرد>
    text <دانک اندر کسب کردن صبر کرد>
  block
    text <بی سبب بیند چو دیده شد گذار>
    text <تو که در حسی سبب را گوش دار>
  block
    text <آنک بیرون از طبایع جان اوست>
    text <منصب خرق سببها آن اوست>
  block
    text <بی سبب بیند نه از آب و گیا>
    text <چشم چشمهٔ معجزات انبیا>
  block
    text <این سبب همچون طبیب است و علیل>
    text <این سبب همچون چراغست و فتیل>
  block
    text <شب چراغت را فتیل نو بتاب>
    text <پاک دان زینها چراغ آفتاب>
  block
    text <رو تو کهگل ساز بهر سقف خان>
    text <سقف گردون را ز کهگل پاک دان>
  block
    text <اه که چون دلدار ما غمسوز شد>
    text <خلوت شب در گذشت و روز شد>
  block
    text <جز بشب جلوه نباشد ماه را>
    text <جز بدرد دل مجو دلخواه را>
  block
    text <ترک عیسی کرده خر پروده‌ای>
    text <لاجرم چون خر برون پرده‌ای>
  block
    text <طالع عیسیست علم و معرفت>
    text <طالع خر نیست ای تو خر صفت>
  block
    text <نالهٔ خر بشنوی رحم آیدت>
    text <پس ندانی خر خری فرمایدت>
  block
    text <رحم بر عیسی کن و بر خر مکن>
    text <طبع را بر عقل خود سرور مکن>
  block
    text <طبع را هل تا بگرید زار زار>
    text <تو ازو بستان و وام جان گزار>
  block
    text <سالها خر بنده بودی بس بود>
    text <زانک خربنده ز خر واپس بود>
  block
    text <ز اخروهن مرادش نفس تست>
    text <کو بخر باید و عقلت نخست>
  block
    text <هم‌مزاج خر شدست این عقل پست>
    text <فکرش این که چون علف آرم به دست>
  block
    text <آن خر عیسی مزاج دل گرفت>
    text <در مقام عاقلان منزل گرفت>
  block
    text <زانک غالب عقل بود و خر ضعیف>
    text <از سوار زفت گردد خر نحیف>
  block
    text <وز ضعیفی عقل تو ای خربها>
    text <این خر پژمرده گشتست اژدها>
  block
    text <گر ز عیسی گشته‌ای رنجوردل>
    text <هم ازو صحت رسد او را مهل>
  block
    text <چونی ای عیسی عیسی‌دم ز رنج>
    text <که نبود اندر جهان بی مار گنج>
  block
    text <چونی ای عیسی ز دیدار جهود>
    text <چونی ای یوسف ز مکار و حسود>
  block
    text <تو شب و روز از پی این قوم غمر>
    text <چون شب و روزی مددبخشای عمر>
  block
    text <چونی از صفراییان بی‌هنر>
    text <چه هنر زاید ز صفرا درد سر>
  block
    text <تو همان کن که کند خورشید شرق>
    text <ما نفاق و حیله و دزدی و زرق>
  block
    text <تو عسل ما سرکه در دنیا و دین>
    text <دفع این صفرا بود سرکنگبین>
  block
    text <سرکه افزودیم ما قوم زحیر>
    text <تو عسل بفزا کرم را وا مگیر>
  block
    text <این سزید از ما چنان آمد ز ما>
    text <ریگ اندر چشم چه فزاید عمی>
  block
    text <آن سزد از تو ایا کحل عزیز>
    text <که بیابد از تو هر ناچیز چیز>
  block
    text <ز آتش این ظالمانت دل کباب>
    text <از تو جمله اهد قومی بد خطاب>
  block
    text <کان عودی در تو گر آتش زنند>
    text <این جهان از عطر و ریحان آگنند>
  block
    text <تو نه آن عودی کز آتش کم شود>
    text <تو نه آن روحی که اسیر غم شود>
  block
    text <عود سوزد کان عود از سوز دور>
    text <باد کی حمله برد بر اصل نور>
  block
    text <ای ز تو مر آسمانها را صفا>
    text <ای جفای تو نکوتر از وفا>
  block
    text <زانک از عاقل جفایی گر رود>
    text <از وفای جاهلان آن به بود>
  block
    text <گفت پیغامبر عداوت از خرد>
    text <بهتر از مهری که از جاهل رسد>
