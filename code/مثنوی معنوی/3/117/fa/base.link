
text <گریختن عیسی علیه السلام فراز کوه از احمقان>
  block
    text <عیسی مریم به کوهی می‌گریخت>
    text <شیرگویی خون او می‌خواست ریخت>
  block
    text <آن یکی در پی دوید و گفت خیر>
    text <در پیت کس نیست چه گریزی چو طیر>
  block
    text <با شتاب او آنچنان می‌تاخت جفت>
    text <کز شتاب خود جواب او نگفت>
  block
    text <یک دو میدان در پی عیسی براند>
    text <پس بجد جد عیسی را بخواند>
  block
    text <کز پی مرضات حق یک لحظه بیست>
    text <که مرا اندر گریزت مشکلیست>
  block
    text <از کی این سو می‌گریزی ای کریم>
    text <نه پیت شیر و نه خصم و خوف و بیم>
  block
    text <گفت از احمق گریزانم برو>
    text <می‌رهانم خویش را بندم مشو>
  block
    text <گفت آخر آن مسیحا نه توی>
    text <که شود کور و کر از تو مستوی>
  block
    text <گفت آری گفت آن شه نیستی>
    text <که فسون غیب را ماویستی>
  block
    text <چون بخوانی آن فسون بر مرده‌ای>
    text <برجهد چون شیر صید آورده‌ای>
  block
    text <گفت آری آن منم گفتا که تو>
    text <نه ز گل مرغان کنی ای خوب‌رو>
  block
    text <گفت آری گفت پس ای روح پاک>
    text <هرچه خواهی می‌کنی از کیست باک>
  block
    text <با چنین برهان که باشد در جهان>
    text <که نباشد مر ترا از بندگان>
  block
    text <گفت عیسی که به ذات پاک حق>
    text <مبدع تن خالق جان در سبق>
  block
    text <حرمت ذات و صفات پاک او>
    text <که بود گردون گریبان‌چاک او>
  block
    text <کان فسون و اسم اعظم را که من>
    text <بر کر و بر کور خواندم شد حسن>
  block
    text <بر که سنگین بخواندم شد شکاف>
    text <خرقه را بدرید بر خود تا بناف>
  block
    text <برتن مرده بخواندم گشت حی>
    text <بر سر لاشی بخواندم گشت شی>
  block
    text <خواندم آن را بر دل احمق بود>
    text <صد هزاران بار و درمانی نشد>
  block
    text <سنگ خارا گشت و زان خو بر نگشت>
    text <ریگ شد کز وی نروید هیچ کشت>
  block
    text <گفت حکمت چیست کآنجا اسم حق>
    text <سود کرد اینجا نبود آن را سبق>
  block
    text <آن همان رنجست و این رنجی چرا>
    text <او نشد این را و آن را شد دوا>
  block
    text <گفت رنج احمقی قهر خداست>
    text <رنج و کوری نیست قهر آن ابتلاست>
  block
    text <ابتلا رنجیست کان رحم آورد>
    text <احمقی رنجیست کان زخم آورد>
  block
    text <آنچ داغ اوست مهر او کرده است>
    text <چاره‌ای بر وی نیارد برد دست>
  block
    text <ز احمقان بگریز چون عیسی گریخت>
    text <صحبت احمق بسی خونها که ریخت>
  block
    text <اندک اندک آب را دزدد هوا>
    text <دین چنین دزدد هم احمق از شما>
  block
    text <گرمیت را دزدد و سردی دهد>
    text <همچو آن کو زیر کون سنگی نهد>
  block
    text <آن گریز عیسی نه از بیم بود>
    text <آمنست او آن پی تعلیم بود>
  block
    text <زمهریر ار پر کند آفاق را>
    text <چه غم آن خورشید با اشراق را>
