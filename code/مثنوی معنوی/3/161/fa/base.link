
text <دویدن آن شخص به سوی موسی به زنهار چون از خروس خبر مرگ خود شنید>
  block
    text <چون شنید اینها دوان شد تیز و تفت>
    text <بر در موسی کلیم الله رفت>
  block
    text <رو همی‌مالید در خاک او ز بیم>
    text <که مرا فریاد رس زین ای کلیم>
  block
    text <گفت رو بفروش خود را و بره>
    text <چونک استا گشته‌ای بر جه ز چه>
  block
    text <بر مسلمانان زیان انداز تو>
    text <کیسه و همیانها را کن دوتو>
  block
    text <من درون خشت دیدم این قضا>
    text <که در آیینه عیان شد مر ترا>
  block
    text <عاقل اول بیند آخر را بدل>
    text <اندر آخر بیند از دانش مقل>
  block
    text <باز زاری کرد کای نیکوخصال>
    text <مر مرا در سر مزن در رو ممال>
  block
    text <از من آن آمد که بودم ناسزا>
    text <ناسزایم را تو ده حسن الجزا>
  block
    text <گفت تیری جست از شست ای پسر>
    text <نیست سنت کید آن واپس به سر>
  block
    text <لیک در خواهم ز نیکوداوری>
    text <تا که ایمان آن زمان با خود بری>
  block
    text <چونک ایمان برده باشی زنده‌ای>
    text <چونک با ایمان روی پاینده‌ای>
  block
    text <هم در آن دم حال بر خواجه بگشت>
    text <تا دلش شوریده و آوردند طشت>
  block
    text <شورش مرگست نه هیضهٔ طعام>
    text <قی چه سودت دارد ای بدبخت خام>
  block
    text <چار کس بردند تا سوی وثاق>
    text <ساق می‌مالید او بر پشت ساق>
  block
    text <پند موسی نشنوی شوخی کنی>
    text <خویشتن بر تیغ پولادی زنی>
  block
    text <شرم ناید تیغ را از جان تو>
    text <آن تست این ای برادر آن تو>
