
text <شناختن هر حیوانی بوی عدو خود را و حذر کردن و بطالت و خسارت آنکس کی عدو کسی بود کی ازو حذر ممکن نیست و فرار ممکن نی و مقابله ممکن نی>
  block
    text <اسپ داند بانگ و بوی شیر را>
    text <گر چه حیوانست الا نادرا>
  block
    text <بل عدو خویش را هر جانور>
    text <خود بداند از نشان و از اثر>
  block
    text <روز خفاشک نیارد بر پرید>
    text <شب برون آمد چو دزدان و چرید>
  block
    text <از همه محروم‌تر خفاش بود>
    text <که عدو آفتاب فاش بود>
  block
    text <نه تواند در مصافش زخم خورد>
    text <نه بنفرین تاندش مهجور کرد>
  block
    text <آفتابی که بگرداند قفاش>
    text <از برای غصه و قهر خفاش>
  block
    text <غایت لطف و کمال او بود>
    text <گرنه خفاشش کجا مانع شود>
  block
    text <دشمنی گیری بحد خویش گیر>
    text <تا بود ممکن که گردانی اسیر>
  block
    text <قطره با قلزم چو استیزه کند>
    text <ابلهست او ریش خود بر می‌کند>
  block
    text <حیلت او از سبالش نگذرد>
    text <چنبرهٔ حجرهٔ قمر چون بر درد>
  block
    text <با عدو آفتاب این بد عتاب>
    text <ای عدو آفتاب آفتاب>
  block
    text <ای عدو آفتابی کز فرش>
    text <می‌بلرزد آفتاب و اخترش>
  block
    text <تو عدو او نه‌ای خصم خودی>
    text <چه غم آتش را که تو هیزم شدی>
  block
    text <ای عجب از سوزشت او کم شود>
    text <یا ز درد سوزشت پر غم شود>
  block
    text <رحمتش نه رحمت آدم بود>
    text <که مزاج رحم آدم غم بود>
  block
    text <رحمت مخلوق باشد غصه‌ناک>
    text <رحمت حق از غم و غصه‌ست پاک>
  block
    text <رحمت بی‌چون چنین دان ای پدر>
    text <ناید اندر وهم از وی جز اثر>
