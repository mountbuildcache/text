
text <حکایت مارگیر کی اژدهای فسرده را مرده پنداشت در ریسمانهاش پیچید و  آورد به بغداد>
  block
    text <یک حکایت بشنو از تاریخ‌گوی>
    text <تا بری زین راز سرپوشیده بوی>
  block
    text <مارگیری رفت سوی کوهسار>
    text <تا بگیرد او به افسونهاش مار>
  block
    text <گر گران و گر شتابنده بود>
    text <آنک جویندست یابنده بود>
  block
    text <در طلب زن دایما تو هر دو دست>
    text <که طلب در راه نیکو رهبرست>
  block
    text <لنگ و لوک و خفته‌شکل و بی‌ادب>
    text <سوی او می‌غیژ و او را می‌طلب>
  block
    text <گه بگفت و گه بخاموشی و گه>
    text <بوی کردن گیر هر سو بوی شه>
  block
    text <گفت آن یعقوب با اولاد خویش>
    text <جستن یوسف کنید از حد بیش>
  block
    text <هر حس خود را درین جستن بجد>
    text <هر طرف رانید شکل مستعد>
  block
    text <گفت از روح خدا لا تیاسوا>
    text <همچو گم کرده پسر رو سو بسو>
  block
    text <از ره حس دهان پرسان شوید>
    text <گوش را بر چار راه آن نهید>
  block
    text <هر کجا بوی خوش آید بو برید>
    text <سوی آن سر کاشنای آن سرید>
  block
    text <هر کجا لطفی ببینی از کسی>
    text <سوی اصل لطف ره یابی عسی>
  block
    text <این همه خوشها ز دریاییست ژرف>
    text <جزو را بگذار و بر کل دار طرف>
  block
    text <جنگهای خلق بهر خوبیست>
    text <برگ بی برگی نشان طوبیست>
  block
    text <خشمهای خلق بهر آشتیست>
    text <دام راحت دایما بی‌راحتیست>
  block
    text <هر زدن بهر نوازش را بود>
    text <هر گله از شکر آگه می‌کند>
  block
    text <بوی بر از جزو تا کل ای کریم>
    text <بوی بر از ضد تا ضد ای حکیم>
  block
    text <جنگها می آشتی آرد درست>
    text <مارگیر از بهر یاری مار جست>
  block
    text <بهر یاری مار جوید آدمی>
    text <غم خورد بهر حریف بی‌غمی>
  block
    text <او همی‌جستی یکی ماری شگرف>
    text <گرد کوهستان و در ایام برف>
  block
    text <اژدهایی مرده دید آنجا عظیم>
    text <که دلش از شکل او شد پر ز بیم>
  block
    text <مارگیر اندر زمستان شدید>
    text <مار می‌جست اژدهایی مرده دید>
  block
    text <مارگیر از بهر حیرانی خلق>
    text <مار گیرد اینت نادانی خلق>
  block
    text <آدمی کوهیست چون مفتون شود>
    text <کوه اندر مار حیران چون شود>
  block
    text <خویشتن نشناخت مسکین آدمی>
    text <از فزونی آمد و شد در کمی>
  block
    text <خویشتن را آدمی ارزان فروخت>
    text <بود اطلس خویش بر دلقی بدوخت>
  block
    text <صد هزاران مار و که حیران اوست>
    text <او چرا حیران شدست و ماردوست>
  block
    text <مارگیر آن اژدها را بر گرفت>
    text <سوی بغداد آمد از بهر شگفت>
  block
    text <اژدهایی چون ستون خانه‌ای>
    text <می‌کشیدش از پی دانگانه‌ای>
  block
    text <کاژدهای مرده‌ای آورده‌ام>
    text <در شکارش من جگرها خورده‌ام>
  block
    text <او همی مرده گمان بردش ولیک>
    text <زنده بود و او ندیدش نیک نیک>
  block
    text <او ز سرماها و برف افسرده بود>
    text <زنده بود و شکل مرده می‌نمود>
  block
    text <عالم افسردست و نام او جماد>
    text <جامد افسرده بود ای اوستاد>
  block
    text <باش تا خورشید حشر آید عیان>
    text <تا ببینی جنبش جسم جهان>
  block
    text <چون عصای موسی اینجا مار شد>
    text <عقل را از ساکنان اخبار شد>
  block
    text <پارهٔ خاک ترا چون مرد ساخت>
    text <خاکها را جملگی شاید شناخت>
  block
    text <مرده زین سو اند و زان سو زنده‌اند>
    text <خامش اینجا و آن طرف گوینده‌اند>
  block
    text <چون از آن سوشان فرستد سوی ما>
    text <آن عصا گردد سوی ما اژدها>
  block
    text <کوهها هم لحن داودی کند>
    text <جوهر آهن بکف مومی بود>
  block
    text <باد حمال سلیمانی شود>
    text <بحر با موسی سخن‌دانی شود>
  block
    text <ماه با احمد اشارت‌بین شود>
    text <نار ابراهیم را نسرین شود>
  block
    text <خاک قارون را چو ماری در کشد>
    text <استن حنانه آید در رشد>
  block
    text <سنگ بر احمد سلامی می‌کند>
    text <کوه یحیی را پیامی می‌کند>
  block
    text <ما سمیعیم و بصیریم و خوشیم>
    text <با شما نامحرمان ما خامشیم>
  block
    text <چون شما سوی جمادی می‌روید>
    text <محرم جان جمادان چون شوید>
  block
    text <از جمادی عالم جانها روید>
    text <غلغل اجزای عالم بشنوید>
  block
    text <فاش تسبیح جمادات آیدت>
    text <وسوسهٔ تاویلها نربایدت>
  block
    text <چون ندارد جان تو قندیلها>
    text <بهر بینش کرده‌ای تاویلها>
  block
    text <که غرض تسبیح ظاهر کی بود>
    text <دعوی دیدن خیال غی بود>
  block
    text <بلک مر بیننده را دیدار آن>
    text <وقت عبرت می‌کند تسبیح‌خوان>
  block
    text <پس چو از تسبیح یادت می‌دهد>
    text <آن دلالت همچو گفتن می‌بود>
  block
    text <این بود تاویل اهل اعتزال>
    text <و آن آنکس کو ندارد نور حال>
  block
    text <چون ز حس بیرون نیامد آدمی>
    text <باشد از تصویر غیبی اعجمی>
  block
    text <این سخن پایان ندارد مارگیر>
    text <می‌کشید آن مار را با صد زحیر>
  block
    text <تا به بغداد آمد آن هنگامه‌جو>
    text <تا نهد هنگامه‌ای بر چارسو>
  block
    text <بر لب شط مرد هنگامه نهاد>
    text <غلغله در شهر بغداد اوفتاد>
  block
    text <مارگیری اژدها آورده است>
    text <بوالعجب نادر شکاری کرده است>
  block
    text <جمع آمد صد هزاران خام‌ریش>
    text <صید او گشته چو او از ابلهیش>
  block
    text <منتظر ایشان و هم او منتظر>
    text <تا که جمع آیند خلق منتشر>
  block
    text <مردم هنگامه افزون‌تر شود>
    text <کدیه و توزیع نیکوتر رود>
  block
    text <جمع آمد صد هزاران ژاژخا>
    text <حلقه کرده پشت پا بر پشت پا>
  block
    text <مرد را از زن خبر نه ز ازدحام>
    text <رفته درهم چون قیامت خاص و عام>
  block
    text <چون همی حراقه جنبانید او>
    text <می‌کشیدند اهل هنگامه گلو>
  block
    text <و اژدها کز زمهریر افسرده بود>
    text <زیر صد گونه پلاس و پرده بود>
  block
    text <بسته بودش با رسنهای غلیظ>
    text <احتیاطی کرده بودش آن حفیظ>
  block
    text <در درنگ انتظار و اتفاق>
    text <تافت بر آن مار خورشید عراق>
  block
    text <آفتاب گرم‌سیرش گرم کرد>
    text <رفت از اعضای او اخلاط سرد>
  block
    text <مرده بود و زنده گشت او از شگفت>
    text <اژدها بر خویش جنبیدن گرفت>
  block
    text <خلق را از جنبش آن مرده مار>
    text <گشتشان آن یک تحیر صد هزار>
  block
    text <با تحیر نعره‌ها انگیختند>
    text <جملگان از جنبشش بگریختند>
  block
    text <می‌سکست او بند و زان بانگ بلند>
    text <هر طرف می‌رفت چاقاچاق بند>
  block
    text <بندها بسکست و بیرون شد ز زیر>
    text <اژدهایی زشت غران همچو شیر>
  block
    text <در هزیمت بس خلایق کشته شد>
    text <از فتاده و کشتگان صد پشته شد>
  block
    text <مارگیر از ترس بر جا خشک گشت>
    text <که چه آوردم من از کهسار و دشت>
  block
    text <گرگ را بیدار کرد آن کور میش>
    text <رفت نادان سوی عزرائیل خویش>
  block
    text <اژدها یک لقمه کرد آن گیج را>
    text <سهل باشد خون‌خوری حجاج را>
  block
    text <خویش را بر استنی پیچید و بست>
    text <استخوان خورده را در هم شکست>
  block
    text <نفست اژدرهاست او کی مرده است>
    text <از غم و بی آلتی افسرده است>
  block
    text <گر بیابد آلت فرعون او>
    text <که بامر او همی‌رفت آب جو>
  block
    text <آنگه او بنیاد فرعونی کند>
    text <راه صد موسی و صد هارون زند>
  block
    text <کرمکست آن اژدها از دست فقر>
    text <پشه‌ای گردد ز جاه و مال صقر>
  block
    text <اژدها را دار در برف فراق>
    text <هین مکش او را به خورشید عراق>
  block
    text <تا فسرده می‌بود آن اژدهات>
    text <لقمهٔ اویی چو او یابد نجات>
  block
    text <مات کن او را و آمن شو ز مات>
    text <رحم کم کن نیست او ز اهل صلات>
  block
    text <کان تف خورشید شهوت بر زند>
    text <آن خفاش مردریگت پر زند>
  block
    text <می‌کشانش در جهاد و در قتال>
    text <مردوار الله یجزیک الوصال>
  block
    text <چونک آن مرد اژدها را آورید>
    text <در هوای گرم خوش شد آن مرید>
  block
    text <لاجرم آن فتنه‌ها کرد ای عزیز>
    text <بیست همچندان که ما گفتیم نیز>
  block
    text <تو طمع داری که او را بی جفا>
    text <بسته داری در وقار و در وفا>
  block
    text <هر خسی را این تمنی کی رسد>
    text <موسیی باید که اژدرها کشد>
  block
    text <صدهزاران خلق ز اژدرهای او>
    text <در هزیمت کشته شد از رای او>
