
text <تشبیه بند و دام قضا به صورت  پنهان به اثر پیدا>
  block
    text <بینی اندر دلق مهتر زاده‌ای>
    text <سر برهنه در بلا افتاده‌ای>
  block
    text <در هوای نابکاری سوخته>
    text <اقمشه و املاک خود بفروخته>
  block
    text <خان و مان رفته شده بدنام و خوار>
    text <کام دشمن می‌رود ادبیروار>
  block
    text <زاهدی بیند بگوید ای کیا>
    text <همتی می‌دار از بهر خدا>
  block
    text <کاندرین ادبار زشت افتاده‌ام>
    text <مال و زر و نعمت از کف داده‌ام>
  block
    text <همتی تا بوک من زین وا رهم>
    text <زین گل تیره بود که بر جهم>
  block
    text <این دعا می‌خواهد او از عام و خاص>
    text <کالخلاص و الخلاص و الخلاص>
  block
    text <دست باز و پای باز و بند نی>
    text <نه موکل بر سرش نه آهنی>
  block
    text <از کدامین بند می‌جویی خلاص>
    text <وز کدامین حبس می‌جویی مناص>
  block
    text <بند تقدیر و قضای مختفی>
    text <کی نبیند آن به جز جان صفی>
  block
    text <گرچه پیدا نیست آن در مکمنست>
    text <بتر از زندان و بند آهنست>
  block
    text <زانک آهنگر مر آن را بشکند>
    text <حفره گر هم خشت زندان بر کند>
  block
    text <ای عجب این بند پنهان گران>
    text <عاجز از تکسیر آن آهنگران>
  block
    text <دیدن آن بند احمد را رسد>
    text <بر گلوی بسته حبل من مسد>
  block
    text <دید بر پشت عیال بولهب>
    text <تنگ هیزم گفت حمالهٔ حطب>
  block
    text <حبل و هیزم را جز او چشمی ندید>
    text <که پدید آید برو هر ناپدید>
  block
    text <باقیانش جمله تاویلی کنند>
    text <کین ز بیهوشیست و ایشان هوشمند>
  block
    text <لیک از تاثیر آن پشتش دوتو>
    text <گشته و نالان شده او پیش تو>
  block
    text <که دعایی همتی تا وا رهم>
    text <تا ازین بند نهان بیرون جهم>
  block
    text <آنک بیند این علامتها پدید>
    text <چون نداند او شقی را از سعید>
  block
    text <داند و پوشد بامر ذوالجلال>
    text <که نباشد کشف راز حق حلال>
  block
    text <این سخن پایان ندارد آن فقیر>
    text <از مجاعت شد زبون و تن اسیر>
