
text <رفتن هر دو خصم نزد داود علیه السلام>
  block
    text <می‌کشیدش تا به داود نبی>
    text <که بیا ای ظالم گیج غبی>
  block
    text <حجت بارد رها کن ای دغا>
    text <عقل در تن آور و با خویش آ>
  block
    text <این چه می‌گویی دعا چه بود مخند>
    text <بر سر و و ریش من و خویش ای لوند>
  block
    text <گفت من با حق دعاها کرده‌ام>
    text <اندرین لابه بسی خون خورده‌ام>
  block
    text <من یقین دارم دعا شد مستجاب>
    text <سر بزن بر سنگ ای منکرخطاب>
  block
    text <گفت گرد آیید هین یا مسلمین>
    text <ژاژ بینید و فشار این مهین>
  block
    text <ای مسلمانان دعا مال مرا>
    text <چون از آن او کند بهر خدا>
  block
    text <گر چنین بودی همه عالم بدین>
    text <یک دعا املاک بردندی بکین>
  block
    text <گر چنین بودی گدایان ضریر>
    text <محتشم گشته بدندی و امیر>
  block
    text <روز و شب اندر دعااند و ثنا>
    text <لابه‌گویان که تو ده‌مان ای خدا>
  block
    text <تا تو ندهی هیچ کس ندهد یقین>
    text <ای گشاینده تو بگشا بند این>
  block
    text <مکسب کوران بود لابه و دعا>
    text <جز لب نانی نیابند از عطا>
  block
    text <خلق گفتند این مسلمان راست‌گوست>
    text <وین فروشندهٔ دعاها ظلم‌جوست>
  block
    text <این دعا کی باشد از اسباب ملک>
    text <کی کشید این را شریعت خود بسلک>
  block
    text <بیع و بخشش یا وصیت یا عطا>
    text <یا ز جنس این شود ملکی ترا>
  block
    text <در کدامین دفترست این شرع نو>
    text <گاو را تو باز ده یا حبس رو>
  block
    text <او به سوی آسمان می‌کرد رو>
    text <واقعهٔ ما را نداند غیر تو>
  block
    text <در دل من آن دعا انداختی>
    text <صد امید اندر دلم افراختی>
  block
    text <من نمی‌کردم گزافه آن دعا>
    text <همچو یوسف دیده بودم خوابها>
  block
    text <دید یوسف آفتاب و اختران>
    text <پیش او سجده‌کنان چون چاکران>
  block
    text <اعتمادش بود بر خواب درست>
    text <در چه و زندان جز آن را می‌نجست>
  block
    text <ز اعتماد او نبودش هیچ غم>
    text <از غلامی وز ملام و بیش و کم>
  block
    text <اعتمادی داشت او بر خواب خویش>
    text <که چو شمعی می‌فروزیدش ز پیش>
  block
    text <چون در افکندند یوسف را به چاه>
    text <بانگ آمد سمع او را از اله>
  block
    text <که تو روزی شه شوی ای پهلوان>
    text <تا بمالی این جفا در رویشان>
  block
    text <قایل این بانگ ناید در نظر>
    text <لیک دل بشناخت قایل را ز اثر>
  block
    text <قوتی و راحتی و مسندی>
    text <در میان جان فتادش زان ندا>
  block
    text <چاه شد بر وی بدان بانگ جلیل>
    text <گلشن و بزمی چو آتش بر خلیل>
  block
    text <هر جفا که بعد از آنش می‌رسید>
    text <او بدان قوت بشادی می‌کشید>
  block
    text <همچنانک ذوق آن بانگ الست>
    text <در دل هر مؤمنی تا حشر هست>
  block
    text <تا نباشد در بلاشان اعتراض>
    text <نه ز امر و نهی حقشان انقباض>
  block
    text <لقمهٔ حکمی که تلخی می‌نهد>
    text <گلشکر آن را گوارش می‌دهد>
  block
    text <گلشکر آن را که نبود مستند>
    text <لقمه را ز انکار او قی می‌کند>
  block
    text <هر که خوابی دید از روز الست>
    text <مست باشد در ره طاعات مست>
  block
    text <می‌کشد چون اشتر مست این جوال>
    text <بی فتور و بی گمان و بی ملال>
  block
    text <کفک تصدیقش بگرد پوز او>
    text <شد گواه مستی و دلسوز او>
  block
    text <اشتر از قوت چو شیر نر شده>
    text <زیر ثقل بار اندک‌خور شده>
  block
    text <ز آرزوی ناقه صد فاقه برو>
    text <می‌نماید کوه پیشش تار مو>
  block
    text <در الست آنکو چنین خوابی ندید>
    text <اندرین دنیا نشد بنده و مرید>
  block
    text <ور بشد اندر تردد صد دله>
    text <یک زمان شکرستش و سالی گله>
  block
    text <پای پیش و پای پس در راه دین>
    text <می‌نهد با صد تردد بی یقین>
  block
    text <وام‌دار شرح اینم نک گرو>
    text <ور شتابستت ز الم نشرح شنو>
  block
    text <چون ندارد شرح این معنی کران>
    text <خر به سوی مدعی گاو ران>
  block
    text <گفت کورم خواند زین جرم آن دغا>
    text <بس بلیسانه قیاسست ای خدا>
  block
    text <من دعا کورانه کی می‌کرده‌ام>
    text <جز به خالق کدیه کی آورده‌ام>
  block
    text <کور از خلقان طمع دارد ز جهل>
    text <من ز تو کز تست هر دشوار سهل>
  block
    text <آن یکی کورم ز کوران بشمرید>
    text <او نیاز جان و اخلاصم ندید>
  block
    text <کوری عشقست این کوری من>
    text <حب یعمی و یصمست ای حسن>
  block
    text <کورم از غیر خدا بینا بدو>
    text <مقتضای عشق این باشد نکو>
  block
    text <تو که بینایی ز کورانم مدار>
    text <دایرم برگرد لطفت ای مدار>
  block
    text <آنچنانک یوسف صدیق را>
    text <خواب بنمودی و گشتش متکا>
  block
    text <مر مرا لطف تو هم خوابی نمود>
    text <آن دعای بی‌حدم بازی نبود>
  block
    text <می‌نداند خلق اسرار مرا>
    text <ژاژ می‌دانند گفتار مرا>
  block
    text <حقشان است و کی داند راز غیب>
    text <غیر علام سر و ستار عیب>
  block
    text <خصم گفتش رو به من کن حق بگو>
    text <رو چه سوی آسمان کردی عمو>
  block
    text <شید می‌آری غلط می‌افکنی>
    text <لاف عشق و لاف قربت می‌زنی>
  block
    text <با کدامین روی چون دل‌مرده‌ای>
    text <روی سوی آسمانها کرده‌ای>
  block
    text <غلغلی در شهر افتاده ازین>
    text <آن مسلمان می‌نهد رو بر زمین>
  block
    text <کای خدا این بنده را رسوا مکن>
    text <گر بدم هم سر من پیدا مکن>
  block
    text <تو همی‌دانی و شبهای دراز>
    text <که همی‌خواندم ترا با صد نیاز>
  block
    text <پیش خلق این را اگر خود قدر نیست>
    text <پیش تو همچون چراغ روشنیست>
