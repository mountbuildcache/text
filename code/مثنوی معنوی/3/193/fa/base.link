
text <عشق جالینوس برین حیات دنیا بود کی هنر او همینجا بکار می‌آید هنری نورزیده است کی در آن بازار بکار آید آنجا خود را به عوام یکسان می‌بیند>
  block
    text <آنچنانک گفت جالینوس راد>
    text <از هوای این جهان و از مراد>
  block
    text <راضیم کز من بماند نیم جان>
    text <که ز کون استری بینم جهان>
  block
    text <گربه می‌بیند بگرد خود قطار>
    text <مرغش آیس گشته بودست از مطار>
  block
    text <یا عدم دیدست غیر این جهان>
    text <در عدم نادیده او حشری نهان>
  block
    text <چون جنین کش می‌کشد بیرون کرم>
    text <می‌گریزد او سپس سوی شکم>
  block
    text <لطف رویش سوی مصدر می‌کند>
    text <او مقر در پشت مادر می‌کند>
  block
    text <که اگر بیرون فتم زین شهر و کام>
    text <ای عجب بینم بدیده این مقام>
  block
    text <یا دری بودی در آن شهر وخم>
    text <که نظاره کردمی اندر رحم>
  block
    text <یا چو چشمهٔ سوزنی راهم بدی>
    text <که ز بیرونم رحم دیده شدی>
  block
    text <آن جنین هم غافلست از عالمی>
    text <همچو جالینوس او نامحرمی>
  block
    text <اونداند کن رطوباتی که هست>
    text <آن مدد از عالم بیرونیست>
  block
    text <آنچنانک چار عنصر در جهان>
    text <صد مدد آرد ز شهر لامکان>
  block
    text <آب و دانه در قفس گر یافتست>
    text <آن ز باغ و عرصه‌ای درتافتست>
  block
    text <جانهای انبیا بینند باغ>
    text <زین قفس در وقت نقلان و فراغ>
  block
    text <پس ز جالینوس و عالم فارغند>
    text <همچو ماه اندر فلکها بازغند>
  block
    text <ور ز جالینوس این گفت افتراست>
    text <پس جوابم بهر جالینوس نیست>
  block
    text <این جواب آنکس آمد کین بگفت>
    text <که نبودستش دل پر نور جفت>
  block
    text <مرغ جانش موش شد سوراخ‌جو>
    text <چون شنید از گربگان او عرجوا>
  block
    text <زان سبب جانش وطن دید و قرار>
    text <اندرین سوراخ دنیا موش‌وار>
  block
    text <هم درین سوراخ بنایی گرفت>
    text <درخور سوراخ دانایی گرفت>
  block
    text <پیشه‌هایی که مرورا در مزید>
    text <کاندرین سوراخ کار آید گزید>
  block
    text <زانک دل بر کند از بیرون شدن>
    text <بسته شد راه رهیدن از بدن>
  block
    text <عنکبوت ار طبع عنقا داشتی>
    text <از لعابی خیمه کی افراشتی>
  block
    text <گربه کرده چنگ خود اندر قفس>
    text <نام چنگش درد و سرسام و مغص>
  block
    text <گربه مرگست و مرض چنگال او>
    text <می‌زند بر مرغ و پر و بال او>
  block
    text <گوشه گوشه می‌جهد سوی دوا>
    text <مرگ چون قاضیست و رنجوری گوا>
  block
    text <چون پیادهٔ قاضی آمد این گواه>
    text <که همی‌خواند ترا تا حکم گاه>
  block
    text <مهلتی می‌خواهی از وی در گریز>
    text <گر پذیرد شد و گرنه گفت خیز>
  block
    text <جستن مهلت دوا و چاره‌ها>
    text <که زنی بر خرقهٔ تن پاره‌ها>
  block
    text <عاقبت آید صباحی خشم‌وار>
    text <چند باشد مهلت آخر شرم دار>
  block
    text <عذر خود از شه بخواه ای پرحسد>
    text <پیش از آنک آنچنان روزی رسد>
  block
    text <وانک در ظلمت براند بارگی>
    text <برکند زان نور دل یکبارگی>
  block
    text <می‌گریزد از گوا و مقصدش>
    text <کان گوا سوی قضا می‌خواندش>
