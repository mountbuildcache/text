
text <وفات یافتن بلال رضی الله عنه با شادی>
  block
    text <چون بلال از ضعف شد همچون هلال>
    text <رنگ مرگ افتاد بر روی بلال>
  block
    text <جفت او دیدش بگفتا وا حرب>
    text <پس بلالش گفت نه نه وا طرب>
  block
    text <تا کنون اندر حرب بودم ز زیست>
    text <تو چه دانی مرگ چون عیشست و چیست>
  block
    text <این همی گفت و رخش در عین گفت>
    text <نرگس و گلبرگ و لاله می‌شکفت>
  block
    text <تاب رو و چشم پر انوار او>
    text <می گواهی داد بر گفتار او>
  block
    text <هر سیه دل می سیه دیدی ورا>
    text <مردم دیده سیاه آمد چرا>
  block
    text <مردم نادیده باشد رو سیاه>
    text <مردم دیده بود مرآت ماه>
  block
    text <خود کی بیند مردم دیدهٔ ترا>
    text <در جهان جز مردم دیده‌فزا>
  block
    text <چون به غیر مردم دیده‌ش ندید>
    text <پس به غیر او کی در رنگش رسید>
  block
    text <پس جز او جمله مقلد آمدند>
    text <در صفات مردم دیده بلند>
  block
    text <گفت جفتش الفراق ای خوش‌خصال>
    text <گفت نه نه الوصالست الوصال>
  block
    text <گفت جفت امشب غریبی می‌روی>
    text <از تبار و خویش غایب می‌شوی>
  block
    text <گفت نه نه بلک امشب جان من>
    text <می‌رسد خود از غریبی در وطن>
  block
    text <گفت رویت را کجا بینیم ما>
    text <گفت اندر حلقهٔ خاص خدا>
  block
    text <حلقهٔ خاصش به تو پیوسته است>
    text <گر نظر بالا کنی نه سوی پست>
  block
    text <اندر آن حلقه ز رب العالمین>
    text <نور می‌تابد چو در حلقه نگین>
  block
    text <گفت ویران گشت این خانه دریغ>
    text <گفت اندر مه نگر منگر به میغ>
  block
    text <کرد ویران تا کند معمورتر>
    text <قومم انبه بود و خانه مختصر>
