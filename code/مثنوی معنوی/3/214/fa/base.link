
text <منجذب شدن جان نیز به عالم ارواح و تقاضای او و میل او به مقر خود و منقطع شدن از اجزای اجسام کی هم کندهٔ پای باز روح‌اند>
  block
    text <گوید ای اجزای پست فرشیم>
    text <غربت من تلختر من عرشیم>
  block
    text <میل تن در سبزه و آب روان>
    text <زان بود که اصل او آمد از آن>
  block
    text <میل جان اندر حیات و در حی است>
    text <زانک جان لامکان اصل وی است>
  block
    text <میل جان در حکمتست و در علوم>
    text <میل تن در باغ و راغست و کروم>
  block
    text <میل جان اندر ترقی و شرف>
    text <میل تن در کسب و اسباب علف>
  block
    text <میل و عشق آن شرف هم سوی جان>
    text <زین یحب را و یحبون را بدان>
  block
    text <حاصل آنک هر که او طالب بود>
    text <جان مطلوبش درو راغب بود>
  block
    text <گر بگویم شرح این بی حد شود>
    text <مثنوی هشتاد تا کاغذ شود>
  block
    text <آدمی حیوان نباتی و جماد>
    text <هر مرادی عاشق هر بی‌مراد>
  block
    text <بی‌مرادان بر مرادی می‌تنند>
    text <و آن مرادان جذب ایشان می‌کنند>
  block
    text <لیک میل عاشقان لاغر کند>
    text <میل معشوقان خوش و خوش‌فر کند>
  block
    text <عشق معشوقان دو رخ افروخته>
    text <عشق عاشق جان او را سوخته>
  block
    text <کهربا عاشق به شکل بی‌نیاز>
    text <کاه می‌کوشد در آن راه دراز>
  block
    text <این رها کن عشق آن تشنه‌دهان>
    text <تافت اندر سینهٔ صدر جهان>
  block
    text <دود آن عشق و غم آتش‌کده>
    text <رفته در مخدوم او مشفق شده>
  block
    text <لیکش از ناموس و بوش و آب رو>
    text <شرم می‌آمد که وا جوید ازو>
  block
    text <رحمتش مشتاق آن مسکین شده>
    text <سلطنت زین لطف مانع آمده>
  block
    text <عقل حیران کین عجب او را کشید>
    text <یا کشش زان سو بدینجانب رسید>
  block
    text <ترک جلدی کن کزین ناواقفی>
    text <لب ببند الله اعلم بالخفی>
  block
    text <این سخن را بعد ازین مدفون کنم>
    text <آن کشنده می‌کشد من چون کنم>
  block
    text <کیست آن کت می‌کشد ای معتنی>
    text <آنک می‌نگذاردت کین دم زنی>
  block
    text <صد عزیمت می‌کنی بهر سفر>
    text <می‌کشاند مر ترا جای دگر>
  block
    text <زان بگرداند به هر سو آن لگام>
    text <تا خبر یابد ز فارس اسپ خام>
  block
    text <اسپ زیرکسار زان نیکو پیست>
    text <کو همی‌داند که فارس بر ویست>
  block
    text <او دلت را بر دو صد سودا ببست>
    text <بی‌مرادت کرد پس دل را شکست>
  block
    text <چون شکست او بال آن رای نخست>
    text <چون نشد هستی بال‌اشکن درست>
  block
    text <چون قضایش حبل تدبیرت سکست>
    text <چون نشد بر تو قضای آن درست>
