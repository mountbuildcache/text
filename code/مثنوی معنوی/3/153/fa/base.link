
text <ربودن عقاب موزهٔ مصطفی علیه السلام و بردن بر هوا و نگون کردن و از موزه مار سیاه فرو افتادن>
  block
    text <اندرین بودند کآواز صلا>
    text <مصطفی بشنید از سوی علا>
  block
    text <خواست آبی و وضو را تازه کرد>
    text <دست و رو را شست او زان آب سرد>
  block
    text <هر دو پا شست و به موزه کرد رای>
    text <موزه را بربود یک موزه‌ربای>
  block
    text <دست سوی موزه برد آن خوش‌خطاب>
    text <موزه را بربود از دستش عقاب>
  block
    text <موزه را اندر هوا برد او چو باد>
    text <پس نگون کرد و از آن ماری فتاد>
  block
    text <در فتاد از موزه یک مار سیاه>
    text <زان عنایت شد عقابش نیکخواه>
  block
    text <پس عقاب آن موزه را آورد باز>
    text <گفت هین بستان و رو سوی نماز>
  block
    text <از ضرورت کردم این گستاخیی>
    text <من ز ادب دارم شکسته‌شاخیی>
  block
    text <وای کو گستاخ پایی می‌نهد>
    text <بی ضرورت کش هوا فتوی دهد>
  block
    text <پس رسولش شکر کرد و گفت ما>
    text <این جفا دیدیم و بود این خود وفا>
  block
    text <موزه بربودی و من درهم شدم>
    text <تو غمم بردی و من در غم شدم>
  block
    text <گرچه هر غیبی خدا ما را نمود>
    text <دل در آن لحظه به خود مشغول بود>
  block
    text <گفت دور از تو که غفلت در تو رست>
    text <دیدنم آن غیب را هم عکس تست>
  block
    text <مار در موزه ببینم بر هوا>
    text <نیست از من عکس تست ای مصطفی>
  block
    text <عکس نورانی همه روشن بود>
    text <عکس ظلمانی همه گلخن بود>
  block
    text <عکس عبدالله همه نوری بود>
    text <عکس بیگانه همه کوری بود>
  block
    text <عکس هر کس را بدان ای جان ببین>
    text <پهلوی جنسی که خواهی می‌نشین>
