
text <بیان آنک هرچه غفلت و غم و کاهلی و تاریکیست همه از تنست کی ارضی است و سفلی>
  block
    text <غفلت از تن بود چون تن روح شد>
    text <بیند او اسرار را بی هیچ بد>
  block
    text <چون زمین برخاست از جو فلک>
    text <نه شب و نه سایه باشد نه دلک>
  block
    text <هر کجا سایه‌ست و شب یا سایگه>
    text <از زمین باشد نه از افلاک و مه>
  block
    text <دود پیوسته هم از هیزم بود>
    text <نه ز آتشهای مستنجم بود>
  block
    text <وهم افتد در خطا و در غلط>
    text <عقل باشد در اصابتها فقط>
  block
    text <هر گرانی و کسل خود از تنست>
    text <جان ز خفت جمله در پریدنست>
  block
    text <روی سرخ از غلبه خونها بود>
    text <روی زرد از جنبش صفرا بود>
  block
    text <رو سپید از قوت بلغم بود>
    text <باشد از سودا که رو ادهم بود>
  block
    text <در حقیقت خالق آثار اوست>
    text <لیک جز علت نبیند اهل پوست>
  block
    text <مغز کو از پوستها آواره نیست>
    text <از طبیب و علت او را چاره نیست>
  block
    text <چون دوم بار آدمی‌زاده بزاد>
    text <پای خود بر فرق علتها نهاد>
  block
    text <علت اولی نباشد دین او>
    text <علت جزوی ندارد کین او>
  block
    text <می‌پرد چون آفتاب اندر افق>
    text <با عروس صدق و صورت چون تتق>
  block
    text <بلک بیرون از افق وز چرخها>
    text <بی مکان باشد چو ارواح و نهی>
  block
    text <بل عقول ماست سایه‌های او>
    text <می‌فتد چون سایه‌ها در پای او>
  block
    text <مجتهد هر گه که باشد نص‌شناس>
    text <اندر آن صورت نیندیشد قیاس>
  block
    text <چون نیابد نص اندر صورتی>
    text <از قیاس آنجا نماید عبرتی>
