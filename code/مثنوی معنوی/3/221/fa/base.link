
text <بیان آنک طاغی در عین قاهری مقهورست و در عین منصوری ماسور>
  block
    text <دزد قهرخواجه کرد و زر کشید>
    text <او بدان مشغول خود والی رسید>
  block
    text <گر ز خواجه آن زمان بگریختی>
    text <کی برو والی حشر انگیختی>
  block
    text <قاهری دزد مقهوریش بود>
    text <زانک قهر او سر او را ربود>
  block
    text <غالبی بر خواجه دام او شود>
    text <تا رسد والی و بستاند قود>
  block
    text <ای که تو بر خلق چیره گشته‌ای>
    text <در نبرد و غالبی آغشته‌ای>
  block
    text <آن به قاصد منهزم کردستشان>
    text <تا ترا در حلقه می‌آرد کشان>
  block
    text <هین عنان در کش پی این منهزم>
    text <در مران تا تو نگردی منخزم>
  block
    text <چون کشانیدت بدین شیوه به دام>
    text <حمله بینی بعد از آن اندر زحام>
  block
    text <عقل ازین غالب شدن کی گشت شاد>
    text <چون درین غالب شدن دید او فساد>
  block
    text <تیزچشم آمد خرد بینای پیش>
    text <که خدایش سرمه کرد از کحل خویش>
  block
    text <گفت پیغامبر که هستند از فنون>
    text <اهل جنت در خصومتها زبون>
  block
    text <از کمال حزم و سؤ الظن خویش>
    text <نه ز نقص و بد دلی و ضعف کیش>
  block
    text <در فره دادن شنیده در کمون>
    text <حکمت لولا رجال مومنون>
  block
    text <دست‌کوتاهی ز کفار لعین>
    text <فرض شد بهر خلاص مؤمنین>
  block
    text <قصهٔ عهد حدیبیه بخوان>
    text <کف ایدیکم تمامت زان بدان>
  block
    text <نیز اندر غالبی هم خویش را>
    text <دید او مغلوب دام کبریا>
  block
    text <زان نمی‌خندم من از زنجیرتان>
    text <که بکردم ناگهان شبگیرتان>
  block
    text <زان همی‌خندم که با زنجیر و غل>
    text <می‌کشمتان سوی سروستان و گل>
  block
    text <ای عجب کز آتش بی‌زینهار>
    text <بسته می‌آریمتان تا سبزه‌زار>
  block
    text <از سوی دوزخ به زنجیر گران>
    text <می‌کشمتان تا بهشت جاودان>
  block
    text <هر مقلد را درین ره نیک و بد>
    text <همچنان بسته به حضرت می‌کشد>
  block
    text <جمله در زنجیر بیم و ابتلا>
    text <می‌روند این ره بغیر اولیا>
  block
    text <می‌کشند این راه را بیگاروار>
    text <جز کسانی واقف از اسرار کار>
  block
    text <جهد کن تا نور تو رخشان شود>
    text <تا سلوک و خدمتت آسان شود>
  block
    text <کودکان را می‌بری مکتب به زور>
    text <زانک هستند از فواید چشم‌کور>
  block
    text <چون شود واقف به مکتب می‌دود>
    text <جانش از رفتن شکفته می‌شود>
  block
    text <می‌رود کودک به مکتب پیچ پیچ>
    text <چون ندید از مزد کار خویش هیچ>
  block
    text <چون کند در کیسه دانگی دست‌مزد>
    text <آنگهان بی‌خواب گردد شب چو دزد>
  block
    text <جهد کن تا مزد طاعت در رسد>
    text <بر مطیعان آنگهت آید حسد>
  block
    text <ائتیا کرها مقلد گشته را>
    text <ائتیا طوعا صفا بسرشته را>
  block
    text <این محب حق ز بهر علتی>
    text <و آن دگر را بی غرض خود خلتی>
  block
    text <این محب دایه لیک از بهر شیر>
    text <و آن دگر دل داده بهر این ستیر>
  block
    text <طفل را از حسن او آگاه نه>
    text <غیر شیر او را ازو دلخواه نه>
  block
    text <و آن دگر خود عاشق دایه بود>
    text <بی غرض در عشق یک‌رایه بود>
  block
    text <پس محب حق باومید و بترس>
    text <دفتر تقلید می‌خواند بدرس>
  block
    text <و آن محب حق ز بهر حق کجاست>
    text <که ز اغراض و ز علتها جداست>
  block
    text <گر چنین و گر چنان چون طالبست>
    text <جذب حق او را سوی حق جاذبست>
  block
    text <گر محب حق بود لغیره>
    text <کی ینال دائما من خیره>
  block
    text <یا محب حق بود لعینه>
    text <لاسواه خائفا من بینه>
  block
    text <هر دو را این جست و جوها زان سریست>
    text <این گرفتاری دل زان دلبریست>
