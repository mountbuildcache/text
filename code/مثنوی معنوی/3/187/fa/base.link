
text <جواب گفتن عاشق عاذلان را وتهدید کنندگان را>
  block
    text <گفت من مستسقیم آبم کشد>
    text <گرچه می‌دانم که هم آبم کشد>
  block
    text <هیچ مستقسقی بنگریزد ز آب>
    text <گر دو صد بارش کند مات و خراب>
  block
    text <گر بیاماسد مرا دست و شکم>
    text <عشق آب از من نخواهد گشت کم>
  block
    text <گویم آنگه که بپرسند از بطون>
    text <کاشکی بحرم روان بودی درون>
  block
    text <خیک اشکم گو بدر از موج آب>
    text <گر بمیرم هست مرگم مستطاب>
  block
    text <من بهر جایی که بینم آب جو>
    text <رشکم آید بودمی من جای او>
  block
    text <دست چون دف و شکم همچون دهل>
    text <طبل عشق آب می‌کوبم چو گل>
  block
    text <گر بریزد خونم آن روح الامین>
    text <جرعه جرعه خون خورم همچون زمین>
  block
    text <چون زمین وچون جنین خون‌خواره‌ام>
    text <تا که عاشق گشته‌ام این کاره‌ام>
  block
    text <شب همی‌جوشم در آتش همچو دیگ>
    text <روز تا شب خون خورم مانند ریگ>
  block
    text <من پشیمانم که مکر انگیختم>
    text <از مراد خشم او بگریختم>
  block
    text <گو بران بر جان مستم خشم خویش>
    text <عید قربان اوست و عاشق گاومیش>
  block
    text <گاو اگر خسپد وگر چیزی خورد>
    text <بهر عید و ذبح او می‌پرورد>
  block
    text <گاو موسی دان مرا جان داده‌ای>
    text <جزو جزوم حشر هر آزاده‌ای>
  block
    text <گاو موسی بود قربان گشته‌ای>
    text <کمترین جزوش حیات کشته‌ای>
  block
    text <برجهید آن کشته ز آسیبش ز جا>
    text <در خطاب اضربوه بعضها>
  block
    text <یا کرامی اذبحوا هذا البقر>
    text <ان اردتم حشر ارواح النظر>
  block
    text <از جمادی مردم و نامی شدم>
    text <وز نما مردم به حیوان برزدم>
  block
    text <مردم از حیوانی و آدم شدم>
    text <پس چه ترسم کی ز مردن کم شدم>
  block
    text <حملهٔ دیگر بمیرم از بشر>
    text <تا بر آرم از ملایک پر و سر>
  block
    text <وز ملک هم بایدم جستن ز جو>
    text <کل شیء هالک الا وجهه>
  block
    text <بار دیگر از ملک قربان شوم>
    text <آنچ اندر وهم ناید آن شوم>
  block
    text <پس عدم گردم عدم چون ارغنون>
    text <گویدم که انا الیه راجعون>
  block
    text <مرگ دان آنک اتفاق امتست>
    text <کاب حیوانی نهان در ظلمتست>
  block
    text <همچو نیلوفر برو زین طرف جو>
    text <همچو مستسقی حریص و مرگ‌جو>
  block
    text <مرگ او آبست و او جویای آب>
    text <می‌خورد والله اعلم بالصواب>
  block
    text <ای فسرده عاشق ننگین نمد>
    text <کو ز بیم جان ز جانان می‌رمد>
  block
    text <سوی تیغ عشقش ای ننگ زنان>
    text <صد هزاران جان نگر دستک‌زنان>
  block
    text <جوی دیدی کوزه اندر جوی ریز>
    text <آب را از جوی کی باشد گریز>
  block
    text <آب کوزه چون در آب جو شود>
    text <محو گردد در وی و جو او شود>
  block
    text <وصف او فانی شد و ذاتش بقا>
    text <زین سپس نه کم شود نه بدلقا>
  block
    text <خویش را بر نخل او آویختم>
    text <عذر آن را که ازو بگریختم>
