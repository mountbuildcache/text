
text <تفسیر این آیت کی ان تستفتحوا فقد جائکم الفتح ایه‌ای طاعنان می‌گفتید کی از ما و محمد علیه السلام آنک حق است فتح و نصرتش ده و این بدان می‌گفتید تا گمان آید کی شما طالب حق‌اید بی غرض اکنون محمد را نصرت دادیم تا صاحب حق را ببینید>
  block
    text <از بتان و از خدا در خواستیم>
    text <که بکن ما را اگر ناراستیم>
  block
    text <آنک حق و راستست از ما و او>
    text <نصرتش ده نصرت او را بجو>
  block
    text <این دعا بسیار کردیم و صلات>
    text <پیش لات و پیش عزی و منات>
  block
    text <که اگر حقست او پیداش کن>
    text <ور نباشد حق زبون ماش کن>
  block
    text <چونک وا دیدیم او منصور بود>
    text <ما همه ظلمت بدیم او نور بود>
  block
    text <این جواب ماست کانچ خواستید>
    text <گشت پیدا که شما ناراستید>
  block
    text <باز این اندیشه را از فکر خویش>
    text <کور می‌کردند و دفع از ذکر خویش>
  block
    text <کین تفکرمان هم از ادبار رست>
    text <که صواب او شود در دل درست>
  block
    text <خود چه شد گر غالب آمد چند بار>
    text <هر کسی را غالب آرد روزگار>
  block
    text <ما هم از ایام بخت‌آور شدیم>
    text <بارها بر وی مظفر آمدیم>
  block
    text <باز گفتندی که گرچه او شکست>
    text <چون شکست ما نبود آن زشت و پست>
  block
    text <زانک بخت نیک او را در شکست>
    text <داد صد شادی پنهان زیردست>
  block
    text <کو باشکسته نمی‌مانست هیچ>
    text <که نه غم بودش در آن نه پیچ پیچ>
  block
    text <چون نشان مؤمنان مغلوبیست>
    text <لیک در اشکست مؤمن خوبیست>
  block
    text <گر تو مشک و عنبری را بشکنی>
    text <عالمی از فوح ریحان پر کنی>
  block
    text <ور شکستی ناگهان سرگین خر>
    text <خانه‌ها پر گند گردد تا به سر>
  block
    text <وقت واگشت حدیبیه بذل>
    text <دولت انا فتحنا زد دهل>
