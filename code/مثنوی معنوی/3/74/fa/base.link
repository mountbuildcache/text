
text <کرامات شیخ اقطع و زنبیل بافتن او بدو دست>
  block
    text <در عریش او را یکی زایر بیافت>
    text <کو بهر دو دست می زنبیل بافت>
  block
    text <گفت او را ای عدو جان خویش>
    text <در عریشم آمده سر کرده پیش>
  block
    text <این چراکردی شتاب اندر سباق>
    text <گفت از افراط مهر و اشتیاق>
  block
    text <پس تبسم کرد و گفت اکنون بیا>
    text <لیک مخفی دار این را ای کیا>
  block
    text <تا نمیرم من مگو این با کسی>
    text <نه قرینی نه حبیبی نه خسی>
  block
    text <بعد از آن قومی دگر از روزنش>
    text <مطلع گشتند بر بافیدنش>
  block
    text <گفت حکمت را تو دانی کردگار>
    text <من کنم پنهان تو کردی آشکار>
  block
    text <آمد الهامش که یکچندی بدند>
    text <که درین غم بر تو منکر می‌شدند>
  block
    text <که مگر سالوس بود او در طریق>
    text <که خدا رسواش کرد اندر فریق>
  block
    text <من نخواهم کان رمه کافر شوند>
    text <در ضلالت در گمان بد روند>
  block
    text <این کرامت را بکردیم آشکار>
    text <که دهیمت دست اندر وقت کار>
  block
    text <تا که آن بیچارگان بد گمان>
    text <رد نگردند از جناب آسمان>
  block
    text <من ترا بی این کرامتها ز پیش>
    text <خود تسلی دادمی از ذات خویش>
  block
    text <این کرامت بهر ایشان دادمت>
    text <وین چراغ از بهر آن بنهادمت>
  block
    text <تو از آن بگذشته‌ای کز مرگ تن>
    text <ترسی وز تفریق اجزای بدن>
  block
    text <وهم تفریق سر و پا از تو رفت>
    text <دفع وهم اسپر رسیدت نیک زفت>
