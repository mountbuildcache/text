
text <جزع ناکردن شیخی بر مرگ فرزندان خود>
  block
    text <بود شیخی رهنمایی پیش ازین>
    text <آسمانی شمع بر روی زمین>
  block
    text <چون پیمبر درمیان امتان>
    text <در گشای روضهٔ دار الجنان>
  block
    text <گفت پیغامبر که شیخ رفته پیش>
    text <چون نبی باشد میان قوم خویش>
  block
    text <یک صباحی گفتش اهل بیت او>
    text <سخت‌دل چونی بگو ای نیک‌خو>
  block
    text <ماز مرگ و هجر فرزندان تو>
    text <نوحه می‌داریم با پشت دوتو>
  block
    text <تو نمی‌گریی نمی‌زاری چرا>
    text <یا که رحمت نیست در دل ای کیا>
  block
    text <چون ترا رحمی نباشد در درون>
    text <پس چه اومیدست‌مان از تو کنون>
  block
    text <ما باومید تویم این پیش‌وا>
    text <که بنگذاری توما را در فنا>
  block
    text <چون بیارایند روز حشر تخت>
    text <خود شفیع ما توی آن روز سخت>
  block
    text <درچنان روز و شب بی‌زینهار>
    text <ما به اکرام تویم اومیدوار>
  block
    text <دست ما و دامن تست آن زمان>
    text <که نماند هیچ مجرم را امان>
  block
    text <گفت پیغامبر که روز رستخیز>
    text <کی گذارم مجرمان را اشک‌ریز>
  block
    text <من شفیع عاصیان باشم بجان>
    text <تا رهانمشان ز اشکنجهٔ گران>
  block
    text <عاصیان واهل کبایر را بجهد>
    text <وا رهانم از عتاب نقض عهد>
  block
    text <صالحان امتم خود فارغ‌اند>
    text <از شفاعتهای من روز گزند>
  block
    text <بلک ایشان را شفاعتها بود>
    text <گفتشان چون حکم نافذ می‌رود>
  block
    text <هیچ وازر وزر غیری بر نداشت>
    text <من نیم وازر خدایم بر فراشت>
  block
    text <آنک بی وزرست شیخست ای جوان>
    text <در قبول حق چواندر کف کمان>
  block
    text <شیخ کی بود پیر یعنی مو سپید>
    text <معنی این مو بدان ای کژ امید>
  block
    text <هست آن موی سیه هستی او>
    text <تا ز هستی‌اش نماند تای مو>
  block
    text <چونک هستی‌اش نماند پیر اوست>
    text <گر سیه‌مو باشد او یا خود دوموست>
  block
    text <هست آن موی سیه وصف بشر>
    text <نیست آن مو موی ریش و موی سر>
  block
    text <عیسی اندر مهد بر دارد نفیر>
    text <که جوان ناگشته ما شیخیم و پیر>
  block
    text <گر رهید از بعض اوصاف بشر>
    text <شیخ نبود کهل باشد ای پسر>
  block
    text <چون یکی موی سیه کان وصف ماست>
    text <نیست بر وی شیخ و مقبول خداست>
  block
    text <چون بود مویش سپید ار با خودست>
    text <او نه پیرست و نه خاص ایزدست>
  block
    text <ور سر مویی ز وصفش باقیست>
    text <او نه از عرش است او آفاقیست>
