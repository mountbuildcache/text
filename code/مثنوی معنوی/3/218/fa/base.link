
text <سر آنک بی‌مراد بازگشتن رسول علیه السلام از حدیبیه حق تعالی لقب آن فتح کرد کی انا فتحنا کی به صورت غلق بود و به معنی فتح چنانک شکستن مشک به ظاهر شکستن است و به معنی درست کردنست مشکی او را و تکمیل فواید اوست>
  block
    text <آمدش پیغام از دولت که رو>
    text <تو ز منع این ظفر غمگین مشو>
  block
    text <کاندرین خواری نقدت فتحهاست>
    text <نک فلان قلعه فلان بقعه تراست>
  block
    text <بنگر آخر چونک واگردید تفت>
    text <بر قریظه و بر نضیر از وی چه رفت>
  block
    text <قلعه‌ها هم گرد آن دو بقعه‌ها>
    text <شد مسلم وز غنایم نفعها>
  block
    text <ور نباشد آن تو بنگر کین فریق>
    text <پر غم و رنجند و مفتون و عشیق>
  block
    text <زهر خواری را چو شکر می‌خورند>
    text <خار غمها را چو اشتر می‌چرند>
  block
    text <بهر عین غم نه از بهر فرج>
    text <این تسافل پیش ایشان چون درج>
  block
    text <آنچنان شادند اندر قعر چاه>
    text <که همی‌ترسند از تخت و کلاه>
  block
    text <هر کجا دلبر بود خود همنشین>
    text <فوق گردونست نه زیر زمین>
