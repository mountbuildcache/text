
text <گفتن روح القدس مریم راکی من رسول حقم به تو آشفته مشو و پنهان مشو از  من کی فرمان اینست>
  block
    text <بانگ بر وی زد نمودار کرم>
    text <که امین حضرتم از من مرم>
  block
    text <از سرافرازان عزت سرمکش>
    text <از چنین خوش محرمان خود درمکش>
  block
    text <این همی گفت و ذبالهٔ نور پاک>
    text <از لبش می‌شد پیاپی بر سماک>
  block
    text <از وجودم می‌گریزی در عدم>
    text <در عدم من شاهم و صاحب علم>
  block
    text <خود بنه و بنگاه من در نیستیست>
    text <یکسواره نقش من پیش ستیست>
  block
    text <مریما بنگر که نقش مشکلم>
    text <هم هلالم هم خیال اندر دلم>
  block
    text <چون خیالی در دلت آمد نشست>
    text <هر کجا که می‌گریزی با توست>
  block
    text <جز خیالی عارضی باطلی>
    text <کو بود چون صبح کاذب آفلی>
  block
    text <من چو صبح صادقم از نور رب>
    text <که نگردد گرد روزم هیچ شب>
  block
    text <هین مکن لاحول عمران زاده‌ام>
    text <که ز لاحول این طرف افتاده‌ام>
  block
    text <مر مرا اصل و غذا لاحول بود>
    text <نور لاحولی که پیش از قول بود>
  block
    text <تو همی‌گیری پناه ازمن به حق>
    text <من نگاریدهٔ پناهم در سبق>
  block
    text <آن پناهم من که مخلصهات بوذ>
    text <تو اعوذ آری و من خود آن اعوذ>
  block
    text <آفتی نبود بتر از ناشناخت>
    text <تو بر یار و ندانی عشق باخت>
  block
    text <یار را اغیار پنداری همی>
    text <شادیی را نام بنهادی غمی>
  block
    text <اینچنین نخلی که لطف یار ماست>
    text <چونک ما دزدیم نخلش دار ماست>
  block
    text <اینچنین مشکین که زلف میر ماست>
    text <چونک بی‌عقلیم این زنجیر ماست>
  block
    text <اینچنین لطفی چو نیلی می‌رود>
    text <چونک فرعونیم چون خون می‌شود>
  block
    text <خون همی‌گوید من آبم هین مریز>
    text <یوسفم گرگ از توم ای پر ستیز>
  block
    text <تو نمی‌بینی که یار بردبار>
    text <چونک با او ضد شدی گردد چو مار>
  block
    text <لحم او و شحم او دیگر نشد>
    text <او چنان بد جز که از منظر نشد>
