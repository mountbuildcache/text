
text <آمن بودن بلعم باعور کی امتحانها کرد حضرت او را و از آنها روی سپید آمده بود>
  block
    text <بلعم باعور و ابلیس لعین>
    text <ز امتحان آخرین گشته مهین>
  block
    text <او بدعوی میل دولت می‌کند>
    text <معده‌اش نفرین سبلت می‌کند>
  block
    text <کانچ پنهان می‌کند پیدایش کن>
    text <سوخت ما را ای خدا رسواش کن>
  block
    text <جمله اجزای تنش خصم ویند>
    text <کز بهاری لافد ایشان در دیند>
  block
    text <لاف وا داد کرمها می‌کند>
    text <شاخ رحمت را ز بن بر می‌کند>
  block
    text <راستی پیش آر یا خاموش کن>
    text <وانگهان رحمت ببین و نوش کن>
  block
    text <آن شکم خصم سبال او شده>
    text <دست پنهان در دعا اندر زده>
  block
    text <کای خدا رسوا کن این لاف لئام>
    text <تا بجنبد سوی ما رحم کرام>
  block
    text <مستجاب آمد دعای آن شکم>
    text <شورش حاجت بزد بیرون علم>
  block
    text <گفت حق گر فاسقی و اهل صنم>
    text <چون مرا خوانی اجابتها کنم>
  block
    text <تو دعا را سخت گیر و می‌شخول>
    text <عاقبت برهاندت از دست غول>
  block
    text <چون شکم خود را به حضرت در سپرد>
    text <گربه آمد پوست آن دنبه ببرد>
  block
    text <از پس گربه دویدند او گریخت>
    text <کودک از ترس عتابش رنگ ریخت>
  block
    text <آمد اندر انجمن آن طفل خرد>
    text <آب روی مرد لافی را ببرد>
  block
    text <گفت آن دنبه که هر صبحی بدان>
    text <چرب می‌کردی لبان و سبلتان>
  block
    text <گربه آمد ناگهانش در ربود>
    text <بس دویدیم و نکرد آن جهد سود>
  block
    text <خنده آمد حاضران را از شگفت>
    text <رحمهاشان باز جنبیدن گرفت>
  block
    text <دعوتش کردند و سیرش داشتند>
    text <تخم رحمت در زمینش کاشتند>
  block
    text <او چو ذوق راستی دید از کرام>
    text <بی تکبر راستی را شد غلام>
