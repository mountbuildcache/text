
text <بیان آنک نفس آدمی بجای آن خونیست کی مدعی گاو گشته بود و آن گاو کشنده عقلست و داود حقست یا شیخ  کی نایب حق است کی بقوت و یاری او تواند ظالم را کشتن و توانگر شدن  به روزی بی‌کسب و بی‌حساب>
  block
    text <نفس خود را کش جهانی را زنده کن>
    text <خواجه را کشتست او را بنده کن>
  block
    text <مدعی گاو نفس تست هین>
    text <خویشتن را خواجه کردست و مهین>
  block
    text <آن کشندهٔ گاو عقل تست رو>
    text <بر کشنده گاو تن منکر مشو>
  block
    text <عقل اسیرست و همی خواهد ز حق>
    text <روزیی بی رنج و نعمت بر طبق>
  block
    text <روزی بی رنج او موقوف چیست>
    text <آنک بکشد گاو را کاصل بدیست>
  block
    text <نفس گوید چون کشی تو گاو من>
    text <زانک گاو نفس باشد نقش تن>
  block
    text <خواجه‌زادهٔ عقل مانده بی‌نوا>
    text <نفس خونی خواجه گشت و پیشوا>
  block
    text <روزی بی‌رنج می‌دانی که چیست>
    text <قوت ارواحست و ارزاق نبیست>
  block
    text <لیک موقوفست بر قربان گاو>
    text <گنج اندر گاو دان ای کنج‌کاو>
  block
    text <دوش چیزی خورده‌ام ور نه تمام>
    text <دادمی در دست فهم تو زمام>
  block
    text <دوش چیزی خورده‌ام افسانه است>
    text <هرچه می‌آید ز پنهان خانه است>
  block
    text <چشم بر اسباب از چه دوختیم>
    text <گر ز خوش‌چشمان کرشم آموختیم>
  block
    text <هست بر اسباب اسبابی دگر>
    text <در سبب منگر در آن افکن نظر>
  block
    text <انبیا در قطع اسباب آمدند>
    text <معجزات خویش بر کیوان زدند>
  block
    text <بی‌سبب مر بحر را بشکافتند>
    text <بی زراعت چاش گندم یافتند>
  block
    text <ریگها هم آرد شد از سعیشان>
    text <پشم بز ابریشم آمد کش‌کشان>
  block
    text <جمله قرآن هست در قطع سبب>
    text <عز درویش و هلاک بولهب>
  block
    text <مرغ بابیلی دو سه سنگ افکند>
    text <لشکر زفت حبش را بشکند>
  block
    text <پیل را سوراخ سوراخ افکند>
    text <سنگ مرغی کو به بالا پر زند>
  block
    text <دم گاو کشته بر مقتول زن>
    text <تا شود زنده همان دم در کفن>
  block
    text <حلق‌ببریده جهد از جای خویش>
    text <خون خود جوید ز خون‌پالای خویش>
  block
    text <همچنین ز آغاز قرآن تا تمام>
    text <رفض اسبابست و علت والسلام>
  block
    text <کشف این نه از عقل کارافزا شود>
    text <بندگی کن تا ترا پیداشود>
  block
    text <بند معقولات آمد فلسفی>
    text <شهسوار عقل عقل آمد صفی>
  block
    text <عقل عقلت مغز و عقل تست پوست>
    text <معدهٔ حیوان همیشه پوست‌جوست>
  block
    text <مغزجوی از پوست دارد صد ملال>
    text <مغز نغزان را حلال آمد حلال>
  block
    text <چونک قشر عقل صد برهان دهد>
    text <عقل کل کی گام بی ایقان نهد>
  block
    text <عقل دفترها کند یکسر سیاه>
    text <عقل عقل آفاق دارد پر ز ماه>
  block
    text <از سیاهی و سپیدی فارغست>
    text <نور ماهش بر دل و جان بازغست>
  block
    text <این سیاه و این سپید ار قدر یافت>
    text <زان شب قدرست کاختروار تافت>
  block
    text <قیمت همیان و کیسه از زرست>
    text <بی ز زر همیان و کیسه ابترست>
  block
    text <همچنانک قدر تن از جان بود>
    text <قدر جان از پرتو جانان بود>
  block
    text <گر بدی جان زنده بی پرتو کنون>
    text <هیچ گفتی کافران را میتون>
  block
    text <هین بگو که ناطقه جو می‌کند>
    text <تا به قرنی بعد ما آبی رسد>
  block
    text <گرچه هر قرنی سخن‌آری بود>
    text <لیک گفت سالفان یاری بود>
  block
    text <نه که هم توریت و انجیل و زبور>
    text <شد گواه صدق قرآن ای شکور>
  block
    text <روزی بی‌رنج جو و بی‌حساب>
    text <کز بهشتت آورد جبریل سیب>
  block
    text <بلک رزقی از خداوند بهشت>
    text <بی‌صداع باغبان بی رنج کشت>
  block
    text <زانک نفع نان در آن نان داد اوست>
    text <بدهدت آن نفع بی توسیط پوست>
  block
    text <ذوق پنهان نقش نان چون سفره‌ایست>
    text <نان بی سفره ولی را بهره‌ایست>
  block
    text <رزق جانی کی بری با سعی و جست>
    text <جز به عدل شیخ کو داود تست>
  block
    text <نفس چون با شیخ بیند کام تو>
    text <از بن دندان شود او رام تو>
  block
    text <صاحب آن گاو رام آنگاه شد>
    text <کز دم داود او آگاه شد>
  block
    text <عقل گاهی غالب آید در شکار>
    text <برسگ نفست که باشد شیخ یار>
  block
    text <نفس اژدرهاست با صد زور و فن>
    text <روی شیخ او را زمرد دیده کن>
  block
    text <گر تو صاحب گاو را خواهی زبون>
    text <چون خران سیخش کن آن سو ای حرون>
  block
    text <چون به نزدیک ولی الله شود>
    text <آن زبان صد گزش کوته شود>
  block
    text <صد زبان و هر زبانش صد لغت>
    text <زرق و دستانش نیاید در صفت>
  block
    text <مدعی گاو نفس آمد فصیح>
    text <صد هزاران حجت آرد ناصحیح>
  block
    text <شهر را بفریبد الا شاه را>
    text <ره نتاند زد شه آگاه را>
  block
    text <نفس را تسبیح و مصحف در یمین>
    text <خنجر و شمشیر اندر آستین>
  block
    text <مصحف و سالوس او باور مکن>
    text <خویش با او هم‌سر و هم‌سر مکن>
  block
    text <سوی حوضت آورد بهر وضو>
    text <واندر اندازد ترا در قعر او>
  block
    text <عقل نورانی و نیکو طالبست>
    text <نفس ظلمانی برو چون غالبست>
  block
    text <زانک او در خانه عقل تو غریب>
    text <بر در خود سگ بود شیر مهیب>
  block
    text <باش تا شیران سوی بیشه روند>
    text <وین سگان کور آنجا بگروند>
  block
    text <مکر نفس و تن نداند عام شهر>
    text <او نگردد جز بوحی القلب قهر>
  block
    text <هر که جنس اوست یار او شود>
    text <جز مگر داود کان شیخت بود>
  block
    text <کو مبدل گشت و جنس تن نماند>
    text <هر که را حق در مقام دل نشاند>
  block
    text <خلق جمله علتی‌اند از کمین>
    text <یار علت می‌شود علت یقین>
  block
    text <هر خسی دعوی داودی کند>
    text <هر که بی تمییز کف در وی زند>
  block
    text <از صیادی بشنود آواز طیر>
    text <مرغ ابله می‌کند آن سوی سیر>
  block
    text <نقد را از نقل نشناسد غویست>
    text <هین ازو بگریز اگر چه معنویست>
  block
    text <رسته و بر بسته پیش او یکیست>
    text <گر یقین دعوی کند او در شکیست>
  block
    text <این چنین کس گر ذکی مطلقست>
    text <چونش این تمییز نبود احمقست>
  block
    text <هین ازو بگریز چون آهو ز شیر>
    text <سوی او مشتاق ای دانا دلیر>
