
text <بیان آنک علم را دو پرست و گمان را یک پرست ناقص آمد ظن به پرواز  ابترست مثال ظن و یقین در علم>
  block
    text <علم را دو پر گمان را یک پرست>
    text <ناقص آمد ظن به پرواز ابترست>
  block
    text <مرغ یک‌پر زود افتد سرنگون>
    text <باز بر پرد دو گامی یا فزون>
  block
    text <افت خیزان می‌رود مرغ گمان>
    text <با یکی پر بر امید آشیان>
  block
    text <چون ز ظن وا رست علمش رو نمود>
    text <شد دو پر آن مرغ یک‌پر پر گشود>
  block
    text <بعد از آن یمشی سویا مستقیم>
    text <نه علی وجهه مکبا او سقیم>
  block
    text <با دو پر بر می‌پرد چون جبرئیل>
    text <بی گمان و بی مگر بی قال و قیل>
  block
    text <گر همه عالم بگویندش توی>
    text <بر ره یزدان و دین مستوی>
  block
    text <او نگردد گرم‌تر از گفتشان>
    text <جان طاق او نگردد جفتشان>
  block
    text <ور همه گویند او را گم‌رهی>
    text <کوه پنداری و تو برگ کهی>
  block
    text <او نیفتد در گمان از طعنشان>
    text <او نگردد دردمند از ظعنشان>
  block
    text <بلک گر دریا و کوه آید بگفت>
    text <گویدش با گم‌رهی گشتی تو جفت>
  block
    text <هیچ یک ذره نیفتد در خیال>
    text <یا به طعن طاعنان رنجورحال>
