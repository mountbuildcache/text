
text <مشک آن غلام ازغیب پر آب کردن بمعجزه و آن غلام سیاه را سپیدرو کردن باذن الله تعالی>
  block
    text <ای غلام اکنون تو پر بین مشک خود>
    text <تا نگویی درشکایت نیک و بد>
  block
    text <آن سیه حیران شد از برهان او>
    text <می‌دمید از لامکان ایمان او>
  block
    text <چشمه‌ای دید از هوا ریزان شده>
    text <مشک او روپوش فیض آن شده>
  block
    text <زان نظر روپوشها هم بر درید>
    text <تا معین چشمهٔ غیبی بدید>
  block
    text <چشمها پر آب کرد آن دم غلام>
    text <شد فراموشش ز خواجه وز مقام>
  block
    text <دست و پایش ماند از رفتن به راه>
    text <زلزله افکند در جانش اله>
  block
    text <باز بهر مصلحت بازش کشید>
    text <که به خویش آ باز رو ای مستفید>
  block
    text <وقت حیرت نیست حیرت پیش تست>
    text <این زمان در ره در آ چالاک و چست>
  block
    text <دستهای مصطفی بر رو نهاد>
    text <بوسه‌های عاشقانه بس بداد>
  block
    text <مصطفی دست مبارک بر رخش>
    text <آن زمان مالید و کرد او فرخش>
  block
    text <شد سپید آن زنگی و زادهٔ حبش>
    text <همچو بدر و روز روشن شد شبش>
  block
    text <یوسفی شد در جمال و در دلال>
    text <گفتش اکنون رو بده وا گوی حال>
  block
    text <او همی‌شد بی سر و بی پای مست>
    text <پای می‌نشناخت در رفتن ز دست>
  block
    text <پس بیامد با دو مشک پر روان>
    text <سوی خواجه از نواحی کاروان>
