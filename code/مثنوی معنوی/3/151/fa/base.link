
text <بیان آنک حق تعالی هرچه داد و آفرید از سماوات و ارضین و اعیان و اعراض همه باستدعاء حاجت آفرید خود را محتاج چیزی باید کردن تا بدهد کی امن یجیب المضطر اذا دعاه اضطرار گواه استحقاقست>
  block
    text <آن نیاز مریمی بودست و درد>
    text <که چنان طفلی سخن آغاز کرد>
  block
    text <جزو او بی او برای او بگفت>
    text <جزو جزوت گفت دارد در نهفت>
  block
    text <دست و پا شاهد شوندت ای رهی>
    text <منکری را چند دست و پا نهی>
  block
    text <ور نباشی مستحق شرح و گفت>
    text <ناطقهٔ ناطق ترا دید و بخفت>
  block
    text <هر چه رویید از پی محتاج رست>
    text <تا بیابد طالبی چیزی که جست>
  block
    text <حق تعالی گر سماوات آفرید>
    text <از برای دفع حاجات آفرید>
  block
    text <هر کجا دردی دوا آنجا رود>
    text <هر کجا فقری نوا آنجا رود>
  block
    text <هر کجا مشکل جواب آنجا رود>
    text <هر کجا کشتیست آب آنجا رود>
  block
    text <آب کم جو تشنگی آور بدست>
    text <تا بجوشد آب از بالا و پست>
  block
    text <تا نزاید طفلک نازک گلو>
    text <کی روان گردد ز پستان شیر او>
  block
    text <رو بدین بالا و پستیها بدو>
    text <تا شوی تشنه و حرارت را گرو>
  block
    text <بعد از آن بانگ زنبور هوا>
    text <بانگ آب جو بنوشی ای کیا>
  block
    text <حاجت تو کم نباشد از حشیش>
    text <آب را گیری سوی او می‌کشیش>
  block
    text <گوش گیری آب را تو می‌کشی>
    text <سوی زرع خشک تا یابد خوشی>
  block
    text <زرع جان را کش جواهر مضمرست>
    text <ابر رحمت پر ز آب کوثرست>
  block
    text <تا سقاهم ربهم آید خطاب>
    text <تشنه باش الله اعلم بالصواب>
