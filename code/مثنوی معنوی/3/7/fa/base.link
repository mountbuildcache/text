
text <بیان آنک الله گفتن نیازمند عین لبیک گفتن حق است>
  block
    text <آن یکی الله می‌گفتی شبی>
    text <تا که شیرین می‌شد از ذکرش لبی>
  block
    text <گفت شیطان آخر ای بسیارگو>
    text <این همه الله را لبیک کو>
  block
    text <می‌نیاید یک جواب از پیش تخت>
    text <چند الله می‌زنی با روی سخت>
  block
    text <او شکسته‌دل شد و بنهاد سر>
    text <دید در خواب او خضر را در خضر>
  block
    text <گفت هین از ذکر چون وا مانده‌ای>
    text <چون پشیمانی از آن کش خوانده‌ای>
  block
    text <گفت لبیکم نمی‌آید جواب>
    text <زان همی‌ترسم که باشم رد باب>
  block
    text <گفت آن الله تو لبیک ماست>
    text <و آن نیاز و درد و سوزت پیک ماست>
  block
    text <حیله‌ها و چاره‌جوییهای تو>
    text <جذب ما بود و گشاد این پای تو>
  block
    text <ترس و عشق تو کمند لطف ماست>
    text <زیر هر یا رب تو لبیکهاست>
  block
    text <جان جاهل زین دعا جز دور نیست>
    text <زانک یا رب گفتنش دستور نیست>
  block
    text <بر دهان و بر دلش قفلست و بند>
    text <تا ننالد با خدا وقت گزند>
  block
    text <داد مر فرعون را صد ملک و مال>
    text <تا بکرد او دعوی عز و جلال>
  block
    text <در همه عمرش ندید او درد سر>
    text <تا ننالد سوی حق آن بدگهر>
  block
    text <داد او را جمله ملک این جهان>
    text <حق ندادش درد و رنج و اندهان>
  block
    text <درد آمد بهتر از ملک جهان>
    text <تا بخوانی مر خدا را در نهان>
  block
    text <خواندن بی درد از افسردگیست>
    text <خواندن با درد از دل‌بردگیست>
  block
    text <آن کشیدن زیر لب آواز را>
    text <یاد کردن مبدا و آغاز را>
  block
    text <آن شده آواز صافی و حزین>
    text <ای خدا وی مستغاث و ای معین>
  block
    text <نالهٔ سگ در رهش بی جذبه نیست>
    text <زانک هر راغب اسیر ره‌زنیست>
  block
    text <چون سگ کهفی که از مردار رست>
    text <بر سر خوان شهنشاهان نشست>
  block
    text <تا قیامت می‌خورد او پیش غار>
    text <آب رحمت عارفانه بی تغار>
  block
    text <ای بسا سگ‌پوست کو را نام نیست>
    text <لیک اندر پرده بی آن جام نیست>
  block
    text <جان بده از بهر این جام ای پسر>
    text <بی جهاد و صبر کی باشد ظفر>
  block
    text <صبر کردن بهر این نبود حرج>
    text <صبر کن کالصبر مفتاح الفرج>
  block
    text <زین کمین بی صبر و حزمی کس نرست>
    text <حزم را خود صبر آمد پا و دست>
  block
    text <حزم کن از خورد کین زهرین گیاست>
    text <حزم کردن زور و نور انبیاست>
  block
    text <کاه باشد کو به هر بادی جهد>
    text <کوه کی مر باد را وزنی نهد>
  block
    text <هر طرف غولی همی‌خواند ترا>
    text <کای برادر راه خواهی هین بیا>
  block
    text <ره نمایم همرهت باشم رفیق>
    text <من قلاووزم درین راه دقیق>
  block
    text <نه قلاوزست و نه ره داند او>
    text <یوسفا کم رو سوی آن گرگ‌خو>
  block
    text <حزم این باشد که نفریبد ترا>
    text <چرب و نوش و دامهای این سرا>
  block
    text <که نه چربش دارد و نه نوش او>
    text <سحر خواند می‌دمد در گوش او>
  block
    text <که بیا مهمان ما ای روشنی>
    text <خانه آن تست و تو آن منی>
  block
    text <حزم آن باشد که گویی تخمه‌ام>
    text <یا سقیمم خستهٔ این دخمه‌ام>
  block
    text <یا سرم دردست درد سر ببر>
    text <یا مرا خواندست آن خالو پسر>
  block
    text <زانک یک نوشت دهد با نیشها>
    text <که بکارد در تو نوشش ریشها>
  block
    text <زر اگر پنجاه اگر شصتت دهد>
    text <ماهیا او گوشت در شستت دهد>
  block
    text <گر دهد خود کی دهد آن پر حیل>
    text <جوز پوسیدست گفتار دغل>
  block
    text <ژغژغ آن عقل و مغزت را برد>
    text <صد هزاران عقل را یک نشمرد>
  block
    text <یار تو خرجین تست و کیسه‌ات>
    text <گر تو رامینی مجو جز ویسه‌ات>
  block
    text <ویسه و معشوق تو هم ذات تست>
    text <وین برونیها همه آفات تست>
  block
    text <حزم آن باشد که چون دعوت کنند>
    text <تو نگویی مست و خواهان منند>
  block
    text <دعوت ایشان صفیر مرغ دان>
    text <که کند صیاد در مکمن نهان>
  block
    text <مرغ مرده پیش بنهاده که این>
    text <می‌کند این بانگ و آواز و حنین>
  block
    text <مرغ پندارد که جنس اوست او>
    text <جمع آید بر دردشان پوست او>
  block
    text <جز مگر مرغی که حزمش داد حق>
    text <تا نگردد گیج آن دانه و ملق>
  block
    text <هست بی حزمی پشیمانی یقین>
    text <بشنو این افسانه را در شرح این>
