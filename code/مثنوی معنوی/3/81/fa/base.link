
text <صبرکردن لقمان چون دید کی داود حلقه‌ها می‌ساخت از سال کردن با این نیت کی صبر از سال موجب فرج باشد>
  block
    text <رفت لقمان سوی داود صفا>
    text <دید کو می‌کرد ز آهن حلقه‌ها>
  block
    text <جمله را با همدگر در می‌فکند>
    text <ز آهن پولاد آن شاه بلند>
  block
    text <صنعت زراد او کم دیده بود>
    text <درعجب می‌ماند وسواسش فزود>
  block
    text <کین چه شاید بود وا پرسم ازو>
    text <که چه می‌سازی ز حلقه تو بتو>
  block
    text <باز با خود گفت صبر اولیترست>
    text <صبر تا مقصود زوتر رهبرست>
  block
    text <چون نپرسی زودتر کشفت شود>
    text <مرغ صبر از جمله پران‌تر بود>
  block
    text <ور بپرسی دیرتر حاصل شود>
    text <سهل از بی صبریت مشکل شود>
  block
    text <چونک لقمان تن بزد هم در زمان>
    text <شد تمام از صنعت داود آن>
  block
    text <پس زره سازید و در پوشید او>
    text <پیش لقمان کریم صبرخو>
  block
    text <گفت این نیکو لباسست ای فتی>
    text <درمصاف و جنگ دفع زخم را>
  block
    text <گفت لقمان صبر هم نیکو دمیست>
    text <که پناه و دافع هر جا غمیست>
  block
    text <صبر را با حق قرین کرد ای فلان>
    text <آخر والعصر را آگه بخوان>
  block
    text <صد هزاران کیمیا حق آفرید>
    text <کیمیایی همچو صبر آدم ندید>
