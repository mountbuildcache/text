
text <جواب آن مثل کی منکران گفتند از رسالت خرگوش پیغام به پیل از ماه آسمان>
  block
    text <سر آن خرگوش دان دیو فضول>
    text <که به پیش نفس تو آمد رسول>
  block
    text <تا که نفس گول را محروم کرد>
    text <ز آب حیوانی که از وی خضر خورد>
  block
    text <بازگونه کرده‌ای معنیش را>
    text <کفر گفتی مستعد شو نیش را>
  block
    text <اضطراب ماه گفتی در زلال>
    text <که بترسانید پیلان را شغال>
  block
    text <قصهٔ خرگوش و پیل آری و آب>
    text <خشیت پیلان ز مه در اضطراب>
  block
    text <این چه ماند آخر ای کوران خام>
    text <با مهی که شد زبونش خاص و عام>
  block
    text <چه مه و چه آفتاب و چه فلک>
    text <چه عقول و چه نفوس و چه ملک>
  block
    text <آفتاب آفتاب آفتاب>
    text <این چه می‌گویم مگر هستم بخواب>
  block
    text <صد هزاران شهر را خشم شهان>
    text <سرنگون کردست ای بد گم‌رهان>
  block
    text <کوه بر خود می‌شکافد صد شکاف>
    text <آفتابی از کسوفش در شغاف>
  block
    text <خشم مردان خشک گرداند سحاب>
    text <خشم دلها کرد عالمها خراب>
  block
    text <بنگرید ای مردگان بی حنوط>
    text <در سیاستگاه شهرستان لوط>
  block
    text <پیل خود چه بود که سه مرغ پران>
    text <کوفتند آن پیلکان را استخوان>
  block
    text <اضعف مرغان ابابیلست و او>
    text <پیل را بدرید و نپذیرد رفو>
  block
    text <کیست کو نشنید آن طوفان نوح>
    text <یا مصاف لشکر فرعون و روح>
  block
    text <روحشان بشکست و اندر آب ریخت>
    text <ذره ذره آبشان بر می‌گسیخت>
  block
    text <کیست کو نشنید احوال ثمود>
    text <و آنک صرصر عادیان را می‌ربود>
  block
    text <چشم باری در چنان پیلان گشا>
    text <که بدندی پیل‌کش اندر وغا>
  block
    text <آنچنان پیلان و شاهان ظلوم>
    text <زیر خشم دل همیشه در رجوم>
  block
    text <تا ابد از ظلمتی در ظلمتی>
    text <می‌روند و نیست غوثی رحمتی>
  block
    text <نام نیک و بد مگر نشنیده‌اید>
    text <جمله دیدند و شما نادیده‌اید>
  block
    text <دیده را نادیده می‌آرید لیک>
    text <چشمتان را وا گشاید مرگ نیک>
  block
    text <گیر عالم پر بود خورشید و نور>
    text <چون روی در ظلمتی مانند گور>
  block
    text <بی نصیب آیی از آن نور عظیم>
    text <بسته‌روزن باشی از ماه کریم>
  block
    text <تو درون چاه رفتستی ز کاخ>
    text <چه گنه دارد جهانهای فراخ>
  block
    text <جان که اندر وصف گرگی ماند او>
    text <چون ببیند روی یوسف را بگو>
  block
    text <لحن داودی به سنگ و که رسید>
    text <گوش آن سنگین دلانش کم شنید>
  block
    text <آفرین بر عقل و بر انصاف باد>
    text <هر زمان والله اعلم بالرشاد>
  block
    text <صدقوا رسلا کراما یا سبا>
    text <صدقوا روحا سباها من سبا>
  block
    text <صدقوهم هم شموس طالعه>
    text <یومنوکم من مخازی القارعه>
  block
    text <صدقوهم هم بدور زاهره>
    text <قبل ان یلقوکم بالساهره>
  block
    text <صدقوهم هم مصابیح الدجی>
    text <اکرموهم هم مفاتیح الرجا>
  block
    text <صدقوا من لیس یرجو خیرکم>
    text <لا تضلوا لا تصدوا غیرکم>
  block
    text <پارسی گوییم هین تازی بهل>
    text <هندوی آن ترک باش ای آب و گل>
  block
    text <هین گواهیهای شاهان بشنوید>
    text <بگرویدند آسمانها بگروید>
