
text <مخصوص بودن یعقوب علیه السلام به چشیدن جام حق از روی یوسف و کشیدن بوی حق از بوی یوسف و حرمان برادران و غیر هم ازین هر دو>
  block
    text <آنچ یعقوب از رخ یوسف بدید>
    text <خاص او بد آن به اخوان کی رسید>
  block
    text <این ز عشقش خویش در چه می‌کند>
    text <و آن بکین از بهر او چه می‌کند>
  block
    text <سفرهٔ او پیش این از نان تهیست>
    text <پیش یعقوبست پر کو مشتهیست>
  block
    text <روی ناشسته نبیند روی حور>
    text <لا صلوة گفت الا بالطهور>
  block
    text <عشق باشد لوت و پوت جانها>
    text <جوع ازین رویست قوت جانها>
  block
    text <جوع یوسف بود آن یعقوب را>
    text <بوی نانش می‌رسید از دور جا>
  block
    text <آنک بستد پیرهن را می‌شتافت>
    text <بوی پیراهان یوسف می‌نیافت>
  block
    text <و آنک صد فرسنگ زان سو بود او>
    text <چونک بد یعقوب می‌بویید بو>
  block
    text <ای بسا عالم ز دانش بی‌نصیب>
    text <حافظ علمست آنکس نه حبیب>
  block
    text <مستمع از وی همی‌یابد مشام>
    text <گرچه باشد مستمع از جنس عام>
  block
    text <زانک پیراهان بدستش عاریه‌ست>
    text <چون بدست آن نخاسی جاریه‌ست>
  block
    text <جاریه پیش نخاسی سرسریست>
    text <در کف او از برای مشتریست>
  block
    text <قسمت حقست روزی دادنی>
    text <هر یکی را سوی دیگر راه نی>
  block
    text <یک خیال نیک باغ آن شده>
    text <یک خیال زشت راه این زده>
  block
    text <آن خدایی کز خیالی باغ ساخت>
    text <وز خیالی دوزخ و جای گداخت>
  block
    text <پس کی داند راه گلشنهای او>
    text <پس کی داند جای گلخنهای او>
  block
    text <دیدبان دل نبیند در مجال>
    text <کز کدامین رکن جان آید خیال>
  block
    text <گر بدیدی مطلعش را ز احتیال>
    text <بند کردی راه هر ناخوش خیال>
  block
    text <کی رسد جاسوس را آنجا قدم>
    text <که بود مرصاد و در بند عدم>
  block
    text <دامن فضلش بکف کن کوروار>
    text <قبض اعمی این بود ای شهرهٔار>
  block
    text <دامن او امر و فرمان ویست>
    text <نیکبختی که تقی جان ویست>
  block
    text <آن یکی در مرغزار و جوی آب>
    text <و آن یکی پهلوی او اندر عذاب>
  block
    text <او عجب مانده که ذوق این ز چیست>
    text <و آن عجب مانده که این در حبس کیست>
  block
    text <هین چرا خشکی که اینجا چشمه هاست>
    text <هین چرا زردی که اینجا صد دواست>
  block
    text <همنشینا هین در آ اندر چمن>
    text <گوید ای جان من نیارم آمدن>
