
text <دعا و شفاعت دقوقی در خلاص کشتی>
  block
    text <چون دقوقی آن قیامت را بدید>
    text <رحم او جوشید و اشک او دوید>
  block
    text <گفت یا رب منگر اندر فعلشان>
    text <دستشان گیر ای شه نیکو نشان>
  block
    text <خوش سلامتشان به ساحل با زبر>
    text <ای رسیده دست تو در بحر و بر>
  block
    text <ای کریم و ای رحیم سرمدی>
    text <در گذار از بدسگالان این بدی>
  block
    text <ای بداده رایگان صد چشم و گوش>
    text <بی ز رشوت بخش کرده عقل و هوش>
  block
    text <پیش از استحقاق بخشیده عطا>
    text <دیده از ما جمله کفران و خطا>
  block
    text <ای عظیم از ما گناهان عظیم>
    text <تو توانی عفو کردن در حریم>
  block
    text <ما ز آز و حرص خود را سوختیم>
    text <وین دعا را هم ز تو آموختیم>
  block
    text <حرمت آن که دعا آموختی>
    text <در چنین ظلمت چراغ افروختی>
  block
    text <همچنین می‌رفت بر لفظش دعا>
    text <آن زمان چون مادران با وفا>
  block
    text <اشک می‌رفت از دو چشمش و آن دعا>
    text <بی خود از وی می بر آمد بر سما>
  block
    text <آن دعای بی خودان خود دیگرست>
    text <آن دعا زو نیست گفت داورست>
  block
    text <آن دعا حق می‌کند چون او فناست>
    text <آن دعا و آن اجابت از خداست>
  block
    text <واسطهٔ مخلوق نه اندر میان>
    text <بی‌خبر زان لابه کردن جسم و جان>
  block
    text <بندگان حق رحیم و بردبار>
    text <خوی حق دارند در اصلاح کار>
  block
    text <مهربان بی‌رشوتان یاری‌گران>
    text <در مقام سخت و در روز گران>
  block
    text <هین بجو این قوم را ای مبتلا>
    text <هین غنیمت دارشان پیش از بلا>
  block
    text <رست کشتی از دم آن پهلوان>
    text <واهل کشتی را بجهد خود گمان>
  block
    text <که مگر بازوی ایشان در حذر>
    text <بر هدف انداخت تیری از هنر>
  block
    text <پا رهاند روبهان را در شکار>
    text <و آن زدم دانند روباهان غرار>
  block
    text <عشقها با دم خود بازند کین>
    text <می‌رهاند جان ما را در کمین>
  block
    text <روبها پا را نگه دار از کلوخ>
    text <پا چو نبود دم چه سود ای چشم‌شوخ>
  block
    text <ما چو روباهان و پای ما کرام>
    text <می‌رهاندمان ز صدگون انتقام>
  block
    text <حیلهٔ باریک ما چون دم ماست>
    text <عشقها بازیم با دم چپ و راست>
  block
    text <دم بجنبانیم ز استدلال و مکر>
    text <تا که حیران ماند از ما زید و بکر>
  block
    text <طالب حیرانی خلقان شدیم>
    text <دست طمع اندر الوهیت زدیم>
  block
    text <تا بافسون مالک دلها شویم>
    text <این نمی‌بینیم ما کاندر گویم>
  block
    text <در گوی و در چهی ای قلتبان>
    text <دست وا دار از سبال دیگران>
  block
    text <چون به بستانی رسی زیبا و خوش>
    text <بعد از آن دامان خلقان گیر و کش>
  block
    text <ای مقیم حبس چار و پنج و شش>
    text <نغز جایی دیگران را هم بکش>
  block
    text <ای چو خربنده حریف کون خر>
    text <بوسه گاهی یافتی ما را ببر>
  block
    text <چون ندادت بندگی دوست دست>
    text <میل شاهی از کجاات خاستست>
  block
    text <در هوای آنک گویندت زهی>
    text <بسته‌ای در گردن جانت زهی>
  block
    text <روبها این دم حیلت را بهل>
    text <وقف کن دل بر خداوندان دل>
  block
    text <در پناه شیر کم ناید کباب>
    text <روبها تو سوی جیفه کم شتاب>
  block
    text <تو دلا منظور حق آنگه شوی>
    text <که چو جزوی سوی کل خود روی>
  block
    text <حق همی‌گوید نظرمان در دلست>
    text <نیست بر صورت که آن آب و گلست>
  block
    text <تو همی‌گویی مرا دل نیز هست>
    text <دل فراز عرش باشد نه به پست>
  block
    text <در گل تیره یقین هم آب هست>
    text <لیک زان آبت نشاید آب‌دست>
  block
    text <زانک گر آبست مغلوب گلست>
    text <پس دل خود را مگو کین هم دلست>
  block
    text <آن دلی کز آسمانها برترست>
    text <آن دل ابدال یا پیغامبرست>
  block
    text <پاک گشته آن ز گل صافی شده>
    text <در فزونی آمده وافی شده>
  block
    text <ترک گل کرده سوی بحر آمده>
    text <رسته از زندان گل بحری شده>
  block
    text <آب ما محبوس گل ماندست هین>
    text <بحر رحمت جذب کن ما را ز طین>
  block
    text <بحر گوید من ترا در خود کشم>
    text <لیک می‌لافی که من آب خوشم>
  block
    text <لاف تو محروم می‌دارد ترا>
    text <ترک آن پنداشت کن در من درآ>
  block
    text <آب گل خواهد که در دریا رود>
    text <گل گرفته پای آب و می‌کشد>
  block
    text <گر رهاند پای خود از دست گل>
    text <گل بماند خشک و او شد مستقل>
  block
    text <آن کشیدن چیست از گل آب را>
    text <جذب تو نقل و شراب ناب را>
  block
    text <همچنین هر شهوتی اندر جهان>
    text <خواه مال و خواه جاه و خواه نان>
  block
    text <هر یکی زینها ترا مستی کند>
    text <چون نیابی آن خمارت می‌زند>
  block
    text <این خمار غم دلیل آن شدست>
    text <که بدان مفقود مستی‌ات بدست>
  block
    text <جز به اندازهٔ ضرورت زین مگیر>
    text <تا نگردد غالب و بر تو امیر>
  block
    text <سر کشیدی تو که من صاحب‌دلم>
    text <حاجت غیری ندارم واصلم>
  block
    text <آنچنانک آب در گل سر کشد>
    text <که منم آب و چرا جویم مدد>
  block
    text <دل تو این آلوده را پنداشتی>
    text <لاجرم دل ز اهل دل برداشتی>
  block
    text <خود روا داری که آن دل باشد این>
    text <کو بود در عشق شیر و انگبین>
  block
    text <لطف شیر و انگبین عکس دلست>
    text <هر خوشی را آن خوش از دل حاصلست>
  block
    text <پس بود دل جوهر و عالم عرض>
    text <سایهٔ دل چون بود دل را غرض>
  block
    text <آن دلی کو عاشق مالست و جاه>
    text <یا زبون این گل و آب سیاه>
  block
    text <یا خیالاتی که در ظلمات او>
    text <می‌پرستدشان برای گفت و گو>
  block
    text <دل نباشد غیر آن دریای نور>
    text <دل نظرگاه خدا وانگاه کور>
  block
    text <نه دل اندر صد هزاران خاص و عام>
    text <در یکی باشد کدامست آن کدام>
  block
    text <ریزهٔ دل را بهل دل را بجو>
    text <تا شود آن ریزه چون کوهی ازو>
  block
    text <دل محیطست اندرین خطهٔ وجود>
    text <زر همی‌افشاند از احسان و جود>
  block
    text <از سلام حق سلامیها نثار>
    text <می‌کند بر اهل عالم اختیار>
  block
    text <هر که را دامن درستست و معد>
    text <آن نثار دل بر آنکس می‌رسد>
  block
    text <دامن تو آن نیازست و حضور>
    text <هین منه در دامن آن سنگ فجور>
  block
    text <تا ندرد دامنت زان سنگها>
    text <تا بدانی نقد را از رنگها>
  block
    text <سنگ پر کردی تو دامن از جهان>
    text <هم ز سنگ سیم و زر چون کودکان>
  block
    text <از خیال سیم و زر چون زر نبود>
    text <دامن صدقت درید و غم فزود>
  block
    text <کی نماید کودکان را سنگ سنگ>
    text <تا نگیرد عقل دامنشان به چنگ>
  block
    text <پیر عقل آمد نه آن موی سپید>
    text <مو نمی‌گنجد درین بخت و امید>
