
text <داستان مشغول شدن عاشقی به عشق‌نامه خواندن  و مطالعه کردن عشق‌نامه درحضور معشوق خویش و معشوق آن را ناپسند داشتن کی طلب الدلیل عند حضور المدلول  قبیح والاشتغال بالعلم بعد الوصول الی المعلوم مذموم>
  block
    text <آن یکی را یار پیش خود نشاند>
    text <نامه بیرون کرد و پیش یار خواند>
  block
    text <بیتها در نامه و مدح و ثنا>
    text <زاری و مسکینی و بس لابه‌ها>
  block
    text <گفت معشوق این اگر بهر منست>
    text <گاه وصل این عمر ضایع کردنست>
  block
    text <من به پیشت حاضر و تو نامه خوان>
    text <نیست این باری نشان عاشقان>
  block
    text <گفت اینجا حاضری اما ولیک>
    text <من نمی‌یایم نصیب خویش نیک>
  block
    text <آنچ می‌دیدم ز تو پارینه سال>
    text <نیست این دم گرچه می‌بینم وصال>
  block
    text <من ازین چشمه زلالی خورده‌ام>
    text <دیده و دل ز آب تازه کرده‌ام>
  block
    text <چشمه می‌بینم ولیکن آب نی>
    text <راه آبم را مگر زد ره‌زنی>
  block
    text <گفت پس من نیستم معشوق تو>
    text <من به بلغار و مرادت در قتو>
  block
    text <عاشقی تو بر من و بر حالتی>
    text <حالت اندر دست نبود یا فتی>
  block
    text <پس نیم کلی مطلوب تو من>
    text <جزو مقصودم ترا اندرز من>
  block
    text <خانهٔ معشوقه‌ام معشوق نی>
    text <عشق بر نقدست بر صندوق نی>
  block
    text <هست معشوق آنک او یکتو بود>
    text <مبتدا و منتهاات او بود>
  block
    text <چون بیابی‌اش نمانی منتظر>
    text <هم هویدا او بود هم نیز سر>
  block
    text <میر احوالست نه موقوف حال>
    text <بندهٔ آن ماه باشد ماه و سال>
  block
    text <چون بگوید حال را فرمان کند>
    text <چون بخواهد جسمها را جان کند>
  block
    text <منتها نبود که موقوفست او>
    text <منتظر بنشسته باشد حال‌جو>
  block
    text <کیمیای حال باشد دست او>
    text <دست جنباند شود مس مست او>
  block
    text <گر بخواهد مرگ هم شیرین شود>
    text <خار و نشتر نرگس و نسرین شود>
  block
    text <آنک او موقوف حالست آدمیست>
    text <کو بحال افزون و گاهی در کمیست>
  block
    text <صوفی ابن الوقت باشد در منال>
    text <لیک صافی فارغست از وقت و حال>
  block
    text <حالها موقوف عزم و رای او>
    text <زنده از نفخ مسیح‌آسای او>
  block
    text <عاشق حالی نه عاشق بر منی>
    text <بر امید حال بر من می‌تنی>
  block
    text <آنک یک دم کم دمی کامل بود>
    text <نیست معبود خلیل آفل بود>
  block
    text <وانک آفل باشد و گه آن و این>
    text <نیست دلبر لا احب افلین>
  block
    text <آنک او گاهی خوش و گه ناخوشست>
    text <یک زمانی آب و یک دم آتشست>
  block
    text <برج مه باشد ولیکن ماه نه>
    text <نقش بت باشد ولی آگاه نه>
  block
    text <هست صوفی صفاجو ابن وقت>
    text <وقت را همچون پدر بگرفته سخت>
  block
    text <هست صافی غرق عشق ذوالجلال>
    text <ابن کس نه فارغ از اوقات و حال>
  block
    text <غرقهٔ نوری که او لم یولدست>
    text <لم یلد لم یولد آن ایزدست>
  block
    text <رو چنین عشقی بجو گر زنده‌ای>
    text <ورنه وقت مختلف را بنده‌ای>
  block
    text <منگر اندر نقش زشت و خوب خویش>
    text <بنگر اندر عشق و در مطلوب خویش>
  block
    text <منگر آنک تو حقیری یا ضعیف>
    text <بنگر اندر همت خود ای شریف>
  block
    text <تو به هر حالی که باشی می‌طلب>
    text <آب می‌جو دایما ای خشک‌لب>
  block
    text <کان لب خشکت گواهی می‌دهد>
    text <کو بخر بر سر منبع رسد>
  block
    text <خشکی لب هست پیغامی ز آب>
    text <که بمات آرد یقین این اضطراب>
  block
    text <کین طلب‌کاری مبارک جنبشیست>
    text <این طلب در راه حق مانع کشیست>
  block
    text <این طلب مفتاح مطلوبات تست>
    text <این سپاه و نصرت رایات تست>
  block
    text <این طلب همچون خروسی در صیاح>
    text <می‌زند نعره که می‌آید صباح>
  block
    text <گرچه آلت نیستت تو می‌طلب>
    text <نیست آلت حاجت اندر راه رب>
  block
    text <هر که را بینی طلب‌کار ای پسر>
    text <یار او شو پیش او انداز سر>
  block
    text <کز جوار طالبان طالب شوی>
    text <وز ظلال غالبان غالب شوی>
  block
    text <گر یکی موری سلیمانی بجست>
    text <منگر اندر جستن او سست سست>
  block
    text <هرچه داری تو ز مال و پیشه‌ای>
    text <نه طلب بود اول و اندیشه‌ای>
