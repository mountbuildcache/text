
text <تشبیه فرعون و دعوی الوهیت او بدان  شغال کی دعوی طاوسی می‌کرد>
  block
    text <همچو فرعونی مرصع کرده ریش>
    text <برتر از عیسی پریده از خریش>
  block
    text <او هم از نسل شغال ماده زاد>
    text <در خم مالی و جاهی در فتاد>
  block
    text <هر که دید آن جاه و مالش سجده کرد>
    text <سجدهٔ افسوسیان را او بخورد>
  block
    text <گشت مستک آن گدای ژنده‌دلق>
    text <از سجود و از تحیرهای خلق>
  block
    text <مال مار آمد که در وی زهرهاست>
    text <و آن قبول و سجدهٔ خلق اژدهاست>
  block
    text <های ای فرعون ناموسی مکن>
    text <تو شغالی هیچ طاووسی مکن>
  block
    text <سوی طاووسان اگر پیدا شوی>
    text <عاجزی از جلوه و رسوا شوی>
  block
    text <موسی و هارون چو طاووسان بدند>
    text <پر جلوه بر سر و رویت زدند>
  block
    text <زشتیت پیدا شد و رسواییت>
    text <سرنگون افتادی از بالاییت>
  block
    text <چون محک دیدی سیه گشتی چو قلب>
    text <نقش شیری رفت و پیدا گشت کلب>
  block
    text <ای سگ‌گرگین زشت از حرص و جوش>
    text <پوستین شیر را بر خود مپوش>
  block
    text <غرهٔ شیرت بخواهد امتحان>
    text <نقش شیر و آنگه اخلاق سگان>
