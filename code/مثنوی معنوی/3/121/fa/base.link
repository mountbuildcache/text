
text <آمدن پیغامبران حق به نصیحت اهل سبا>
  block
    text <سیزده پیغامبر آنجا آمدند>
    text <گم‌رهان را جمله رهبر می‌شدند>
  block
    text <که هله نعمت فزون شد شکر کو>
    text <مرکب شکر ار بخسپد حرکوا>
  block
    text <شکر منعم واجب آید در خرد>
    text <ورنه بگشاید در خشم ابد>
  block
    text <هین کرم بینید وین خود کس کند>
    text <کز چنین نعمت به شکری بس کند>
  block
    text <سر ببخشد شکر خواهد سجده‌ای>
    text <پا ببخشد شکر خواهد قعده‌ای>
  block
    text <قوم گفته شکر ما را برد غول>
    text <ما شدیم از شکر و از نعمت ملول>
  block
    text <ما چنان پژمرده گشتیم ازعطا>
    text <که نه طاعتمان خوش آید نه خطا>
  block
    text <ما نمی‌خواهیم نعمتها و باغ>
    text <ما نمی‌خواهیم اسباب و فراغ>
  block
    text <انبیا گفتند در دل علتیست>
    text <که از آن در حق‌شناسی آفتیست>
  block
    text <نعمت از وی جملگی علت شود>
    text <طعمه در بیمار کی قوت شود>
  block
    text <چند خوش پیش تو آمد ای مصر>
    text <جمله ناخوش گشت و صاف او کدر>
  block
    text <تو عدو این خوشیها آمدی>
    text <گشت ناخوش هر چه بر وی کف زدی>
  block
    text <هر که اوشد آشنا و یار تو>
    text <شد حقیر و خوار در دیدار تو>
  block
    text <هر که او بیگانه باشد با تو هم>
    text <پیش تو او بس مه‌است و محترم>
  block
    text <این هم از تاثیر آن بیماریست>
    text <زهر او در جمله جفتان ساریست>
  block
    text <دفع آن علت بباید کرد زود>
    text <که شکر با آن حدث خواهد نمود>
  block
    text <هر خوشی کاید به تو ناخوش شود>
    text <آب حیوان گر رسد آتش شود>
  block
    text <کیمیای مرگ و جسکست آن صفت>
    text <مرگ گردد زان حیاتت عاقبت>
  block
    text <بس غدایی که ز وی دل زنده شد>
    text <چون بیامد در تن تو گنده شد>
  block
    text <بس عزیزی که بناز اشکار شد>
    text <چون شکارت شد بر تو خوار شد>
  block
    text <آشنایی عقل با عقل از صفا>
    text <چون شود هر دم فزون باشد ولا>
  block
    text <آشنایی نفس با هر نفس پست>
    text <تو یقین می‌دان که دم دم کمترست>
  block
    text <زانک نفسش گرد علت می‌تند>
    text <معرفت را زود فاسد می‌کند>
  block
    text <گر نخواهی دوست را فردا نفیر>
    text <دوستی با عاقل و با عقل گیر>
  block
    text <از سموم نفس چون با علتی>
    text <هر چه گیری تو مرض را آلتی>
  block
    text <گر بگیری گوهری سنگی شود>
    text <ور بگیری مهر دل جنگی شود>
  block
    text <ور بگیری نکتهٔ بکری لطیف>
    text <بعد درکت گشت بی‌ذوق و کثیف>
  block
    text <که من این را بس شنیدم کهنه شد>
    text <چیز دیگر گو به جز آن ای عضد>
  block
    text <چیز دیگر تازه و نو گفته گیر>
    text <باز فردا زان شوی سیر و نفیر>
  block
    text <دفع علت کن چو علت خو شود>
    text <هرحدیثی کهنه پیشت نو شود>
  block
    text <تا که از کهنه برآرد برگ نو>
    text <بشکفاند کهنه صد خوشه ز گو>
  block
    text <ما طبیبانیم شاگردان حق>
    text <بحر قلزم دید ما را فانفلق>
  block
    text <آن طبیبان طبیعت دیگرند>
    text <که به دل از راه نبضی بنگرند>
  block
    text <ما به دل بی واسطه خوش بنگریم>
    text <کز فراست ما به عالی منظریم>
  block
    text <آن طبیبان غذااند و ثمار>
    text <جان حیوانی بدیشان استوار>
  block
    text <ما طبیبان فعالیم و مقال>
    text <ملهم ما پرتو نور جلال>
  block
    text <کین چنین فعلی ترا نافع بود>
    text <و آنچنان فعلی ز ره قاطع بود>
  block
    text <اینچنین قولی ترا پیش آورد>
    text <و آنچنان قولی ترا نیش آورد>
  block
    text <آن طبیبان را بود بولی دلیل>
    text <وین دلیل ما بود وحی جلیل>
  block
    text <دست‌مزدی می نخواهیم از کسی>
    text <دست‌مزد ما رسد از حق بسی>
  block
    text <هین صلا بیماری ناسور را>
    text <داروی ما یک بیک رنجور را>
