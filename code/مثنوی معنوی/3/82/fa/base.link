
text <بقیهٔ حکایت نابینا و مصحف>
  block
    text <مرد مهمان صبرکرد و ناگهان>
    text <کشف گشتش حال مشکل در زمان>
  block
    text <نیم‌شب آواز قرآن را شنید>
    text <جست از خواب آن عجایب را بدید>
  block
    text <که ز مصحف کور می‌خواندی درست>
    text <گشت بی‌صبر و ازو آن حال جست>
  block
    text <گفت آیا ای عجب با چشم کور>
    text <چون همی‌خوانی همی‌بینی سطور>
  block
    text <آنچ می‌خوانی بر آن افتاده‌ای>
    text <دست را بر حرف آن بنهاده‌ای>
  block
    text <اصبعت در سیر پیدا می‌کند>
    text <که نظر بر حرف داری مستند>
  block
    text <گفت ای گشته ز جهل تن جدا>
    text <این عجب می‌داری از صنع خدا>
  block
    text <من ز حق در خواستم کای مستعان>
    text <بر قرائت من حریصم همچو جان>
  block
    text <نیستم حافظ مرا نوری بده>
    text <در دو دیده وقت خواندن بی‌گره>
  block
    text <باز ده دو دیده‌ام را آن زمان>
    text <که بگیرم مصحف و خوانم عیان>
  block
    text <آمد از حضرت ندا کای مرد کار>
    text <ای بهر رنجی به ما اومیدوار>
  block
    text <حسن ظنست و امیدی خوش ترا>
    text <که ترا گوید بهر دم برتر آ>
  block
    text <هر زمان که قصد خواندن باشدت>
    text <یا ز مصحفها قرائت بایدت>
  block
    text <من در آن دم وا دهم چشم ترا>
    text <تا فرو خوانی معظم جوهرا>
  block
    text <همچنان کرد و هر آنگاهی که من>
    text <وا گشایم مصحف اندر خواندن>
  block
    text <آن خبیری که نشد غافل ز کار>
    text <آن گرامی پادشاه و کردگار>
  block
    text <باز بخشد بینشم آن شاه فرد>
    text <در زمان همچون چراغ شب‌نورد>
  block
    text <زین سبب نبود ولی را اعتراض>
    text <هرچه بستاند فرستد اعتیاض>
  block
    text <گر بسوزد باغت انگورت دهد>
    text <در میان ماتمی سورت دهد>
  block
    text <آن شل بی‌دست را دستی دهد>
    text <کان غمها را دل مستی دهد>
  block
    text <لا نسلم و اعتراض از ما برفت>
    text <چون عوض می‌آید از مفقود زفت>
  block
    text <چونک بی آتش مرا گرمی رسد>
    text <راضیم گر آتشش ما را کشد>
  block
    text <بی چراغی چون دهد او روشنی>
    text <گر چراغت شد چه افغان می‌کنی>
