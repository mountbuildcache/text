
text <با خویش آمدن عاشق بیهوش و روی آوردن به ثنا و شکر معشوق>
  block
    text <گفت ای عنقای حق جان را مطاف>
    text <شکر که باز آمدی زان کوه قاف>
  block
    text <ای سرافیل قیامتگاه عشق>
    text <ای تو عشق عشق و ای دلخواه عشق>
  block
    text <اولین خلعت که خواهی دادنم>
    text <گوش خواهم که نهی بر روزنم>
  block
    text <گرچه می‌دانی بصفوت حال من>
    text <بنده‌پرور گوش کن اقوال من>
  block
    text <صد هزاران بار ای صدر فرید>
    text <ز آرزوی گوش تو هوشم پرید>
  block
    text <آن سمیعی تو وان اصغای تو>
    text <و آن تبسمهای جان‌افزای تو>
  block
    text <آن بنوشیدن کم و بیش مرا>
    text <عشوهٔ جان بداندیش مرا>
  block
    text <قلبهای من که آن معلوم تست>
    text <بس پذیرفتی تو چون نقد درست>
  block
    text <بهر گستاخی شوخ غره‌ای>
    text <حلمها در پیش حلمت ذره‌ای>
  block
    text <اولا بشنو که چون ماندم ز شست>
    text <اول و آخر ز پیش من بجست>
  block
    text <ثانیا بشنو تو ای صدر ودود>
    text <که بسی جستم ترا ثانی نبود>
  block
    text <ثالثا تا از تو بیرون رفته‌ام>
    text <گوییا ثالث ثلاثه گفته‌ام>
  block
    text <رابعا چون سوخت ما را مزرعه>
    text <می ندانم خامسه از رابعه>
  block
    text <هر کجا یابی تو خون بر خاکها>
    text <پی بری باشد یقین از چشم ما>
  block
    text <گفت من رعدست و این بانگ و حنین>
    text <ز ابر خواهد تا ببارد بر زمین>
  block
    text <من میان گفت و گریه می‌تنم>
    text <یا بگریم یا بگویم چون کنم>
  block
    text <گر بگویم فوت می‌گردد بکا>
    text <ور نگویم چون کنم شکر و ثنا>
  block
    text <می‌فتد از دیده خون دل شها>
    text <بین چه افتادست از دیده مرا>
  block
    text <این بگفت و گریه در شد آن نحیف>
    text <که برو بگریست هم دون هم شریف>
  block
    text <از دلش چندان بر آمد های هوی>
    text <حلقه کرد اهل بخارا گرد اوی>
  block
    text <خیره گویان خیره گریان خیره‌خند>
    text <مرد و زن خرد و کلان حیران شدند>
  block
    text <شهر هم هم‌رنگ او شد اشک ریز>
    text <مرد و زن درهم شده چون رستخیز>
  block
    text <آسمان می‌گفت آن دم با زمین>
    text <گر قیامت را ندیدستی ببین>
  block
    text <عقل حیران که چه عشق است و چه حال>
    text <تا فراق او عجب‌تر یا وصال>
  block
    text <چرخ بر خوانده قیامت‌نامه را>
    text <تا مجره بر دریده جامه را>
  block
    text <با دو عالم عشق را بیگانگی>
    text <اندرو هفتاد و دو دیوانگی>
  block
    text <سخت پنهانست و پیدا حیرتش>
    text <جان سلطانان جان در حسرتش>
  block
    text <غیر هفتاد و دو ملت کیش او>
    text <تخت شاهان تخته‌بندی پیش او>
  block
    text <مطرب عشق این زند وقت سماع>
    text <بندگی بند و خداوندی صداع>
  block
    text <پس چه باشد عشق دریای عدم>
    text <در شکسته عقل را آنجا قدم>
  block
    text <بندگی و سلطنت معلوم شد>
    text <زین دو پرده عاشقی مکتوم شد>
  block
    text <کاشکی هستی زبانی داشتی>
    text <تا ز هستان پرده‌ها برداشتی>
  block
    text <هر چه گویی ای دم هستی از آن>
    text <پردهٔ دیگر برو بستی بدان>
  block
    text <آفت ادراک آن قالست و حال>
    text <خون بخون شستن محالست و محال>
  block
    text <من چو با سوداییانش محرمم>
    text <روز و شب اندر قفس در می‌دمم>
  block
    text <سخت مست و بی‌خود و آشفته‌ای>
    text <دوش ای جان بر چه پهلو خفته‌ای>
  block
    text <هان و هان هش دار بر ناری دمی>
    text <اولا بر جه طلب کن محرمی>
  block
    text <عاشق و مستی و بگشاده زبان>
    text <الله الله اشتری بر ناودان>
  block
    text <چون ز راز و ناز او گوید زبان>
    text <یا جمیل الستر خواند آسمان>
  block
    text <ستر چه در پشم و پنبه آذرست>
    text <تا همی‌پوشیش او پیداترست>
  block
    text <چون بکوشم تا سرش پنهان کنم>
    text <سر بر آرد چون علم کاینک منم>
  block
    text <رغم انفم گیردم او هر دو گوش>
    text <کای مدمغ چونش می‌پوشی بپوش>
  block
    text <گویمش رو گرچه بر جوشیده‌ای>
    text <همچو جان پیدایی و پوشیده‌ای>
  block
    text <گوید او محبوس خنبست این تنم>
    text <چون می اندر بزم خنبک می‌زنم>
  block
    text <گویمش زان پیش که گردی گرو>
    text <تا نیاید آفت مستی برو>
  block
    text <گوید از جام لطیف‌آشام من>
    text <یار روزم تا نماز شام من>
  block
    text <چون بیاید شام و دزدد جام من>
    text <گویمش وا ده که نامد شام من>
  block
    text <زان عرب بنهاد نام می مدام>
    text <زانک سیری نیست می‌خور را مدام>
  block
    text <عشق جوشد بادهٔ تحقیق را>
    text <او بود ساقی نهان صدیق را>
  block
    text <چون بجویی تو بتوفیق حسن>
    text <باده آب جان بود ابریق تن>
  block
    text <چون بیفزاید می توفیق را>
    text <قوت می بشکند ابریق را>
  block
    text <آب گردد ساقی و هم مست آب>
    text <چون مگو والله اعلم بالصواب>
  block
    text <پرتو ساقیست کاندر شیره رفت>
    text <شیره بر جوشید و رقصان گشت و زفت>
  block
    text <اندرین معنی بپرس آن خیره را>
    text <که چنین کی دیده بودی شیره را>
  block
    text <بی تفکر پیش هر داننده هست>
    text <آنک با شوریده شوراننده هست>
