
text <ذکرخیال بد اندیشیدن قاصر فهمان>
  block
    text <پیش از آنک این قصه تا مخلص رسد>
    text <دود و گندی آمد از اهل حسد>
  block
    text <من نمی‌رنجم ازین لیک این لگد>
    text <خاطر ساده‌دلی را پی کند>
  block
    text <خوش بیان کرد آن حکیم غزنوی>
    text <بهر محجوبان مثال معنوی>
  block
    text <که ز قرآن گر نبیند غیر قال>
    text <این عجب نبود ز اصحاب ضلال>
  block
    text <کز شعاع آفتاب پر ز نور>
    text <غیر گرمی می‌نیابد چشم کور>
  block
    text <خربطی ناگاه از خرخانه‌ای>
    text <سر برون آورد چون طعانه‌ای>
  block
    text <کین سخن پستست یعنی مثنوی>
    text <قصه پیغامبرست و پی‌روی>
  block
    text <نیست ذکر بحث و اسرار بلند>
    text <که دوانند اولیا آن سو سمند>
  block
    text <از مقامات تبتل تا فنا>
    text <پایه پایه (پله پله) تا ملاقات خدا>
  block
    text <شرح و حد هر مقام و منزلی>
    text <که بپر زو بر پرد صاحب‌دلی>
  block
    text <چون کتاب الله بیامد هم بر آن>
    text <این چنین طعنه زدند آن کافران>
  block
    text <که اساطیرست و افسانهٔ نژند>
    text <نیست تعمیقی و تحقیقی بلند>
  block
    text <کودکان خرد فهمش می‌کنند>
    text <نیست جز امر پسند و ناپسند>
  block
    text <ذکر یوسف ذکر زلف پر خمش>
    text <ذکر یعقوب و زلیخا و غمش>
  block
    text <ظاهرست و هرکسی پی می‌برد>
    text <کو بیان که گم شود در وی خرد>
  block
    text <گفت اگر آسان نماید این به تو>
    text <این چنین آسان یکی سوره بگو>
  block
    text <جنتان و انستان و اهل کار>
    text <گو یکی آیت ازین آسان بیار>
