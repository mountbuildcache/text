
text <بازگشتن به حکایت پیل>
  block
    text <گفت ناصح بشنوید این پند من>
    text <تا دل و جانتان نگردد ممتحن>
  block
    text <با گیاه و برگها قانع شوید>
    text <در شکار پیل‌بچگان کم روید>
  block
    text <من برون کردم ز گردن وام نصح>
    text <جز سعادت کی بود انجام نصح>
  block
    text <من به تبلیغ رسالت آمدم>
    text <تا رهانم مر شما را از ندم>
  block
    text <هین مبادا که طمع رهتان زند>
    text <طمع برگ از بیخهاتان بر کند>
  block
    text <این بگفت و خیربادی کرد و رفت>
    text <گشت قحط و جوعشان در راه زفت>
  block
    text <ناگهان دیدند سوی جاده‌ای>
    text <پور پیلی فربهی نو زاده‌ای>
  block
    text <اندر افتادند چون گرگان مست>
    text <پاک خوردندش فرو شستند دست>
  block
    text <آن یکی همره نخورد و پند داد>
    text <که حدیث آن فقیرش بود یاد>
  block
    text <از کبابش مانع آمد آن سخن>
    text <بخت نو بخشد ترا عقل کهن>
  block
    text <پس بیفتادند و خفتند آن همه>
    text <وان گرسنه چون شبان اندر رمه>
  block
    text <دید پیلی سهمناکی می‌رسید>
    text <اولا آمد سوی حارس دوید>
  block
    text <بوی می‌کرد آن دهانش را سه بار>
    text <هیچ بویی زو نیامد ناگوار>
  block
    text <چند باری گرد او گشت و برفت>
    text <مر ورا نازرد آن شه‌پیل زفت>
  block
    text <مر لب هر خفته‌ای را بوی کرد>
    text <بوی می‌آمد ورا زان خفته مرد>
  block
    text <از کباب پیل‌زاده خورده بود>
    text <بر درانید و بکشتش پیل زود>
  block
    text <در زمان او یک بیک را زان گروه>
    text <می‌درانید و نبودش زان شکوه>
  block
    text <بر هوا انداخت هر یک را گزاف>
    text <تا همی‌زد بر زمین می‌شد شکاف>
  block
    text <ای خورندهٔ خون خلق از راه برد>
    text <تا نه آرد خون ایشانت نبرد>
  block
    text <مال ایشان خون ایشان دان یقین>
    text <زانک مال از زور آید در یمین>
  block
    text <مادر آن پیل‌بچگان کین کشد>
    text <پیل بچه‌خواره را کیفر کشد>
  block
    text <پیل‌بچه می‌خوری ای پاره‌خوار>
    text <هم بر آرد خصم پیل از تو دمار>
  block
    text <بوی رسوا کرد مکر اندیش را>
    text <پیل داند بوی طفل خویش را>
  block
    text <آنک یابد بوی حق را از یمن>
    text <چون نیابد بوی باطل را ز من>
  block
    text <مصطفی چون برد بوی از راه دور>
    text <چون نیابد از دهان ما بخور>
  block
    text <هم بیابد لیک پوشاند ز ما>
    text <بوی نیک و بد بر آید بر سما>
  block
    text <تو همی‌خسپی و بوی آن حرام>
    text <می‌زند بر آسمان سبزفام>
  block
    text <همره انفاس زشتت می‌شود>
    text <تا به بوگیران گردون می‌رود>
  block
    text <بوی کبر و بوی حرص و بوی آز>
    text <در سخن گفتن بیاید چون پیاز>
  block
    text <گر خوری سوگند من کی خورده‌ام>
    text <از پیاز و سیر تقوی کرده‌ام>
  block
    text <آن دم سوگند غمازی کند>
    text <بر دماغ همنشینان بر زند>
  block
    text <پس دعاها رد شود از بوی آن>
    text <آن دل کژ می‌نماید در زبان>
  block
    text <اخسؤا آید جواب آن دعا>
    text <چوب رد باشد جزای هر دغا>
  block
    text <گر حدیثت کژ بود معنیت راست>
    text <آن کژی لفظ مقبول خداست>
