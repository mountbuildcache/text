
text <صفت آن مسجد کی عاشق‌کش بود و آن عاشق مرگ‌جوی لا ابالی کی درو مهمان شد>
  block
    text <یک حکایت گوش کن ای نیک‌پی>
    text <مسجدی بد بر کنار شهر ری>
  block
    text <هیچ کس در وی نخفتی شب ز بیم>
    text <که نه فرزندش شدی آن شب یتیم>
  block
    text <بس که اندر وی غریب عور رفت>
    text <صبحدم چون اختران در گور رفت>
  block
    text <خویشتن را نیک ازین آگاه کن>
    text <صبح آمد خواب را کوتاه کن>
  block
    text <هر کسی گفتی که پریانند تند>
    text <اندرو مهمان کشان با تیغ کند>
  block
    text <آن دگر گفتی که سحرست و طلسم>
    text <کین رصد باشد عدو جان و خصم>
  block
    text <آن دگر گفتی که بر نه نقش فاش>
    text <بر درش کای میهمان اینجا مباش>
  block
    text <شب مخسپ اینجا اگر جان بایدت>
    text <ورنه مرگ اینجا کمین بگشایدت>
  block
    text <وان یکی گفتی که شب قفلی نهید>
    text <غافلی کاید شما کم ره دهید>
