
text <دعوت باز بطان را از آب به صحرا>
  block
    text <باز گوید بط را کز آب خیز>
    text <تا ببینی دشتها را قندریز>
  block
    text <بط عاقل گویدش ای باز دور>
    text <آب ما را حصن و امنست و سرور>
  block
    text <دیو چون باز آمد ای بطان شتاب>
    text <هین به بیرون کم روید از حصن آب>
  block
    text <باز را گویند رو رو باز گرد>
    text <از سر ما دست دار ای پای‌مرد>
  block
    text <ما بری از دعوتت دعوت ترا>
    text <ما ننوشیم این دم تو کافرا>
  block
    text <حصن ما را قند و قندستان ترا>
    text <من نخواهم هدیه‌ات بستان ترا>
  block
    text <چونک جان باشد نیاید لوت کم>
    text <چونک لشکر هست کم ناید علم>
  block
    text <خواجهٔ حازم بسی عذر آورید>
    text <بس بهانه کرد با دیو مرید>
  block
    text <گفت این دم کارها دارم مهم>
    text <گر بیایم آن نگردد منتظم>
  block
    text <شاه کار نازکم فرموده است>
    text <ز انتظارم شاه شب نغنوده است>
  block
    text <من نیارم ترک امر شاه کرد>
    text <من نتانم شد بر شه روی‌زرد>
  block
    text <هر صباح و هر مسا سرهنگ خاص>
    text <می‌رسد از من همی‌جوید مناص>
  block
    text <تو روا داری که آیم سوی ده>
    text <تا در ابرو افکند سلطان گره>
  block
    text <بعد از آن درمان خشمش چون کنم>
    text <زنده خود را زین مگر مدفون کنم>
  block
    text <زین نمط او صد بهانه باز گفت>
    text <حیله‌ها با حکم حق نفتاد جفت>
  block
    text <گر شود ذرات عالم حیله‌پیچ>
    text <با قضای آسمان هیچند هیچ>
  block
    text <چون گریزد این زمین از آسمان>
    text <چون کند او خویش را از وی نهان>
  block
    text <هرچه آید ز آسمان سوی زمین>
    text <نه مفر دارد نه چاره نه کمین>
  block
    text <آتش ار خورشید می‌بارد برو>
    text <او بپیش آتشش بنهاده رو>
  block
    text <ور همی طوفان کند باران برو>
    text <شهرها را می‌کند ویران برو>
  block
    text <او شده تسلیم او ایوب‌وار>
    text <که اسیرم هرچه می‌خواهی ببار>
  block
    text <ای که جزو این زمینی سر مکش>
    text <چونک بینی حکم یزدان در مکش>
  block
    text <چون خلقناکم شنودی من تراب>
    text <خاک باشی جست از تو رو متاب>
  block
    text <بین که اندر خاک تخمی کاشتم>
    text <کرد خاکی و منش افراشتم>
  block
    text <حملهٔ دیگر تو خاکی پیشه گیر>
    text <تا کنم بر جمله میرانت امیر>
  block
    text <آب از بالا به پستی در رود>
    text <آنگه از پستی به بالا بر رود>
  block
    text <گندم از بالا بزیر خاک شد>
    text <بعد از آن او خوشه و چالاک شد>
  block
    text <دانهٔ هر میوه آمد در زمین>
    text <بعد از آن سرها بر آورد از دفین>
  block
    text <اصل نعمتها ز گردون تا بخاک>
    text <زیر آمد شد غذای جان پاک>
  block
    text <از تواضع چون ز گردون شد بزیر>
    text <گشت جزو آدمی حی دلیر>
  block
    text <پس صفات آدمی شد آن جماد>
    text <بر فراز عرش پران گشت شاد>
  block
    text <کز جهان زنده ز اول آمدیم>
    text <باز از پستی سوی بالا شدیم>
  block
    text <جمله اجزا در تحرک در سکون>
    text <ناطقان که انا الیه راجعون>
  block
    text <ذکر و تسبیحات اجزای نهان>
    text <غلغلی افکند اندر آسمان>
  block
    text <چون قضا آهنگ نارنجات کرد>
    text <روستایی شهریی را مات کرد>
  block
    text <با هزاران حزم خواجه مات شد>
    text <زان سفر در معرض آفات شد>
  block
    text <اعتمادش بر ثبات خویش بود>
    text <گرچه که بد نیم سیلش در ربود>
  block
    text <چون قضا بیرون کند از چرخ سر>
    text <عاقلان گردند جمله کور و کر>
  block
    text <ماهیان افتند از دریا برون>
    text <دام گیرد مرغ پران را زبون>
  block
    text <تا پری و دیو در شیشه شود>
    text <بلک هاروتی به بابل در رود>
  block
    text <جز کسی کاندر قضا اندر گریخت>
    text <خون او را هیچ تربیعی نریخت>
  block
    text <غیر آن که در گریزی در قضا>
    text <هیچ حیله ندهدت از وی رها>
