
text <قصهٔ خواب دیدن فرعون آمدن موسی را  علیه السلام و تدارک اندیشیدن>
  block
    text <جهد فرعونی چو بی توفیق بود>
    text <هرچه او می‌دوخت آن تفتیق بود>
  block
    text <از منجم بود در حکمش هزار>
    text <وز معبر نیز و ساحر بی‌شمار>
  block
    text <مقدم موسی نمودندش بخواب>
    text <که کند فرعون و ملکش را خراب>
  block
    text <با معبر گفت و با اهل نجوم>
    text <چون بود دفع خیال و خواب شوم>
  block
    text <جمله گفتندش که تدبیری کنیم>
    text <راه زادن را چو ره‌زن می‌زنیم>
  block
    text <تا رسید آن شب که مولد بود آن>
    text <رای این دیدند آن فرعونیان>
  block
    text <که برون آرند آن روز از پگاه>
    text <سوی میدان بزم و تخت پادشاه>
  block
    text <الصلا ای جمله اسرائیلیان>
    text <شاه می‌خواند شما را زان مکان>
  block
    text <تا شما را رو نماید بی نقاب>
    text <بر شما احسان کند بهر ثواب>
  block
    text <کان اسیران را به جز دوری نبود>
    text <دیدن فرعون دستوری نبود>
  block
    text <گر فتادندی به ره در پیش او>
    text <بهر آن یاسه بخفتندی برو>
  block
    text <یاسه این بد که نبیند هیچ اسیر>
    text <در گه و بیگه لقای آن امیر>
  block
    text <بانگ چاووشان چو در ره بشنود>
    text <تا ببیند رو به دیواری کند>
  block
    text <ور ببیند روی او مجرم بود>
    text <آنچ بتر بر سر او آن رود>
  block
    text <بودشان حرص لقای ممتنع>
    text <چون حریصست آدمی فیما منع>
