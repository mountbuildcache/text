
text <ملاقات آن عاشق با صدر جهان>
  block
    text <آن بخاری نیز خود بر شمع زد>
    text <گشته بود از عشقش آسان آن کبد>
  block
    text <آه سوزانش سوی گردون شده>
    text <در دل صدر جهان مهر آمده>
  block
    text <گفته با خود در سحرگه کای احد>
    text <حال آن آوارهٔ ما چون بود>
  block
    text <او گناهی کرد و ما دیدیم لیک>
    text <رحمت ما را نمی‌دانست نیک>
  block
    text <خاطر مجرم ز ما ترسان شود>
    text <لیک صد اومید در ترسش بود>
  block
    text <من بترسانم وقیح یاوه را>
    text <آنک ترسد من چه ترسانم ورا>
  block
    text <بهر دیگ سرد آذر می‌رود>
    text <نه بدان کز جوش از سر می‌رود>
  block
    text <آمنان را من بترسانم به علم>
    text <خایفان را ترس بردارم به حلم>
  block
    text <پاره‌دوزم پاره در موضع نهم>
    text <هر کسی را شربت اندر خور دهم>
  block
    text <هست سر مرد چون بیخ درخت>
    text <زان بروید برگهاش از چوب سخت>
  block
    text <درخور آن بیخ رسته برگها>
    text <در درخت و در نفوس و در نهی>
  block
    text <برفلک پرهاست ز اشجار وفا>
    text <اصلها ثابت و فرعه فی السما>
  block
    text <چون برست از عشق پر بر آسمان>
    text <چون نروید در دل صدر جهان>
  block
    text <موج می‌زد در دلش عفو گنه>
    text <که ز هر دل تا دل آمد روزنه>
  block
    text <که ز دل تا دل یقین روزن بود>
    text <نه جدا و دور چون دو تن بود>
  block
    text <متصل نبود سفال دو چراغ>
    text <نورشان ممزوج باشد در مساغ>
  block
    text <هیچ عاشق خود نباشد وصل‌جو>
    text <که نه معشوقش بود جویای او>
  block
    text <لیک عشق عاشقان تن زه کند>
    text <عشق معشوقان خوش و فربه کند>
  block
    text <چون درین دل برق مهر دوست جست>
    text <اندر آن دل دوستی می‌دان که هست>
  block
    text <در دل تو مهر حق چون شد دوتو>
    text <هست حق را بی گمانی مهر تو>
  block
    text <هیچ بانگ کف زدن ناید بدر>
    text <از یکی دست تو بی دستی دگر>
  block
    text <تشنه می‌نالد که ای آب گوار>
    text <آب هم نالد که کو آن آب‌خوار>
  block
    text <جذب آبست این عطش در جان ما>
    text <ما از آن او و او هم آن ما>
  block
    text <حکمت حق در قضا و در قدر>
    text <کرد ما را عاشقان همدگر>
  block
    text <جمله اجزای جهان زان حکم پیش>
    text <جفت جفت و عاشقان جفت خویش>
  block
    text <هست هر جزوی ز عالم جفت‌خواه>
    text <راست همچون کهربا و برگ کاه>
  block
    text <آسمان گوید زمین را مرحبا>
    text <با توم چون آهن و آهن‌ربا>
  block
    text <آسمان مرد و زمین زن در خرد>
    text <هرچه آن انداخت این می‌پرورد>
  block
    text <چون نماند گرمیش بفرستد او>
    text <چون نماند تری و نم بدهد او>
  block
    text <برج خاکی خاک ارضی را مدد>
    text <برج آبی تریش اندر دمد>
  block
    text <برج بادی ابر سوی او برد>
    text <تا بخارات وخم را بر کشد>
  block
    text <برج آتش گرمی خورشید ازو>
    text <همچو تابهٔ سرخ ز آتش پشت و رو>
  block
    text <هست سرگردان فلک اندر زمن>
    text <همچو مردان گرد مکسب بهر زن>
  block
    text <وین زمین کدبانویها می‌کند>
    text <بر ولادات و رضاعش می‌تند>
  block
    text <پس زمین و چرخ را دان هوشمند>
    text <چونک کار هوشمندان می‌کنند>
  block
    text <گر نه از هم این دو دلبر می‌مزند>
    text <پس چرا چون جفت در هم می‌خزند>
  block
    text <بی زمین کی گل بروید و ارغوان>
    text <پس چه زاید ز آب و تاب آسمان>
  block
    text <بهر آن میلست در ماده به نر>
    text <تا بود تکمیل کار همدگر>
  block
    text <میل اندر مرد و زن حق زان نهاد>
    text <تا بقا یابد جهان زین اتحاد>
  block
    text <میل هر جزوی به جزوی هم نهد>
    text <ز اتحاد هر دو تولیدی زهد>
  block
    text <شب چنین با روز اندر اعتناق>
    text <مختلف در صورت اما اتفاق>
  block
    text <روز و شب ظاهر دو ضد و دشمنند>
    text <لیک هر دو یک حقیقت می‌تنند>
  block
    text <هر یکی خواهان دگر را همچو خویش>
    text <از پی تکمیل فعل و کار خویش>
  block
    text <زانک بی شب دخل نبود طبع را>
    text <پس چه اندر خرج آرد روزها>
