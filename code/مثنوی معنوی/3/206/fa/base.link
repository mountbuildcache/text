
text <تفسیر یا جبال اوبی معه والطیر>
  block
    text <روی داود از فرش تابان شده>
    text <کوهها اندر پیش نالان شده>
  block
    text <کوه با داود گشته همرهی>
    text <هردو مطرب مست در عشق شهی>
  block
    text <یا جبال اوبی امر آمده>
    text <هر دو هم‌آواز و هم‌پرده شده>
  block
    text <گفت داودا تو هجرت دیده‌ای>
    text <بهر من از همدمان ببریده‌ای>
  block
    text <ای غریب فرد بی مونس شده>
    text <آتش شوق از دلت شعله زده>
  block
    text <مطربان خواهی و قوال و ندیم>
    text <کوهها را پیشت آرد آن قدیم>
  block
    text <مطرب و قوال و سرنایی کند>
    text <که به پیشت بادپیمایی کند>
  block
    text <تا بدانی ناله چون که را رواست>
    text <بی لب و دندان ولی را ناله‌هاست>
  block
    text <نغمهٔ اجزای آن صافی‌جسد>
    text <هر دمی در گوش حسش می‌رسد>
  block
    text <همنشینان نشنوند او بشنود>
    text <ای خنک جان کو به غیبش بگرود>
  block
    text <بنگرد در نفس خود صد گفت و گو>
    text <همنشین او نبرده هیچ بو>
  block
    text <صد سؤال و صد جواب اندر دلت>
    text <می‌رسد از لامکان تا منزلت>
  block
    text <بشنوی تو نشنود زان گوشها>
    text <گر به نزدیک تو آرد گوش را>
  block
    text <گیرم ای کر خود تو آن را نشنوی>
    text <چون مثالش دیده‌ای چون نگروی>
