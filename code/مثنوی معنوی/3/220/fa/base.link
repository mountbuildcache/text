
text <آگاه شدن پیغامبر علیه السلام از طعن ایشان بر شماتت او>
  block
    text <گرچه نشنید آن موکل آن سخن>
    text <رفت در گوشی که آن بد من لدن>
  block
    text <بوی پیراهان یوسف را ندید>
    text <آنک حافظ بود و یعقوبش کشید>
  block
    text <آن شیاطین بر عنان آسمان>
    text <نشنوند آن سر لوح غیب‌دان>
  block
    text <آن محمد خفته و تکیه زده>
    text <آمده سر گرد او گردان شده>
  block
    text <او خورد حلوا که روزیشست باز>
    text <آن نه کانگشتان او باشد دراز>
  block
    text <نجم ثاقب گشته حارس دیوران>
    text <که بهل دزدی ز احمد سر ستان>
  block
    text <ای دویده سوی دکان از پگاه>
    text <هین به مسجد رو بجو رزق اله>
  block
    text <پس رسول آن گفتشان را فهم کرد>
    text <گفت آن خنده نبودم از نبرد>
  block
    text <مرده‌اند ایشان و پوسیدهٔ فنا>
    text <مرده کشتن نیست مردی پیش ما>
  block
    text <خود کیند ایشان که مه گردد شکاف>
    text <چونک من پا بفشرم اندر مصاف>
  block
    text <آنگهی کآزاد بودیت و مکین>
    text <مر شما را بسته می‌دیدم چنین>
  block
    text <ای بنازیده به ملک و خاندان>
    text <نزد عاقل اشتری بر ناودان>
  block
    text <نقش تن را تا فتاد از بام طشت>
    text <پیش چشمم کل آت آت گشت>
  block
    text <بنگرم در غوره می بینم عیان>
    text <بنگرم در نیست شی بینم عیان>
  block
    text <بنگرم سر عالمی بینم نهان>
    text <آدم و حوا نرسته از جهان>
  block
    text <مر شما را وقت ذرات الست>
    text <دیده‌ام پا بسته و منکوس و پست>
  block
    text <از حدوث آسمان بی عمد>
    text <آنچ دانسته بدم افزون نشد>
  block
    text <من شما را سرنگون می‌دیده‌ام>
    text <پیش از آن کز آب و گل بالیده‌ام>
  block
    text <نو ندیدم تا کنم شادی بدان>
    text <این همی‌دیدم در آن اقبالتان>
  block
    text <بستهٔ قهر خفی وانگه چه قهر>
    text <قند می‌خوردید و در وی درج زهر>
  block
    text <این چنین قندی پر از زهر ار عدو>
    text <خوش بنوشد چت حسد آید برو>
  block
    text <با نشاط آن زهر می‌کردید نوش>
    text <مرگتان خفیه گرفته هر دو گوش>
  block
    text <من نمی‌کردم غزا از بهر آن>
    text <تا ظفر یابم فرو گیرم جهان>
  block
    text <کین جهان جیفه‌ست و مردار و رخیص>
    text <بر چنین مردار چون باشم حریص>
  block
    text <سگ نیم تا پرچم مرده کنم>
    text <عیسی‌ام آیم که تا زنده‌ش کنم>
  block
    text <زان همی‌کردم صفوف جنگ چاک>
    text <تا رهانم مر شما را از هلاک>
  block
    text <زان نمی‌برم گلوهای بشر>
    text <تا مرا باشد کر و فر و حشر>
  block
    text <زان همی‌برم گلویی چند تا>
    text <زان گلوها عالمی یابد رها>
  block
    text <که شما پروانه‌وار از جهل خویش>
    text <پیش آتش می‌کنید این حمله کیش>
  block
    text <من همی‌رانم شما را همچو مست>
    text <از در افتادن در آتش با دو دست>
  block
    text <آنک خود را فتحها پنداشتید>
    text <تخم منحوسی خود می‌کاشتید>
  block
    text <یکدگر را جد جد می‌خواندید>
    text <سوی اژدرها فرس می‌راندید>
  block
    text <قهر می‌کردید و اندر عین قهر>
    text <خود شما مقهور قهر شیر دهر>
