
text <جواب گفتن ساحر مرده با فرزندان خود>
  block
    text <گفتشان در خواب کای اولاد من>
    text <نیست ممکن ظاهر این را دم زدن>
  block
    text <فاش و مطلق گفتنم دستور نیست>
    text <لیک راز از پیش چشمم دور نیست>
  block
    text <لیک بنمایم نشانی با شما>
    text <تا شود پیدا شما را این خفا>
  block
    text <نور چشمانم چو آنجا گه روید>
    text <از مقام خفتنش آگه شوید>
  block
    text <آن زمان که خفته باشد آن حکیم>
    text <آن عصا را قصد کن بگذار بیم>
  block
    text <گر بدزدی و توانی ساحرست>
    text <چارهٔ ساحر بر تو حاضرست>
  block
    text <ور نتانی هان و هان آن ایزدیست>
    text <او رسول ذوالجلال و مهتدیست>
  block
    text <گر جهان فرعون گیرد شرق و غرب>
    text <سرنگون آید خدا آنگاه حرب>
  block
    text <این نشان راست دادم جان باب>
    text <بر نویس الله اعلم بالصواب>
  block
    text <جان بابا چون بخسپد ساحری>
    text <سحر و مکرش را نباشد رهبری>
  block
    text <چونک چوپان خفت گرگ آمن شود>
    text <چونک خفت آن جهد او ساکن شود>
  block
    text <لیک حیوانی که چوپانش خداست>
    text <گرگ را آنجا امید و ره کجاست>
  block
    text <جادوی که حق کند حقست و راست>
    text <جادوی خواندن مر آن حق را خطاست>
  block
    text <جان بابا این نشان قاطعست>
    text <گر بمیرد نیز حقش رافعست>
