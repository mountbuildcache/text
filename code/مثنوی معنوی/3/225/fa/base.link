
text <نواختن معشوق عاشق بیهوش را تا به هوش باز آید>
  block
    text <می‌کشید از بیهشی‌اش در بیان>
    text <اندک اندک از کرم صدر جهان>
  block
    text <بانگ زد در گوش او شه کای گدا>
    text <زر نثار آوردمت دامن گشا>
  block
    text <جان تو کاندر فراقم می‌طپید>
    text <چونک زنهارش رسیدم چون رمید>
  block
    text <ای بدیده در فراقم گرم و سرد>
    text <با خود آ از بی‌خودی و باز گرد>
  block
    text <مرغ خانه اشتری را بی خرد>
    text <رسم مهمانش به خانه می‌برد>
  block
    text <چون به خانه مرغ اشتر پا نهاد>
    text <خانه ویران گشت و سقف اندر فتاد>
  block
    text <خانهٔ مرغست هوش و عقل ما>
    text <هوش صالح طالب ناقهٔ خدا>
  block
    text <ناقه چون سر کرد در آب و گلش>
    text <نه گل آنجا ماند نه جان و دلش>
  block
    text <کرد فضل عشق انسان را فضول>
    text <زین فزون‌جویی ظلومست و جهول>
  block
    text <جاهلست و اندرین مشکل شکار>
    text <می‌کشد خرگوش شیری در کنار>
  block
    text <کی کنار اندر کشیدی شیر را>
    text <گر بدانستی و دیدی شیر را>
  block
    text <ظالمست او بر خود و بر جان خود>
    text <ظلم بین کز عدلها گو می‌برد>
  block
    text <جهل او مر علمها را اوستاد>
    text <ظلم او مر عدلها را شد رشاد>
  block
    text <دست او بگرفت کین رفته دمش>
    text <آنگهی آید که من دم بخشمش>
  block
    text <چون به من زنده شود این مرده‌تن>
    text <جان من باشد که رو آرد به من>
  block
    text <من کنم او را ازین جان محتشم>
    text <جان که من بخشم ببیند بخششم>
  block
    text <جان نامحرم نبیند روی دوست>
    text <جز همان جان کاصل او از کوی اوست>
  block
    text <در دمم قصاب‌وار این دوست را>
    text <تا هلد آن مغز نغزش پوست را>
  block
    text <گفت ای جان رمیده از بلا>
    text <وصل ما را در گشادیم الصلا>
  block
    text <ای خود ما بی‌خودی و مستی‌ات>
    text <ای ز هست ما هماره هستی‌ات>
  block
    text <با تو بی لب این زمان من نو بنو>
    text <رازهای کهنه گویم می‌شنو>
  block
    text <زانک آن لبها ازین دم می‌رمد>
    text <بر لب جوی نهان بر می‌دمد>
  block
    text <گوش بی‌گوشی درین دم بر گشا>
    text <بهر راز یفعل الله ما یشا>
  block
    text <چون صلای وصل بشنیدن گرفت>
    text <اندک اندک مرده جنبیدن گرفت>
  block
    text <نه کم از خاکست کز عشوهٔ صبا>
    text <سبز پوشد سر بر آرد از فنا>
  block
    text <کم ز آب نطفه نبود کز خطاب>
    text <یوسفان زایند رخ چون آفتاب>
  block
    text <کم ز بادی نیست شد از امر کن>
    text <در رحم طاوس و مرغ خوش‌سخن>
  block
    text <کم ز کوه سنگ نبود کز ولاد>
    text <ناقه‌ای کان ناقه ناقه زاد زاد>
  block
    text <زین همه بگذر نه آن مایهٔ عدم>
    text <عالمی زاد و بزاید دم بدم>
  block
    text <بر جهید و بر طپید و شاد شاد>
    text <یک دو چرخی زد سجود اندر فتاد>
