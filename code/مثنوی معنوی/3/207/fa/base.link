
text <جواب طعنه‌زننده در مثنوی از قصور فهم خود>
  block
    text <ای سگ طاعن تو عو عو می‌کنی>
    text <طعن قرآن را برون‌شو می‌کنی>
  block
    text <این نه آن شیرست کز وی جان بری>
    text <یا ز پنجهٔ قهر او ایمان بری>
  block
    text <تا قیامت می‌زند قرآن ندی>
    text <ای گروهی جهل را گشته فدی>
  block
    text <که مرا افسانه می‌پنداشتید>
    text <تخم طعن و کافری می‌کاشتید>
  block
    text <خود بدیدیت آنک طعنه می‌زدیت>
    text <که شما فانی و افسانه بدیت>
  block
    text <من کلام حقم و قایم به ذات>
    text <قوت جان جان و یاقوت زکات>
  block
    text <نور خورشیدم فتاده بر شما>
    text <لیک از خورشید ناگشته جدا>
  block
    text <نک منم ینبوع آن آب حیات>
    text <تا رهانم عاشقان را از ممات>
  block
    text <گر چنان گند آزتان ننگیختی>
    text <جرعه‌ای بر گورتان حق ریختی>
  block
    text <نه بگیرم گفت و پند آن حکیم>
    text <دل نگردانم بهر طعنی سقیم>
