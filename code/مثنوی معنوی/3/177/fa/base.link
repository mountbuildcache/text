
text <مسلهٔ فنا و بقای درویش>
  block
    text <گفت قایل در جهان درویش نیست>
    text <ور بود درویش آن درویش نیست>
  block
    text <هست از روی بقای ذات او>
    text <نیست گشته وصف او در وصف هو>
  block
    text <چون زبانهٔ شمع پیش آفتاب>
    text <نیست باشد هست باشد در حساب>
  block
    text <هست باشد ذات او تا تو اگر>
    text <بر نهی پنبه بسوزد زان شرر>
  block
    text <نیست باشد روشنی ندهد ترا>
    text <کرده باشد آفتاب او را فنا>
  block
    text <در دو صد من شهد یک اوقیه خل>
    text <چون در افکندی و در وی گشت حل>
  block
    text <نیست باشد طعم خل چون می‌چشی>
    text <هست اوقیه فزون چون برکشی>
  block
    text <پیش شیری آهوی بیهوش شد>
    text <هستی‌اش در هست او روپوش شد>
  block
    text <این قیاس ناقصان بر کار رب>
    text <جوشش عشقست نه از ترک ادب>
  block
    text <نبض عاشق بی ادب بر می‌جهد>
    text <خویش را در کفهٔ شه می‌نهد>
  block
    text <بی‌ادب‌تر نیست کس زو در جهان>
    text <با ادب‌تر نیست کس زو در نهان>
  block
    text <هم بنسبت دان وفاق ای منتجب>
    text <این دو ضد با ادب با بی‌ادب>
  block
    text <بی‌ادب باشد چو ظاهر بنگری>
    text <که بود دعوی عشقش هم‌سری>
  block
    text <چون به باطن بنگری دعوی کجاست>
    text <او و دعوی پیش آن سلطان فناست>
  block
    text <مات زید زید اگر فاعل بود>
    text <لیک فاعل نیست کو عاطل بود>
  block
    text <او ز روی لفظ نحوی فاعلست>
    text <ورنه او مفعول و موتش قاتلست>
  block
    text <فاعل چه کو چنان مقهور شد>
    text <فاعلیها جمله از وی دور شد>
