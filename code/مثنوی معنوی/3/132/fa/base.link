
text <حکایت نذر کردن سگان هر زمستان کی این تابستان چون بیاید خانه سازیم از بهر زمستان را>
  block
    text <سگ زمستان جمع گردد استخوانش>
    text <زخم سرما خرد گرداند چنانش>
  block
    text <کو بگوید کین قدر تن که منم>
    text <خانه‌ای از سنگ باید کردنم>
  block
    text <چونک تابستان بیاید من بچنگ>
    text <بهر سرما خانه‌ای سازم ز سنگ>
  block
    text <چونک تابستان بیاید از گشاد>
    text <استخوانها پهن گردد پوست شاد>
  block
    text <گوید او چون زفت بیند خویش را>
    text <در کدامین خانه گنجم ای کیا>
  block
    text <زفت گردد پا کشد در سایه‌ای>
    text <کاهلی سیری غری خودرایه‌ای>
  block
    text <گویدش دل خانه‌ای ساز ای عمو>
    text <گوید او در خانه کی گنجم بگو>
  block
    text <استخوان حرص تو در وقت درد>
    text <درهم آید خرد گردد در نورد>
  block
    text <گویی از توبه بسازم خانه‌ای>
    text <در زمستان باشدم استانه‌ای>
  block
    text <چون بشد درد و شدت آن حرص زفت>
    text <همچو سگ سودای خانه از تو رفت>
  block
    text <شکر نعمت خوشتر از نعمت بود>
    text <شکرباره کی سوی نعمت رود>
  block
    text <شکر جان نعمت و نعمت چو پوست>
    text <ز آنک شکر آرد ترا تا کوی دوست>
  block
    text <نعمت آرد غفلت و شکر انتباه>
    text <صید نعمت کن بدام شکر شاه>
  block
    text <نعمت شکرت کند پرچشم و میر>
    text <تا کنی صد نعمت ایثار فقیر>
  block
    text <سیر نوشی از طعام و نقل حق>
    text <تا رود از تو شکم‌خواری و دق>
