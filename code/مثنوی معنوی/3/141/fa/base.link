
text <قصه عشق صوفی بر سفرهٔ تهی>
  block
    text <صوفیی بر میخ روزی سفره دید>
    text <چرخ می‌زد جامه‌ها را می‌درید>
  block
    text <بانگ می‌زد نک نوای بی‌نوا>
    text <قحطها و دردها را نک دوا>
  block
    text <چونک دود و شور او بسیار شد>
    text <هر که صوفی بود با او یار شد>
  block
    text <کخ‌کخی و های و هویی می‌زدند>
    text <تای چندی مست و بی‌خود می‌شدند>
  block
    text <بوالفضولی گفت صوفی را که چیست>
    text <سفره‌ای آویخته وز نان تهیست>
  block
    text <گفت رو رو نقش بی‌معنیستی>
    text <تو بجو هستی که عاشق نیستی>
  block
    text <عشق نان بی نان غذای عاشق است>
    text <بند هستی نیست هر کو صادقست>
  block
    text <عاشقان را کار نبود با وجود>
    text <عاشقان را هست بی سرمایه سود>
  block
    text <بال نه و گرد عالم می‌پرند>
    text <دست نه و گو ز میدان می‌برند>
  block
    text <آن فقیری کو ز معنی بوی یافت>
    text <دست ببریده همی زنبیل بافت>
  block
    text <عاشقان اندر عدم خیمه زدند>
    text <چون عدم یک‌رنگ و نفس واحدند>
  block
    text <شیرخواره کی شناسد ذوق لوت>
    text <مر پری را بوی باشد لوت و پوت>
  block
    text <آدمی کی بو برد از بوی او>
    text <چونک خوی اوست ضد خوی او>
  block
    text <یابد از بو آن پری بوی‌کش>
    text <تو نیابی آن ز صد من لوت خوش>
  block
    text <پیش قبطی خون بود آن آب نیل>
    text <آب باشد پیش سبطی جمیل>
  block
    text <جاده باشد بحر ز اسرائیلیان>
    text <غرقه گه باشد ز فرعون عوان>
