
text <قصهٔ فریاد رسیدن رسول علیه السلام کاروان عرب را کی از تشنگی و بی‌آبی در مانده بودند و دل بر مرگ نهاده شتران و خلق زبان برون انداخته>
  block
    text <اندر آن وادی گروهی از عرب>
    text <خشک شد از قحط بارانشان قرب>
  block
    text <در میان آن بیابان مانده>
    text <کاروانی مرگ خود بر خوانده>
  block
    text <ناگهانی آن مغیث هر دو کون>
    text <مصطفی پیدا شد از ره بهر عون>
  block
    text <دید آنجا کاروانی بس بزرگ>
    text <بر تف ریگ و ره صعب و سترگ>
  block
    text <اشترانشان را زبان آویخته>
    text <خلق اندر ریگ هر سو ریخته>
  block
    text <رحمش آمد گفت هین زوتر روید>
    text <چند یاری سوی آن کثبان دوید>
  block
    text <گر سیاهی بر شتر مشک آورد>
    text <سوی میر خود به زودی می‌برد>
  block
    text <آن شتربان سیه را با شتر>
    text <سوی من آرید با فرمان مر>
  block
    text <سوی کثبان آمدند آن طالبان>
    text <بعد یکساعت بدیدند آنچنان>
  block
    text <بنده‌ای می‌شد سیه با اشتری>
    text <راویه پر آب چون هدیه‌بری>
  block
    text <پس بدو گفتند می‌خواند ترا>
    text <این طرف فخر البشر خیر الوری>
  block
    text <گفت من نشناسم او را کیست او>
    text <گفت او آن ماه‌روی قندخو>
  block
    text <نوعها تعریف کردندش که هست>
    text <گفت مانا او مگر آن شاعرست>
  block
    text <که گروهی را زبون کرد او بسحر>
    text <من نیایم جانب او نیم شبر>
  block
    text <کش‌کشانش آوریدند آن طرف>
    text <او فغان برداشت در تشنیع و تف>
  block
    text <چون کشیدندش به پیش آن عزیز>
    text <گفت نوشید آب و بردارید نیز>
  block
    text <جمله را زان مشک او سیراب کرد>
    text <اشتران و هر کسی زان آب خورد>
  block
    text <راویه پر کرد و مشک از مشک او>
    text <ابر گردون خیره ماند از رشک او>
  block
    text <این کسی دیدست کز یک راویه>
    text <سرد گردد سوز چندان هاویه>
  block
    text <این کسی دیدست کز یک مشک آب>
    text <گشت چندین مشک پر بی اضطراب>
  block
    text <مشک خود روپوش بود و موج فضل>
    text <می‌رسید از امر او از بحر اصل>
  block
    text <آب از جوشش همی‌گردد هوا>
    text <و آن هوا گردد ز سردی آبها>
  block
    text <بلک بی علت و بیرون زین حکم>
    text <آب رویانید تکوین از عدم>
  block
    text <تو ز طفلی چون سببها دیده‌ای>
    text <در سبب از جهل بر چفسیده‌ای>
  block
    text <با سببها از مسبب غافلی>
    text <سوی این روپوشها زان مایلی>
  block
    text <چون سببها رفت بر سر می‌زنی>
    text <ربنا و ربناها می‌کنی>
  block
    text <رب می‌گوید برو سوی سبب>
    text <چون ز صنعم یاد کردی ای عجب>
  block
    text <گفت زین پس من ترا بینم همه>
    text <ننگرم سوی سبب و آن دمدمه>
  block
    text <گویدش ردوا لعادوا کار تست>
    text <ای تو اندر توبه و میثاق سست>
  block
    text <لیک من آن ننگرم رحمت کنم>
    text <رحمتم پرست بر رحمت تنم>
  block
    text <ننگرم عهد بدت بدهم عطا>
    text <از کرم این دم چو می‌خوانی مرا>
  block
    text <قافله حیران شد اندر کار او>
    text <یا محمد چیست این ای بحر خو>
  block
    text <کرده‌ای روپوش مشک خرد را>
    text <غرقه کردی هم عرب هم کرد را>
