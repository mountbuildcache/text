
text <رسیدن خواجه و قومش به ده و نادیده و ناشناخته آوردن روستایی ایشان را>
  block
    text <بعد ماهی چون رسیدند آن طرف>
    text <بی‌نوا ایشان ستوران بی علف>
  block
    text <روستایی بین که از بدنیتی>
    text <می‌کند بعد اللتیا والتی>
  block
    text <روی پنهان می‌کند زیشان بروز>
    text <تا سوی باغش بنگشایند پوز>
  block
    text <آنچنان رو که همه رزق و شرست>
    text <از مسلمانان نهان اولیترست>
  block
    text <رویها باشد که دیوان چون مگس>
    text <بر سرش بنشسته باشند چون حرس>
  block
    text <چون ببینی روی او در تو فتند>
    text <یا مبین آن رو چو دیدی خوش مخند>
  block
    text <در چنان روی خبیث عاصیه>
    text <گفت یزدان نسفعن بالناصیه>
  block
    text <چون بپرسیدند و خانه‌ش یافتند>
    text <همچو خویشان سوی در بشتافتند>
  block
    text <در فرو بستند اهل خانه‌اش>
    text <خواجه شد زین کژروی دیوانه‌وش>
  block
    text <لیک هنگام درشتی هم نبود>
    text <چون در افتادی بچه تیزی چه سود>
  block
    text <بر درش ماندند ایشان پنج روز>
    text <شب بسرما روز خود خورشیدسوز>
  block
    text <نه ز غفلت بود ماندن نه خری>
    text <بلک بود از اضطرار و بی‌خری>
  block
    text <با لئیمان بسته نیکان ز اضطرار>
    text <شیر مرداری خورد از جوع زار>
  block
    text <او همی‌دیدش همی‌کردش سلام>
    text <که فلانم من مرا اینست نام>
  block
    text <گفت باشد من چه دانم تو کیی>
    text <یا پلیدی یا قرین پاکیی>
  block
    text <گفت این دم با قیامت شد شبیه>
    text <تا برادر شد یفر من اخیه>
  block
    text <شرح می‌کردش که من آنم که تو>
    text <لوتها خوردی ز خوان من دوتو>
  block
    text <آن فلان روزت خریدم آن متاع>
    text <کل سر جاوز الاثنین شاع>
  block
    text <سر مهر ما شنیدستند خلق>
    text <شرم دارد رو چو نعمت خورد حلق>
  block
    text <او همی‌گفتش چه گویی ترهات>
    text <نه ترا دانم نه نام تو نه جات>
  block
    text <پنجمین شب ابر و بارانی گرفت>
    text <کاسمان از بارشش دارد شگفت>
  block
    text <چون رسید آن کارد اندر استخوان>
    text <حلقه زد خواجه که مهتر را بخوان>
  block
    text <چون بصد الحاح آمد سوی در>
    text <گفت آخر چیست ای جان پدر>
  block
    text <گفت من آن حقها بگذاشتم>
    text <ترک کردم آنچ می‌پنداشتم>
  block
    text <پنج‌ساله رنج دیدم پنج روز>
    text <جان مسکینم درین گرما و سوز>
  block
    text <یک جفا از خویش و از یار و تبار>
    text <در گرانی هست چون سیصد هزار>
  block
    text <زانک دل ننهاد بر جور و جفاش>
    text <جانش خوگر بود با لطف و وفاش>
  block
    text <هرچه بر مردم بلا و شدتست>
    text <این یقین دان کز خلاف عادتست>
  block
    text <گفت ای خورشید مهرت در زوال>
    text <گر تو خونم ریختی کردم حلال>
  block
    text <امشب باران به ما ده گوشه‌ای>
    text <تا بیابی در قیامت توشه‌ای>
  block
    text <گفت یک گوشه‌ست آن باغبان>
    text <هست اینجا گرگ را او پاسبان>
  block
    text <در کفش تیر و کمان از بهر گرگ>
    text <تا زند گر آید آن گرگ سترگ>
  block
    text <گر تو آن خدمت کنی جا آن تست>
    text <ورنه جای دیگری فرمای جست>
  block
    text <گفت صد خدمت کنم تو جای ده>
    text <آن کمان و تیر در کفم بنه>
  block
    text <من نخسپم حارسی رز کنم>
    text <گر بر آرد گرگ سر تیرش زنم>
  block
    text <بهر حق مگذارم امشب ای دودل>
    text <آب باران بر سر و در زیر گل>
  block
    text <گوشه‌ای خالی شد و او با عیال>
    text <رفت آنجا جای تنگ و بی مجال>
  block
    text <چون ملخ بر همدگر گشته سوار>
    text <از نهیب سیل اندر کنج غار>
  block
    text <شب همه شب جمله گویان ای خدا>
    text <این سزای ما سزای ما سزا>
  block
    text <این سزای آنک شد یار خسان>
    text <یا کسی کرداز برای ناکسان>
  block
    text <این سزای آنک اندر طمع خام>
    text <ترک گوید خدمت خاک کرام>
  block
    text <خاک پاکان لیسی و دیوارشان>
    text <بهتر از عام و رز و گلزارشان>
  block
    text <بندهٔ یک مرد روشن‌دل شوی>
    text <به که بر فرق سر شاهان روی>
  block
    text <از ملوک خاک جز بانگ دهل>
    text <تو نخواهی یافت ای پیک سبل>
  block
    text <شهریان خود ره‌زنان نسبت بروح>
    text <روستایی کیست گیج و بی فتوح>
  block
    text <این سزای آنک بی تدبیر عقل>
    text <بانگ غولی آمدش بگزید نقل>
  block
    text <چون پشیمانی ز دل شد تا شغاف>
    text <زان سپس سودی ندارد اعتراف>
  block
    text <آن کمان و تیر اندر دست او>
    text <گرگ را جویان همه شب سو بسو>
  block
    text <گرگ بر وی خود مسلط چون شرر>
    text <گرگ جویان و ز گرگ او بی‌خبر>
  block
    text <هر پشه هر کیک چون گرگی شده>
    text <اندر آن ویرانه‌شان زخمی زده>
  block
    text <فرصت آن پشه راندن هم نبود>
    text <از نهیب حملهٔ گرگ عنود>
  block
    text <تا نباید گرگ آسیبی زند>
    text <روستایی ریش خواجه بر کند>
  block
    text <این چنین دندان‌کنان تا نیمشب>
    text <جانشان از ناف می‌آمد به لب>
  block
    text <ناگهان تمثال گرگ هشته‌ای>
    text <سر بر آورد از فراز پشته‌ای>
  block
    text <تیر را بگشاد آن خواجه ز شست>
    text <زد بر آن حیوان که تا افتاد پست>
  block
    text <اندر افتادن ز حیوان باد جست>
    text <روستایی های کرد و کوفت دست>
  block
    text <ناجوامردا که خرکرهٔ منست>
    text <گفت نه این گرگ چون آهرمنست>
  block
    text <اندرو اشکال گرگی ظاهرست>
    text <شکل او از گرگی او مخبرست>
  block
    text <گفت نه بادی که جست از فرج وی>
    text <می‌شناسم همچنانک آبی ز می>
  block
    text <کشته‌ای خرکره‌ام را در ریاض>
    text <که مبادت بسط هرگز ز انقباض>
  block
    text <گفت نیکوتر تفحص کن شبست>
    text <شخصها در شب ز ناظر محجبست>
  block
    text <شب غلط بنماید و مبدل بسی>
    text <دید صایب شب ندارد هر کسی>
  block
    text <هم شب و هم ابر و هم باران ژرف>
    text <این سه تاریکی غلط آرد شگرف>
  block
    text <گفت آن بر من چو روز روشنست>
    text <می‌شناسم باد خرکرهٔ منست>
  block
    text <در میان بیست باد آن باد را>
    text <می‌شناسم چون مسافر زاد را>
  block
    text <خواجه بر جست و بیامد ناشکفت>
    text <روستایی را گریبانش گرفت>
  block
    text <کابله طرار شید آورده‌ای>
    text <بنگ و افیون هر دو با هم خورده‌ای>
  block
    text <در سه تاریکی شناسی باد خر>
    text <چون ندانی مر مرا ای خیره‌سر>
  block
    text <آنک داند نیمشب گوساله را>
    text <چون نداند همره ده‌ساله را>
  block
    text <خویشتن را عارف و واله کنی>
    text <خاک در چشم مروت می‌زنی>
  block
    text <که مرا از خویش هم آگاه نیست>
    text <در دلم گنجای جز الله نیست>
  block
    text <آنچ دی خوردم از آنم یاد نیست>
    text <این دل از غیر تحیر شاد نیست>
  block
    text <عاقل و مجنون حقم یاد آر>
    text <در چنین بی‌خویشیم معذور دار>
  block
    text <آنک مرداری خورد یعنی نبید>
    text <شرع او را سوی معذوران کشید>
  block
    text <مست و بنگی را طلاق و بیع نیست>
    text <همچو طفلست او معاف و معتقیست>
  block
    text <مستیی کید ز بوی شاه فرد>
    text <صد خم می در سر و مغز آن نکرد>
  block
    text <پس برو تکلیف چون باشد روا>
    text <اسب ساقط گشت و شد بی دست و پا>
  block
    text <بار کی نهد در جهان خرکره را>
    text <درس کی دهد پارسی بومره را>
  block
    text <بار بر گیرند چون آمد عرج>
    text <گفت حق لیس علی الاعمی حرج>
  block
    text <سوی خود اعمی شدم از حق بصیر>
    text <پس معافم از قلیل و از کثیر>
  block
    text <لاف درویشی زنی و بی‌خودی>
    text <های هوی مستیان ایزدی>
  block
    text <که زمین را من ندانم ز آسمان>
    text <امتحانت کرد غیرت امتحان>
  block
    text <باد خرکرهٔ چنین رسوات کرد>
    text <هستی نفی ترا اثبات کرد>
  block
    text <این چنین رسوا کند حق شید را>
    text <این چنین گیرد رمیده‌صید را>
  block
    text <صد هزاران امتحانست ای پسر>
    text <هر که گوید من شدم سرهنگ در>
  block
    text <گر نداند عامه او را ز امتحان>
    text <پختگان راه جویندش نشان>
  block
    text <چون کند دعوی خیاطی خسی>
    text <افکند در پیش او شه اطلسی>
  block
    text <که ببر این را بغلطاق فراخ>
    text <ز امتحان پیدا شود او را دو شاخ>
  block
    text <گر نبودی امتحان هر بدی>
    text <هر مخنث در وغا رستم بدی>
  block
    text <خود مخنث را زره پوشیده گیر>
    text <چون ببیند زخم گردد چون اسیر>
  block
    text <مست حق هشیار چون شد از دبور>
    text <مست حق ناید به خود تا نفخ صور>
  block
    text <بادهٔ حق راست باشد بی دروغ>
    text <دوغ خوردی دوغ خوردی دوغ دوغ>
  block
    text <ساختی خود را جنید و بایزید>
    text <رو که نشناسم تبر را از کلید>
  block
    text <بدرگی و منبلی و حرص و آز>
    text <چون کنی پنهان بشید ای مکرساز>
  block
    text <خویش را منصور حلاجی کنی>
    text <آتشی در پنبهٔ یاران زنی>
  block
    text <که بنشناسم عمر از بولهب>
    text <باد کرهٔ خود شناسم نیمشب>
  block
    text <ای خری کین از تو خر باور کند>
    text <خویش را بهر تو کور و کر کند>
  block
    text <خویش را از ره‌روان کمتر شمر>
    text <تو حریف ره‌ریانی گه مخور>
  block
    text <باز پر از شید سوی عقل تاز>
    text <کی پرد بر آسمان پر مجاز>
  block
    text <خویشتن را عاشق حق ساختی>
    text <عشق با دیو سیاهی باختی>
  block
    text <عاشق و معشوق را در رستخیز>
    text <دو بدو بندند و پیش آرند تیز>
  block
    text <تو چه خود را گیج و بی‌خود کرده‌ای>
    text <خون رز کو خون ما را خورده‌ای>
  block
    text <رو که نشناسم ترا از من بجه>
    text <عارف بی‌خویشم و بهلول ده>
  block
    text <تو توهم می‌کنی از قرب حق>
    text <که طبق‌گر دور نبود از طبق>
  block
    text <این نمی‌بینی که قرب اولیا>
    text <صد کرامت دارد و کار و کیا>
  block
    text <آهن از داوود مومی می‌شود>
    text <موم در دستت چو آهن می‌بود>
  block
    text <قرب خلق و رزق بر جمله‌ست عام>
    text <قرب وحی عشق دارند این کرام>
  block
    text <قرب بر انواع باشد ای پدر>
    text <می‌زند خورشید بر کهسار و زر>
  block
    text <لیک قربی هست با زر شید را>
    text <که از آن آگه نباشد بید را>
  block
    text <شاخ خشک و تر قریب آفتاب>
    text <آفتاب از هر دو کی دارد حجاب>
  block
    text <لیک کو آن قربت شاخ طری>
    text <که ثمار پخته از وی می‌خوری>
  block
    text <شاخ خشک از قربت آن آفتاب>
    text <غیر زوتر خشک گشتن گو بیاب>
  block
    text <آنچنان مستی مباش ای بی‌خرد>
    text <که به عقل آید پشیمانی خورد>
  block
    text <بلک از آن مستان که چون می می‌خورند>
    text <عقلهای پخته حسرت می‌برند>
  block
    text <ای گرفته همچو گربه موش پیر>
    text <گر از آن می شیرگیری شیر گیر>
  block
    text <ای بخورده از خیالی جام هیچ>
    text <همچو مستان حقایق بر مپیچ>
  block
    text <می‌فتی این سو و آن سو مست‌وار>
    text <ای تو این سو نیستت زان سو گذار>
  block
    text <گر بدان سو راه یابی بعد از آن>
    text <گه بدین سو گه بدان سو سر فشان>
  block
    text <جمله این سویی از آن سو کپ مزن>
    text <چون نداری مرگ هرزه جان مکن>
  block
    text <آن خضرجان کز اجل نهراسد او>
    text <شاید ار مخلوق را نشناسد او>
  block
    text <کام از ذوق توهم خوش کنی>
    text <در دمی در خیک خود پرش کنی>
  block
    text <پس به یک سوزن تهی گردی ز باد>
    text <این چنین فربه تن عاقل مباد>
  block
    text <کوزه‌ها سازی ز برف اندر شتا>
    text <کی کند چون آب بیند آن وفا>
