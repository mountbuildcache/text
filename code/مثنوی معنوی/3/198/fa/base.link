
text <تمثیل گریختن ممن و بی‌صبری او در بلا به اضطراب و بی‌قراری نخود و دیگر حوایج در جوش دیگ و بر دویدن تا بیرون جهند>
  block
    text <بنگر اندر نخودی در دیگ چون>
    text <می‌جهد بالا چو شد ز آتش زبون>
  block
    text <هر زمان نخود بر آید وقت جوش>
    text <بر سر دیگ و برآرد صد خروش>
  block
    text <که چرا آتش به من در می‌زنی>
    text <چون خریدی چون نگونم می‌کنی>
  block
    text <می‌زند کفلیز کدبانو که نی>
    text <خوش بجوش و بر مجه ز آتش‌کنی>
  block
    text <زان نجوشانم که مکروه منی>
    text <بلک تا گیری تو ذوق و چاشنی>
  block
    text <تا غذی گردی بیامیزی بجان>
    text <بهرخواری نیستت این امتحان>
  block
    text <آب می‌خوردی به بستان سبز و تر>
    text <بهراین آتش بدست آن آب خور>
  block
    text <رحمتش سابق بدست از قهر زان>
    text <تا ز رحمت گردد اهل امتحان>
  block
    text <رحمتش بر قهر از آن سابق شدست>
    text <تا که سرمایهٔ وجود آید بدست>
  block
    text <زانک بی‌لذت نروید لحم و پوست>
    text <چون نروید چه گدازد عشق دوست>
  block
    text <زان تقاضا گر بیاید قهرها>
    text <تا کنی ایثار آن سرمایه را>
  block
    text <باز لطف آید برای عذر او>
    text <که بکردی غسل و بر جستی ز جو>
  block
    text <گوید ای نخود چریدی در بهار>
    text <رنج مهمان تو شد نیکوش دار>
  block
    text <تا که مهمان باز گردد شکر ساز>
    text <پیش شه گوید ز ایثار تو باز>
  block
    text <تا به جای نعمتت منعم رسد>
    text <جمله نعمتها برد بر تو حسد>
  block
    text <من خلیلم تو پسر پیش بچک>
    text <سر بنه انی ارانی اذبحک>
  block
    text <سر به پیش قهر نه دل بر قرار>
    text <تا ببرم حلقت اسمعیل‌وار>
  block
    text <سر ببرم لیک این سر آن سریست>
    text <کز بریده گشتن و مردن بریست>
  block
    text <لیک مقصود ازل تسلیم تست>
    text <ای مسلمان بایدت تسلیم جست>
  block
    text <ای نخود می‌جوش اندر ابتلا>
    text <تا نه هستی و نه خود ماند ترا>
  block
    text <اندر آن بستان اگر خندیده‌ای>
    text <تو گل بستان جان و دیده‌ای>
  block
    text <گر جدا از باغ آب و گل شدی>
    text <لقمه گشتی اندر احیا آمدی>
  block
    text <شو غذی و قوت و اندیشه‌ها>
    text <شیر بودی شیر شو در بیشه‌ها>
  block
    text <از صفاتش رسته‌ای والله نخست>
    text <در صفاتش باز رو چالاک و چست>
  block
    text <ز ابر و خورشید و ز گردون آمدی>
    text <پس شدی اوصاف و گردون بر شدی>
  block
    text <آمدی در صورت باران و تاب>
    text <می‌روی اندر صفات مستطاب>
  block
    text <جزو شید و ابر و انجمها بدی>
    text <نفس و فعل و قول و فکرتها شدی>
  block
    text <هستی حیوان شد از مرگ نبات>
    text <راست آمد اقتلونی یا ثقات>
  block
    text <چون چنین بردیست ما را بعد مات>
    text <راست آمد ان فی قتلی حیات>
  block
    text <فعل و قول و صدق شد قوت ملک>
    text <تا بدین معراج شد سوی فلک>
  block
    text <آنچنان کان طعمه شد قوت بشر>
    text <از جمادی بر شد و شد جانور>
  block
    text <این سخن را ترجمهٔ پهناوری>
    text <گفته آید در مقام دیگری>
  block
    text <کاروان دایم ز گردون می‌رسد>
    text <تا تجارت می‌کند وا می‌رود>
  block
    text <پس برو شیرین و خوش با اختیار>
    text <نه بتلخی و کراهت دزدوار>
  block
    text <زان حدیث تلخ می‌گویم ترا>
    text <تا ز تلخیها فرو شویم ترا>
  block
    text <ز آب سرد انگور افسرده رهد>
    text <سردی و افسردگی بیرون نهد>
  block
    text <تو ز تلخی چونک دل پر خون شوی>
    text <پس ز تلخیها همه بیرون روی>
