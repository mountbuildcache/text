
text <در جامهٔ خواب افتادن استاد و نالیدن او  از وهم رنجوری>
  block
    text <جامه خواب آورد و گسترد آن عجوز>
    text <گفت امکان نه و باطن پر ز سوز>
  block
    text <گر بگویم متهم دارد مرا>
    text <ور نگویم جد شود این ماجرا>
  block
    text <فال بد رنجور گرداند همی>
    text <آدمی را که نبودستش غمی>
  block
    text <قول پیغامبر قبوله یفرض>
    text <ان تمارضتم لدینا تمرضوا>
  block
    text <گر بگویم او خیالی بر زند>
    text <فعل دارد زن که خلوت می‌کند>
  block
    text <مر مرا از خانه بیرون می‌کند>
    text <بهر فسقی فعل و افسون می‌کند>
  block
    text <جامه خوابش کرد و استاد اوفتاد>
    text <آه آه و ناله از وی می‌بزاد>
  block
    text <کودکان آنجا نشستند و نهان>
    text <درس می‌خواندند با صد اندهان>
  block
    text <کین همه کردیم و ما زندانییم>
    text <بد بنایی بود ما بد بانییم>
