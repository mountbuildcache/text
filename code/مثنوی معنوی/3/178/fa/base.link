
text <قصه وکیل صدر جهان کی متهم شد و از بخارا گریخت از بیم جان باز عشقش کشید رو کشان کی کار جان سهل باشد عاشقان را>
  block
    text <در بخارا بندهٔ صدر جهان>
    text <متهم شد گشت از صدرش نهان>
  block
    text <مدت ده سال سرگردان بگشت>
    text <گه خراسان گه کهستان گاه دشت>
  block
    text <از پس ده سال او از اشتیاق>
    text <گشت بی‌طاقت ز ایام فراق>
  block
    text <گفت تاب فرقتم زین پس نماند>
    text <صبر کی داند خلاعت را نشاند>
  block
    text <از فراق این خاکها شوره بود>
    text <آب زرد و گنده و تیره شود>
  block
    text <باد جان‌افزا وخم گردد وبا>
    text <آتشی خاکستری گردد هبا>
  block
    text <باغ چون جنت شود دار المرض>
    text <زرد و ریزان برگ او اندر حرض>
  block
    text <عقل دراک از فراق دوستان>
    text <همچو تیرانداز اشکسته کمان>
  block
    text <دوزخ از فرقت چنان سوزان شدست>
    text <پیر از فرقت چنان لرزان شدست>
  block
    text <گر بگویم از فراق چون شرار>
    text <تا قیامت یک بود از صد هزار>
  block
    text <پس ز شرح سوز او کم زن نفس>
    text <رب سلم رب سلم گوی و بس>
  block
    text <هرچه از وی شاد گردی در جهان>
    text <از فراق او بیندیش آن زمان>
  block
    text <زانچ گشتی شاد بس کس شاد شد>
    text <آخر از وی جست و همچون باد شد>
  block
    text <از تو هم بجهد تو دل بر وی منه>
    text <پیش از آن کو بجهد از وی تو بجه>
