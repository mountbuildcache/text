
text <باز جواب انبیا علیهم السلام ایشان را>
  block
    text <انبیا گفتند نومیدی بدست>
    text <فضل و رحمتهای باری بی‌حدست>
  block
    text <از چنین محسن نشاید ناامید>
    text <دست در فتراک این رحمت زنید>
  block
    text <ای بسا کارا که اول صعب گشت>
    text <بعد از آن بگشاده شد سختی گذشت>
  block
    text <بعد نومیدی بسی اومیدهاست>
    text <از پس ظلمت بسی خورشیدهاست>
  block
    text <خود گرفتم که شما سنگین شدیت>
    text <قفلها بر گوش و بر دل بر زدیت>
  block
    text <هیچ ما را با قبولی کار نیست>
    text <کار ما تسلیم و فرمان کردنیست>
  block
    text <او بفرمودستمان این بندگی>
    text <نیست ما را از خود این گویندگی>
  block
    text <جان برای امر او داریم ما>
    text <گر به ریگی گوید او کاریم ما>
  block
    text <غیر حق جان نبی را یار نیست>
    text <با قبول و رد خلقش کار نیست>
  block
    text <مزد تبلیغ رسالاتش ازوست>
    text <زشت و دشمن‌رو شدیم از بهر دوست>
  block
    text <ما برین درگه ملولان نیستیم>
    text <تا ز بعد راه هر جا بیستیم>
  block
    text <دل فرو بسته و ملول آنکس بود>
    text <کز فراق یار در محبس بود>
  block
    text <دلبر و مطلوب با ما حاضرست>
    text <در نثار رحمتش جان شاکرست>
  block
    text <در دل ما لاله‌زار و گلشنیست>
    text <پیری و پژمردگی را راه نیست>
  block
    text <دایما تر و جوانیم و لطیف>
    text <تازه و شیرین و خندان و ظریف>
  block
    text <پیش ما صد سال و یکساعت یکیست>
    text <که دراز و کوته از ما منفکیست>
  block
    text <آن دراز و کوتهی در جسمهاست>
    text <آن دراز و کوته اندر جان کجاست>
  block
    text <سیصد و نه سال آن اصحاب کهف>
    text <پیششان یک روز بی اندوه و لهف>
  block
    text <وانگهی بنمودشان یک روز هم>
    text <که به تن باز آمد ارواح از عدم>
  block
    text <چون نباشد روز و شب یا ماه و سال>
    text <کی بود سیری و پیری و ملال>
  block
    text <در گلستان عدم چون بی‌خودیست>
    text <مستی از سغراق لطف ایزدیست>
  block
    text <لم یذق لم یدر هر کس کو نخورد>
    text <کی بوهم آرد جعل انفاس ورد>
  block
    text <نیست موهوم ار بدی موهوم آن>
    text <همچو موهومان شدی معدوم آن>
  block
    text <دوزخ اندر وهم چون آرد بهشت>
    text <هیچ تابد روی خوب از خوک زشت>
  block
    text <هین گلوی خود مبر هان ای مهان>
    text <این‌چنین لقمه رسیده تا دهان>
  block
    text <راههای صعب پایان برده‌ایم>
    text <ره بر اهل خویش آسان کرده‌ایم>
