
text <وحی آمدن به مادر موسی کی موسی را در آب افکن>
  block
    text <باز وحی آمد که در آبش فکن>
    text <روی در اومید دار و مو مکن>
  block
    text <در فکن در نیلش و کن اعتماد>
    text <من ترا با وی رسانم رو سپید>
  block
    text <این سخن پایان ندارد مکرهاش>
    text <جمله می‌پیچید هم در ساق و پاش>
  block
    text <صد هزاران طفل می‌کشت او برون>
    text <موسی اندر صدر خانه در درون>
  block
    text <از جنون می‌کشت هر جا بد جنین>
    text <از حیل آن کورچشم دوربین>
  block
    text <اژدها بد مکر فرعون عنود>
    text <مکر شاهان جهان را خورده بود>
  block
    text <لیک ازو فرعون‌تر آمد پدید>
    text <هم ورا هم مکر او را در کشید>
  block
    text <اژدها بود و عصا شد اژدها>
    text <این بخورد آن را به توفیق خدا>
  block
    text <دست شد بالای دست این تا کجا>
    text <تا بیزدان که الیه المنتهی>
  block
    text <کان یکی دریاست بی غور و کران>
    text <جمله دریاها چو سیلی پیش آن>
  block
    text <حیله‌ها و چاره‌ها گر اژدهاست>
    text <پیش الا الله آنها جمله لاست>
  block
    text <چون رسید اینجا بیانم سر نهاد>
    text <محو شد والله اعلم بالرشاد>
  block
    text <آنچ در فرعون بود اندر تو هست>
    text <لیک اژدرهات محبوس چهست>
  block
    text <ای دریغ این جمله احوال توست>
    text <تو بر آن فرعون بر خواهیش بست>
  block
    text <گر ز تو گویند وحشت زایدت>
    text <ور ز دیگر آفسان بنمایدت>
  block
    text <چه خرابت می‌کند نفس لعین>
    text <دور می‌اندازدت سخت این قرین>
  block
    text <آتشت را هیزم فرعون نیست>
    text <ورنه چون فرعون او شعله‌زنیست>
