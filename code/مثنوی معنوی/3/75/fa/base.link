
text <سبب جرات ساحران فرعون بر قطع دست و پا>
  block
    text <ساحران را نه که فرعون لعین>
    text <کرد تهدید سیاست بر زمین>
  block
    text <که ببرم دست و پاتان از خلاف>
    text <پس در آویزم ندارمتان معاف>
  block
    text <او همی‌پنداشت کایشان در همان>
    text <وهم و تخویفند و وسواس و گمان>
  block
    text <که بودشان لرزه و تخویف و ترس>
    text <از توهمها و تهدیدات نفس>
  block
    text <او نمی‌داست کایشان رسته‌اند>
    text <بر دریچهٔ نور دل بنشسته‌اند>
  block
    text <این جهان خوابست اندر ظن مه‌ایست>
    text <گر رود درخواب دستی باک نیست>
  block
    text <گر بخواب اندر سرت ببرید گاز>
    text <هم سرت بر جاست و هم عمرت دراز>
  block
    text <گر ببینی خواب در خود را دو نیم>
    text <تن‌درستی چون بخیزی نی سقیم>
  block
    text <حاصل اندر خواب نقصان بدن>
    text <نیست باک و نه دوصد پاره شدن>
  block
    text <این جهان را که بصورت قایمست>
    text <گفت پیغامبر که حلم نایمست>
  block
    text <از ره تقلید تو کردی قبول>
    text <سالکان این دیده پیدا بی رسول>
  block
    text <روز در خوابی مگو کین خواب نیست>
    text <سایه فرعست اصل جز مهتاب نیست>
  block
    text <خواب و بیداریت آن دان ای عضد>
    text <که ببیند خفته کو در خواب شد>
  block
    text <او گمان برده که این دم خفته‌ام>
    text <بی‌خبر زان کوست درخواب دوم>
  block
    text <هاون گردون اگر صد بارشان>
    text <خرد کوبد اندرین گلزارشان>
  block
    text <اصل این ترکیب را چون دیده‌اند>
    text <از فروع وهم کم ترسیده‌اند>
  block
    text <سایهٔ خود را ز خود دانسته‌اند>
    text <چابک و چست و گش و بر جسته‌اند>
  block
    text <کوزه‌گر گر کوزه‌ای را بشکند>
    text <چون بخواهد باز خود قایم کند>
  block
    text <کور را هر گام باشد ترس چاه>
    text <با هزاران ترس می‌آید براه>
  block
    text <مرد بینا دید عرض راه را>
    text <پس بداند او مغاک و چاه را>
  block
    text <پا و زانواش نلرزد هر دمی>
    text <رو ترش کی دارد او از هر غمی>
  block
    text <خیز فرعونا که ما آن نیستیم>
    text <که بهر بانگی و غولی بیستیم>
  block
    text <خرقهٔ ما را بدر دوزنده هست>
    text <ورنه ما را خود برهنه‌تر به است>
  block
    text <بی لباس این خوب را اندر کنار>
    text <خوش در آریم ای عدو نابکار>
  block
    text <خوشتر از تجرید از تن وز مزاج>
    text <نیست ای فرعون بی الهام گیج>
