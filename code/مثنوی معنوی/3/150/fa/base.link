
text <دیدن خواجه غلام خود را سپید و ناشناختن کی اوست و گفتن کی غلام مرا تو کشته‌ای خونت گرفت و خدا ترا به دست من انداخت>
  block
    text <خواجه از دورش بدید و خیره ماند>
    text <از تحیر اهل آن ده را بخواند>
  block
    text <راویهٔ ما اشتر ما هست این>
    text <پس کجا شد بندهٔ زنگی‌جبین>
  block
    text <این یکی بدریست می‌آید ز دور>
    text <می‌زند بر نور روز از روش نور>
  block
    text <کو غلام ما مگر سرگشته شد>
    text <یا بدو گرگی رسید و کشته شد>
  block
    text <چون بیامد پیش گفتش کیستی>
    text <از یمن زادی و یا ترکیستی>
  block
    text <گو غلامم را چه کردی راست گو>
    text <گر بکشتی وا نما حیلت مجو>
  block
    text <گفت اگر کشتم بتو چون آمدم>
    text <چون به پای خود درین خون آمدم>
  block
    text <کو غلام من بگفت اینک منم>
    text <کرد دست فضل یزدان روشنم>
  block
    text <هی چه می‌گویی غلام من کجاست>
    text <هین نخواهی رست از من جز براست>
  block
    text <گفت اسرار ترا با آن غلام>
    text <جمله وا گویم یکایک من تمام>
  block
    text <زان زمانی که خریدی تو مرا>
    text <تا به اکنون باز گویم ماجرا>
  block
    text <تا بدانی که همانم در وجود>
    text <گرچه از شبدیز من صبحی گشود>
  block
    text <رنگ دیگر شد ولیکن جان پاک>
    text <فارغ از رنگست و از ارکان و خاک>
  block
    text <تن‌شناسان زود ما را گم کنند>
    text <آب‌نوشان ترک مشک و خم کنند>
  block
    text <جان‌شناسان از عددها فارغ‌اند>
    text <غرقهٔ دریای بی‌چونند و چند>
  block
    text <جان شو و از راه جان جان را شناس>
    text <یار بینش شو نه فرزند قیاس>
  block
    text <چون ملک با عقل یک سررشته‌اند>
    text <بهر حکمت را دو صورت گشته‌اند>
  block
    text <آن ملک چون مرغ بال و پر گرفت>
    text <وین خرد بگذاشت پر و فر گرفت>
  block
    text <لاجرم هر دو مناصر آمدند>
    text <هر دو خوش رو پشت همدیگر شدند>
  block
    text <هم ملک هم عقل حق را واجدی>
    text <هر دو آدم را معین و ساجدی>
  block
    text <نفس و شیطان بوده ز اول واحدی>
    text <بوده آدم را عدو و حاسدی>
  block
    text <آنک آدم را بدن دید او رمید>
    text <و آنک نور مؤتمن دید او خمید>
  block
    text <آن دو دیده‌روشنان بودند ازین>
    text <وین دو را دیده ندیده غیر طین>
  block
    text <این بیان اکنون چو خر بر یخ بماند>
    text <چون نشاید بر جهود انجیل خواند>
  block
    text <کی توان با شیعه گفتن از عمر>
    text <کی توان بربط زدن در پیش کر>
  block
    text <لیک گر در ده به گوشه یک کسست>
    text <های هویی که برآوردم بسست>
  block
    text <مستحق شرح را سنگ و کلوخ>
    text <ناطقی گردد مشرح با رسوخ>
