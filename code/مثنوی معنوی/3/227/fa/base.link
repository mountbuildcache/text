
text <حکایت عاشقی دراز هجرانی بسیار امتحانی>
  block
    text <یک جوانی بر زنی مجنون بدست>
    text <می‌ندادش روزگار وصل دست>
  block
    text <بس شکنجه کرد عشقش بر زمین>
    text <خود چرا دارد ز اول عشق کین>
  block
    text <عشق از اول چرا خونی بود>
    text <تا گریزد آنک بیرونی بود>
  block
    text <چون فرستادی رسولی پیش زن>
    text <آن رسول از رشک گشتی راه‌زن>
  block
    text <ور بسوی زن نبشتی کاتبش>
    text <نامه را تصحیف خواندی نایبش>
  block
    text <ور صبا را پیک کردی در وفا>
    text <از غباری تیره گشتی آن صبا>
  block
    text <رقعه گر بر پر مرغی دوختی>
    text <پر مرغ از تف رقعه سوختی>
  block
    text <راههای چاره را غیرت ببست>
    text <لشکر اندیشه را رایت شکست>
  block
    text <بود اول مونس غم انتظار>
    text <آخرش بشکست کی هم انتظار>
  block
    text <گاه گفتی کین بلای بی‌دواست>
    text <گاه گفتی نه حیات جان ماست>
  block
    text <گاه هستی زو بر آوردی سری>
    text <گاه او از نیستی خوردی بری>
  block
    text <چونک بر وی سرد گشتی این نهاد>
    text <جوش کردی گرم چشمهٔ اتحاد>
  block
    text <چونک با بی‌برگی غربت بساخت>
    text <برگ بی‌برگی به سوی او بتاخت>
  block
    text <خوشه‌های فکرتش بی‌کاه شد>
    text <شب‌روان را رهنما چون ماه شد>
  block
    text <ای بسا طوطی گویای خمش>
    text <ای بسا شیرین‌روان رو ترش>
  block
    text <رو به گورستان دمی خامش نشین>
    text <آن خموشان سخن‌گو را ببین>
  block
    text <لیک اگر یکرنگ بینی خاکشان>
    text <نیست یکسان حالت چالاکشان>
  block
    text <شحم و لحم زندگان یکسان بود>
    text <آن یکی غمگین دگر شادان بود>
  block
    text <تو چه دانی تا ننوشی قالشان>
    text <زانک پنهانست بر تو حالشان>
  block
    text <بشنوی از قال های و هوی را>
    text <کی ببینی حالت صدتوی را>
  block
    text <نقش ما یکسان بضدها متصف>
    text <خاک هم یکسان روانشان مختلف>
  block
    text <همچنین یکسان بود آوازها>
    text <آن یکی پر درد و آن پر نازها>
  block
    text <بانگ اسپان بشنوی اندر مصاف>
    text <بانگ مرغان بشنوی اندر طواف>
  block
    text <آن یکی از حقد و دیگر ز ارتباط>
    text <آن یکی از رنج و دیگر از نشاط>
  block
    text <هر که دور از حالت ایشان بود>
    text <پیشش آن آوازها یکسان بود>
  block
    text <آن درختی جنبد از زخم تبر>
    text <و آن درخت دیگر از باد سحر>
  block
    text <بس غلط گشتم ز دیگ مردریگ>
    text <زانک سرپوشیده می‌جوشید دیگ>
  block
    text <جوش و نوش هرکست گوید بیا>
    text <جوش صدق و جوش تزویر و ریا>
  block
    text <گر نداری بو ز جان روشناس>
    text <رو دماغی دست آور بوشناس>
  block
    text <آن دماغی که بر آن گلشن تند>
    text <چشم یعقوبان هم او روشن کند>
  block
    text <هین بگو احوال آن خسته‌جگر>
    text <کز بخاری دور ماندیم ای پسر>
