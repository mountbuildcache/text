
text <دیگر باره ملامت کردن اهل مسجد مهمان را از شب خفتن در آن مسجد>
  block
    text <قوم گفتندش مکن جلدی برو>
    text <تا نگردد جامه و جانت گرو>
  block
    text <آن ز دور آسان نماید به نگر>
    text <که به آخر سخت باشد ره‌گذر>
  block
    text <خویشتن آویخت بس مرد و سکست>
    text <وقت پیچاپیچ دست‌آویز جست>
  block
    text <پیشتر از واقعه آسان بود>
    text <در دل مردم خیال نیک و بد>
  block
    text <چون در آید اندرون کارزار>
    text <آن زمان گردد بر آنکس کار زار>
  block
    text <چون نه شیری هین منه تو پای پیش>
    text <کان اجل گرگست و جان تست میش>
  block
    text <ور ز ابدالی و میشت شیر شد>
    text <آمن آ که مرگ تو سرزیر شد>
  block
    text <کیست ابدال آنک او مبدل شود>
    text <خمرش از تبدیل یزدان خل شود>
  block
    text <لیک مستی شیرگیری وز گمان>
    text <شیر پنداری تو خود را هین مران>
  block
    text <گفت حق ز اهل نفاق ناسدید>
    text <باسهم ما بینهم باس شدید>
  block
    text <در میان همدگر مردانه‌اند>
    text <در غزا چون عورتان خانه‌اند>
  block
    text <گفت پیغامبر سپهدار غیوب>
    text <لا شجاعة یا فتی قبل الحروب>
  block
    text <وقت لاف غزو مستان کف کنند>
    text <وقت جوش جنگ چون کف بی‌فنند>
  block
    text <وقت ذکر غزو شمشیرش دراز>
    text <وقت کر و فر تیغش چون پیاز>
  block
    text <وقت اندیشه دل او زخم‌جو>
    text <پس به یک سوزن تهی شد خیک او>
  block
    text <من عجب دارم ز جویای صفا>
    text <کو رمد در وقت صیقل از جفا>
  block
    text <عشق چون دعوی جفا دیدن گواه>
    text <چون گواهت نیست شد دعوی تباه>
  block
    text <چون گواهت خواهد این قاضی مرنج>
    text <بوسه ده بر مار تا یابی تو گنج>
  block
    text <آن جفا با تو نباشد ای پسر>
    text <بلک با وصف بدی اندر تو در>
  block
    text <بر نمد چوبی که آن را مرد زد>
    text <بر نمد آن را نزد بر گرد زد>
  block
    text <گر بزد مر اسپ را آن کینه کش>
    text <آن نزد بر اسپ زد بر سکسکش>
  block
    text <تا ز سکسک وا رهد خوش‌پی شود>
    text <شیره را زندان کنی تا می‌شود>
  block
    text <گفت چندان آن یتیمک را زدی>
    text <چون نترسیدی ز قهر ایزدی>
  block
    text <گفت او را کی زدم ای جان و دوست>
    text <من بر آن دیوی زدم کو اندروست>
  block
    text <مادر ار گوید ترا مرگ تو باد>
    text <مرگ آن خو خواهد و مرگ فساد>
  block
    text <آن گروهی کز ادب بگریختند>
    text <آب مردی و آب مردان ریختند>
  block
    text <عاذلانشان از وغا وا راندند>
    text <تا چنین حیز و مخنث ماندند>
  block
    text <لاف و غرهٔ ژاژخا را کم شنو>
    text <با چنینها در صف هیجا مرو>
  block
    text <زانک زاد و کم خبالا گفت حق>
    text <کز رفاق سست برگردان ورق>
  block
    text <که گر ایشان با شما همره شوند>
    text <غازیان بی‌مغز همچون که شوند>
  block
    text <خویشتن را با شما هم‌صف کنند>
    text <پس گریزند و دل صف بشکنند>
  block
    text <پس سپاهی اندکی بی این نفر>
    text <به که با اهل نفاق آید حشر>
  block
    text <هست بادام کم خوش بیخته>
    text <به ز بسیاری به تلخ آمیخته>
  block
    text <تلخ و شیرین در ژغاژغ یک شی‌اند>
    text <نقص از آن افتاد که همدل نیند>
  block
    text <گبر ترسان دل بود کو از گمان>
    text <می‌زید در شک ز حال آن جهان>
  block
    text <می‌رود در ره نداند منزلی>
    text <گام ترسان می‌نهد اعمی دلی>
  block
    text <چون نداند ره مسافر چون رود>
    text <با ترددها و دل پرخون رود>
  block
    text <هرکه گویدهای این‌سو راه نیست>
    text <او کند از بیم آنجا وقف و ایست>
  block
    text <ور بداند ره دل با هوش او>
    text <کی رود هر های و هو در گوش او>
  block
    text <پس مشو همراه این اشتردلان>
    text <زانک وقت ضیق و بیمند آفلان>
  block
    text <پس گریزند و ترا تنها هلند>
    text <گرچه اندر لاف سحر بابلند>
  block
    text <تو ز رعنایان مجو هین کارزار>
    text <تو ز طاوسان مجو صید و شکار>
  block
    text <طبع طاوسست و وسواست کند>
    text <دم زند تا از مقامت بر کند>
