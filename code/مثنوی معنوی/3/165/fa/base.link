
text <در آمدن حمزه رضی الله عنه در جنگ بی زره>
  block
    text <اندر آخر حمزه چون در صف شدی>
    text <بی زره سرمست در غزو آمدی>
  block
    text <سینه باز و تن برهنه پیش پیش>
    text <در فکندی در صف شمشیر خویش>
  block
    text <خلق پرسیدند کای عم رسول>
    text <ای هزبر صف‌شکن شاه فحول>
  block
    text <نه تو لا تلقوا بایدیکم الی>
    text <تهلکه خواندی ز پیغام خدا>
  block
    text <پس چرا تو خویش را در تهلکه>
    text <می در اندازی چنین در معرکه>
  block
    text <چون جوان بودی و زفت و سخت‌زه>
    text <تو نمی‌رفتی سوی صف بی زره>
  block
    text <چون شدی پیر و ضعیف و منحنی>
    text <پرده‌های لا ابالی می‌زنی>
  block
    text <لا ابالی‌وار با تیغ و سنان>
    text <می‌نمایی دار و گیر و امتحان>
  block
    text <تیغ حرمت می‌ندارد پیر را>
    text <کی بود تمییز تیغ و تیر را>
  block
    text <زین نسق غمخوارگان بی‌خبر>
    text <پند می‌دادند او را از غیر>
