
text <تشبیه کردن قرآن مجید را به عصای موسی و وفات مصطفی را علیه السلام نمودن بخواب موسی و قاصدان تغییر قرآن را با آن دو ساحر بچه کی قصد بردن عصا کردند چو موسی  را خفته یافتند>
  block
    text <مصطفی را وعده کرد الطاف حق>
    text <گر بمیری تو نمیرد این سبق>
  block
    text <من کتاب و معجزه‌ت را رافعم>
    text <بیش و کم‌کن را ز قرآن مانعم>
  block
    text <من ترا اندر دو عالم حافظم>
    text <طاعنان را از حدیثت رافضم>
  block
    text <کس نتاند بیش و کم کردن درو>
    text <تو به از من حافظی دیگر مجو>
  block
    text <رونقت را روز روز افزون کنم>
    text <نام تو بر زر و بر نقره زنم>
  block
    text <منبر و محراب سازم بهر تو>
    text <در محبت قهر من شد قهر تو>
  block
    text <نام تو از ترس پنهان می‌گوند>
    text <چون نماز آرند پنهان می‌شوند>
  block
    text <از هراس وترس کفار لعین>
    text <دینت پنهان می‌شود زیر زمین>
  block
    text <من مناره پر کنم آفاق را>
    text <کور گردانم دو چشم عاق را>
  block
    text <چاکرانت شهرها گیرند و جاه>
    text <دین تو گیرد ز ماهی تا به ماه>
  block
    text <تا قیامت باقیش داریم ما>
    text <تو مترس از نسخ دین ای مصطفی>
  block
    text <ای رسول ما تو جادو نیستی>
    text <صادقی هم‌خرقهٔ موسیستی>
  block
    text <هست قرآن مر تو را همچون عصا>
    text <کفرها را در کشد چون اژدها>
  block
    text <تو اگر در زیر خاکی خفته‌ای>
    text <چون عصایش دان تو آنچ گفته‌ای>
  block
    text <قاصدان را بر عصایش دست نی>
    text <تو بخسپ ای شه مبارک خفتنی>
  block
    text <تن بخفته نور تو بر آسمان>
    text <بهر پیکار تو زه کرده کمان>
  block
    text <فلسفی و آنچ پوزش می‌کند>
    text <قوس نورت تیردوزش می‌کند>
  block
    text <آنچنان کرد و از آن افزون که گفت>
    text <او بخفت و بخت و اقبالش نخفت>
  block
    text <جان بابا چونک ساحر خواب شد>
    text <کار او بی رونق و بی‌تاب شد>
  block
    text <هر دو بوسیدند گورش را و تفت>
    text <تا بمصر از بهر آن پیگار زفت>
  block
    text <چون به مصر از بهر آن کار آمدند>
    text <طالب موسی و خانهٔ او شدند>
  block
    text <اتفاق افتاد کان روز ورود>
    text <موسی اندر زیر نخلی خفته بود>
  block
    text <پس نشان دادندشان مردم بدو>
    text <که برو آن سوی نخلستان بجو>
  block
    text <چون بیامد دید در خرمابنان>
    text <خفته‌ای که بود بیدار جهان>
  block
    text <بهر نازش بسته او دو چشم سر>
    text <عرش و فرشش جمله در زیر نظر>
  block
    text <ای بسا بیدارچشم و خفته‌دل>
    text <خود چه بیند دید اهل آب و گل>
  block
    text <آنک دل بیدار دارد چشم سر>
    text <گر بخسپد بر گشاید صد بصر>
  block
    text <گر تو اهل دل نه‌ای بیدار باش>
    text <طالب دل باش و در پیکار باش>
  block
    text <ور دلت بیدار شد می‌خسپ خوش>
    text <نیست غایب ناظرت از هفت و شش>
  block
    text <گفت پیغامبر که خسپد چشم من>
    text <لیک کی خسپد دلم اندر وسن>
  block
    text <شاه بیدارست حارس خفته گیر>
    text <جان فدای خفتگان دل‌بصیر>
  block
    text <وصف بیداری دل ای معنوی>
    text <در نگنجد در هزاران مثنوی>
  block
    text <چون بدیدندش که خفتست او دراز>
    text <بهر دزدی عصا کردند ساز>
  block
    text <ساحران قصد عصا کردند زود>
    text <کز پسش باید شدن وانگه ربود>
  block
    text <اندکی چون پیشتر کردند ساز>
    text <اندر آمد آن عصا در اهتزاز>
  block
    text <آنچنان بر خود بلرزید آن عصا>
    text <کان دو بر جا خشک گشتند از وجا>
  block
    text <بعد از آن شد اژدها و حمله کرد>
    text <هر دوان بگریختند و روی‌زرد>
  block
    text <رو در افتادن گرفتند از نهیب>
    text <غلط غلطان منهزم در هر نشیب>
  block
    text <پس یقینشان شد که هست از آسمان>
    text <زانک می‌دیدند حد ساحران>
  block
    text <بعد از آن اطلاق و تبشان شد پدید>
    text <کارشان تا نزع و جان کندن رسید>
  block
    text <پس فرستادند مردی در زمان>
    text <سوی موسی از برای عذر آن>
  block
    text <کامتحان کردیم و ما را کی رسد>
    text <امتحان تو اگر نبود حسد>
  block
    text <مجرم شاهیم ما را عفو خواه>
    text <ای تو خاص الخاص درگاه اله>
  block
    text <عفو کرد و در زمان نیکو شدند>
    text <پیش موسی بر زمین سر می‌زدند>
  block
    text <گفت موسی عفو کردم ای کرام>
    text <گشت بر دوزخ تن و جانتان حرام>
  block
    text <من شما را خود ندیدم ای دو یار>
    text <اعجمی سازید خود را ز اعتذار>
  block
    text <همچنان بیگانه‌شکل و آشنا>
    text <در نبرد آیید بهر پادشا>
  block
    text <پس زمین را بوسه دادند و شدند>
    text <انتظار وقت و فرصت می‌بدند>
