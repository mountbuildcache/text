
text <نظرکردن پیغامبر علیه السلام به اسیران و تبسم کردن و گفتن کی عجبت من قوم یجرون الی الجنة بالسلاسل و الاغلال>
  block
    text <دید پیغامبر یکی جوقی اسیر>
    text <که همی‌بردند و ایشان در نفیر>
  block
    text <دیدشان در بند آن آگاه شیر>
    text <می نظر کردند در وی زیر زیر>
  block
    text <تا همی خایید هر یک از غضب>
    text <بر رسول صدق دندانها و لب>
  block
    text <زهره نه با آن غضب که دم زنند>
    text <زانک در زنجیر قهر ده‌منند>
  block
    text <می‌کشاندشان موکل سوی شهر>
    text <می‌برد از کافرستانشان به قهر>
  block
    text <نه فدایی می‌ستاند نه زری>
    text <نه شفاعت می‌رسد از سروری>
  block
    text <رحمت عالم همی‌گویند و او>
    text <عالمی را می‌برد حلق و گلو>
  block
    text <با هزار انکار می‌رفتند راه>
    text <زیر لب طعنه‌زنان بر کار شاه>
  block
    text <چاره‌ها کردیم و اینجا چاره نیست>
    text <خود دل این مرد کم از خاره نیست>
  block
    text <ما هزاران مرد شیر الپ ارسلان>
    text <با دو سه عریان سست نیم‌جان>
  block
    text <این چنین درمانده‌ایم از کژرویست>
    text <یا ز اخترهاست یا خود جادویست>
  block
    text <بخت ما را بر درید آن بخت او>
    text <تخت ما شد سرنگون از تخت او>
  block
    text <کار او از جادوی گر گشت زفت>
    text <جادوی کردیم ما هم چون نرفت>
