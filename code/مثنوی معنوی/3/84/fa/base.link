
text <سال کردن بهلول آن درویش را>
  block
    text <گفت بهلول آن یکی درویش را>
    text <چونی ای درویش واقف کن مرا>
  block
    text <گفت چون باشد کسی که جاودان>
    text <بر مراد او رود کار جهان>
  block
    text <سیل و جوها بر مراد او روند>
    text <اختران زان سان که خواهد آن شوند>
  block
    text <زندگی و مرگ سرهنگان او>
    text <بر مراد او روانه کو بکو>
  block
    text <هر کجا خواهد فرستد تعزیت>
    text <هر کجا خواهد ببخشد تهنیت>
  block
    text <سالکان راه هم بر گام او>
    text <ماندگان از راه هم در دام او>
  block
    text <هیچ دندانی نخندد در جهان>
    text <بی رضا و امر آن فرمان‌روان>
  block
    text <گفت ای شه راست گفتی همچنین>
    text <در فر و سیمای تو پیداست این>
  block
    text <این و صد چندینی ای صادق ولیک>
    text <شرح کن این را بیان کن نیک نیک>
  block
    text <آنچنانک فاضل و مرد فضول>
    text <چون به گوش او رسد آرد قبول>
  block
    text <آنچنانش شرح کن اندر کلام>
    text <که از آن هم بهره یابد عقل عام>
  block
    text <ناطق کامل چو خوان‌پاشی بود>
    text <خوانش بر هر گونهٔ آشی بود>
  block
    text <که نماند هیچ مهمان بی نوا>
    text <هر کسی یابد غذای خود جدا>
  block
    text <همچو قرآن که بمعنی هفت توست>
    text <خاص را و عام را مطعم دروست>
  block
    text <گفت این باری یقین شد پیش عام>
    text <که جهان در امر یزدانست رام>
  block
    text <هیچ برگی در نیفتد از درخت>
    text <بی قضا و حکم آن سلطان بخت>
  block
    text <از دهان لقمه نشد سوی گلو>
    text <تا نگوید لقمه را حق که ادخلوا>
  block
    text <میل و رغبت کان زمام آدمیست>
    text <جنبش آن رام امر آن غنیست>
  block
    text <در زمینها و آسمانها ذره‌ای>
    text <پر نجنباند نگردد پره‌ای>
  block
    text <جز به فرمان قدیم نافذش>
    text <شرح نتوان کرد و جلدی نیست خوش>
  block
    text <کی شمرد برگ درختان را تمام>
    text <بی‌نهایت کی شود در نطق رام>
  block
    text <این قدر بشنو که چون کلی کار>
    text <می‌نگردد جز بامر کردگار>
  block
    text <چون قضای حق رضای بنده شد>
    text <حکم او را بندهٔ خواهنده شد>
  block
    text <بی تکلف نه پی مزد و ثواب>
    text <بلک طبع او چنین شد مستطاب>
  block
    text <زندگی خود نخواهد بهر خوذ>
    text <نه پی ذوقی حیات مستلذ>
  block
    text <هرکجا امر قدم را مسلکیست>
    text <زندگی و مردگی پیشش یکیست>
  block
    text <بهر یزدان می‌زید نه بهر گنج>
    text <بهر یزدان می‌مرد نه از خوف رنج>
  block
    text <هست ایمانش برای خواست او>
    text <نه برای جنت و اشجار و جو>
  block
    text <ترک کفرش هم برای حق بود>
    text <نه ز بیم آنک در آتش رود>
  block
    text <این چنین آمد ز اصل آن خوی او>
    text <نه ریاضت نه بجست و جوی او>
  block
    text <آنگهان خندد که او بیند رضا>
    text <همچو حلوای شکر او را قضا>
  block
    text <بنده‌ای کش خوی و خلقت این بود>
    text <نه جهان بر امر و فرمانش رود>
  block
    text <پس چرا لابه کند او یا دعا>
    text <که بگردان ای خداوند این قضا>
  block
    text <مرگ او و مرگ فرزندان او>
    text <بهر حق پیشش چو حلوا در گلو>
  block
    text <نزع فرزندان بر آن باوفا>
    text <چون قطایف پیش شیخ بی‌نوا>
  block
    text <پس چراگوید دعا الا مگر>
    text <در دعا بیند رضای دادگر>
  block
    text <آن شفاعت و آن دعا نه از رحم خود>
    text <می‌کند آن بندهٔ صاحب رشد>
  block
    text <رحم خود را او همان دم سوختست>
    text <که چراغ عشق حق افروختست>
  block
    text <دوزخ اوصاف او عشقست و او>
    text <سوخت مر اوصاف خود را مو بمو>
  block
    text <هر طروقی این فروقی کی شناخت>
    text <جز دقوقی تا درین دولت بتاخت>
