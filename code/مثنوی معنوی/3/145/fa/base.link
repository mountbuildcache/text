
text <بیان آنک ایمان مقلد خوفست و رجا>
  block
    text <داعی هر پیشه اومیدست و بوک>
    text <گرچه گردنشان ز کوشش شد چو دوک>
  block
    text <بامدادان چون سوی دکان رود>
    text <بر امید و بوک روزی می‌دود>
  block
    text <بوک روزی نبودت چون می‌روی>
    text <خوف حرمان هست تو چونی قوی>
  block
    text <خوف حرمان ازل در کسب لوت>
    text <چون نکردت سست اندر جست و جوت>
  block
    text <گویی گرچه خوف حرمان هست پیش>
    text <هست اندر کاهلی این خوف بیش>
  block
    text <هست در کوشش امیدم بیشتر>
    text <دارم اندر کاهلی افزون خطر>
  block
    text <پس چرا در کار دین ای بدگمان>
    text <دامنت می‌گیرد این خوف زیان>
  block
    text <یا ندیدی کاهل این بازار ما>
    text <در چه سودند انبیا و اولیا>
  block
    text <زین دکان رفتن چه کانشان رو نمود>
    text <اندرین بازار چون بستند سود>
  block
    text <آتش آن را رام چون خلخال شد>
    text <بحر آن را رام شد حمال شد>
  block
    text <آهن آن را رام شد چون موم شد>
    text <باد آن را بنده و محکوم شد>
