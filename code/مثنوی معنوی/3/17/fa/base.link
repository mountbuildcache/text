
text <نواختن مجنون آن سگ را کی مقیم  کوی لیلی بود>
  block
    text <همچو مجنون کو سگی را می‌نواخت>
    text <بوسه‌اش می‌داد و پیشش می‌گداخت>
  block
    text <گرد او می‌گشت خاضع در طواف>
    text <هم جلاب شکرش می‌داد صاف>
  block
    text <بوالفضولی گفت ای مجنون خام>
    text <این چه شیدست این که می‌آری مدام>
  block
    text <پوز سگ دایم پلیدی می‌خورد>
    text <مقعد خود را بلب می‌استرد>
  block
    text <عیبهای سگ بسی او بر شمرد>
    text <عیب‌دان از غیب‌دان بویی نبرد>
  block
    text <گفت مجنون تو همه نقشی و تن>
    text <اندر آ و بنگرش از چشم من>
  block
    text <کین طلسم بستهٔ مولیست این>
    text <پاسبان کوچهٔ لیلیست این>
  block
    text <همنشین بین و دل و جان و شناخت>
    text <کو کجا بگزید و مسکن‌گاه ساخت>
  block
    text <او سگ فرخ‌رخ کهف منست>
    text <بلک او هم‌درد و هم‌لهف منست>
  block
    text <آن سگی که باشد اندر کوی او>
    text <من به شیران کی دهم یک موی او>
  block
    text <ای که شیران مر سگانش را غلام>
    text <گفت امکان نیست خامش والسلام>
  block
    text <گر ز صورت بگذرید ای دوستان>
    text <جنتست و گلستان در گلستان>
  block
    text <صورت خود چون شکستی سوختی>
    text <صورت کل را شکست آموختی>
  block
    text <بعد از آن هر صورتی را بشکنی>
    text <همچو حیدر باب خیبر بر کنی>
  block
    text <سغبهٔ صورت شد آن خواجهٔ سلیم>
    text <که به ده می‌شد بگفتاری سقیم>
  block
    text <سوی دام آن تملق شادمان>
    text <همچو مرغی سوی دانهٔ امتحان>
  block
    text <از کرم دانست مرغ آن دانه را>
    text <غایت حرص است نه جود آن عطا>
  block
    text <مرغکان در طمع دانه شادمان>
    text <سوی آن تزویر پران و دوان>
  block
    text <گر ز شادی خواجه آگاهت کنم>
    text <ترسم ای ره‌رو که بیگاهت کنم>
  block
    text <مختصر کردم چو آمد ده پدید>
    text <خود نبود آن ده ره دیگر گزید>
  block
    text <قرب ماهی ده بده می‌تاختند>
    text <زانک راه ده نکو نشناختند>
  block
    text <هر که در ره بی قلاوزی رود>
    text <هر دو روزه راه صدساله شود>
  block
    text <هر که تازد سوی کعبه بی دلیل>
    text <همچو این سرگشتگان گردد ذلیل>
  block
    text <هر که گیرد پیشه‌ای بی‌اوستا>
    text <ریش‌خندی شد بشهر و روستا>
  block
    text <جز که نادر باشد اندر خافقین>
    text <آدمی سر بر زند بی والدین>
  block
    text <مال او یابد که کسبی می‌کند>
    text <نادری باشد که بر گنجی زند>
  block
    text <مصطفایی کو که جسمش جان بود>
    text <تا که رحمن علم‌القرآن بود>
  block
    text <اهل تن را جمله علم بالقلم>
    text <واسطه افراشت در بذل کرم>
  block
    text <هر حریصی هست محروم ای پسر>
    text <چون حریصان تگ مرو آهسته‌تر>
  block
    text <اندر آن ره رنجها دیدند و تاب>
    text <چون عذاب مرغ خاکی در عذاب>
  block
    text <سیر گشته از ده و از روستا>
    text <وز شکرریز چنان نا اوستا>
