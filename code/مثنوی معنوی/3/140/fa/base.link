
text <بیان آنک حق تعالی صورت ملوک را سبب مسخر کردن جباران کی مسخر حق نباشند ساخته است چنانک موسی علیه السلام باب صغیر ساخت بر ربض قدس جهت رکوع جباران بنی اسرائیل وقت در آمدن کی ادخلوا الباب سجدا و قولوا حطة>
  block
    text <آنچنانک حق ز گوشت و استخوان>
    text <از شهان باب صغیری ساخت هان>
  block
    text <اهل دنیا سجدهٔ ایشان کنند>
    text <چونک سجدهٔ کبریا را دشمنند>
  block
    text <ساخت سرگین‌دانکی محرابشان>
    text <نام آن محراب میر و پهلوان>
  block
    text <لایق این حضرت پاکی نه‌اید>
    text <نیشکر پاکان شما خالی‌نیید>
  block
    text <آن سگان را این خسان خاضع شوند>
    text <شیر را عارست کو را بگروند>
  block
    text <گربه باشد شحنه هر موش‌خو>
    text <موش که بود تا ز شیران ترسد او>
  block
    text <خوف ایشان از کلاب حق بود>
    text <خوفشان کی ز آفتاب حق بود>
  block
    text <ربی الاعلاست ورد آن مهان>
    text <رب ادنی درخور این ابلهان>
  block
    text <موش کی ترسد ز شیران مصاف>
    text <بلک آن آهوتگان مشک‌ناف>
  block
    text <رو به پیش کاسه‌لیس ای دیگ‌لیس>
    text <توش خداوند و ولی نعمت نویس>
  block
    text <بس کن ار شرحی بگویم دور دست>
    text <خشم گیرد میر و هم داند که هست>
  block
    text <حاصل این آمد که بد کن ای کریم>
    text <با لئیمان تا نهد گردن لئیم>
  block
    text <با لئیم نفس چون احسان کند>
    text <چون لئیمان نفس بد کفران کند>
  block
    text <زین سبب بد که اهل محنت شاکرند>
    text <اهل نعمت طاغیند و ماکرند>
  block
    text <هست طاغی بگلر زرین‌قبا>
    text <هست شاکر خستهٔ صاحب‌عبا>
  block
    text <شکر کی روید ز املاک و نعم>
    text <شکر می‌روید ز بلوی و سقم>
