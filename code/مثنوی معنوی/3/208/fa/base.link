
text <مثل زدن در رمیدن کرهٔ اسپ از آب خوردن به سبب شخولیدن سایسان>
  block
    text <آنک فرمودست او اندر خطاب>
    text <کره و مادر همی‌خوردند آب>
  block
    text <می‌شخولیدند هر دم آن نفر>
    text <بهر اسپان که هلا هین آب خور>
  block
    text <آن شخولیدن به کره می‌رسید>
    text <سر همی بر داشت و از خور می‌رمید>
  block
    text <مادرش پرسید کای کره چرا>
    text <می‌رمی هر ساعتی زین استقا>
  block
    text <گفت کره می‌شخولند این گروه>
    text <ز اتفاق بانگشان دارم شکوه>
  block
    text <پس دلم می‌لرزد از جا می‌رود>
    text <ز اتفاق نعره خوفم می‌رسد>
  block
    text <گفت مادر تا جهان بودست ازین>
    text <کارافزایان بدند اندر زمین>
  block
    text <هین تو کار خویش کن ای ارجمند>
    text <زود کایشان ریش خود بر می‌کنند>
  block
    text <وقت تنگ و می‌رود آب فراخ>
    text <پیش از آن کز هجر گردی شاخ شاخ>
  block
    text <شهره کاریزیست پر آب حیات>
    text <آب کش تا بر دمد از تو نبات>
  block
    text <آب خضر از جوی نطق اولیا>
    text <می‌خوریم ای تشنهٔ غافل بیا>
  block
    text <گر نبینی آب کورانه بفن>
    text <سوی جو آور سبو در جوی زن>
  block
    text <چون شنیدی کاندرین جو آب هست>
    text <کور را تقلید باید کار بست>
  block
    text <جو فرو بر مشک آب‌اندیش را>
    text <تا گران بینی تو مشک خویش را>
  block
    text <چون گران دیدی شوی تو مستدل>
    text <رست از تقلید خشک آنگاه دل>
  block
    text <گر نبیند کور آب جو عیان>
    text <لیک داند چون سبو بیند گران>
  block
    text <که ز جو اندر سبو آبی برفت>
    text <کین سبک بود و گران شد ز آب و زفت>
  block
    text <زانک هر بادی مرا در می‌ربود>
    text <باد می‌نربایدم ثقلم فزود>
  block
    text <مر سفیهان را رباید هر هوا>
    text <زانک نبودشان گرانی قوی>
  block
    text <کشتی بی‌لنگر آمد مرد شر>
    text <که ز باد کژ نیابد او حذر>
  block
    text <لنگر عقلست عاقل را امان>
    text <لنگری در یوزه کن از عاقلان>
  block
    text <او مددهای خرد چون در ربود>
    text <از خزینه در آن دریای جود>
  block
    text <زین چنین امداد دل پر فن شود>
    text <بجهد از دل چشم هم روشن شود>
  block
    text <زانک نور از دل برین دیده نشست>
    text <تا چو دل شد دیدهٔ تو عاطلست>
  block
    text <دل چو بر انوار عقلی نیز زد>
    text <زان نصیبی هم بدو دیده دهد>
  block
    text <پس بدان کاب مبارک ز آسمان>
    text <وحی دلها باشد و صدق بیان>
  block
    text <ما چو آن کره هم آب جو خوریم>
    text <سوی آن وسواس طاعن ننگریم>
  block
    text <پی‌رو پیغمبرانی ره سپر>
    text <طعنهٔ خلقان همه بادی شمر>
  block
    text <آن خداوندان که ره طی کرده‌اند>
    text <گوش فا بانگ سگان کی کرده‌اند>
