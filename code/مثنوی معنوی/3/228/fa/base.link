
text <یافتن عاشق معشوق را و بیان آنک جوینده یابنده بود کی و من یعمل مثقال ذرة خیرا یره>
  block
    text <کان جوان در جست و جو بد هفت سال>
    text <از خیال وصل گشته چون خیال>
  block
    text <سایهٔ حق بر سر بنده بود>
    text <عاقبت جوینده یابنده بود>
  block
    text <گفت پیغامبر که چون کوبی دری>
    text <عاقبت زان در برون آید سری>
  block
    text <چون نشینی بر سر کوی کسی>
    text <عاقبت بینی تو هم روی کسی>
  block
    text <چون ز چاهی می‌کنی هر روز خاک>
    text <عاقبت اندر رسی در آب پاک>
  block
    text <جمله دانند این اگر تو نگروی>
    text <هر چه می‌کاریش روزی بدروی>
  block
    text <سنگ بر آهن زدی آتش نجست>
    text <این نباشد ور بباشد نادرست>
  block
    text <آنک روزی نیستش بخت و نجات>
    text <ننگرد عقلش مگر در نادرات>
  block
    text <کان فلان کس کشت کرد و بر نداشت>
    text <و آن صدف برد و صدف گوهر نداشت>
  block
    text <بلعم باعور و ابلیس لعین>
    text <سود نامدشان عبادتها و دین>
  block
    text <صد هزاران انبیا و ره‌روان>
    text <ناید اندر خاطر آن بدگمان>
  block
    text <این دو را گیرد که تاریکی دهد>
    text <در دلش ادبار جز این کی نهد>
  block
    text <بس کسا که نان خورد دلشاد او>
    text <مرگ او گردد بگیرد در گلو>
  block
    text <پس تو ای ادبار رو هم نان مخور>
    text <تا نیفتی همچو او در شور و شر>
  block
    text <صد هزاران خلق نانها می‌خورند>
    text <زور می‌یابند و جان می‌پرورند>
  block
    text <تو بدان نادر کجا افتاده‌ای>
    text <گر نه محرومی و ابله زاده‌ای>
  block
    text <این جهان پر آفتاب و نور ماه>
    text <او بهشته سر فرو برده به چاه>
  block
    text <که اگر حقست پس کو روشنی>
    text <سر ز چه بردار و بنگر ای دنی>
  block
    text <جمله عالم شرق و غرب آن نور یافت>
    text <تا تو در چاهی نخواهد بر تو تافت>
  block
    text <چه رها کن رو به ایوان و کروم>
    text <کم ستیز اینجا بدان کاللج شوم>
  block
    text <هین مگو کاینک فلانی کشت کرد>
    text <در فلان سالی ملخ کشتش بخورد>
  block
    text <پس چرا کارم که اینجا خوف هست>
    text <من چرا افشانم این گندم ز دست>
  block
    text <و آنک او نگذاشت کشت و کار را>
    text <پر کند کوری تو انبار را>
  block
    text <چون دری می‌کوفت او از سلوتی>
    text <عاقبت در یافت روزی خلوتی>
  block
    text <جست از بیم عسس شب او به باغ>
    text <یار خود را یافت چون شمع و چراغ>
  block
    text <گفت سازندهٔ سبب را آن نفس>
    text <ای خدا تو رحمتی کن بر عسس>
  block
    text <ناشناسا تو سببها کرده‌ای>
    text <از در دوزخ بهشتم برده‌ای>
  block
    text <بهر آن کردی سبب این کار را>
    text <تا ندارم خوار من یک خار را>
  block
    text <در شکست پای بخشد حق پری>
    text <هم ز قعر چاه بگشاید دری>
  block
    text <تو مبین که بر درختی یا به چاه>
    text <تو مرا بین که منم مفتاح راه>
  block
    text <گر تو خواهی باقی این گفت و گو>
    text <ای اخی در دفتر چارم بجو>
