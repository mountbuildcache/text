
text <داد خواستن پشه از باد به حضرت سلیمان علیه السلام>
  block
    text <پشه آمد از حدیقه وز گیاه>
    text <وز سلیمان گشت پشه دادخواه>
  block
    text <کای سلیمان معدلت می‌گستری>
    text <بر شیاطین و آدمی‌زاد و پری>
  block
    text <مرغ و ماهی در پناه عدل تست>
    text <کیست آن گم‌گشته کش فضلت نجست>
  block
    text <داد ده ما را که بس زاریم ما>
    text <بی‌نصیب از باغ و گلزاریم ما>
  block
    text <مشکلات هر ضعیفی از تو حل>
    text <پشه باشد در ضعیفی خود مثل>
  block
    text <شهره ما در ضعف و اشکسته‌پری>
    text <شهره تو در لطف و مسکین‌پروری>
  block
    text <ای تو در اطباق قدرت منتهی>
    text <منتهی ما در کمی و بی‌رهی>
  block
    text <داد ده ما را ازین غم کن جدا>
    text <دست گیر ای دست تو دست خدا>
  block
    text <پس سلیمان گفت ای انصاف‌جو>
    text <داد و انصاف از که میخواهی بگو>
  block
    text <کیست آن کالم که از باد و بروت>
    text <ظلم کردست و خراشیدست روت>
  block
    text <ای عجب در عهد ما ظالم کجاست>
    text <کو نه اندر حبس و در زنجیر ماست>
  block
    text <چونک ما زادیم ظلم آن روز مرد>
    text <پس بعهد ما کی ظلمی پیش برد>
  block
    text <چون بر آمد نور ظلمت نیست شد>
    text <ظلم را ظلمت بود اصل و عضد>
  block
    text <نک شیاطین کسب و خدمت می‌کنند>
    text <دیگران بسته باصفادند و بند>
  block
    text <اصل ظلم ظالمان از دیو بود>
    text <دیو در بندست استم چون نمود>
  block
    text <ملک زان دادست ما را کن فکان>
    text <تا ننالد خلق سوی آسمان>
  block
    text <تا به بالا بر نیاید دودها>
    text <تا نگردد مضطرب چرخ و سها>
  block
    text <تا نلرزد عرش از ناله یتیم>
    text <تا نگردد از ستم جانی سقیم>
  block
    text <زان نهادیم از ممالک مذهبی>
    text <تا نیاید بر فلکها یا ربی>
  block
    text <منگر ای مظلوم سوی آسمان>
    text <کاسمانی شاه داری در زمان>
  block
    text <گفت پشه داد من از دست باد>
    text <کو دو دست ظلم بر ما بر گشاد>
  block
    text <ما ز ظلم او به تنگی اندریم>
    text <با لب بسته ازو خون می‌خوریم>
