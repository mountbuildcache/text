
text <رفتن خواجه و قومش به سوی ده>
  block
    text <خواجه و بچگان جهازی ساختند>
    text <بر ستوران جانب ده تاختند>
  block
    text <شادمانه سوی صحرا راندند>
    text <سافروا کی تغنموا بر خواندند>
  block
    text <کز سفرها ماه کیخسرو شود>
    text <بی سفرها ماه کی خسرو شود>
  block
    text <از سفر بیدق شود فرزین راد>
    text <وز سفر یابید یوسف صد مراد>
  block
    text <روز روی از آفتابی سوختند>
    text <شب ز اختر راه می‌آموختند>
  block
    text <خوب گشته پیش ایشان راه زشت>
    text <از نشاط ده شده ره چون بهشت>
  block
    text <تلخ از شیرین‌لبان خوش می‌شود>
    text <خار از گلزار دلکش می‌شود>
  block
    text <حنظل از معشوق خرما می‌شود>
    text <خانه از همخانه صحرا می‌شود>
  block
    text <ای بسا از نازنینان خارکش>
    text <بر امید گل‌عذار ماه‌وش>
  block
    text <ای بسا حمال گشته پشت‌ریش>
    text <از برای دلبر مه‌روی خویش>
  block
    text <کرده آهنگر جمال خود سیاه>
    text <تا که شب آید ببوسد روی ماه>
  block
    text <خواجه تا شب بر دکانی چار میخ>
    text <زانک سروی در دلش کردست بیخ>
  block
    text <تاجری دریا و خشکی می‌رود>
    text <آن بمهر خانه‌شینی می‌دود>
  block
    text <هر که را با مرده سودایی بود>
    text <بر امید زنده‌سیمایی بود>
  block
    text <آن دروگر روی آورده به چوب>
    text <بر امید خدمت مه‌روی خوب>
  block
    text <بر امید زنده‌ای کن اجتهاد>
    text <کو نگردد بعد روزی دو جماد>
  block
    text <مونسی مگزین خسی را از خسی>
    text <عاریت باشد درو آن مونسی>
  block
    text <انس تو با مادر و بابا کجاست>
    text <گر به جز حق مونسانت را وفاست>
  block
    text <انس تو با دایه و لالا چه شد>
    text <گر کسی شاید بغیر حق عضد>
  block
    text <انس تو با شیر و با پستان نماند>
    text <نفرت تو از دبیرستان نماند>
  block
    text <آن شعاعی بود بر دیوارشان>
    text <جانب خورشید وا رفت آن نشان>
  block
    text <بر هر آن چیزی که افتد آن شعاع>
    text <تو بر آن هم عاشق آیی ای شجاع>
  block
    text <عشق تو بر هر چه آن موجود بود>
    text <آن ز وصف حق زر اندود بود>
  block
    text <چون زری با اصل رفت و مس بماند>
    text <طبع سیر آمد طلاق او براند>
  block
    text <از زر اندود صفاتش پا بکش>
    text <از جهالت قلب را کم گوی خوش>
  block
    text <کان خوشی در قلبها عاریتست>
    text <زیر زینت مایهٔ بی زینتست>
  block
    text <زر ز روی قلب در کان می‌رود>
    text <سوی آن کان رو تو هم کان می‌رود>
  block
    text <نور از دیوار تا خور می‌رود>
    text <تو بدان خور رو که در خور می‌رود>
  block
    text <زین سپس پستان تو آب از آسمان>
    text <چون ندیدی تو وفا در ناودان>
  block
    text <معدن دنبه نباشد دام گرگ>
    text <کی شناسد معدن آن گرگ سترگ>
  block
    text <زر گمان بردند بسته در گره>
    text <می‌شتابیدند مغروران به ده>
  block
    text <همچنین خندان و رقصان می‌شدند>
    text <سوی آن دولاب چرخی می‌زدند>
  block
    text <چون همی‌دیدند مرغی می‌پرید>
    text <جانب ده صبر جامه می‌درید>
  block
    text <هر که می‌آمد ز ده از سوی او>
    text <بوسه می‌دادند خوش بر روی او>
  block
    text <گر تو روی یار ما را دیده‌ای>
    text <پس تو جان را جان و ما را دیده‌ای>
