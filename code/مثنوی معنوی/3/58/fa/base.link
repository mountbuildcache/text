
text <مثال رنجور شدن آدمی بوهم تعظیم خلق  و رغبت مشتریان بوی و حکایت معلم>
  block
    text <کودکان مکتبی از اوستاد>
    text <رنج دیدند از ملال و اجتهاد>
  block
    text <مشورت کردند در تعویق کار>
    text <تا معلم در فتد در اضطرار>
  block
    text <چون نمی‌آید ورا رنجوریی>
    text <که بگیرد چند روز او دوریی>
  block
    text <تا رهیم از حبس و تنگی و ز کار>
    text <هست او چون سنگ خارا بر قرار>
  block
    text <آن یکی زیرکتر این تدبیر کرد>
    text <که بگوید اوستا چونی تو زرد>
  block
    text <خیر باشد رنگ تو بر جای نیست>
    text <این اثر یا از هوا یا از تبیست>
  block
    text <اندکی اندر خیال افتد ازین>
    text <تو برادر هم مدد کن این‌چنین>
  block
    text <چون درآیی از در مکتب بگو>
    text <خیر باشد اوستا احوال تو>
  block
    text <آن خیالش اندکی افزون شود>
    text <کز خیالی عاقلی مجنون شود>
  block
    text <آن سوم و آن چارم و پنجم چنین>
    text <در پی ما غم نمایند و حنین>
  block
    text <تا چو سی کودک تواتر این خبر>
    text <متفق گویند یابد مستقر>
  block
    text <هر یکی گفتش که شاباش ای ذکی>
    text <باد بختت بر عنایت متکی>
  block
    text <متفق گشتند در عهد وثیق>
    text <که نگرداند سخن را یک رفیق>
  block
    text <بعد از آن سوگند داد او جمله را>
    text <تا که غمازی نگوید ماجرا>
  block
    text <رای آن کودک بچربید از همه>
    text <عقل او در پیش می‌رفت از رمه>
  block
    text <آن تفاوت هست در عقل بشر>
    text <که میان شاهدان اندر صور>
  block
    text <زین قبل فرمود احمد در مقال>
    text <در زبان پنهان بود حسن رجال>
