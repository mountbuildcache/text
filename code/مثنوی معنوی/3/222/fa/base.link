
text <جذب معشوق عاشق را من حیث لا یعمله العاشق و لا یرجوه و لا یخطر بباله و لا یظهر من ذلک الجذب اثر فی العاشق الا الخوف الممزوج بالیاس مع دوام الطلب>
  block
    text <آمدیم اینجا که در صدر جهان>
    text <گر نبودی جذب آن عاشق نهان>
  block
    text <ناشکیباکی بدی او از فراق>
    text <کی دوان باز آمدی سوی وثاق>
  block
    text <میل معشوقان نهانست و ستیر>
    text <میل عاشق با دو صد طبل و نفیر>
  block
    text <یک حکایت هست اینجا ز اعتبار>
    text <لیک عاجز شد بخاری ز انتظار>
  block
    text <ترک آن کردیم کو در جست و جوست>
    text <تاکه پیش از مرگ بیند روی دوست>
  block
    text <تا رهد از مرگ تا یابد نجات>
    text <زانک دید دوستست آب حیات>
  block
    text <هر که دید او نباشد دفع مرگ>
    text <دوست نبود که نه میوه‌ستش نه برگ>
  block
    text <کار آن کارست ای مشتاق مست>
    text <کاندر آن کار ار رسد مرگت خوشست>
  block
    text <شد نشان صدق ایمان ای جوان>
    text <آنک آید خوش ترا مرگ اندر آن>
  block
    text <گر نشد ایمان تو ای جان چنین>
    text <نیست کامل رو بجو اکمال دین>
  block
    text <هر که اندر کار تو شد مرگ‌دوست>
    text <بر دل تو بی کراهت دوست اوست>
  block
    text <چون کراهت رفت آن خود مرگ نیست>
    text <صورت مرگست و نقلان کردنیست>
  block
    text <چون کراهت رفت مردن نفع شد>
    text <پس درست آید که مردن دفع شد>
  block
    text <دوست حقست و کسی کش گفت او>
    text <که توی آن من و من آن تو>
  block
    text <گوش دار اکنون که عاشق می‌رسد>
    text <بسته عشق او را به حبل من مسد>
  block
    text <چون بدید او چهرهٔ صدر جهان>
    text <گوییا پریدش از تن مرغ جان>
  block
    text <همچو چوب خشک افتاد آن تنش>
    text <سرد شد از فرق جان تا ناخنش>
  block
    text <هرچه کردند از بخور و از گلاب>
    text <نه بجنبید و نه آمد در خطاب>
  block
    text <شاه چون دید آن مزعفر روی او>
    text <پس فرود آمد ز مرکب سوی او>
  block
    text <گفت عاشق دوست می‌جوید بتفت>
    text <چونک معشوق آمد آن عاشق برفت>
  block
    text <عاشق حقی و حق آنست کو>
    text <چون بیاید نبود از تو تای مو>
  block
    text <صد چو تو فانیست پیش آن نظر>
    text <عاشقی بر نفی خود خواجه مگر>
  block
    text <سایه‌ای و عاشقی بر آفتاب>
    text <شمس آید سایه لا گردد شتاب>
