
text <عذر گفتن نظم کننده و مدد خواستن>
  block
    text <ای تقاضاگر درون همچون جنین>
    text <چون تقاضا می‌کنی اتمام این>
  block
    text <سهل گردان ره نما توفیق ده>
    text <یا تقاضا را بهل بر ما منه>
  block
    text <چون ز مفلس زر تقاضا می‌کنی>
    text <زر ببخشش در سر ای شاه غنی>
  block
    text <بی تو نظم و قافیه شام و سحر>
    text <زهره کی دارد که آید در نظر>
  block
    text <نظم و تجنیس و قوافی ای علیم>
    text <بندهٔ امر توند از ترس و بیم>
  block
    text <چون مسبح کرده‌ای هر چیز را>
    text <ذات بی تمییز و با تمییز را>
  block
    text <هر یکی تسبیح بر نوعی دگر>
    text <گوید و از حال آن این بی‌خبر>
  block
    text <آدمی منکر ز تسبیح جماد>
    text <و آن جماد اندر عبادت اوستاد>
  block
    text <بلک هفتاد و دو ملت هر یکی>
    text <بی‌خبر از یکدگر واندر شکی>
  block
    text <چون دو ناطق را ز حال همدگر>
    text <نیست آگه چون بود دیوار و در>
  block
    text <چون من از تسبیح ناطق غافلم>
    text <چون بداند سبحهٔ صامت دلم>
  block
    text <هست سنی را یکی تسبیح خاص>
    text <هست جبری را ضد آن در مناص>
  block
    text <سنی از تسبیح جبری بی‌خبر>
    text <جبری از تسبیح سنی بی اثر>
  block
    text <این همی‌گوید که آن ضالست و گم>
    text <بی‌خبر از حال او وز امر قم>
  block
    text <و آن همی گوید که این را چه خبر>
    text <جنگشان افکند یزدان از قدر>
  block
    text <گوهر هر یک هویدا می‌کند>
    text <جنس از ناجنس پیدا می‌کند>
  block
    text <قهر را از لطف داند هر کسی>
    text <خواه دانا خواه نادان یا خسی>
  block
    text <لیک لطفی قهر در پنهان شده>
    text <یا که قهری در دل لطف آمده>
  block
    text <کم کسی داند مگر ربانیی>
    text <کش بود در دل محک جانیی>
  block
    text <باقیان زین دو گمانی می‌برند>
    text <سوی لانهٔ خود به یک پر می‌پرند>
