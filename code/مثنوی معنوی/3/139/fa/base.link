
text <حکمت آفریدن دوزخ آن جهان و زندان این جهان تا معبد متکبران باشد کی ائتیا طوعا او کرها>
  block
    text <که لئیمان در جفا صافی شوند>
    text <چون وفا بینند خود جافی شوند>
  block
    text <مسجد طاعاتشان پس دوزخست>
    text <پای‌بند مرغ بیگانه فخست>
  block
    text <هست زندان صومعهٔ دزد و لیم>
    text <کاندرو ذاکر شود حق را مقیم>
  block
    text <چون عبادت بود مقصود از بشر>
    text <شد عبادتگاه گردن‌کش سقر>
  block
    text <آدمی را هست در هر کار دست>
    text <لیک ازو مقصود این خدمت بدست>
  block
    text <ما خلقت الجن و الانس این بخوان>
    text <جز عبادت نیست مقصود از جهان>
  block
    text <گرچه مقصود از کتاب آن فن بود>
    text <گر توش بالش کنی هم می‌شود>
  block
    text <لیک ازو مقصود این بالش نبود>
    text <علم بود و دانش و ارشاد سود>
  block
    text <گر تو میخی ساختی شمشیر را>
    text <برگزیدی بر ظفر ادبار را>
  block
    text <گرچه مقصود از بشر علم و هدیست>
    text <لیک هر یک آدمی را معبدیست>
  block
    text <معبد مرد کریم اکرمته>
    text <معبد مرد لئیم اسقمته>
  block
    text <مر لئیمان را بزن تا سر نهند>
    text <مر کریمان را بده تا بر دهند>
  block
    text <لاجرم حق هر دو مسجد آفرید>
    text <دوزخ آنها را و اینها را مزید>
  block
    text <ساخت موسی قدس در باب صغیر>
    text <تا فرود آرند سر قوم زحیر>
  block
    text <زآنک جباران بدند و سرفراز>
    text <دوزخ آن باب صغیرست و نیاز>
