
text <توفیق میان این دو حدیث کی الرضا بالکفر کفر و حدیث دیگر من لم یرض بقضایی  فلیطلب ربا سوای>
  block
    text <دی سؤالی کرد سایل مر مرا>
    text <زانک عاشق بود او بر ماجرا>
  block
    text <گفت نکتهٔ الرضا بالکفر کفر>
    text <این پیمبر گفت و گفت اوست مهر>
  block
    text <باز فرمود او که اندر هر قضا>
    text <مر مسلمان را رضا باید رضا>
  block
    text <نه قضای حق بود کفر و نفاق>
    text <گر بدین راضی شوم باشد شقاق>
  block
    text <ور نیم راضی بود آن هم زیان>
    text <پس چه چاره باشدم اندر میان>
  block
    text <گفتمش این کفر مقضی نه قضاست>
    text <هست آثار قضا این کفر راست>
  block
    text <پس قضا را خواجه از مقضی بدان>
    text <تا شکالت دفع گردد در زمان>
  block
    text <راضیم در کفر زان رو که قضاست>
    text <نه ازین رو که نزاع و خبث ماست>
  block
    text <کفر از روی قضا خود کفر نیست>
    text <حق را کافر مخوان اینجا مه‌ایست>
  block
    text <کفر جهلست و قضای کفر علم>
    text <هر دو کی یک باشد آخر حلم و خلم>
  block
    text <زشتی خط زشتی نقاش نیست>
    text <بلک از وی زشت را بنمودنیست>
  block
    text <قوت نقاش باشد آنک او>
    text <هم تواند زشت کردن هم نکو>
  block
    text <گر کشانم بحث این را من بساز>
    text <تا سؤال و تا جواب آید دراز>
  block
    text <ذوق نکتهٔ عشق از من می‌رود>
    text <نقش خدمت نقش دیگر می‌شود>
