
text <تشبیه دنیا کی بظاهر فراخست و بمعنی تنگ و تشبیه خواب کی خلاص است ازین تنگی>
  block
    text <همچو گرمابه که تفسیده بود>
    text <تنگ آیی جانت پخسیده شود>
  block
    text <گرچه گرمابه عریضست و طویل>
    text <زان تبش تنگ آیدت جان و کلیل>
  block
    text <تا برون نایی بنگشاید دلت>
    text <پس چه سود آمد فراخی منزلت>
  block
    text <یا که کفش تنگ پوشی ای غوی>
    text <در بیابان فراخی می‌روی>
  block
    text <آن فراخی بیابان تنگ گشت>
    text <بر تو زندان آمد آن صحرا و دشت>
  block
    text <هر که دید او مر ترا از دور گفت>
    text <کو در آن صحرا چو لاله تر شکفت>
  block
    text <او نداند که تو همچون ظالمان>
    text <از برون در گلشنی جان در فغان>
  block
    text <خواب تو آن کفش بیرون کردنست>
    text <که زمانی جانت آزاد از تنست>
  block
    text <اولیا را خواب ملکست ای فلان>
    text <همچو آن اصحاب کهف اندر جهان>
  block
    text <خواب می‌بینند و آنجا خواب نه>
    text <در عدم در می‌روند و باب نه>
  block
    text <خانهٔ تنگ و درون جان چنگ‌لوک>
    text <کرد ویران تا کند قصر ملوک>
  block
    text <چنگ‌لوکم چون جنین اندر رحم>
    text <نه‌مهه گشتم شد این نقلان مهم>
  block
    text <گر نباشد درد زه بر مادرم>
    text <من درین زندان میان آذرم>
  block
    text <مادر طبعم ز درد مرگ خویش>
    text <می‌کند ره تا رهد بره ز میش>
  block
    text <تا چرد آن بره در صحرای سبز>
    text <هین رحم بگشا که گشت این بره گبز>
  block
    text <درد زه گر رنج آبستان بود>
    text <بر جنین اشکستن زندان بود>
  block
    text <حامله گریان ز زه کاین المناص>
    text <و آن جنین خندان که پیش آمد خلاص>
  block
    text <هرچه زیر چرخ هستند امهات>
    text <از جماد و از بهیمه وز نبات>
  block
    text <هر یکی از درد غیری غافل اند>
    text <جز کسانی که نبیه و کامل‌اند>
  block
    text <آنچ کوسه داند از خانهٔ کسان>
    text <بلمه از خانه خودش کی داند آن>
  block
    text <آنچ صاحب‌دل بداند حال تو>
    text <تو ز حال خود ندانی ای عمو>
