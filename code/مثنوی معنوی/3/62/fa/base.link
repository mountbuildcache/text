
text <رنجور شدن اوستاد به وهم>
  block
    text <گشت استا سست از وهم و ز بیم>
    text <بر جهید و می‌کشانید او گلیم>
  block
    text <خشمگین با زن که مهر اوست سست>
    text <من بدین حالم نپرسید و نجست>
  block
    text <خود مرا آگه نکرد از رنگ من>
    text <قصد دارد تا رهد از ننگ من>
  block
    text <او به حسن و جلوهٔ خود مست گشت>
    text <بی‌خبر کز بام افتادم چو طشت>
  block
    text <آمد و در را بتندی وا گشاد>
    text <کودکان اندر پی آن اوستاد>
  block
    text <گفت زن خیرست چون زود آمدی>
    text <که مبادا ذات نیکت را بدی>
  block
    text <گفت کوری رنگ و حال من ببین>
    text <از غمم بیگانگان اندر حنین>
  block
    text <تو درون خانه از بغض و نفاق>
    text <می‌نبینی حال من در احتراق>
  block
    text <گفت زن ای خواجه عیبی نیستت>
    text <وهم و ظن لاش بی معنیستت>
  block
    text <گفتش ای غر تو هنوزی در لجاج>
    text <می‌نبینی این تغیر و ارتجاج>
  block
    text <گر تو کور و کر شدی ما را چه جرم>
    text <ما درین رنجیم و در اندوه و گرم>
  block
    text <گفت ای خواجه بیارم آینه>
    text <تا بدانی که ندارم من گنه>
  block
    text <گفت رو مه تو رهی مه آینت>
    text <دایما در بغض و کینی و عنت>
  block
    text <جامهٔ خواب مرا زو گستران>
    text <تا بخسپم که سر من شد گران>
  block
    text <زن توقف کرد مردش بانگ زد>
    text <کای عدو زوتر ترا این می‌سزد>
