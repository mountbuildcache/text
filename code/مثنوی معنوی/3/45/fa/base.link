
text <خواندن آن دو ساحر پدر را از گور و پرسیدن از روان پدر حقیقت موسی علیه السلام>
  block
    text <بعد از آن گفتند ای مادر بیا>
    text <گور بابا کو تو ما را ره نما>
  block
    text <بردشان بر گور او بنمود راه>
    text <پس سه‌روزه داشتند از بهر شاه>
  block
    text <بعد از آن گفتند ای بابا به ما>
    text <شاه پیغامی فرستاد از وجا>
  block
    text <که دو مرد او را به تنگ آورده‌اند>
    text <آب رویش پیش لشکر برده‌اند>
  block
    text <نیست با ایشان سلاح و لشکری>
    text <جز عصا و در عصا شور و شری>
  block
    text <تو جهان راستان در رفته‌ای>
    text <گرچه در صورت به خاکی خفته‌ای>
  block
    text <آن اگر سحرست ما را ده خبر>
    text <ور خدایی باشد ای جان پدر>
  block
    text <هم خبر ده تا که ما سجده کنیم>
    text <خویشتن بر کیمیایی بر زنیم>
  block
    text <ناامیدانیم و اومیدی رسید>
    text <راندگانیم و کرم ما را کشید>
