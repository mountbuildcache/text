
text <تفسیر آیت واجلب علیهم بخیلک و رجلک>
  block
    text <تو چو عزم دین کنی با اجتهاد>
    text <دیو بانگت بر زند اندر نهاد>
  block
    text <که مرو زان سو بیندیش ای غوی>
    text <که اسیر رنج و درویشی شوی>
  block
    text <بی‌نوا گردی ز یاران وابری>
    text <خوار گردی و پشیمانی خوری>
  block
    text <تو ز بیم بانگ آن دیو لعین>
    text <وا گریزی در ضلالت از یقین>
  block
    text <که هلا فردا و پس فردا مراست>
    text <راه دین پویم که مهلت پیش ماست>
  block
    text <مرگ بینی باز کو از چپ و راست>
    text <می‌کشد همسایه را تا بانگ خاست>
  block
    text <باز عزم دین کنی از بیم جان>
    text <مرد سازی خویشتن را یک زمان>
  block
    text <پس سلح بر بندی از علم و حکم>
    text <که من از خوفی نیارم پای کم>
  block
    text <باز بانگی بر زند بر تو ز مکر>
    text <که بترس و باز گرد از تیغ فقر>
  block
    text <باز بگریزی ز راه روشنی>
    text <آن سلاح علم و فن را بفکنی>
  block
    text <سالها او را به بانگی بنده‌ای>
    text <در چنین ظلمت نمد افکنده‌ای>
  block
    text <هیبت بانگ شیاطین خلق را>
    text <بند کردست و گرفته حلق را>
  block
    text <تا چنان نومید شد جانشان ز نور>
    text <که روان کافران ز اهل قبور>
  block
    text <این شکوه بانگ آن ملعون بود>
    text <هیبت بانگ خدایی چون بود>
  block
    text <هیبت بازست بر کبک نجیب>
    text <مر مگس را نیست زان هیبت نصیب>
  block
    text <زانک نبود باز صیاد مگس>
    text <عنکبوتان می مگس گیرند و بس>
  block
    text <عنکبوت دیو بر چون تو ذباب>
    text <کر و فر دارد نه بر کبک و عقاب>
  block
    text <بانگ دیوان گله‌بان اشقیاست>
    text <بانگ سلطان پاسبان اولیاست>
  block
    text <تا نیامیزد بدین دو بانگ دور>
    text <قطره‌ای از بحر خوش با بحر شور>
