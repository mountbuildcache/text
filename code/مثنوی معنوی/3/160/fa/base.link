
text <خبر کردن خروس از مرگ خواجه>
  block
    text <لیک فردا خواهد او مردن یقین>
    text <گاو خواهد کشت وارث در حنین>
  block
    text <صاحب خانه بخواهد مرد رفت>
    text <روز فردا نک رسیدت لوت زفت>
  block
    text <پاره‌های نان و لالنگ و طعام>
    text <در میان کوی یابد خاص و عام>
  block
    text <گاو قربانی و نانهای تنک>
    text <بر سگان و سایلان ریزد سبک>
  block
    text <مرگ اسپ و استر و مرگ غلام>
    text <بد قضا گردان این مغرور خام>
  block
    text <از زیان مال و درد آن گریخت>
    text <مال افزون کرد و خون خویش ریخت>
  block
    text <این ریاضتهای درویشان چراست>
    text <کان بلا بر تن بقای جانهاست>
  block
    text <تا بقای خود نیابد سالکی>
    text <چون کند تن را سقیم و هالکی>
  block
    text <دست کی جنبد به ایثار و عمل>
    text <تا نبیند داده را جانش بدل>
  block
    text <آنک بدهد بی امید سودها>
    text <آن خدایست آن خدایست آن خدا>
  block
    text <یا ولی حق که خوی حق گرفت>
    text <نور گشت و تابش مطلق گرفت>
  block
    text <کو غنی است و جز او جمله فقیر>
    text <کی فقیری بی عوض گوید که گیر>
  block
    text <تا نبیند کودکی که سیب هست>
    text <او پیاز گنده را ندهد ز دست>
  block
    text <این همه بازار بهر این غرض>
    text <بر دکانها شسته بر بوی عوض>
  block
    text <صد متاع خوب عرضه می‌کنند>
    text <واندرون دل عوضها می‌تنند>
  block
    text <یک سلامی نشنوی ای مرد دین>
    text <که نگیرد آخرت آن آستین>
  block
    text <بی طمع نشنیده‌ام از خاص و عام>
    text <من سلامی ای برادر والسلام>
  block
    text <جز سلام حق هین آن را بجو>
    text <خانه خانه جا بجا و کو بکو>
  block
    text <از دهان آدمی خوش‌مشام>
    text <هم پیام حق شنودم هم سلام>
  block
    text <وین سلام باقیان بر بوی آن>
    text <من همی‌نوشم به دل خوشتر ز جان>
  block
    text <زان سلام او سلام حق شدست>
    text <کآتش اندر دودمان خود زدست>
  block
    text <مرده است از خود شده زنده برب>
    text <زان بود اسرار حقش در دو لب>
  block
    text <مردن تن در ریاضت زندگیست>
    text <رنج این تن روح را پایندگیست>
  block
    text <گوش بنهاده بد آن مرد خبیث>
    text <می‌شنود او از خروسش آن حدیث>
