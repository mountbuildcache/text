
text <شنیدن دقوقی در میان نماز افغان  آن کشتی کی غرق خواست شدن>
  block
    text <آن دقوقی در امامت کرد ساز>
    text <اندر آن ساحل در آمد در نماز>
  block
    text <و آن جماعت در پی او در قیام>
    text <اینت زیبا قوم و بگزیده امام>
  block
    text <ناگهان چشمش سوی دریا فتاد>
    text <چون شنید از سوی دریا داد داد>
  block
    text <در میان موج دید او کشتیی>
    text <در قضا و در بلا و زشتیی>
  block
    text <هم شب و هم ابر و هم موج عظیم>
    text <این سه تاریکی و از غرقاب بیم>
  block
    text <تند بادی همچو عزرائیل خاست>
    text <موجها آشوفت اندر چپ و راست>
  block
    text <اهل کشتی از مهابت کاسته>
    text <نعره وا ویلها برخاسته>
  block
    text <دستها در نوحه بر سر می‌زدند>
    text <کافر و ملحد همه مخلص شدند>
  block
    text <با خدا با صد تضرع آن زمان>
    text <عهدها و نذرها کرده بجان>
  block
    text <سر برهنه در سجود آنها که هیچ>
    text <رویشان قبله ندید از پیچ پیچ>
  block
    text <گفته که بی‌فایده‌ست این بندگی>
    text <آن زمان دیده در آن صد زندگی>
  block
    text <از همه اومید ببریده تمام>
    text <دوستان و خال و عم بابا و مام>
  block
    text <زاهد و فاسق شد آن دم متقی>
    text <همچو در هنگام جان کندن شقی>
  block
    text <نه ز چپشان چاره بود و نه ز راست>
    text <حیله‌ها چون مرد هنگام دعاست>
  block
    text <در دعا ایشان و در زاری و آه>
    text <بر فلک زیشان شده دود سیاه>
  block
    text <دیو آن دم از عداوت بین بین>
    text <بانگ زد کای سگ‌پرستان علتین>
  block
    text <مرگ و جسک ای اهل انکار و نفاق>
    text <عاقبت خواهد بدن این اتفاق>
  block
    text <چشمتان تر باشد از بعد خلاص>
    text <که شوید از بهر شهوت دیو خاص>
  block
    text <یادتان ناید که روزی در خطر>
    text <دستتان بگرفت یزدان از قدر>
  block
    text <این همی‌آمد ندا از دیو لیک>
    text <این سخن را نشنود جز گوش نیک>
  block
    text <راست فرمودست با ما مصطفی>
    text <قطب و شاهنشاه و دریای صفا>
  block
    text <کانچ جاهل دید خواهد عاقبت>
    text <عاقلان بینند ز اول مرتبت>
  block
    text <کارها ز آغاز اگر غیبست و سر>
    text <عاقل اول دید و آخر آن مصر>
  block
    text <اولش پوشیده باشد و آخر آن>
    text <عاقل و جاهل ببیند در عیان>
  block
    text <گر نبینی واقعهٔ غیب ای عنود>
    text <حزم را سیلاب کی اندر ربود>
  block
    text <حزم چه بود بدگمانی بر جهان>
    text <دم بدم بیند بلای ناگهان>
