
text <جواب گفتن عاشق عاذلان را>
  block
    text <گفت او ای ناصحان من بی ندم>
    text <از جهان زندگی سیر آمدم>
  block
    text <منبلی‌ام زخم جو و زخم‌خواه>
    text <عافیت کم جوی از منبل براه>
  block
    text <منبلی نی کو بود خود برگ‌جو>
    text <منبلی‌ام لاابالی مرگ‌جو>
  block
    text <منبلی نی کو به کف پول آورد>
    text <منبلی چستی کزین پل بگذرد>
  block
    text <آن نه کو بر هر دکانی بر زند>
    text <بل جهد از کون و کانی بر زند>
  block
    text <مرگ شیرین گشت و نقلم زین سرا>
    text <چون قفس هشتن پریدن مرغ را>
  block
    text <آن قفس که هست عین باغ در>
    text <مرغ می‌بیند گلستان و شجر>
  block
    text <جوق مرغان از برون گرد قفس>
    text <خوش همی‌خوانند ز آزادی قصص>
  block
    text <مرغ را اندر قفس زان سبزه‌زار>
    text <نه خورش ماندست و نه صبر و قرار>
  block
    text <سر ز هر سوراخ بیرون می‌کند>
    text <تا بود کین بند از پا برکند>
  block
    text <چون دل و جانش چنین بیرون بود>
    text <آن قفس را در گشایی چون بود>
  block
    text <نه چنان مرغ قفس در اندهان>
    text <گرد بر گردش به حلقه گربگان>
  block
    text <کی بود او را درین خوف و حزن>
    text <آرزوی از قفس بیرون شدن>
  block
    text <او همی‌خواهد کزین ناخوش حصص>
    text <صد قفس باشد بگرد این قفس>
