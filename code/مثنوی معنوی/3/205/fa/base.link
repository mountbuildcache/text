
text <تشبیه صورت اولیا و صورت کلام اولیا به صورت عصای موسی و صورت افسون عیسی علیهما السلام>
  block
    text <آدمی همچون عصای موسی‌است>
    text <آدمی همچون فسون عیسی‌است>
  block
    text <در کف حق بهر داد و بهر زین>
    text <قلب مومن هست بین اصبعین>
  block
    text <ظاهرش چوبی ولیکن پیش او>
    text <کون یک لقمه چو بگشاید گلو>
  block
    text <تو مبین ز افسون عیسی حرف و صوت>
    text <آن ببین کز وی گریزان گشت موت>
  block
    text <تو مبین ز افسونش آن لهجات پست>
    text <آن نگر که مرده بر جست و نشست>
  block
    text <تو مبین مر آن عصا را سهل یافت>
    text <آن ببین که بحر خضرا را شکافت>
  block
    text <تو ز دوری دیده‌ای چتر سیاه>
    text <یک قدم فا پیش نه بنگر سپاه>
  block
    text <تو ز دوری می‌نبینی جز که گرد>
    text <اندکی پیش آ ببین در گرد مرد>
  block
    text <دیده‌ها را گرد او روشن کند>
    text <کوهها را مردی او بر کند>
  block
    text <چون بر آمد موسی از اقصای دشت>
    text <کوه طور از مقدمش رقاص گشت>
