
text <حکایت آن درویش کی در کوه خلوت کرده بود و بیان حلاوت انقطاع و خلوت و داخل شدن درین منقبت کی انا جلیس من ذکرنی و انیس من استانس بی گر با همه‌ای چو بی منی بی همه‌ای ور بی همه‌ای چو با منی با همه‌ای>
  block
    text <بود درویشی بکهساری مقیم>
    text <خلوت او را بود هم خواب و ندیم>
  block
    text <چون ز خالق می‌رسید او را شمول>
    text <بود از انفاس مرد و زن ملول>
  block
    text <همچنانک سهل شد ما را حضر>
    text <سهل شد هم قوم دیگر را سفر>
  block
    text <آنچنانک عاشقی بر سروری>
    text <عاشقست آن خواجه بر آهنگری>
  block
    text <هر کسی را بهر کاری ساختند>
    text <میل آن را در دلش انداختند>
  block
    text <دست و پا بی میل جنبان کی شود>
    text <خار وخس بی آب و بادی کی رود>
  block
    text <گر ببینی میل خود سوی سما>
    text <پر دولت بر گشا همچون هما>
  block
    text <ور ببینی میل خود سوی زمین>
    text <نوحه می‌کن هیچ منشین از حنین>
  block
    text <عاقلان خود نوحه‌ها پیشین کنند>
    text <جاهلان آخر بسر بر می‌زنند>
  block
    text <ز ابتدای کار آخر را ببین>
    text <تا نباشی تو پشیمان یوم دین>
