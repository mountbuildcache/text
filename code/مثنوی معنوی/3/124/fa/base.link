
text <حکایت خرگوشان کی خرگوشی راپیش پیل  فرستادند کی بگو کی من رسول ماه آسمانم پیش تو کی ازین چشمه آب حذر کن چنانک در کتاب کلیله تمام گفته است>
  block
    text <این بدان ماند که خرگوشی بگفت>
    text <من رسول ماهم و با ماه جفت>
  block
    text <کز رمهٔ پیلان بر آن چشمهٔ زلال>
    text <جمله نخجیران بدند اندر وبال>
  block
    text <جمله محروم و ز خوف از چشمه دور>
    text <حیله‌ای کردند چون کم بود زور>
  block
    text <از سر که بانگ زد خرگوش زال>
    text <سوی پیلان در شب غرهٔ هلال>
  block
    text <که بیا رابع عشر ای شاه‌پیل>
    text <تا درون چشمه یابی این دلیل>
  block
    text <شاه‌پیلا من رسولم پیش بیست>
    text <بر رسولان بند و زجر و خشم نیست>
  block
    text <ماه می‌گوید که ای پیلان روید>
    text <چشمه آن ماست زین یکسو شوید>
  block
    text <ورنه منتان کور گردانم ستم>
    text <گفتم از گردن برون انداختم>
  block
    text <ترک این چشمه بگویید و روید>
    text <تا ز زخم تیغ مه ایمن شوید>
  block
    text <نک نشان آنست کاندر چشمه ماه>
    text <مضطرب گردد ز پیل آب‌خواه>
  block
    text <آن فلان شب حاضر آ ای شاه‌پیل>
    text <تا درون چشمه یابی زین دلیل>
  block
    text <چونک هفت و هشت از مه بگذرید>
    text <شاه‌پیل آمد ز چشمه می‌چرید>
  block
    text <چونک زد خرطوم پیل آن شب درآب>
    text <مضطرب شد آب ومه کرد اضطراب>
  block
    text <پیل باور کرد از وی آن خطاب>
    text <چون درون چشمه مه کرد اضطراب>
  block
    text <مانه زان پیلان گولیم ای گروه>
    text <که اضطراب ماه آردمان شکوه>
  block
    text <انبیا گفتند آوه پند جان>
    text <سخت‌تر کرد ای سفیهان بندتان>
