
text <جمع آمدن اهل آفت هر صباحی بر در صومعهٔ  عیسی علیه السلام جهت طلب شفا به دعای او>
  block
    text <صومعهٔ عیسیست خوان اهل دل>
    text <هان و هان ای مبتلا این در مهل>
  block
    text <جمع گشتندی ز هر اطراف خلق>
    text <از ضریر و لنگ و شل و اهل دلق>
  block
    text <بر در آن صومعهٔ عیسی صباح>
    text <تا بدم اوشان رهاند از جناح>
  block
    text <او چو فارغ گشتی از اوراد خویش>
    text <چاشتگه بیرون شدی آن خوب‌کیش>
  block
    text <جوق جوقی مبتلا دیدی نزار>
    text <شسته بر در در امید و انتظار>
  block
    text <گفتی ای اصحاب آفت از خدا>
    text <حاجت این جملگانتان شد روا>
  block
    text <هین روان گردید بی رنج و عنا>
    text <سوی غفاری و اکرام خدا>
  block
    text <جملگان چون اشتران بسته‌پای>
    text <که گشایی زانوی ایشان برای>
  block
    text <خوش دوان و شادمانه سوی خان>
    text <از دعای او شدندی پا دوان>
  block
    text <آزمودی تو بسی آفات خویش>
    text <یافتی صحت ازین شاهان کیش>
  block
    text <چند آن لنگی تو رهوار شد>
    text <چند جانت بی غم و آزار شد>
  block
    text <ای مغفل رشته‌ای بر پای بند>
    text <تا ز خود هم گم نگردی ای لوند>
  block
    text <ناسپاسی و فراموشی تو>
    text <یاد ناورد آن عسل‌نوشی تو>
  block
    text <لاجرم آن راه بر تو بسته شد>
    text <چون دل اهل دل از تو خسته شد>
  block
    text <زودشان در یاب و استغفار کن>
    text <همچو ابری گریه‌های زار کن>
  block
    text <تا گلستانشان سوی تو بشکفد>
    text <میوه‌های پخته بر خود وا کفد>
  block
    text <هم بر آن در گرد کم از سگ مباش>
    text <با سگ کهف ار شدستی خواجه‌تاش>
  block
    text <چون سگان هم مر سگان را ناصح‌اند>
    text <که دل اندر خانهٔ اول ببند>
  block
    text <آن در اول که خوردی استخوان>
    text <سخت گیر و حق گزار آن را ممان>
  block
    text <می‌گزندش تا ز ادب آنجا رود>
    text <وز مقام اولین مفلح شود>
  block
    text <می‌گزندش کای سگ طاغی برو>
    text <با ولی نعمتت یاغی مشو>
  block
    text <بر همان در همچو حلقه بسته باش>
    text <پاسبان و چابک و برجسته باش>
  block
    text <صورت نقض وفای ما مباش>
    text <بی‌وفایی را مکن بیهوده فاش>
  block
    text <مر سگان را چون وفا آمد شعار>
    text <رو سگان را ننگ و بدنامی میار>
  block
    text <بی‌وفایی چون سگان را عار بود>
    text <بی‌وفایی چون روا داری نمود>
  block
    text <حق تعالی فخر آورد از وفا>
    text <گفت من اوفی بعهد غیرنا>
  block
    text <بی‌وفایی دان وفا با رد حق>
    text <بر حقوق حق ندارد کس سبق>
  block
    text <حق مادر بعد از آن شد کان کریم>
    text <کرد او را از جنین تو غریم>
  block
    text <صورتی کردت درون جسم او>
    text <داد در حملش ورا آرام و خو>
  block
    text <همچو جزو متصل دید او ترا>
    text <متصل را کرد تدبیرش جدا>
  block
    text <حق هزاران صنعت و فن ساختست>
    text <تا که مادر بر تو مهر انداختست>
  block
    text <پس حق حق سابق از مادر بود>
    text <هر که آن حق را نداند خر بود>
  block
    text <آنک مادر آفرید و ضرع و شیر>
    text <با پدر کردش قرین آن خود مگیر>
  block
    text <ای خداوند ای قدیم احسان تو>
    text <آنک دانم وانک نه هم آن تو>
  block
    text <تو بفرمودی که حق را یاد کن>
    text <زانک حق من نمی‌گردد کهن>
  block
    text <یاد کن لطفی که کردم آن صبوح>
    text <با شما از حفظ در کشتی نوح>
  block
    text <پیله بابایانتان را آن زمان>
    text <دادم از طوفان و از موجش امان>
  block
    text <آب آتش خو زمین بگرفته بود>
    text <موج او مر اوج که را می‌ربود>
  block
    text <حفظ کردم من نکردم ردتان>
    text <در وجود جد جد جدتان>
  block
    text <چون شدی سر پشت پایت چون زنم>
    text <کارگاه خویش ضایع چون کنم>
  block
    text <چون فدای بی‌وفایان می‌شوی>
    text <از گمان بد بدان سو می‌روی>
  block
    text <من ز سهو و بی‌وفاییها بری>
    text <سوی من آیی گمان بد بری>
  block
    text <این گمان بد بر آنجا بر که تو>
    text <می‌شوی در پیش همچون خود دوتو>
  block
    text <بس گرفتی یار و همراهان زفت>
    text <گر ترا پرسم که کو گویی که زفت>
  block
    text <یار نیکت رفت بر چرخ برین>
    text <یار فسقت رفت در قعر زمین>
  block
    text <تو بماندی در میانه آنچنان>
    text <بی‌مدد چون آتشی از کاروان>
  block
    text <دامن او گیر ای یار دلیر>
    text <کو منزه باشد از بالا و زیر>
  block
    text <نه چو عیسی سوی گردون بر شود>
    text <نه چو قارون در زمین اندر رود>
  block
    text <با تو باشد در مکان و بی‌مکان>
    text <چون بمانی از سرا و از دکان>
  block
    text <او بر آرد از کدورتها صفا>
    text <مر جفاهای ترا گیرد وفا>
  block
    text <چون جفا آری فرستد گوشمال>
    text <تا ز نقصان وا روی سوی کمال>
  block
    text <چون تو وردی ترک کردی در روش>
    text <بر تو قبضی آید از رنج و تبش>
  block
    text <آن ادب کردن بود یعنی مکن>
    text <هیچ تحویلی از آن عهد کهن>
  block
    text <پیش از آن کین قبض زنجیری شود>
    text <این که دلگیریست پاگیری شود>
  block
    text <رنج معقولت شود محسوس و فاش>
    text <تا نگیری این اشارت را بلاش>
  block
    text <در معاصی قبضها دلگیر شد>
    text <قبضها بعد از اجل زنجیر شد>
  block
    text <نعط من اعرض هنا عن ذکرنا>
    text <عیشة ضنک و نجزی بالعمی>
  block
    text <دزد چون مال کسان را می‌برد>
    text <قبض و دلتنگی دلش را می‌خلد>
  block
    text <او همی‌گوید عجب این قبض چیست>
    text <قبض آن مظلوم کز شرت گریست>
  block
    text <چون بدین قبض التفاتی کم کند>
    text <باد اصرار آتشش را دم کند>
  block
    text <قبض دل قبض عوان شد لاجرم>
    text <گشت محسوس آن معانی زد علم>
  block
    text <غصه‌ها زندان شدست و چارمیخ>
    text <غصه بیخست و بروید شاخ بیخ>
  block
    text <بیخ پنهان بود هم شد آشکار>
    text <قبض و بسط اندرون بیخی شمار>
  block
    text <چونک بیخ بد بود زودش بزن>
    text <تا نروید زشت‌خاری در چمن>
  block
    text <قبض دیدی چارهٔ آن قبض کن>
    text <زانک سرها جمله می‌روید ز بن>
  block
    text <بسط دیدی بسط خود را آب ده>
    text <چون بر آید میوه با اصحاب ده>
