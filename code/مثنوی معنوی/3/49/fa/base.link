
text <اختلاف کردن در چگونگی و شکل پیل>
  block
    text <پیل اندر خانهٔ تاریک بود>
    text <عرضه را آورده بودندش هنود>
  block
    text <از برای دیدنش مردم بسی>
    text <اندر آن ظلمت همی‌شد هر کسی>
  block
    text <دیدنش با چشم چون ممکن نبود>
    text <اندر آن تاریکیش کف می‌بسود>
  block
    text <آن یکی را کف به خرطوم اوفتاد>
    text <گفت همچون ناودانست این نهاد>
  block
    text <آن یکی را دست بر گوشش رسید>
    text <آن برو چون بادبیزن شد پدید>
  block
    text <آن یکی را کف چو بر پایش بسود>
    text <گفت شکل پیل دیدم چون عمود>
  block
    text <آن یکی بر پشت او بنهاد دست>
    text <گفت خود این پیل چون تختی بدست>
  block
    text <همچنین هر یک به جزوی که رسید>
    text <فهم آن می‌کرد هر جا می‌شنید>
  block
    text <از نظرگه گفتشان شد مختلف>
    text <آن یکی دالش لقب داد این الف>
  block
    text <در کف هر کس اگر شمعی بدی>
    text <اختلاف از گفتشان بیرون شدی>
  block
    text <چشم حس همچون کف دستست و بس>
    text <نیست کف را بر همهٔ او دست‌رس>
  block
    text <چشم دریا دیگرست و کف دگر>
    text <کف بهل وز دیدهٔ دریا نگر>
  block
    text <جنبش کفها ز دریا روز و شب>
    text <کف همی‌بینی و دریا نه عجب>
  block
    text <ما چو کشتیها بهم بر می‌زنیم>
    text <تیره‌چشمیم و در آب روشنیم>
  block
    text <ای تو در کشتی تن رفته به خواب>
    text <آب را دیدی نگر در آب آب>
  block
    text <آب را آبیست کو می‌راندش>
    text <روح را روحیست کو می‌خواندش>
  block
    text <موسی و عیسی کجا بد کآفتاب>
    text <کشت موجودات را می‌داد آب>
  block
    text <آدم و حوا کجا بد آن زمان>
    text <که خدا افکند این زه در کمان>
  block
    text <این سخن هم ناقص است و ابترست>
    text <آن سخن که نیست ناقص آن سرست>
  block
    text <گر بگوید زان بلغزد پای تو>
    text <ور نگوید هیچ از آن ای وای تو>
  block
    text <ور بگوید در مثال صورتی>
    text <بر همان صورت بچفسی ای فتی>
  block
    text <بسته‌پایی چون گیا اندر زمین>
    text <سر بجنبانی ببادی بی‌یقین>
  block
    text <لیک پایت نیست تا نقلی کنی>
    text <یا مگر پا را ازین گل بر کنی>
  block
    text <چون کنی پا را حیاتت زین گلست>
    text <این حیاتت را روش بس مشکلست>
  block
    text <چون حیات از حق بگیری ای روی>
    text <پس شوی مستغنی از گل می‌روی>
  block
    text <شیر خواره چون ز دایه بسکلد>
    text <لوت‌خواره شد مرورا می‌هلد>
  block
    text <بستهٔ شیر زمینی چون حبوب>
    text <جو فطام خویش از قوت القلوب>
  block
    text <حرف حکمت خور که شد نور ستیر>
    text <ای تو نور بی‌حجب را ناپذیر>
  block
    text <تا پذیرا گردی ای جان نور را>
    text <تا ببینی بی‌حجب مستور را>
  block
    text <چون ستاره سیر بر گردون کنی>
    text <بلک بی گردون سفر بی‌چون کنی>
  block
    text <آنچنان کز نیست در هست آمدی>
    text <هین بگو چون آمدی مست آمدی>
  block
    text <راههای آمدن یادت نماند>
    text <لیک رمزی بر تو بر خواهیم خواند>
  block
    text <هوش را بگذار وانگه هوش‌دار>
    text <گوش را بر بند وانگه گوش دار>
  block
    text <نه نگویم زانک خامی تو هنوز>
    text <در بهاری تو ندیدستی تموز>
  block
    text <این جهان همچون درختست ای کرام>
    text <ما برو چون میوه‌های نیم‌خام>
  block
    text <سخت گیرد خامها مر شاخ را>
    text <زانک در خامی نشاید کاخ را>
  block
    text <چون بپخت و گشت شیرین لب‌گزان>
    text <سست گیرد شاخها را بعد از آن>
  block
    text <چون از آن اقبال شیرین شد دهان>
    text <سرد شد بر آدمی ملک جهان>
  block
    text <سخت‌گیری و تعصب خامی است>
    text <تا جنینی کار خون‌آشامی است>
  block
    text <چیز دیگر ماند اما گفتنش>
    text <با تو روح القدس گوید بی منش>
  block
    text <نه تو گویی هم بگوش خویشتن>
    text <نه من ونه غیرمن ای هم تو من>
  block
    text <همچو آن وقتی که خواب اندر روی>
    text <تو ز پیش خود به پیش خود شوی>
  block
    text <بشنوی از خویش و پنداری فلان>
    text <با تو اندر خواب گفتست آن نهان>
  block
    text <تو یکی تو نیستی ای خوش رفیق>
    text <بلک گردونی ودریای عمیق>
  block
    text <آن تو زفتت که آن نهصدتوست>
    text <قلزمست وغرقه گاه صد توست>
  block
    text <خود چه جای حد بیداریست و خواب>
    text <دم مزن والله اعلم بالصواب>
  block
    text <دم مزن تا بشنوی از دم ز نان>
    text <آنچ نامد در زبان و در بیان>
  block
    text <دم مزن تا بشنوی زان آفتاب>
    text <آنچ نامد درکتاب و در خطاب>
  block
    text <دم مزن تا دم زند بهر تو روح>
    text <آشنا بگذار در کشتی نوح>
  block
    text <همچو کنعان کشنا می‌کرد او>
    text <که نخواهم کشتی نوح عدو>
  block
    text <هی بیا در کشتی بابا نشین>
    text <تا نگردی غرق طوفان ای مهین>
  block
    text <گفت نه من آشنا آموختم>
    text <من به جز شمع تو شمع افروختم>
  block
    text <هین مکن کین موج طوفان بلاست>
    text <دست و پا و آشنا امروز لاست>
  block
    text <باد قهرست و بلای شمع کش>
    text <جز که شمع حق نمی‌پاید خمش>
  block
    text <گفت نه رفتم برآن کوه بلند>
    text <عاصمست آن که مرا از هر گزند>
  block
    text <هین مکن که کوه کاهست این زمان>
    text <جز حبیب خویش را ندهد امان>
  block
    text <گفت من کی پند تو بشنوده‌ام>
    text <که طمع کردی که من زین دوده‌ام>
  block
    text <خوش نیامد گفت تو هرگز مرا>
    text <من بری‌ام از تو در هر دو سرا>
  block
    text <هین مکن بابا که روز ناز نیست>
    text <مر خدا را خویش وانباز نیست>
  block
    text <تا کنون کردی واین دم نازکیست>
    text <اندرین درگاه گیرا ناز کیست>
  block
    text <لم یلد لم یولدست او از قدم>
    text <نه پدر دارد نه فرزند و نه عم>
  block
    text <ناز فرزندان کجا خواهد کشید>
    text <ناز بابایان کجا خواهد شنید>
  block
    text <نیستم مولود پیراکم بناز>
    text <نیستم والد جوانا کم گراز>
  block
    text <نیستم شوهر نیم من شهوتی>
    text <ناز را بگذار اینجا ای ستی>
  block
    text <جز خضوع و بندگی و اضطرار>
    text <اندرین حضرت ندارد اعتبار>
  block
    text <گفت بابا سالها این گفته‌ای>
    text <باز می‌گویی بجهل آشفته‌ای>
  block
    text <چند ازینها گفته‌ای با هرکسی>
    text <تا جواب سرد بشنودی بسی>
  block
    text <این دم سرد تو در گوشم نرفت>
    text <خاصه اکنون که شدم دانا و زفت>
  block
    text <گفت بابا چه زیان دارد اگر>
    text <بشنوی یکبار تو پند پدر>
  block
    text <همچنین می‌گفت او پند لطیف>
    text <همچنان می‌گفت او دفع عنیف>
  block
    text <نه پدر از نصح کنعان سیر شد>
    text <نه دمی در گوش آن ادبیر شد>
  block
    text <اندرین گفتن بدند و موج تیز>
    text <بر سر کنعان زد وشد ریز ریز>
  block
    text <نوح گفت ای پادشاه بردبار>
    text <مر مرا خر مرد و سیلت برد بار>
  block
    text <وعده کردی مر مرا تو بارها>
    text <که بیابد اهلت از طوفان رها>
  block
    text <دل نهادم بر امیدت من سلیم>
    text <پس چرا بربود سیل از من گلیم>
  block
    text <گفت او از اهل و خویشانت نبود>
    text <خود ندیدی تو سپیدی او کبود>
  block
    text <چونک دندان تو کرمش در فتاد>
    text <نیست دندان بر کنش ای اوستاد>
  block
    text <تا که باقی تن نگردد زار ازو>
    text <گرچه بود آن تو شو بیزار ازو>
  block
    text <گفت بیزارم ز غیر ذات تو>
    text <غیر نبود آنک او شد مات تو>
  block
    text <تو همی دانی که چونم با تو من>
    text <بیست چندانم که با باران چمن>
  block
    text <زنده از تو شاد از تو عایلی>
    text <مغتذی بی واسطه و بی حایلی>
  block
    text <متصل نه منفصل نه ای کمال>
    text <بلک بی چون و چگونه و اعتلال>
  block
    text <ماهیانیم و تو دریای حیات>
    text <زنده‌ایم از لطفت ای نیکو صفات>
  block
    text <تو نگنجی در کنار فکرتی>
    text <نی به معلولی قرین چون علتی>
  block
    text <پیش ازین طوفان و بعد این مرا>
    text <تو مخاطب بوده‌ای در ماجرا>
  block
    text <با تو می‌گفتم نه با ایشان سخن>
    text <ای سخن‌بخش نو و آن کهن>
  block
    text <نه که عاشق روز و شب گوید سخن>
    text <گاه با اطلال و گاهی با دمن>
  block
    text <روی با اطلال کرده ظاهرا>
    text <او کرا می‌گوید آن مدحت کرا>
  block
    text <شکر طوفان را کنون بگماشتی>
    text <واسطهٔ اطلال را بر داشتی>
  block
    text <زانک اطلال لئیم و بد بدند>
    text <نه ندایی نه صدایی می‌زدند>
  block
    text <من چنان اطلال خواهم در خطاب>
    text <کز صدا چون کوه واگوید جواب>
  block
    text <تا مثنا بشنوم من نام تو>
    text <عاشقم برنام جان آرام تو>
  block
    text <هرنبی زان دوست دارد کوه را>
    text <تا مثنا بشنود نام ترا>
  block
    text <آن که پست مثال سنگ لاخ>
    text <موش را شاید نه ما را در مناخ>
  block
    text <من بگویم او نگردد یار من>
    text <بی صدا ماند دم گفتار من>
  block
    text <با زمین آن به که هموارش کنی>
    text <نیست همدم با قدم یارش کنی>
  block
    text <گفت ای نوح ار تو خواهی جمله را>
    text <حشر گردانم بر آرم از ثری>
  block
    text <بهر کنعانی دل تو نشکنم>
    text <لیکت از احوال آگه می‌کنم>
  block
    text <گفت نه نه راضیم که تو مرا>
    text <هم کنی غرقه اگر باید ترا>
  block
    text <هر زمانم غرقه می‌کن من خوشم>
    text <حکم تو جانست چون جان می‌کشم>
  block
    text <ننگرم کس را وگر هم بنگرم>
    text <او بهانه باشد و تو منظرم>
  block
    text <عاشق صنع توم در شکر و صبر>
    text <عاشق مصنوع کی باشم چو گبر>
  block
    text <عاشق صنع خدا با فر بود>
    text <عاشق مصنوع او کافر بود>
