
text <صفت خرمی شهر اهل سبا و ناشکری ایشان>
  block
    text <اصلشان بد بود آن اهل سبا>
    text <می‌رمیدندی ز اسباب لقا>
  block
    text <دادشان چندان ضیاع و باغ و راغ>
    text <از چپ و از راست از بهر فراغ>
  block
    text <بس که می‌افتاد از پری ثمار>
    text <تنگ می‌شد معبر ره بر گذار>
  block
    text <آن نثار میوه ره را می‌گرفت>
    text <از پری میوه ره‌رو در شگفت>
  block
    text <سله بر سر در درختستانشان>
    text <پر شدی ناخواست از میوه‌فشان>
  block
    text <باد آن میوه فشاندی نه کسی>
    text <پر شدی زان میوه دامنها بسی>
  block
    text <خوشه‌های زفت تا زیر آمده>
    text <بر سر و روی رونده می‌زده>
  block
    text <مرد گلخن‌تاب از پری زر>
    text <بسته بودی در میان زرین کمر>
  block
    text <سگ کلیچه کوفتی در زیر پا>
    text <تخمه بودی گرگ صحرا از نوا>
  block
    text <گشته آمن شهر و ده از دزد و گرگ>
    text <بز نترسیدی هم از گرگ سترگ>
  block
    text <گر بگویم شرح نعمتهای قوم>
    text <که زیادت می‌شد آن یوما بیوم>
  block
    text <مانع آید از سخنهای مهم>
    text <انبیا بردند امر فاستقم>
