
text <پیش رفتن دقوقی به امامت آن قوم>
  block
    text <در تحیات و سلام الصالحین>
    text <مدح جملهٔ انبیا آمد عجین>
  block
    text <مدحها شد جملگی آمیخته>
    text <کوزه‌ها در یک لگن در ریخته>
  block
    text <زانک خود ممدوح جز یک بیش نیست>
    text <کیشها زین روی جز یک کیش نیست>
  block
    text <دان که هر مدحی بنور حق رود>
    text <بر صور و اشخاص عاریت بود>
  block
    text <مدحها جز مستحق را کی کنند>
    text <لیک بر پنداشت گم‌ره می‌شوند>
  block
    text <همچو نوری تافته بر حایطی>
    text <حایط آن انوار را چون رابطی>
  block
    text <لاجرم چون سایه سوی اصل راند>
    text <ضال مه گم کرد و ز استایش بماند>
  block
    text <یا ز چاهی عکس ماهی وا نمود>
    text <سر بچه در کرد و آن را می‌ستود>
  block
    text <در حقیقت مادح ماهست او>
    text <گرچه جهل او بعکسش کرد رو>
  block
    text <مدح او مه‌راست نه آن عکس را>
    text <کفر شد آن چون غلط شد ماجرا>
  block
    text <کز شقاوت گشت گم‌ره آن دلیر>
    text <مه به بالا بود و او پنداشت زیر>
  block
    text <زین بتان خلقان پریشان می‌شوند>
    text <شهوت رانده پشیمان می‌شوند>
  block
    text <زآنک شهوت با خیالی رانده است>
    text <وز حقیقت دورتر وا مانده است>
  block
    text <با خیالی میل تو چون پر بود>
    text <تا بدان پر بر حقیقت بر شود>
  block
    text <چون براندی شهوتی پرت بریخت>
    text <لنگ گشتی و آن خیال از تو گریخت>
  block
    text <پر نگه دار و چنین شهوت مران>
    text <تا پر میلت برد سوی جنان>
  block
    text <خلق پندارند عشرت می‌کنند>
    text <بر خیالی پر خود بر می‌کنند>
  block
    text <وام‌دار شرح این نکته شدم>
    text <مهلتم ده معسرم زان تن زدم>
