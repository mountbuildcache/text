
text <مثل در بیان آنک حیرت مانع بحث و فکرتست>
  block
    text <آن یکی مرد دومو آمد شتاب>
    text <پیش یک آیینه دار مستطاب>
  block
    text <گفت از ریشم سپیدی کن جدا>
    text <که عروس نو گزیدم ای فتی>
  block
    text <ریش او ببرید و کل پیشش نهاد>
    text <گفت تو بگزین مرا کاری فتاد>
  block
    text <این سؤال وآن جوابست آن گزین>
    text <که سر اینها ندارد درد دین>
  block
    text <آن یکی زد سیلیی مر زید را>
    text <حمله کرد او هم برای کید را>
  block
    text <گفت سیلی‌زن سؤالت می‌کنم>
    text <پس جوابم گوی وانگه می‌زنم>
  block
    text <بر قفای تو زدم آمد طراق>
    text <یک سؤالی دارم اینجا در وفاق>
  block
    text <این طراق از دست من بودست یا>
    text <از قفاگاه تو ای فخر کیا>
  block
    text <گفت از درد این فراغت نیستم>
    text <که درین فکر و تفکر بیستم>
  block
    text <تو که بی‌دردی همی اندیش این>
    text <نیست صاحب‌درد را این فکر هین>
