
text <مخفی بودن آن درختان ازچشم خلق>
  block
    text <این عجب‌تر که بریشان می‌گذشت>
    text <صد هزاران خلق از صحرا و دشت>
  block
    text <ز آرزوی سایه جان می‌باختند>
    text <از گلیمی سایه‌بان می‌ساختند>
  block
    text <سایهٔ آن را نمی‌دیدند هیچ>
    text <صد تفو بر دیده‌های پیچ پیچ>
  block
    text <ختم کرده قهر حق بر دیده‌ها>
    text <که نبیند ماه را بیند سها>
  block
    text <ذره‌ای را بیند و خورشید نه>
    text <لیک از لطف و کرم نومید نه>
  block
    text <کاروانها بی نوا وین میوه‌ها>
    text <پخته می‌ریزد چه سحرست ای خدا>
  block
    text <سیب پوسیده همی‌چیدند خلق>
    text <درهم افتاده بیغما خشک‌حلق>
  block
    text <گفته هر برگ و شکوفه آن غصون>
    text <دم بدم یا لیت قوم یعلمون>
  block
    text <بانگ می‌آمد ز سوی هر درخت>
    text <سوی ما آیید خلق شوربخت>
  block
    text <بانگ می‌آمد ز غیرت بر شجر>
    text <چشمشان بستیم کلا لا وزر>
  block
    text <گر کسی می‌گفتشان کین سو روید>
    text <تا ازین اشجار مستسعد شوید>
  block
    text <جمله می‌گفتند کین مسکین مست>
    text <از قضاء الله دیوانه شدست>
  block
    text <مغز این مسکین ز سودای دراز>
    text <وز ریاضت گشت فاسد چون پیاز>
  block
    text <او عجب می‌ماند یا رب حال چیست>
    text <خلق را این پرده و اضلال چیست>
  block
    text <خلق گوناگون با صد رای و عقل>
    text <یک قدم آن سو نمی‌آرند نقل>
  block
    text <عاقلان و زیرکانشان ز اتفاق>
    text <گشته منکر زین چنین باغی و عاق>
  block
    text <یا منم دیوانه و خیره شده>
    text <دیو چیزی مرا مرا بر سر زده>
  block
    text <چشم می‌مالم بهر لحظه که من>
    text <خواب می‌بینم خیال اندر زمن>
  block
    text <خواب چه بود بر درختان می‌روم>
    text <میوه‌هاشان می‌خورم چون نگروم>
  block
    text <باز چون من بنگرم در منکران>
    text <که همی‌گیرند زین بستان کران>
  block
    text <با کمال احتیاج و افتقار>
    text <ز آرزوی نیم غوره جانسپار>
  block
    text <ز اشتیاق و حرص یک برگ درخت>
    text <می‌زنند این بی‌نوایان آه سخت>
  block
    text <در هزیمت زین درخت و زین ثمار>
    text <این خلایق صد هزار اندر هزار>
  block
    text <باز می‌گویم عجب من بی‌خودم>
    text <دست در شاخ خیالی در زدم>
  block
    text <حتی اذا ما استیاس الرسل بگو>
    text <تا بظنوا انهم قد کذبوا>
  block
    text <این قرائت خوان که تخفیف کذب>
    text <این بود که خویش بیند محتجب>
  block
    text <در گمان افتاد جان انبیا>
    text <ز اتفاق منکری اشقیا>
  block
    text <جائهم بعد التشکک نصرنا>
    text <ترکشان گو بر درخت جان بر آ>
  block
    text <می‌خور و می‌ده بدان کش روزیست>
    text <هر دم و هر لحظه سحرآموزیست>
  block
    text <خلق‌گویان ای عجب این بانگ چیست>
    text <چونک صحرا از درخت و بر تهیست>
  block
    text <گیج گشتیم از دم سوداییان>
    text <که به نزدیک شما باغست و خوان>
  block
    text <چشم می‌مالیم اینجا باغ نیست>
    text <یا بیابانیست یا مشکل رهیست>
  block
    text <ای عجب چندین دراز این گفت و گو>
    text <چون بود بیهوده ور خود هست کو>
  block
    text <من همی‌گویم چو ایشان ای عجب>
    text <این چنین مهری چرا زد صنع رب>
  block
    text <زین تنازعها محمد در عجب>
    text <در تعجب نیز مانده بولهب>
  block
    text <زین عجب تا آن عجب فرقیست ژرف>
    text <تا چه خواهد کرد سلطان شگرف>
  block
    text <ای دقوقی تیزتر ران هین خموش>
    text <چند گویی چند چون قحطست گوش>
