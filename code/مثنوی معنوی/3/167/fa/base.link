
text <حیله دفع مغبون شدن در بیع و شرا>
  block
    text <آن یکی یاری پیمبر را بگفت>
    text <که منم در بیعها با غبن جفت>
  block
    text <مکر هر کس کو فروشد یا خرد>
    text <همچو سحرست و ز راهم می‌برد>
  block
    text <گفت در بیعی که ترسی از غرار>
    text <شرط کن سه روز خود را اختیار>
  block
    text <که تانی هست از رحمان یقین>
    text <هست تعجیلت ز شیطان لعین>
  block
    text <پیش سگ چون لقمه نان افکنی>
    text <بو کند آنگه خورد ای معتنی>
  block
    text <او ببینی بو کند ما با خرد>
    text <هم ببوییمش به عقل منتقد>
  block
    text <با تانی گشت موجود از خدا>
    text <تابه شش روز این زمین و چرخها>
  block
    text <ورنه قادر بود کو کن فیکون>
    text <صد زمین و چرخ آوردی برون>
  block
    text <آدمی را اندک اندک آن همام>
    text <تا چهل سالش کند مرد تمام>
  block
    text <گرچه قادر بود کاندر یک نفس>
    text <از عدم پران کند پنجاه کس>
  block
    text <عیسی قادر بود کو از یک دعا>
    text <بی توقف بر جهاند مرده را>
  block
    text <خالق عیسی بنتواند که او>
    text <بی توقف مردم آرد تو بتو>
  block
    text <این تانی از پی تعلیم تست>
    text <که طلب آهسته باید بی سکست>
  block
    text <جو یکی کوچک که دایم می‌رود>
    text <نه نجس گردد نه گنده می‌شود>
  block
    text <زین تانی زاید اقبال و سرور>
    text <این تانی بیضه دولت چون طیور>
  block
    text <مرغ کی ماند به بیضه‌ای عنید>
    text <گرچه از بیضه همی آید پدید>
  block
    text <باش تا اجزای تو چون بیضه‌ها>
    text <مرغها زایند اندر انتها>
  block
    text <بیضهٔ مار ارچه ماند در شبه>
    text <بیضه گنجشک را دورست ره>
  block
    text <دانهٔ آبی به دانه سیب نیز>
    text <گرچه ماند فرقها دان ای عزیز>
  block
    text <برگها هم‌رنگ باشد در نظر>
    text <میوه‌ها هر یک بود نوعی دگر>
  block
    text <برگهای جسمها ماننده‌اند>
    text <لیک هر جانی بریعی زنده‌اند>
  block
    text <خلق در بازار یکسان می‌روند>
    text <آن یکی در ذوق و دیگر دردمند>
  block
    text <همچنان در مرگ یکسان می‌رویم>
    text <نیم در خسران و نیمی خسرویم>
