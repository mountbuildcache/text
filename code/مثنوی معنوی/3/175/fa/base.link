
text <فرق میان دانستن چیزی به مثال و تقلید و میان دانستن ماهیت آن چیز>
  block
    text <ظاهرست آثار و میوهٔ رحمتش>
    text <لیک کی داند جز او ماهیتش>
  block
    text <هیچ ماهیات اوصاف کمال>
    text <کس نداند جز بثار و مثال>
  block
    text <طفل ماهیت نداند طمث را>
    text <جز که گویی هست چون حلوا ترا>
  block
    text <کی بود ماهیت ذوق جماع>
    text <مثل ماهیات حلوا ای مطاع>
  block
    text <لیک نسبت کرد از روی خوشی>
    text <با تو آن عاقل چو تو کودک‌وشی>
  block
    text <تا بداند کودک آن را از مثال>
    text <گر نداند ماهیت یا عین حال>
  block
    text <پس اگر گویی بدانم دور نیست>
    text <ور ندانم گفت کذب و زور نیست>
  block
    text <گر کسی گوید که دانی نوح را>
    text <آن رسول حق و نور روح را>
  block
    text <گر بگویی چون ندانم کان قمر>
    text <هست از خورشید و مه مشهورتر>
  block
    text <کودکان خرد در کتابها>
    text <و آن امامان جمله در محرابها>
  block
    text <نام او خوانند در قرآن صریح>
    text <قصه‌اش گویند از ماضی فصیح>
  block
    text <راست‌گو دانیش تو از روی وصف>
    text <گرچه ماهیت نشد از نوح کشف>
  block
    text <ور بگویی من چه دانم نوح را>
    text <همچو اویی داند او را ای فتی>
  block
    text <مور لنگم من چه دانم فیل را>
    text <پشه‌ای کی داند اسرافیل را>
  block
    text <این سخن هم راستست از روی آن>
    text <که بماهیت ندانیش ای فلان>
  block
    text <عجز از ادراک ماهیت عمو>
    text <حالت عامه بود مطلق مگو>
  block
    text <زانک ماهیات و سر سر آن>
    text <پیش چشم کاملان باشد عیان>
  block
    text <در وجود از سر حق و ذات او>
    text <دورتر از فهم و استبصار کو>
  block
    text <چونک آن مخفی نماند از محرمان>
    text <ذات و وصفی چیست کان ماند نهان>
  block
    text <عقل بحثی گوید این دورست و گو>
    text <بی ز تاویل محالی کم شنو>
  block
    text <قطب گوید مر ترا ای سست‌حال>
    text <آنچ فوق حال تست آید محال>
  block
    text <واقعاتی که کنونت بر گشود>
    text <نه که اول هم محالت می‌نمود>
  block
    text <چون رهانیدت ز ده زندان کرم>
    text <تیه را بر خود مکن حبس ستم>
