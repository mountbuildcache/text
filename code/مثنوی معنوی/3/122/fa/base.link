
text <معجزه خواستن قوم از پیغامبران>
  block
    text <قوم گفتند ای گروه مدعی>
    text <کو گواه علم طب و نافعی>
  block
    text <چون شما بسته همین خواب و خورید>
    text <همچو ما باشید در ده می‌چرید>
  block
    text <چون شما در دام این آب و گلید>
    text <کی شما صیاد سیمرغ دلید>
  block
    text <حب جاه و سروری دارد بر آن>
    text <که شمارد خویش از پیغامبران>
  block
    text <ما نخواهیم این چنین لاف و دروغ>
    text <کردن اندر گوش و افتادن بدوغ>
  block
    text <انبیا گفتند کین زان علتست>
    text <مایهٔ کوری حجاب ریتست>
  block
    text <دعوی ما را شنیدیت و شما>
    text <می‌نبینید این گهر در دست ما>
  block
    text <امتحانست این گهر مر خلق را>
    text <ماش گردانیم گرد چشمها>
  block
    text <هر که گوید کو گوا گفتش گواست>
    text <کو نمی‌بیند گهر حبس عماست>
  block
    text <آفتابی در سخن آمد که خیز>
    text <که بر آمد روز بر جه کم ستیز>
  block
    text <تو بگویی آفتابا کو گواه>
    text <گویدت ای کور از حق دیده خواه>
  block
    text <روز روشن هر که او جوید چراغ>
    text <عین جستن کوریش دارد بلاغ>
  block
    text <ور نمی‌بینی گمانی برده‌ای>
    text <که صباحست و تو اندر پرده‌ای>
  block
    text <کوری خود را مکن زین گفت فاش>
    text <خامش و در انتظار فضل باش>
  block
    text <در میان روز گفتن روز کو>
    text <خویش رسوا کردنست ای روزجو>
  block
    text <صبر و خاموشی جذوب رحمتست>
    text <وین نشان جستن نشان علتست>
  block
    text <انصتوا بپذیر تا بر جان تو>
    text <آید از جانان جزای انصتوا>
  block
    text <گر نخواهی نکس پیش این طبیب>
    text <بر زمین زن زر و سر را ای لبیب>
  block
    text <گفت افزون را تو بفروش و بخر>
    text <بذل جان و بذل جاه و بذل زر>
  block
    text <تا ثنای تو بگوید فضل هو>
    text <که حسد آرد فلک بر جاه تو>
  block
    text <چون طبیبان را نگه دارید دل>
    text <خود ببینید و شوید ازخود خجل>
  block
    text <دفع این کوری بدست خلق نیست>
    text <لیک اکرام طبیبان از هدیست>
  block
    text <این طبیبان را به جان بنده شوید>
    text <تا به مشک و عنبر آکنده شوید>
