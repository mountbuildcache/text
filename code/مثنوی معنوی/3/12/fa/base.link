
text <بقیهٔ داستان رفتن خواجه به دعوت روستایی سوی ده>
  block
    text <شد ز حد هین باز گرد ای یار گرد>
    text <روستایی خواجه را بین خانه برد>
  block
    text <قصهٔ اهل سبا یک گوشه نه>
    text <آن بگو کان خواجه چون آمد به ده>
  block
    text <روستایی در تملق شیوه کرد>
    text <تا که حزم خواجه را کالیوه کرد>
  block
    text <از پیام اندر پیام او خیره شد>
    text <تا زلال حزم خواجه تیره شد>
  block
    text <هم ازینجا کودکانش در پسند>
    text <نرتع و نلعب بشادی می‌زدند>
  block
    text <همچو یوسف کش ز تقدیر عجب>
    text <نرتع و نلعب ببرد از ظل آب>
  block
    text <آن نه بازی بلک جانبازیست آن>
    text <حیله و مکر و دغاسازیست آن>
  block
    text <هرچه از یارت جدا اندازد آن>
    text <مشنو آن را کان زیان دارد زیان>
  block
    text <گر بود آن سود صد در صد مگیر>
    text <بهر زر مگسل ز گنجور ای فقیر>
  block
    text <این شنو که چند یزدان زجر کرد>
    text <گفت اصحاب نبی را گرم و سرد>
  block
    text <زانک بر بانگ دهل در سال تنگ>
    text <جمعه را کردند باطل بی درنگ>
  block
    text <تا نباید دیگران ارزان خرند>
    text <زان جلب صرفه ز ما ایشان برند>
  block
    text <ماند پیغامبر بخلوت در نماز>
    text <با دو سه درویش ثابت پر نیاز>
  block
    text <گفت طبل و لهو و بازرگانیی>
    text <چونتان ببرید از ربانیی>
  block
    text <قد فضضتم نحو قمح هائما>
    text <ثم خلیتم نبیا قائما>
  block
    text <بهر گندم تخم باطل کاشتید>
    text <و آن رسول حق را بگذاشتید>
  block
    text <صحبت او خیر من لهوست و مال>
    text <بین کرا بگذاشتی چشمی بمال>
  block
    text <خود نشد حرص شما را این یقین>
    text <که منم رزاق و خیر الرازقین>
  block
    text <آنک گندم را ز خود روزی دهد>
    text <کی توکلهات را ضایع نهد>
  block
    text <از پی گندم جدا گشتی از آن>
    text <که فرستادست گندم ز آسمان>
