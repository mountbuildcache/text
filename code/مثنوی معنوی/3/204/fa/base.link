
text <بیان آنک رفتن انبیا و اولیا به کوهها و غارها جهت پنهان کردن خویش نیست و جهت خوف تشویش خلق نیست بلک جهت ارشاد خلق است و تحریض بر انقطاع از دنیا  به قدر ممکن>
  block
    text <آنک گویند اولیا در که بوند>
    text <تا ز چشم مردمان پنهان شوند>
  block
    text <پیش خلق ایشان فراز صد که‌اند>
    text <گام خود بر چرخ هفتم می‌نهند>
  block
    text <پس چرا پنهان شود که‌جو بود>
    text <کو ز صد دریا و که زان سو بود>
  block
    text <حاجتش نبود به سوی که گریخت>
    text <کز پیش کرهٔ فلک صد نعل ریخت>
  block
    text <چرخ گردید و ندید او گرد جان>
    text <تعزیت‌جامه بپوشید آسمان>
  block
    text <گر به ظاهر آن پری پنهان بود>
    text <آدمی پنهان‌تر از پریان بود>
  block
    text <نزد عاقل زان پری که مضمرست>
    text <آدمی صد بار خود پنهان‌ترست>
  block
    text <آدمی نزدیک عاقل چون خفیست>
    text <چون بود آدم که در غیب او صفیست>
