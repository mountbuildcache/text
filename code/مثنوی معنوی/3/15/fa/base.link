
text <روان شدن خواجه به سوی ده>
  block
    text <خواجه در کار آمد و تجهیز ساخت>
    text <مرغ عزمش سوی ده اشتاب تاخت>
  block
    text <اهل و فرزندان سفر را ساختند>
    text <رخت را بر گاو عزم انداختند>
  block
    text <شادمانان و شتابان سوی ده>
    text <که بری خوردیم از ده مژده ده>
  block
    text <مقصد ما را چراگاه خوشست>
    text <یار ما آنجا کریم و دلکشست>
  block
    text <با هزاران آرزومان خوانده است>
    text <بهر ما غرس کرم بنشانده است>
  block
    text <ما ذخیرهٔ ده زمستان دراز>
    text <از بر او سوی شهر آریم باز>
  block
    text <بلک باغ ایثار راه ما کند>
    text <در میان جان خودمان جا کند>
  block
    text <عجلوا اصحابنا کی تربحوا>
    text <عقل می‌گفت از درون لا تفرحوا>
  block
    text <من رباح الله کونوا رابحین>
    text <ان ربی لا یحب الفرحین>
  block
    text <افرحوا هونا بما آتاکم>
    text <کل آت مشغل الهاکم>
  block
    text <شاد از وی شو مشو از غیر وی>
    text <او بهارست و دگرها ماه دی>
  block
    text <هر چه غیر اوست استدراج تست>
    text <گرچه تخت و ملکتست و تاج تست>
  block
    text <شاد از غم شو که غم دام لقاست>
    text <اندرین ره سوی پستی ارتقاست>
  block
    text <غم یکی گنجیست و رنج تو چو کان>
    text <لیک کی در گیرد این در کودکان>
  block
    text <کودکان چون نام بازی بشنوند>
    text <جمله با خر گور هم تگ می‌دوند>
  block
    text <ای خران کور این سو دامهاست>
    text <در کمین این سوی خون‌آشامهاست>
  block
    text <تیرها پران کمان پنهان ز غیب>
    text <بر جوانی می‌رسد صد تیر شیب>
  block
    text <گام در صحرای دل باید نهاد>
    text <زانک در صحرای گل نبود گشاد>
  block
    text <ایمن آبادست دل ای دوستان>
    text <چشمه‌ها و گلستان در گلستان>
  block
    text <عج الی القلب و سر یا ساریه>
    text <فیه اشجار و عین جاریه>
  block
    text <ده مرو ده مرد را احمق کند>
    text <عقل را بی نور و بی رونق کند>
  block
    text <قول پیغامبر شنو ای مجتبی>
    text <گور عقل آمد وطن در روستا>
  block
    text <هر که را در رستا بود روزی و شام>
    text <تا بماهی عقل او نبود تمام>
  block
    text <تا بماهی احمقی با او بود>
    text <از حشیش ده جز اینها چه درود>
  block
    text <وانک ماهی باشد اندر روستا>
    text <روزگاری باشدش جهل و عمی>
  block
    text <ده چه باشد شیخ واصل ناشده>
    text <دست در تقلید و حجت در زده>
  block
    text <پیش شهر عقل کلی این حواس>
    text <چون خران چشم‌بسته در خراس>
  block
    text <این رها کن صورت افسانه گیر>
    text <هل تو دردانه تو گندم‌دانه گیر>
  block
    text <گر بدر ره نیست هین بر می‌ستان>
    text <گر بدان ره نیستت این سو بران>
  block
    text <ظاهرش گیر ار چه ظاهر کژ پرد>
    text <عاقبت ظاهر سوی باطن برد>
  block
    text <اول هر آدمی خود صورتست>
    text <بعد از آن جان کو جمال سیرتست>
  block
    text <اول هر میوه جز صورت کیست>
    text <بعد از آن لذت که معنی ویست>
  block
    text <اولا خرگاه سازند و خرند>
    text <ترک را زان پس به مهمان آورند>
  block
    text <صورتت خرگاه دان معنیت ترک>
    text <معنیت ملاح دان صورت چو فلک>
  block
    text <بهر حق این را رها کن یک نفس>
    text <تا خر خواجه بجنباند جرس>
