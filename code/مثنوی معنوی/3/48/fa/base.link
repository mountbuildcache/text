
text <جمع آمدن ساحران از مداین پیش فرعون و تشریفها یافتن و دست بر سینه زدن در قهر  خصم او کی این بر ما نویس>
  block
    text <تا بفرعون آمدند آن ساحران>
    text <دادشان تشریفهای بس گران>
  block
    text <وعده‌هاشان کرد و پیشین هم بداد>
    text <بندگان و اسپان و نقد و جنس و زاد>
  block
    text <بعد از آن می‌گفت هین ای سابقان>
    text <گر فزون آیید اندر امتحان>
  block
    text <برفشانم بر شما چندان عطا>
    text <که بدرد پردهٔ جود و سخا>
  block
    text <پس بگفتندش به اقبال تو شاه>
    text <غالب آییم و شود کارش تباه>
  block
    text <ما درین فن صفدریم و پهلوان>
    text <کس ندارد پای ما اندر جهان>
  block
    text <ذکر موسی بند خاطرها شدست>
    text <کین حکایتهاست که پیشین بدست>
  block
    text <ذکر موسی بهر روپوشست لیک>
    text <نور موسی نقد تست ای مرد نیک>
  block
    text <موسی و فرعون در هستی تست>
    text <باید این دو خصم را در خویش جست>
  block
    text <تا قیامت هست از موسی نتاج>
    text <نور دیگر نیست دیگر شد سراج>
  block
    text <این سفال و این پلیته دیگرست>
    text <لیک نورش نیست دیگر زان سرست>
  block
    text <گر نظر در شیشه داری گم شوی>
    text <زانک از شیشه‌ست اعداد دوی>
  block
    text <ور نظر بر نور داری وا رهی>
    text <از دوی واعداد جسم منتهی>
  block
    text <از نظرگاهست ای مغز وجود>
    text <اختلاف مؤمن و گبر و جهود>
