
text <معنی حزم و مثال مرد حازم>
  block
    text <یا به حال اولینان بنگرید>
    text <یا سوی آخر بحزمی در پرید>
  block
    text <حزم چه بود در دو تدبیر احتیاط>
    text <از دو آن گیری که دورست از خباط>
  block
    text <آن یکی گوید درین ره هفت روز>
    text <نیست آب و هست ریگ پای‌سوز>
  block
    text <آن دگر گوید دروغست این بران>
    text <که بهر شب چشمه‌ای بینی روان>
  block
    text <حزم آن باشد که بر گیری تو آب>
    text <تا رهی از ترس و باشی بر صواب>
  block
    text <گر بود در راه آب این را بریز>
    text <ور نباشد وای بر مرد ستیز>
  block
    text <ای خلیفه‌زادگان دادی کنید>
    text <حزم بهر روز میعادی کنید>
  block
    text <آن عدوی کز پدرتان کین کشید>
    text <سوی زندانش ز علیین کشید>
  block
    text <آن شه شطرنج دل را مات کرد>
    text <از بهشتش سخرهٔ آفات کرد>
  block
    text <چند جا بندش گرفت اندر نبرد>
    text <تا بکشتی در فکندش روی‌زرد>
  block
    text <اینچنین کردست با آن پهلوان>
    text <سست سستش منگرید ای دیگران>
  block
    text <مادر و بابای ما را آن حسود>
    text <تاج و پیرایه بچالاکی ربود>
  block
    text <کردشان آنجا برهنه و زار و خوار>
    text <سالها بگریست آدم زار زار>
  block
    text <که ز اشک چشم او رویید نبت>
    text <که چرا اندر جریدهٔ لاست ثبت>
  block
    text <تو قیاسی گیر طراریش را>
    text <که چنان سرور کند زو ریش را>
  block
    text <الحذر ای گل‌پرستان از شرش>
    text <تیغ لا حولی زنید اندر سرش>
  block
    text <کو همی‌بیند شما را از کمین>
    text <که شما او را نمی‌بینید هین>
  block
    text <دایما صیاد ریزد دانه‌ها>
    text <دانه پیدا باشد و پنهان دغا>
  block
    text <هر کجا دانه بدیدی الحذر>
    text <تا نبندد دام بر تو بال و پر>
  block
    text <زانک مرغی کو بترک دانه کرد>
    text <دانه از صحرای بی تزویر خورد>
  block
    text <هم بدان قانع شد و از دام جست>
    text <هیچ دامی پر و بالش را نبست>
