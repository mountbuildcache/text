
text <باقی قصهٔ اهل سبا>
  block
    text <آن سبا ز اهل صبا بودند و خام>
    text <کارشان کفران نعمت با کرام>
  block
    text <باشد آن کفران نعمت در مثال>
    text <که کنی با محسن خود تو جدال>
  block
    text <که نمی‌باید مرا این نیکوی>
    text <من برنجم زین چه رنجم می‌شوی>
  block
    text <لطف کن این نیکوی را دور کن>
    text <من نخواهم چشم زودم کور کن>
  block
    text <پس سبا گفتند باعد بیننا>
    text <شیننا خیر لنا خذ زیننا>
  block
    text <ما نمی‌خواهیم این ایوان و باغ>
    text <نه زنان خوب و نه امن و فراغ>
  block
    text <شهرها نزدیک همدیگر بدست>
    text <آن بیابانست خوش کانجا ددست>
  block
    text <یطلب الانسان فی الصیف الشتا>
    text <فاذا جاء الشتا انکر ذا>
  block
    text <فهو لا یرضی بحال ابدا>
    text <لا بضیق لا بعیش رغدا>
  block
    text <قتل الانسان ما اکفره>
    text <کلما نال هدی انکره>
  block
    text <نفس زین سانست زان شد کشتنی>
    text <اقتلوا انفسکم گفت آن سنی>
  block
    text <خار سه سویست هر چون کش نهی>
    text <در خلد وز زخم او تو کی جهی>
  block
    text <آتش ترک هوا در خار زن>
    text <دست اندر یار نیکوکار زن>
  block
    text <چون ز حد بردند اصحاب سبا>
    text <که بپیش ما وبا به از صبا>
  block
    text <ناصحانشان در نصیحت آمدند>
    text <از فسوق و کفر مانع می‌شدند>
  block
    text <قصد خون ناصحان می‌داشتند>
    text <تخم فسق و کافری می‌کاشتند>
  block
    text <چون قضا آید شود تنگ این جهان>
    text <از قضا حلوا شود رنج دهان>
  block
    text <گفت اذا جاء القضا ضاق الفضا>
    text <تحجب الابصار اذ جاء القضا>
  block
    text <چشم بسته می‌شود وقت قضا>
    text <تا نبیند چشم کحل چشم را>
  block
    text <مکر آن فارس چو انگیزید گرد>
    text <آن غبارت ز استغاثت دور کرد>
  block
    text <سوی فارس رو مرو سوی غبار>
    text <ورنه بر تو کوبد آن مکر سوار>
  block
    text <گفت حق آن را که این گرگش بخورد>
    text <دید گرد گرگ چون زاری نکرد>
  block
    text <او نمی‌دانست گرد گرگ را>
    text <با چنین دانش چرا کرد او چرا>
  block
    text <گوسفندان بوی گرگ با گزند>
    text <می‌بدانند و بهر سو می‌خزند>
  block
    text <مغز حیوانات بوی شیر را>
    text <می‌بداند ترک می‌گوید چرا>
  block
    text <بوی شیر خشم دیدی باز گرد>
    text <با مناجات و حذر انباز گرد>
  block
    text <وا نگشتند آن گروه از گرد گرگ>
    text <گرگ محنت بعد گرد آمد سترگ>
  block
    text <بر درید آن گوسفندان را بخشم>
    text <که ز چوپان خرد بستند چشم>
  block
    text <چند چوپانشان بخواند و نامدند>
    text <خاک غم در چشم چوپان می‌زدند>
  block
    text <که برو ما از تو خود چوپان‌تریم>
    text <چون تبع گردیم هر یک سروریم>
  block
    text <طعمهٔ گرگیم و آن یار نه>
    text <هیزم ناریم و آن عار نه>
  block
    text <حمیتی بد جاهلیت در دماغ>
    text <بانگ شومی بر دمنشان کرد زاغ>
  block
    text <بهر مظلومان همی‌کندند چاه>
    text <در چه افتادند و می‌گفتند آه>
  block
    text <پوستین یوسفان بکشافتند>
    text <آنچ می‌کردند یک یک یافتند>
  block
    text <کیست آن یوسف دل حق‌جوی تو>
    text <چون اسیری بسته اندر کوی تو>
  block
    text <جبرئیلی را بر استن بسته‌ای>
    text <پر و بالش را به صد جا خسته‌ای>
  block
    text <پیش او گوساله بریان آوری>
    text <گه کشی او را به کهدان آوری>
  block
    text <که بخور اینست ما را لوت و پوت>
    text <نیست او را جز لقاء الله قوت>
  block
    text <زین شکنجه و امتحان آن مبتلا>
    text <می‌کند از تو شکایت با خدا>
  block
    text <کای خدا افغان ازین گرگ کهن>
    text <گویدش نک وقت آمد صبر کن>
  block
    text <داد تو وا خواهم از هر بی‌خبر>
    text <داد کی دهد جز خدای دادگر>
  block
    text <او همی‌گوید که صبرم شد فنا>
    text <در فراق روی تو یا ربنا>
  block
    text <احمدم در مانده در دست یهود>
    text <صالحم افتاده در حبس ثمود>
  block
    text <ای سعادت‌بخش جان انبیا>
    text <یا بکش یا باز خوانم یا بیا>
  block
    text <با فراقت کافران را نیست تاب>
    text <می‌گود یا لیتنی کنت تراب>
  block
    text <حال او اینست کو خود زان سوست>
    text <چون بود بی تو کسی کان توست>
  block
    text <حق همی‌گوید که آری ای نزه>
    text <لیک بشنو صبر آر و صبر به>
  block
    text <صبح نزدیکست خامش کم خروش>
    text <من همی‌کوشم پی تو تو مکوش>
