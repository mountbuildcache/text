
text <جذب هر عنصری جنس خود را کی در ترکیب آدمی محتبس شده است به غیر جنس>
  block
    text <خاک گوید خاک تن را باز گرد>
    text <ترک جان کن سوی ما آ همچو گرد>
  block
    text <جنس مایی پیش ما اولیتری>
    text <به که زان تن وا رهی و زان تری>
  block
    text <گوید آری لیک من پابسته‌ام>
    text <گرچه همچون تو ز هجران خسته‌ام>
  block
    text <تری تن را بجویند آبها>
    text <کای تری باز آ ز غربت سوی ما>
  block
    text <گرمی تن را همی‌خواند اثیر>
    text <که ز ناری راه اصل خویش گیر>
  block
    text <هست هفتاد و دو علت در بدن>
    text <از کششهای عناصر بی رسن>
  block
    text <علت آید تا بدن را بسکلد>
    text <تا عناصر همدگر را وا هلد>
  block
    text <چار مرغ‌اند این عناصر بسته‌پا>
    text <مرگ و رنجوری و علت پاگشا>
  block
    text <پایشان از همدگر چون باز کرد>
    text <مرغ هر عنصر یقین پرواز کرد>
  block
    text <جذبهٔ این اصلها و فرعها>
    text <هر دمی رنجی نهد در جسم ما>
  block
    text <تا که این ترکیبها را بر درد>
    text <مرغ هر جزوی به اصل خود پرد>
  block
    text <حکمت حق مانع آید زین عجل>
    text <جمعشان دارد بصحت تا اجل>
  block
    text <گوید ای اجزا اجل مشهود نیست>
    text <پر زدن پیش از اجلتان سود نیست>
  block
    text <چونک هر جزوی بجوید ارتفاق>
    text <چون بود جان غریب اندر فراق>
