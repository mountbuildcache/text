
text <حکایت آن زنی کی فرزندش نمی‌زیست بنالید جواب آمد کی آن عوض ریاضت تست و به جای جهاد مجاهدانست ترا>
  block
    text <آن زنی هر سال زاییدی پسر>
    text <بیش از شش مه نبودی عمرور>
  block
    text <یاسه مه یا چار مه گشتی تباه>
    text <ناله کرد آن زن که افغان ای اله>
  block
    text <نه مهم بارست و سه ماهم فرح>
    text <نعمتم زوتر رو از قوس قزح>
  block
    text <پیش مردان خدا کردی نفیر>
    text <زین شکایت آن زن از درد نذیر>
  block
    text <بیست فرزند این‌چنین در گور رفت>
    text <آتشی در جانشان افتاد تفت>
  block
    text <تا شبی بنمود او را جنتی>
    text <باقیی سبزی خوشی بی ضنتی>
  block
    text <باغ گفتم نعمت بی‌کیف را>
    text <کاصل نعمتهاست و مجمع باغها>
  block
    text <ورنه لا عین رات چه جای باغ>
    text <گفت نور غیب را یزدان چراغ>
  block
    text <مثل نبود آن مثال آن بود>
    text <تا برد بوی آنک او حیران بود>
  block
    text <حاصل آن زن دید آن را مست شد>
    text <زان تجلی آن ضعیف از دست شد>
  block
    text <دید در قصری نبشته نام خویش>
    text <آن خود دانستش آن محبوب‌کیش>
  block
    text <بعد از آن گفتند کین نعمت وراست>
    text <کو بجان بازی به جز صادق نخاست>
  block
    text <خدمت بسیار می‌بایست کرد>
    text <مر ترا تا بر خوری زین چاشت‌خورد>
  block
    text <چون تو کاهل بودی اندر التجا>
    text <آن مصیبتها عوض دادت خدا>
  block
    text <گفت یا رب تا به صد سال و فزون>
    text <این چنینم ده بریز از من تو خون>
  block
    text <اندر آن باغ او چو آمد پیش پیش>
    text <دید در وی جمله فرزندان خویش>
  block
    text <گفت از من کم شد از تو گم نشد>
    text <بی دو چشم غیب کس مردم نشد>
  block
    text <تو نکردی فصد و از بینی دوید>
    text <خون افزون تا ز تب جانت رهید>
  block
    text <مغز هر میوه بهست از پوستش>
    text <پوست دان تن را و مغز آن دوستش>
  block
    text <مغز نغزی دارد آخر آدمی>
    text <یکدمی آن را طلب گر زان دمی>
