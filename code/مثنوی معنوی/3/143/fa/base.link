
text <حکایت امیر و غلامش کی نماز باره بود وانس عظیم داشت در نماز و مناجات با حق>
  block
    text <میرشد محتاج گرمابه سحر>
    text <بانگ زد سنقر هلا بردار سر>
  block
    text <طاس و مندیل و گل از التون بگیر>
    text <تابه گرمابه رویم ای ناگزیر>
  block
    text <سنقر آن دم طاس و مندیلی نکو>
    text <برگرفت و رفت با او دو بدو>
  block
    text <مسجدی بر ره بد و بانگ صلا>
    text <آمد اندر گوش سنقر در ملا>
  block
    text <بود سنقر سخت مولع در نماز>
    text <گفت ای میر من ای بنده‌نواز>
  block
    text <تو برین دکان زمانی صبرکن>
    text <تا گزارم فرض و خوانم لم یکن>
  block
    text <چون امام و قوم بیرون آمدند>
    text <ازنماز و وردها فارغ شدند>
  block
    text <سنقر آنجا ماند تا نزدیک چاشت>
    text <میر سنقر را زمانی چشم داشت>
  block
    text <گفت ای سنقر چرا نایی برون>
    text <گفت می‌نگذاردم این ذو فنون>
  block
    text <صبر کن نک آمدم ای روشنی>
    text <نیستم غافل که در گوش منی>
  block
    text <هفت نوبت صبر کرد و بانگ کرد>
    text <تاکه عاجز گشت از تیباش مرد>
  block
    text <پاسخش این بود می‌نگذاردم>
    text <تا برون آیم هنوز ای محترم>
  block
    text <گفت آخر مسجد اندر کس نماند>
    text <کیت وا می‌دارد آنجا کت نشاند>
  block
    text <گفت آنک بسته‌استت از برون>
    text <بسته است او هم مرا در اندرون>
  block
    text <آنک نگذارد ترا کایی درون>
    text <می‌بنگذارد مرا کایم برون>
  block
    text <آنک نگذارد کزین سو پا نهی>
    text <او بدین سو بست پای این رهی>
  block
    text <ماهیان را بحر نگذارد برون>
    text <خاکیان را بحر نگذارد درون>
  block
    text <اصل ماهی آب و حیوان از گلست>
    text <حیله و تدبیر اینجا باطلست>
  block
    text <قفل زفتست و گشاینده خدا>
    text <دست در تسلیم زن واندر رضا>
  block
    text <ذره ذره گر شود مفتاحها>
    text <این گشایش نیست جز از کبریا>
  block
    text <چون فراموشت شود تدبیر خویش>
    text <یابی آن بخت جوان از پیر خویش>
  block
    text <چون فراموش خودی یادت کنند>
    text <بنده گشتی آنگه آزادت کنند>
