
text <قصاص فرمودن داود علیه السلام خونی را بعد از الزام حجت برو>
  block
    text <هم بدان تیغش بفرمود او قصاص>
    text <کی کند مکرش ز علم حق خلاص>
  block
    text <حلم حق گرچه مواساها کند>
    text <لیک چون از حد بشد پیدا کند>
  block
    text <خون نخسپد درفتد در هر دلی>
    text <میل جست و جوی و کشف مشکلی>
  block
    text <اقتضای داوری رب دین>
    text <سر بر آرد از ضمیر آن و این>
  block
    text <کان فلان چون شد چه شد حالش چه گشت>
    text <همچنانک جوشد از گلزار کشت>
  block
    text <جوشش خون باشد آن وا جستها>
    text <خارش دلها و بحث و ماجرا>
  block
    text <چونک پیداگشت سر کار او>
    text <معجزه داود شد فاش و دوتو>
  block
    text <خلق جمله سر برهنه آمدند>
    text <سر به سجده بر زمینها می‌زدند>
  block
    text <ما همه کوران اصلی بوده‌ایم>
    text <از تو ما صد گون عجایب دیده‌ایم>
  block
    text <سنگ با تو در سخن آمد شهیر>
    text <کز برای غزو طالوتم بگیر>
  block
    text <تو به سه سنگ و فلاخن آمدی>
    text <صد هزاران مرد را بر هم زدی>
  block
    text <سنگهایت صدهزاران پاره شد>
    text <هر یکی هر خصم را خون‌خواره شد>
  block
    text <آهن اندر دست تو چون موم شد>
    text <چون زره‌سازی ترا معلوم شد>
  block
    text <کوهها با تو رسایل شد شکور>
    text <با تو می‌خوانند چون مقری زبور>
  block
    text <صد هزاران چشم دل بگشاده شد>
    text <از دم تو غیب را آماده شد>
  block
    text <و آن قوی‌تر زان همه کین دایمست>
    text <زندگی بخشی که سرمد قایمست>
  block
    text <جان جملهٔ معجزات اینست خود>
    text <کو ببخشد مرده را جان ابد>
  block
    text <کشته شد ظالم جهانی زنده شد>
    text <هر یکی از نو خدا را بنده شد>
