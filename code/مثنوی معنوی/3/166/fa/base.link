
text <جواب حمزه مر خلق را>
  block
    text <گفت حمزه چونک بودم من جوان>
    text <مرگ می‌دیدم وداع این جهان>
  block
    text <سوی مردن کس برغبت کی رود>
    text <پیش اژدرها برهنه کی شود>
  block
    text <لیک از نور محمد من کنون>
    text <نیستم این شهر فانی را زبون>
  block
    text <از برون حس لشکرگاه شاه>
    text <پر همی‌بینم ز نور حق سپاه>
  block
    text <خیمه در خیمه طناب اندر طناب>
    text <شکر آنک کرد بیدارم ز خواب>
  block
    text <آنک مردن پیش چشمش تهلکه‌ست>
    text <امر لا تلقوا بگیرد او به دست>
  block
    text <و آنک مردن پیش او شد فتح باب>
    text <سارعوا آید مرورا در خطاب>
  block
    text <الحذر ای مرگ‌بینان بارعوا>
    text <العجل ای حشربینان سارعوا>
  block
    text <الصلا ای لطف‌بینان افرحوا>
    text <البلا ای قهربینان اترحوا>
  block
    text <هر که یوسف دید جان کردش فدی>
    text <هر که گرگش دید برگشت از هدی>
  block
    text <مرگ هر یک ای پسر همرنگ اوست>
    text <پیش دشمن دشمن و بر دوست دوست>
  block
    text <پیش ترک آیینه را خوش رنگیست>
    text <پیش زنگی آینه هم زنگیست>
  block
    text <آنک می‌ترسی ز مرگ اندر فرار>
    text <آن ز خود ترسانی ای جان هوش دار>
  block
    text <روی زشت تست نه رخسار مرگ>
    text <جان تو همچون درخت و مرگ برگ>
  block
    text <از تو رستست ار نکویست ار بدست>
    text <ناخوش و خوش هر ضمیرت از خودست>
  block
    text <گر بخاری خسته‌ای خود کشته‌ای>
    text <ور حریر و قزدری خود رشته‌ای>
  block
    text <دانک نبود فعل همرنگ جزا>
    text <هیچ خدمت نیست همرنگ عطا>
  block
    text <مزد مزدوران نمی‌ماند بکار>
    text <کان عرض وین جوهرست و پایدار>
  block
    text <آن همه سختی و زورست و عرق>
    text <وین همه سیمست و زرست و طبق>
  block
    text <گر ترا آید ز جایی تهمتی>
    text <کرد مظلومت دعا در محنتی>
  block
    text <تو همی‌گویی که من آزاده‌ام>
    text <بر کسی من تهمتی ننهاده‌ام>
  block
    text <تو گناهی کرده‌ای شکل دگر>
    text <دانه کشتی دانه کی ماند به بر>
  block
    text <او زنا کرد و جزا صد چوب بود>
    text <گوید او من کی زدم کس را بعود>
  block
    text <نه جزای آن زنا بود این بلا>
    text <چوب کی ماند زنا را در خلا>
  block
    text <مار کی ماند عصا را ای کلیم>
    text <درد کی ماند دوا را ای حکیم>
  block
    text <تو به جای آن عصا آب منی>
    text <چون بیفکندی شد آن شخص سنی>
  block
    text <یار شد یا مار شد آن آب تو>
    text <زان عصا چونست این اعجاب تو>
  block
    text <هیچ ماند آب آن فرزند را>
    text <هیچ ماند نیشکر مر قند را>
  block
    text <چون سجودی یا رکوعی مرد کشت>
    text <شد در آن عالم سجود او بهشت>
  block
    text <چونک پرید از دهانش حمد حق>
    text <مرغ جنت ساختش رب الفلق>
  block
    text <حمد و تسبیحت نماند مرغ را>
    text <گرچه نطفهٔ مرغ بادست و هوا>
  block
    text <چون ز دستت رست ایثار و زکات>
    text <گشت این دست آن طرف نخل و نبات>
  block
    text <آب صبرت جوی آب خلد شد>
    text <جوی شیر خلد مهر تست و ود>
  block
    text <ذوق طاعت گشت جوی انگبین>
    text <مستی و شوق تو جوی خمر بین>
  block
    text <این سببها آن اثرها را نماند>
    text <کس نداند چونش جای آن نشاند>
  block
    text <این سببها چون به فرمان تو بود>
    text <چار جو هم مر ترا فرمان نمود>
  block
    text <هر طرف خواهی روانش می‌کنی>
    text <آن صفت چون بد چنانش می‌کنی>
  block
    text <چون منی تو که در فرمان تست>
    text <نسل آن در امر تو آیند چست>
  block
    text <می‌دود بر امر تو فرزند نو>
    text <که منم جزوت که کردی‌اش گرو>
  block
    text <آن صفت در امر تو بود این جهان>
    text <هم در امر تست آن جوها روان>
  block
    text <آن درختان مر ترا فرمان‌برند>
    text <کان درختان از صفاتت با برند>
  block
    text <چون به امر تست اینجا این صفات>
    text <پس در امر تست آنجا آن جزات>
  block
    text <چون ز دستت زخم بر مظلوم رست>
    text <آن درختی گشت ازو زقوم رست>
  block
    text <چون ز خشم آتش تو در دلها زدی>
    text <مایهٔ نار جهنم آمدی>
  block
    text <آتشت اینجا چو آدم سوز بود>
    text <آنچ از وی زاد مرد افروز بود>
  block
    text <آتش تو قصد مردم می‌کند>
    text <نار کز وی زاد بر مردم زند>
  block
    text <آن سخنهای چو مار و کزدمت>
    text <مار و کزدم گشت و می‌گیرد دمت>
  block
    text <اولیا را داشتی در انتظار>
    text <انتظار رستخیزت گشت یار>
  block
    text <وعدهٔ فردا و پس‌فردای تو>
    text <انتظار حشرت آمد وای تو>
  block
    text <منتظر مانی در آن روز دراز>
    text <در حساب و آفتاب جان‌گداز>
  block
    text <کآسمان را منتظر می‌داشتی>
    text <تخم فردا ره روم می‌کاشتی>
  block
    text <خشم تو تخم سعیر دوزخست>
    text <هین بکش این دوزخت را کین فخست>
  block
    text <کشتن این نار نبود جز به نور>
    text <نورک اطفا نارنا نحن الشکور>
  block
    text <گر تو بی نوری کنی حلمی بدست>
    text <آتشت زنده‌ست و در خاکسترست>
  block
    text <آن تکلف باشد و روپوش هین>
    text <نار را نکشد به غیر نور دین>
  block
    text <تا نبینی نور دین آمن مباش>
    text <کاتش پنهان شود یک روز فاش>
  block
    text <نور آبی دان و هم در آب چفس>
    text <چونک داری آب از آتش مترس>
  block
    text <آب آتش را کشد کآتش به خو>
    text <می‌بسوزد نسل و فرزندان او>
  block
    text <سوی آن مرغابیان رو روز چند>
    text <تا ترا در آب حیوانی کشند>
  block
    text <مرغ خاکی مرغ آبی هم‌تنند>
    text <لیک ضدانند آب و روغنند>
  block
    text <هر یکی مر اصل خود را بنده‌اند>
    text <احتیاطی کن بهم ماننده‌اند>
  block
    text <همچنانک وسوسه و وحی الست>
    text <هر دو معقولند لیکن فرق هست>
  block
    text <هر دو دلالان بازار ضمیر>
    text <رختها را می‌ستایند ای امیر>
  block
    text <گر تو صراف دلی فکرت شناس>
    text <فرق کن سر دو فکر چون نخاس>
  block
    text <ور ندانی این دو فکرت از گمان>
    text <لا خلابه گوی و مشتاب و مران>
