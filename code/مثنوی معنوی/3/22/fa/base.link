
text <دعوی طاوسی کردن آن شغال کی در  خم صباغ افتاده بود>
  block
    text <و آن شغال رنگ‌رنگ آمد نهفت>
    text <بر بناگوش ملامت‌گر بکفت>
  block
    text <بنگر آخر در من و در رنگ من>
    text <یک صنم چون من ندارد خود شمن>
  block
    text <چون گلستان گشته‌ام صد رنگ و خوش>
    text <مر مرا سجده کن از من سر مکش>
  block
    text <کر و فر و آب و تاب و رنگ بین>
    text <فخر دنیا خوان مرا و رکن دین>
  block
    text <مظهر لطف خدایی گشته‌ام>
    text <لوح شرح کبریایی گشته‌ام>
  block
    text <ای شغالان هین مخوانیدم شغال>
    text <کی شغالی را بود چندین جمال>
  block
    text <آن شغالان آمدند آنجا بجمع>
    text <همچو پروانه به گرداگرد شمع>
  block
    text <پس چه خوانیمت بگو ای جوهری>
    text <گفت طاوس نر چون مشتری>
  block
    text <پس بگفتندش که طاوسان جان>
    text <جلوه‌ها دارند اندر گلستان>
  block
    text <تو چنان جلوه کنی گفتا که نی>
    text <بادیه نارفته چون کوبم منی>
  block
    text <بانگ طاووسان کنی گفتا که لا>
    text <پس نه‌ای طاووس خواجه بوالعلا>
  block
    text <خلعت طاووس آید ز آسمان>
    text <کی رسی از رنگ و دعویها بدان>
