
text <تهدید کردن فرعون موسی را علیه السلام>
  block
    text <گفت فرعونش چرا تو ای کلیم>
    text <خلق را کشتی و افکندی تو بیم>
  block
    text <در هزیمت از تو افتادند خلق>
    text <در هزیمت کشته شد مردم ز زلق>
  block
    text <لاجرم مردم ترا دشمن گرفت>
    text <کین تو در سینه مرد و زن گرفت>
  block
    text <خلق را می‌خواندی بر عکس شد>
    text <از خلافت مردمان را نیست بد>
  block
    text <من هم از شرت اگر پس می‌خزم>
    text <در مکافات تو دیگی می‌پزم>
  block
    text <دل ازین بر کن که بفریبی مرا>
    text <یا به جز فی پس‌روی گردد ترا>
  block
    text <تو بدان غره مشو کش ساختی>
    text <در دل خلقان هراس انداختی>
  block
    text <صد چنین آری و هم رسوا شوی>
    text <خوار گردی ضحکهٔ غوغا شوی>
  block
    text <همچو تو سالوس بسیاران بدند>
    text <عاقبت در مصر ما رسوا شدند>
