
text <قصهٔ اهل سبا و طاغی کردن نعمت ایشان را و  در رسیدن شومی طغیان و کفران در ایشان و بیان فضیلت شکر و وفا>
  block
    text <تو نخواندی قصهٔ اهل سبا>
    text <یا بخواندی و ندیدی جز صدا>
  block
    text <از صدا آن کوه خود آگاه نیست>
    text <سوی معنی هوش که را راه نیست>
  block
    text <او همی بانگی کند بی گوش و هوش>
    text <چون خمش کردی تو او هم شد خموش>
  block
    text <داد حق اهل سبا را بس فراغ>
    text <صد هزاران قصر و ایوانها و باغ>
  block
    text <شکر آن نگزاردند آن بد رگان>
    text <در وفا بودند کمتر از سگان>
  block
    text <مر سگی را لقمهٔ نانی ز در>
    text <چون رسد بر در همی‌بندد کمر>
  block
    text <پاسبان و حارس در می‌شود>
    text <گرچه بر وی جور و سختی می‌رود>
  block
    text <هم بر آن در باشدش باش و قرار>
    text <کفر دارد کرد غیری اختیار>
  block
    text <ور سگی آید غریبی روز و شب>
    text <آن سگانش می‌کنند آن دم ادب>
  block
    text <که برو آنجا که اول منزلست>
    text <حق آن نعمت گروگان دلست>
  block
    text <می‌گزندش که برو بر جای خویش>
    text <حق آن نعمت فرو مگذار بیش>
  block
    text <از در دل و اهل دل آب حیات>
    text <چند نوشیدی و وا شد چشمهات>
  block
    text <بس غذای سکر و وجد و بی‌خودی>
    text <از در اهل دلان بر جان زدی>
  block
    text <باز این در را رها کردی ز حرص>
    text <گرد هر دکان همی‌گردی ز حرص>
  block
    text <بر در آن منعمان چرب‌دیگ>
    text <می‌دوی بهر ثرید مردریگ>
  block
    text <چربش اینجا دان که جان فربه شود>
    text <کار نااومید اینجا به شود>
