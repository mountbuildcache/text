
text <انکار کردن آن جماعت بر دعا و شفاعت دقوقی و پریدن ایشان و ناپیدا شدن در پردهٔ غیب و حیران شدن دقوقی کی در هوا رفتند یا در زمین>
  block
    text <چون رهید آن کشتی و آمد بکام>
    text <شد نماز آن جماعت هم تمام>
  block
    text <فجفجی افتادشان با همدگر>
    text <کین فضولی کیست از ما ای پدر>
  block
    text <هر یکی با آن دگر گفتند سر>
    text <از پس پشت دقوقی مستتر>
  block
    text <گفت هر یک من نکردستم کنون>
    text <این دعا نه از برون نه از درون>
  block
    text <گفت مانا این امام ما ز درد>
    text <بوالفضولانه مناجاتی بکرد>
  block
    text <گفت آن دیگر که ای یار یقین>
    text <مر مرا هم می‌نماید این چنین>
  block
    text <او فضولی بوده است از انقباض>
    text <کرد بر مختار مطلق اعتراض>
  block
    text <چون نگه کردم سپس تا بنگرم>
    text <که چه می‌گویند آن اهل کرم>
  block
    text <یک ازیشان را ندیدم در مقام>
    text <رفته بودند از مقام خود تمام>
  block
    text <نه به چپ نه راست نه بالا نه زیر>
    text <چشم تیز من نشد بر قوم چیر>
  block
    text <درها بودند گویی آب گشت>
    text <نه نشان پا و نه گردی بدشت>
  block
    text <در قباب حق شدند آن دم همه>
    text <در کدامین روضه رفتند آن رمه>
  block
    text <درتحیر ماندم کین قوم را>
    text <چون بپوشانید حق بر چشم ما>
  block
    text <آنچنان پنهان شدند از چشم او>
    text <مثل غوطهٔ ماهیان در آب جو>
  block
    text <سالها درحسرت ایشان بماند>
    text <عمرها در شوق ایشان اشک راند>
  block
    text <تو بگویی مرد حق اندر نظر>
    text <کی در آرد با خدا ذکر بشر>
  block
    text <خر ازین می‌خسپد اینجا ای فلان>
    text <که بشر دیدی تو ایشان را نه جان>
  block
    text <کار ازین ویران شدست ای مرد خام>
    text <که بشر دیدی مر ایشان را چو عام>
  block
    text <تو همان دیدی که ابلیس لعین>
    text <گفت من از آتشم آدم ز طین>
  block
    text <چشم ابلیسانه را یک دم ببند>
    text <چند بینی صورت آخر چند چند>
  block
    text <ای دقوقی با دو چشم همچو جو>
    text <هین مبر اومید ایشان را بجو>
  block
    text <هین بجو که رکن دولت جستن است>
    text <هر گشادی در دل اندر بستن است>
  block
    text <از همه کار جهان پرداخته>
    text <کو و کو می‌گو بجان چون فاخته>
  block
    text <نیک بنگر اندرین ای محتجب>
    text <که دعا را بست حق در استجب>
  block
    text <هر که را دل پاک شد از اعتلال>
    text <آن دعااش می‌رود تا ذوالجلال>
