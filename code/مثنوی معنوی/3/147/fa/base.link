
text <حکایت مندیل در تنور پر آتش انداختن  انس رضی الله عنه و ناسوختن>
  block
    text <از انس فرزند مالک آمدست>
    text <که به مهمانی او شخصی شدست>
  block
    text <او حکایت کرد کز بعد طعام>
    text <دید انس دستارخوان را زردفام>
  block
    text <چرکن و آلوده گفت ای خادمه>
    text <اندر افکن در تنورش یک‌دمه>
  block
    text <در تنور پر ز آتش در فکند>
    text <آن زمان دستارخوان را هوشمند>
  block
    text <جمله مهمانان در آن حیران شدند>
    text <انتظار دود کندوری بدند>
  block
    text <بعد یکساعت بر آورد از تنور>
    text <پاک و اسپید و از آن اوساخ دور>
  block
    text <قوم گفتند ای صحابی عزیز>
    text <چون نسوزید و منقی گشت نیز>
  block
    text <گفت زانک مصطفی دست و دهان>
    text <بس بمالید اندرین دستارخوان>
  block
    text <ای دل ترسنده از نار و عذاب>
    text <با چنان دست و لبی کن اقتراب>
  block
    text <چون جمادی را چنین تشریف داد>
    text <جان عاشق را چه‌ها خواهد گشاد>
  block
    text <مر کلوخ کعبه را چون قبله کرد>
    text <خاک مردان باش ای جان در نبرد>
  block
    text <بعد از آن گفتند با آن خادمه>
    text <تو نگویی حال خود با این همه>
  block
    text <چون فکندی زود آن از گفت وی>
    text <گیرم او بردست در اسرار پی>
  block
    text <این‌چنین دستارخوان قیمتی>
    text <چون فکندی اندر آتش ای ستی>
  block
    text <گفت دارم بر کریمان اعتماد>
    text <نیستم ز اکرام ایشان ناامید>
  block
    text <میزری چه بود اگر او گویدم>
    text <در رو اندر عین آتش بی ندم>
  block
    text <اندر افتم از کمال اعتماد>
    text <از عباد الله دارم بس امید>
  block
    text <سر در اندازم نه این دستارخوان>
    text <ز اعتماد هر کریم رازدان>
  block
    text <ای برادر خود برین اکسیر زن>
    text <کم نباید صدق مرد از صدق زن>
  block
    text <آن دل مردی که از زن کم بود>
    text <آن دلی باشد که کم ز اشکم بود>
