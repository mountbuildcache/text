
text <حکایت آن شخص کی در عهد داود شب و روز دعا می‌کرد کی مرا روزی حلال ده بی رنج>
  block
    text <آن یکی در عهد داوود نبی>
    text <نزد هر دانا و پیش هر غبی>
  block
    text <این دعا می‌کرد دایم کای خدا>
    text <ثروتی بی رنج روزی کن مرا>
  block
    text <چون مرا تو آفریدی کاهلی>
    text <زخم‌خواری سست‌جنبی منبلی>
  block
    text <بر خران پشت‌ریش بی‌مراد>
    text <بار اسپان و استران نتوان نهاد>
  block
    text <کاهلم چون آفریدی ای ملی>
    text <روزیم ده هم ز راه کاهلی>
  block
    text <کاهلم من سایهٔ خسپم در وجود>
    text <خفتم اندر سایهٔ این فضل و جود>
  block
    text <کاهلان و سایه‌خسپان را مگر>
    text <روزیی بنوشته‌ای نوعی دگر>
  block
    text <هر که را پایست جوید روزیی>
    text <هر که را پا نیست کن دلسوزیی>
  block
    text <رزق را می‌ران به سوی آن حزین>
    text <ابر را باران به سوی هر زمین>
  block
    text <چون زمین را پا نباشد جود تو>
    text <ابر را راند به سوی او دوتو>
  block
    text <طفل را چون پا نباشد مادرش>
    text <آید و ریزد وظیفه بر سرش>
  block
    text <روزیی خواهم بناگه بی تعب>
    text <که ندارم من ز کوشش جز طلب>
  block
    text <مدت بسیار می‌کرد این دعا>
    text <روز تا شب شب همه شب تا ضحی>
  block
    text <خلق می‌خندید بر گفتار او>
    text <بر طمع‌خامی و بر بیگار او>
  block
    text <که چه می‌گوید عجب این سست‌ریش>
    text <یا کسی دادست بنگ بیهشیش>
  block
    text <راه روزی کسب و رنجست و تعب>
    text <هر کسی را پیشه‌ای داد و طلب>
  block
    text <اطلبوا الارزاق فی اسبابها>
    text <ادخلو الاوطان من ابوابها>
  block
    text <شاه و سلطان و رسول حق کنون>
    text <هست داود نبی ذو فنون>
  block
    text <با چنان عزی و نازی کاندروست>
    text <که گزیدستش عنایتهای دوست>
  block
    text <معجزاتش بی شمار و بی عدد>
    text <موج بخشایش مدد اندر مدد>
  block
    text <هیچ کس را خود ز آدم تا کنون>
    text <کی بدست آواز صد چون ارغنون>
  block
    text <که بهر وعظی بمیراند دویست>
    text <آدمی را صوت خوبش کرد نیست>
  block
    text <شیر و آهو جمع گردد آن زمان>
    text <سوی تذکیرش مغفل این از آن>
  block
    text <کوه و مرغان هم‌رسایل با دمش>
    text <هردو اندر وقت دعوت محرمش>
  block
    text <این و صد چندین مرورا معجزات>
    text <نور رویش بی جهان و در جهات>
  block
    text <با همه تمکین خدا روزی او>
    text <کرده باشد بسته اندر جست و جو>
  block
    text <بی زره‌بافی و رنجی روزیش>
    text <می‌نیاید با همه پیروزیش>
  block
    text <این چنین مخذول واپس مانده‌ای>
    text <خانه کنده دون و گردون‌رانده‌ای>
  block
    text <این چنین مدبر همی خواهد که زود>
    text <بی تجارت پر کند دامن ز سود>
  block
    text <این چنین گیجی بیامد در میان>
    text <که بر آیم بر فلک بی نردبان>
  block
    text <این همی‌گفتش بتسخر رو بگیر>
    text <که رسیدت روزی و آمد بشیر>
  block
    text <و آن همی خندید ما را هم بده>
    text <زانچ یابی هدیه‌ای سالار ده>
  block
    text <او ازین تشنیع مردم وین فسوس>
    text <کم نمی‌کرد از دعا و چاپلوس>
  block
    text <تا که شد در شهر معروف و شهیر>
    text <کو ز انبان تهی جوید پنیر>
  block
    text <شد مثل در خام‌طبعی آن گدا>
    text <او ازین خواهش نمی‌آمد جدا>
