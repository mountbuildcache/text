
text <هفت مرد شدن آن هفت درخت>
  block
    text <بعد دیری گشت آنها هفت مرد>
    text <جمله در قعده پی یزدان فرد>
  block
    text <چشم می‌مالم که آن هفت ارسلان>
    text <تا کیانند و چه دارند از جهان>
  block
    text <چون به نزدیکی رسیدم من ز راه>
    text <کردم ایشان را سلام از انتباه>
  block
    text <قوم گفتندم جواب آن سلام>
    text <ای دقوقی مفخر و تاج کرام>
  block
    text <گفتم آخر چون مرا بشناختند>
    text <پیش ازین بر من نظر ننداختند>
  block
    text <از ضمیر من بدانستند زود>
    text <یکدگر را بنگریدند از فرود>
  block
    text <پاسخم دادند خندان کای عزیز>
    text <این بپوشیدست اکنون بر تو نیز>
  block
    text <بر دلی کو در تحیر با خداست>
    text <کی شود پوشیده راز چپ و راست>
  block
    text <گفتم ار سوی حقایق بشکفند>
    text <چون ز اسم حرف رسمی واقفند>
  block
    text <گفت اگر اسمی شود غیب از ولی>
    text <آن ز استغراق دان نه از جاهلی>
  block
    text <بعد از آن گفتند ما را آرزوست>
    text <اقتدا کردن به تو ای پاک دوست>
  block
    text <گفتم آری لیک یک ساعت که من>
    text <مشکلاتی دارم از دور زمن>
  block
    text <تا شود آن حل به صحبتهای پاک>
    text <که به صحبت روید انگوری ز خاک>
  block
    text <دانهٔ پرمغز با خاک دژم>
    text <خلوتی و صحبتی کرد از کرم>
  block
    text <خویشتن در خاک کلی محو کرد>
    text <تا نماندش رنگ و بو و سرخ و زرد>
  block
    text <از پس آن محو قبض او نماند>
    text <پرگشاد و بسط شد مرکب براند>
  block
    text <پیش اصل خویش چون بی‌خویش شد>
    text <رفت صورت جلوهٔ معنیش شد>
  block
    text <سر چنین کردند هین فرمان تراست>
    text <تف دل از سر چنین کردن بخاست>
  block
    text <ساعتی با آن گروه مجتبی>
    text <چون مراقب گشتم و از خود جدا>
  block
    text <هم در آن ساعت ز ساعت رست جان>
    text <زانک ساعت پیر گرداند جوان>
  block
    text <جمله تلوینها ز ساعت خاستست>
    text <رست از تلوین که از ساعت برست>
  block
    text <چون ز ساعت ساعتی بیرون شوی>
    text <چون نماند محرم بی‌چون شوی>
  block
    text <ساعت از بی‌ساعتی آگاه نیست>
    text <زانکش آن سو جز تحیر راه نیست>
  block
    text <هر نفر را بر طویله خاص او>
    text <بسته‌اند اندر جهان جست و جو>
  block
    text <منتصب بر هر طویله رایضی>
    text <جز بدستوری نیاید رافضی>
  block
    text <از هوس گر از طویله بسکلد>
    text <در طویله دیگران سر در کند>
  block
    text <در زمان آخرجیان چست خوش>
    text <گوشهٔ افسار او گیرند و کش>
  block
    text <حافظان را گر نبینی ای عیار>
    text <اختیارت را ببین بی اختیار>
  block
    text <اختیاری می‌کنی و دست و پا>
    text <بر گشادستت چرا حسبی چرا>
  block
    text <روی در انکار حافظ برده‌ای>
    text <نام تهدیدات نفسش کرده‌ای>
