
text <ترجیح نهادن نخچیران توکل را بر اجتهاد>
  block
    text <قوم گفتندش که کسب از ضعف خلق>
    text <لقمهٔ تزویر دان بر قدر حلق>
  block
    text <نیست کسبی از توکل خوب‌تر>
    text <چیست از تسلیم خود محبوب‌تر>
  block
    text <بس گریزند از بلا سوی بلا>
    text <بس جهند از مار سوی اژدها>
  block
    text <حیله کرد انسان و حیله‌ش دام بود>
    text <آنک جان پنداشت خون‌آشام بود>
  block
    text <در ببست و دشمن اندر خانه بود>
    text <حیلهٔ فرعون زین افسانه بود>
  block
    text <صد هزاران طفل کشت آن کینه‌کش>
    text <وانک او می‌جست اندر خانه‌اش>
  block
    text <دیدهٔ ما چون بسی علت دروست>
    text <رو فنا کن دید خود در دید دوست>
  block
    text <دید ما را دید او نعم العوض>
    text <یابی اندر دید او کل غرض>
  block
    text <طفل تا گیرا و تا پویا نبود>
    text <مرکبش جز گردن بابا نبود>
  block
    text <چون فضولی گشت و دست و پا نمود>
    text <در عنا افتاد و در کور و کبود>
  block
    text <جانهای خلق پیش از دست و پا>
    text <می‌پریدند از وفا اندر صفا>
  block
    text <چون بامر اهبطوا بندی شدند>
    text <حبس خشم و حرص و خرسندی شدند>
  block
    text <ما عیال حضرتیم و شیرخواه>
    text <گفت الخلق عیال للاله>
  block
    text <آنک او از آسمان باران دهد>
    text <هم تواند کو ز رحمت نان دهد>
