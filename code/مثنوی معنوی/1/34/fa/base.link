
text <منازعت امرا در ولی عهدی>
  block
    text <یک امیری زان امیران پیش رفت>
    text <پیش آن قوم وفا اندیش رفت>
  block
    text <گفت اینک نایب آن مرد من>
    text <نایب عیسی منم اندر زمن>
  block
    text <اینک این طومار برهان منست>
    text <کین نیابت بعد ازو آن منست>
  block
    text <آن امیر دیگر آمد از کمین>
    text <دعوی او در خلافت بد همین>
  block
    text <از بغل او نیز طوماری نمود>
    text <تا برآمد هر دو را خشم جهود>
  block
    text <آن امیران دگر یک‌یک قطار>
    text <برکشیده تیغهای آبدار>
  block
    text <هر یکی را تیغ و طوماری به دست>
    text <درهم افتادند چون پیلان مست>
  block
    text <صد هزاران مرد ترسا کشته شد>
    text <تا ز سرهای بریده پشته شد>
  block
    text <خون روان شد همچو سیل از چپ و راست>
    text <کوه کوه اندر هوا زین گرد خاست>
  block
    text <تخمهای فتنه‌ها کو کشته بود>
    text <آفت سرهای ایشان گشته بود>
  block
    text <جوزها بشکست و آن کان مغز داشت>
    text <بعد کشتن روح پاک نغز داشت>
  block
    text <کشتن و مردن که بر نقش تنست>
    text <چون انار و سیب را بشکستنست>
  block
    text <آنچ شیرینست او شد ناردانگ>
    text <وانک پوسیده‌ست نبود غیر بانگ>
  block
    text <آنچ با معنیست خود پیدا شود>
    text <وانچ پوسیده‌ست او رسوا شود>
  block
    text <رو بمعنی کوش ای صورت‌پرست>
    text <زانک معنی بر تن صورت‌پرست>
  block
    text <همنشین اهل معنی باش تا>
    text <هم عطا یابی و هم باشی فتی>
  block
    text <جان بی‌معنی درین تن بی‌خلاف>
    text <هست همچون تیغ چوبین در غلاف>
  block
    text <تا غلاف اندر بود باقیمتست>
    text <چون برون شد سوختن را آلتست>
  block
    text <تیغ چوبین را مبر در کارزار>
    text <بنگر اول تا نگردد کار زار>
  block
    text <گر بود چوبین برو دیگر طلب>
    text <ور بود الماس پیش آ با طرب>
  block
    text <تیغ در زرادخانهٔ اولیاست>
    text <دیدن ایشان شما را کیمیاست>
  block
    text <جمله دانایان همین گفته همین>
    text <هست دانا رحمة للعالمین>
  block
    text <گر اناری می‌خری خندان بخر>
    text <تا دهد خنده ز دانهٔ او خبر>
  block
    text <ای مبارک خنده‌اش کو از دهان>
    text <می‌نماید دل چو در از درج جان>
  block
    text <نامبارک خندهٔ آن لاله بود>
    text <کز دهان او سیاهی دل نمود>
  block
    text <نار خندان باغ را خندان کند>
    text <صحبت مردانت از مردان کند>
  block
    text <گر تو سنگ صخره و مرمر شوی>
    text <چون به صاحب دل رسی گوهر شوی>
  block
    text <مهر پاکان درمیان جان نشان>
    text <دل مده الا به مهر دلخوشان>
  block
    text <کوی نومیدی مرو اومیدهاست>
    text <سوی تاریکی مرو خورشیدهاست>
  block
    text <دل ترا در کوی اهل دل کشد>
    text <تن ترا در حبس آب و گل کشد>
  block
    text <هین غذای دل بده از همدلی>
    text <رو بجو اقبال را از مقبلی>
