
text <در معنی آنک من اراد ان یجلس مع الله فلیجلس مع اهل التصوف>
  block
    text <آن رسول از خود بشد زین یک دو جام>
    text <نی رسالت یاد ماندش نی پیام>
  block
    text <واله اندر قدرت الله شد>
    text <آن رسول اینجا رسید و شاه شد>
  block
    text <سیل چون آمد به دریا بحر گشت>
    text <دانه چون آمد به مزرع گشت کشت>
  block
    text <چون تعلق یافت نان با بوالبشر>
    text <نان مرده زنده گشت و با خبر>
  block
    text <موم و هیزم چون فدای نار شد>
    text <ذات ظلمانی او انوار شد>
  block
    text <سنگ سرمه چونک شد در دیدگان>
    text <گشت بینایی شد آنجا دیدبان>
  block
    text <ای خنک آن مرد کز خود رسته شد>
    text <در وجود زنده‌ای پیوسته شد>
  block
    text <وای آن زنده که با مرده نشست>
    text <مرده گشت و زندگی از وی بجست>
  block
    text <چون تو در قرآن حق بگریختی>
    text <با روان انبیا آمیختی>
  block
    text <هست قرآن حالهای انبیا>
    text <ماهیان بحر پاک کبریا>
  block
    text <ور بخوانی و نه‌ای قرآن‌پذیر>
    text <انبیا و اولیا را دیده گیر>
  block
    text <ور پذیرایی چو بر خوانی قصص>
    text <مرغ جانت تنگ آید در قفس>
  block
    text <مرغ کو اندر قفس زندانیست>
    text <می‌نجوید رستن از نادانیست>
  block
    text <روحهایی کز قفسها رسته‌اند>
    text <انبیاء رهبر شایسته‌اند>
  block
    text <از برون آوازشان آید ز دین>
    text <که ره رستن ترا اینست این>
  block
    text <ما بذین رستیم زین تنگین قفس>
    text <جز که این ره نیست چارهٔ این قفس>
  block
    text <خویش را رنجور سازی زار زار>
    text <تا ترا بیرون کنند از اشتهار>
  block
    text <که اشتهار خلق بند محکمست>
    text <در ره این از بند آهن کی کمست>
