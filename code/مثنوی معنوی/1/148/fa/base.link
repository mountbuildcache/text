
text <آمدن مهمان پیش یوسف علیه‌السلام و تقاضا کردن یوسف علیه‌السلام ازو تحفه و ارمغان>
  block
    text <آمد از آفاق یار مهربان>
    text <یوسف صدیق را شد میهمان>
  block
    text <کاشنا بودند وقت کودکی>
    text <بر وسادهٔ آشنایی متکی>
  block
    text <یاد دادش جور اخوان و حسد>
    text <گفت کان زنجیر بود و ما اسد>
  block
    text <عار نبود شیر را از سلسله>
    text <نیست ما را از قضای حق گله>
  block
    text <شیر را بر گردن ار زنجیر بود>
    text <بر همه زنجیرسازان میر بود>
  block
    text <گفت چون بودی ز زندان و ز چاه>
    text <گفت همچون در محاق و کاست ماه>
  block
    text <در محاق ار ماه نو گردد دوتا>
    text <نی در آخر بدر گردد بر سما>
  block
    text <گرچه دردانه به هاون کوفتند>
    text <نور چشم و دل شد و بیند بلند>
  block
    text <گندمی را زیر خاک انداختند>
    text <پس ز خاکش خوشه‌ها بر ساختند>
  block
    text <بار دیگر کوفتندش ز آسیا>
    text <قیمتش افزود و نان شد جان‌فزا>
  block
    text <باز نان را زیر دندان کوفتند>
    text <گشت عقل و جان و فهم هوشمند>
  block
    text <باز آن جان چونک محو عشق گشت>
    text <یعجب الزراع آمد بعد کشت>
  block
    text <این سخن پایان ندارد باز گرد>
    text <تا که با یوسف چه گفت آن نیک مرد>
  block
    text <بعد قصه گفتنش گفت ای فلان>
    text <هین چه آوردی تو ما را ارمغان>
  block
    text <بر در یاران تهی‌دست آمدن>
    text <هست بی‌گندم سوی طاحون شدن>
  block
    text <حق تعالی خلق را گوید بحشر>
    text <ارمغان کو از برای روز نشر>
  block
    text <جئتمونا و فرادی بی نوا>
    text <هم بدان سان که خلقناکم کذا>
  block
    text <هین چه آوردید دست‌آویز را>
    text <ارمغانی روز رستاخیز را>
  block
    text <یا امید بازگشتنتان نبود>
    text <وعدهٔ امروز باطلتان نمود>
  block
    text <منکری مهمانیش را از خری>
    text <پس ز مطبخ خاک و خاکستر بری>
  block
    text <ور نه‌ای منکر چنین دست تهی>
    text <در در آن دوست چون پا می‌نهی>
  block
    text <اندکی صرفه بکن از خواب و خور>
    text <ارمغان بهر ملاقاتش ببر>
  block
    text <شو قلیل النوم مما یهجعون>
    text <باش در اسحار از یستغفرون>
  block
    text <اندکی جنبش بکن همچون جنین>
    text <تا ببخشندت حواس نوربین>
  block
    text <وز جهان چون رحم بیرون روی>
    text <از زمین در عرصهٔ واسع شوی>
  block
    text <آنک ارض الله واسع گفته‌اند>
    text <عرصه‌ای دان انبیا را بس بلند>
  block
    text <دل نگردد تنگ زان عرصهٔ فراخ>
    text <نخل تر آنجا نگردد خشک شاخ>
  block
    text <حاملی تو مر حواست را کنون>
    text <کند و مانده می‌شوی و سرنگون>
  block
    text <چونک محمولی نه حامل وقت خواب>
    text <ماندگی رفت و شدی بی رنج و تاب>
  block
    text <چاشنیی دان تو حال خواب را>
    text <پیش محمولی حال اولیا>
  block
    text <اولیا اصحاب کهفند ای عنود>
    text <در قیام و در تقلب هم رقود>
  block
    text <می‌کشدشان بی تکلف در فعال>
    text <بی‌خبر ذات الیمین ذات الشمال>
  block
    text <چیست آن ذات الیمین فعل حسن>
    text <چیست آن ذات الشکال اشغال تن>
  block
    text <می‌رود این هر دو کار از انبیا>
    text <بی‌خبر زین هر دو ایشان چون صدا>
  block
    text <گر صدایت بشنواند خیر و شر>
    text <ذات که باشد ز هر دو بی‌خبر>
