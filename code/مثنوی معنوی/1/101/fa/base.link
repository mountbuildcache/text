
text <در معنی این حدیث کی اغتنموا برد الربیع الی آخره>
  block
    text <گفت پیغامبر ز سرمای بهار>
    text <تن مپوشانید یاران زینهار>
  block
    text <زانک با جان شما آن می‌کند>
    text <کان بهاران با درختان می‌کند>
  block
    text <لیک بگریزید از سرد خزان>
    text <کان کند کو کرد با باغ و رزان>
  block
    text <راویان این را به ظاهر برده‌اند>
    text <هم بر آن صورت قناعت کرده‌اند>
  block
    text <بی‌خبر بودند از جان آن گروه>
    text <کوه را دیده ندیده کان بکوه>
  block
    text <آن خزان نزد خدا نفس و هواست>
    text <عقل و جان عین بهارست و بقاست>
  block
    text <مر ترا عقلیست جزوی در نهان>
    text <کامل العقلی بجو اندر جهان>
  block
    text <جزو تو از کل او کلی شود>
    text <عقل کل بر نفس چون غلی شود>
  block
    text <پس بتاویل این بود کانفاس پاک>
    text <چون بهارست و حیات برگ و تاک>
  block
    text <از حدیث اولیا نرم و درشت>
    text <تن مپوشان زانک دینت راست پشت>
  block
    text <گرم گوید سرد گوید خوش بگیر>
    text <تا ز گرم و سرد بجهی وز سعیر>
  block
    text <گرم و سردش نوبهار زندگیست>
    text <مایهٔ صدق و یقین و بندگیست>
  block
    text <زان کزو بستان جانها زنده است>
    text <زین جواهر بحر دل آگنده است>
  block
    text <بر دل عاقل هزاران غم بود>
    text <گر ز باغ دل خلالی کم شود>
