
text <مضرت تعظیم خلق و انگشت‌نمای شدن>
  block
    text <تن قفس‌شکلست تن شد خار جان>
    text <در فریب داخلان و خارجان>
  block
    text <اینش گوید من شوم همراز تو>
    text <وآنش گوید نی منم انباز تو>
  block
    text <اینش گوید نیست چون تو در وجود>
    text <در جمال و فضل و در احسان و جود>
  block
    text <آنش گوید هر دو عالم آن تست>
    text <جمله جانهامان طفیل جان تست>
  block
    text <او چو بیند خلق را سرمست خویش>
    text <از تکبر می‌رود از دست خویش>
  block
    text <او نداند که هزاران را چو او>
    text <دیو افکندست اندر آب جو>
  block
    text <لطف و سالوس جهان خوش لقمه‌ایست>
    text <کمترش خور کان پر آتش لقمه‌ایست>
  block
    text <آتشش پنهان و ذوقش آشکار>
    text <دود او ظاهر شود پایان کار>
  block
    text <تو مگو آن مدح را من کی خورم>
    text <از طمع می‌گوید او پی می‌برم>
  block
    text <مادحت گر هجو گوید بر ملا>
    text <روزها سوزد دلت زان سوزها>
  block
    text <گر چه دانی کو ز حرمان گفت آن>
    text <کان طمع که داشت از تو شد زیان>
  block
    text <آن اثر می‌ماندت در اندرون>
    text <در مدیح این حالتت هست آزمون>
  block
    text <آن اثر هم روزها باقی بود>
    text <مایهٔ کبر و خداع جان شود>
  block
    text <لیک ننماید چو شیرینست مدح>
    text <بد نماید زانک تلخ افتاد قدح>
  block
    text <همچو مطبوخست و حب کان را خوری>
    text <تا بدیری شورش و رنج اندری>
  block
    text <ور خوری حلوا بود ذوقش دمی>
    text <این اثر چون آن نمی‌پاید همی>
  block
    text <چون نمی‌پاید همی‌پاید نهان>
    text <هر ضدی را تو به ضد او بدان>
  block
    text <چون شکر پاید نهان تاثیر او>
    text <بعد حینی دمل آرد نیش‌جو>
  block
    text <نفس از بس مدحها فرعون شد>
    text <کن ذلیل النفس هونا لا تسد>
  block
    text <تا توانی بنده شو سلطان مباش>
    text <زخم کش چون گوی شو چوگان مباش>
  block
    text <ورنه چون لطفت نماند وین جمال>
    text <از تو آید آن حریفان را ملال>
  block
    text <آن جماعت کت همی‌دادند ریو>
    text <چون ببینندت بگویندت که دیو>
  block
    text <جمله گویندت چو بینندت بدر>
    text <مرده‌ای از گور خود بر کرد سر>
  block
    text <همچو امرد که خدا نامش کنند>
    text <تا بدین سالوس در دامش کنند>
  block
    text <چونک در بدنامی آمد ریش او>
    text <دیو را ننگ آید از تفتیش او>
  block
    text <دیو سوی آدمی شد بهر شر>
    text <سوی تو ناید که از دیوی بتر>
  block
    text <تا تو بودی آدمی دیو از پیت>
    text <می‌دوید و می‌چشانید او میت>
  block
    text <چون شدی در خوی دیوی استوار>
    text <می‌گریزد از تو دیو نابکار>
  block
    text <آنک اندر دامنت آویخت او>
    text <چون چنین گشتی ز تو بگریخت او>
