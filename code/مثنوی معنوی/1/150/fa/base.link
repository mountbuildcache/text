
text <مرتد شدن کاتب وحی به سبب آنک پرتو وحی برو زد آن آیت را پیش از پیغامبر صلی الله علیه و سلم بخواند گفت پس من هم محل وحیم>
  block
    text <پیش از عثمان یکی نساخ بود>
    text <کو به نسخ وحی جدی می‌نمود>
  block
    text <چون نبی از وحی فرمودی سبق>
    text <او همان را وا نبشتی بر ورق>
  block
    text <پرتو آن وحی بر وی تافتی>
    text <او درون خویش حکمت یافتی>
  block
    text <عین آن حکمت بفرمودی رسول>
    text <زین قدر گمراه شد آن بوالفضول>
  block
    text <کانچ می‌گوید رسول مستنیر>
    text <مر مرا هست آن حقیقت در ضمیر>
  block
    text <پرتو اندیشه‌اش زد بر رسول>
    text <قهر حق آورد بر جانش نزول>
  block
    text <هم ز نساخی بر آمد هم ز دین>
    text <شد عدو مصطفی و دین بکین>
  block
    text <مصطفی فرمود کای گبر عنود>
    text <چون سیه گشتی اگر نور از تو بود>
  block
    text <گر تو ینبوع الهی بودیی>
    text <این چنین آب سیه نگشودیی>
  block
    text <تا که ناموسش به پیش این و آن>
    text <نشکند بر بست این او را دهان>
  block
    text <اندرون می‌سوختش هم زین سبب>
    text <توبه کردن می‌نیارست این عجب>
  block
    text <آه می‌کرد و نبودش آه سود>
    text <چون در آمد تیغ و سر را در ربود>
  block
    text <کرده حق ناموس را صد من حدید>
    text <ای بسا بسته به بند ناپدید>
  block
    text <کبر و کفر آن سان ببست آن راه را>
    text <که نیارد کرد ظاهر آه را>
  block
    text <گفت اغلالا فهم به مقمحون>
    text <نیست آن اغلال بر ما از برون>
  block
    text <خلفهم سدا فاغشیناهم>
    text <می‌نبیند بند را پیش و پس او>
  block
    text <رنگ صحرا دارد آن سدی که خاست>
    text <او نمی‌داند که آن سد قضاست>
  block
    text <شاهد تو سد روی شاهدست>
    text <مرشد تو سد گفت مرشدست>
  block
    text <ای بسا کفار را سودای دین>
    text <بندشان ناموس و کبر آن و این>
  block
    text <بند پنهان لیک از آهن بتر>
    text <بند آهن را کند پاره تبر>
  block
    text <بند آهن را توان کردن جدا>
    text <بند غیبی را نداند کس دوا>
  block
    text <مرد را زنبور اگر نیشی زند>
    text <طبع او آن لحظه بر دفعی تند>
  block
    text <زخم نیش اما چو از هستی تست>
    text <غم قوی باشد نگردد درد سست>
  block
    text <شرح این از سینه بیرون می‌جهد>
    text <لیک می‌ترسم که نومیدی دهد>
  block
    text <نی مشو نومید و خود را شاد کن>
    text <پیش آن فریادرس فریاد کن>
  block
    text <کای محب عفو از ما عفو کن>
    text <ای طبیب رنج ناسور کهن>
  block
    text <عکس حکمت آن شقی را یاوه کرد>
    text <خود مبین تا بر نیارد از تو گرد>
  block
    text <ای برادر بر تو حکمت جاریه‌ست>
    text <آن ز ابدالست و بر تو عاریه‌ست>
  block
    text <گرچه در خود خانه نوری یافتست>
    text <آن ز همسایهٔ منور تافتست>
  block
    text <شکر کن غره مشو بینی مکن>
    text <گوش دار و هیچ خودبینی مکن>
  block
    text <صد دریغ و درد کین عاریتی>
    text <امتان را دور کرد از امتی>
  block
    text <من غلام آن که او در هر رباط>
    text <خویش را واصل نداند بر سماط>
  block
    text <بس رباطی که بباید ترک کرد>
    text <تا به مسکن در رسد یک روز مرد>
  block
    text <گرچه آهن سرخ شد او سرخ نیست>
    text <پرتو عاریت آتش‌زنیست>
  block
    text <گر شود پر نور روزن یا سرا>
    text <تو مدان روشن مگر خورشید را>
  block
    text <هر در و دیوار گوید روشنم>
    text <پرتو غیری ندارم این منم>
  block
    text <پس بگوید آفتاب ای نارشید>
    text <چونک من غارب شوم آید پدید>
  block
    text <سبزه‌ها گویند ما سبز از خودیم>
    text <شاد و خندانیم و بس زیبا خدیم>
  block
    text <فصل تابستان بگوید ای امم>
    text <خویش را بینید چون من بگذرم>
  block
    text <تن همی‌نازد به خوبی و جمال>
    text <روح پنهان کرده فر و پر و بال>
  block
    text <گویدش ای مزبله تو کیستی>
    text <یک دو روز از پرتو من زیستی>
  block
    text <غنج و نازت می‌نگنجد در جهان>
    text <باش تا که من شوم از تو جهان>
  block
    text <گرم‌دارانت ترا گوری کنند>
    text <طعمهٔ ماران و مورانت کنند>
  block
    text <بینی از گند تو گیرد آن کسی>
    text <کو به پیش تو همی‌مردی بسی>
  block
    text <پرتو روحست نطق و چشم و گوش>
    text <پرتو آتش بود در آب جوش>
  block
    text <آنچنانک پرتو جان بر تنست>
    text <پرتو ابدال بر جان منست>
  block
    text <جان جان چو واکشد پا را ز جان>
    text <جان چنان گردد که بی‌جان تن بدان>
  block
    text <سر از آن رو می‌نهم من بر زمین>
    text <تا گواه من بود در روز دین>
  block
    text <یوم دین که زلزلت زلزالها>
    text <این زمین باشد گواه حالها>
  block
    text <گو تحدث جهرة اخبارها>
    text <در سخن آید زمین و خاره‌ها>
  block
    text <فلسفی منکر شود در فکر و ظن>
    text <گو برو سر را بر آن دیوار زن>
  block
    text <نطق آب و نطق خاک و نطق گل>
    text <هست محسوس حواس اهل دل>
  block
    text <فلسفی کو منکر حنانه است>
    text <از حواس اولیا بیگانه است>
  block
    text <گوید او که پرتو سودای خلق>
    text <بس خیالات آورد در رای خلق>
  block
    text <بلک عکس آن فساد و کفر او>
    text <این خیال منکری را زد برو>
  block
    text <فلسفی مر دیو را منکر شود>
    text <در همان دم سخرهٔ دیوی بود>
  block
    text <گر ندیدی دیو را خود را ببین>
    text <بی جنون نبود کبودی بر جبین>
  block
    text <هر که را در دل شک و پیچانیست>
    text <در جهان او فلسفی پنهانیست>
  block
    text <می‌نماید اعتقاد و گاه گاه>
    text <آن رگ فلسف کند رویش سیاه>
  block
    text <الحذر ای مؤمنان کان در شماست>
    text <در شما بس عالم بی‌منتهاست>
  block
    text <جمله هفتاد و دو ملت در توست>
    text <وه که روزی آن بر آرد از تو دست>
  block
    text <هر که او را برگ آن ایمان بود>
    text <همچو برگ از بیم این لرزان بود>
  block
    text <بر بلیس و دیو زان خندیده‌ای>
    text <که تو خود را نیک مردم دیده‌ای>
  block
    text <چون کند جان بازگونه پوستین>
    text <چند وا ویلی بر آید ز اهل دین>
  block
    text <بر دکان هر زرنما خندان شدست>
    text <زانک سنگ امتحان پنهان شدست>
  block
    text <پرده‌ای ستار از ما بر مگیر>
    text <باش اندر امتحان ما را مجیر>
  block
    text <قلب پهلو می‌زند با زر به شب>
    text <انتظار روز می‌دارد ذهب>
  block
    text <با زبان حال زر گوید که باش>
    text <ای مزور تا بر آید روز فاش>
  block
    text <صد هزاران سال ابلیس لعین>
    text <بود ز ابدال و امیر المؤمنین>
  block
    text <پنجه زد با آدم از نازی که داشت>
    text <گشت رسوا همچو سرگین وقت چاشت>
