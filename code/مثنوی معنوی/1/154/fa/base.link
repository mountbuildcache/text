
text <به عیادت رفتن کر بر همسایهٔ رنجور خویش>
  block
    text <آن کری را گفت افزون مایه‌ای>
    text <که ترا رنجور شد همسایه‌ای>
  block
    text <گفت با خود کر که با گوش گران>
    text <من چه دریابم ز گفت آن جوان>
  block
    text <خاصه رنجور و ضعیف آواز شد>
    text <لیک باید رفت آنجا نیست بد>
  block
    text <چون ببینم کان لبش جنبان شود>
    text <من قیاسی گیرم آن را هم ز خود>
  block
    text <چون بگویم چونی ای محنت‌کشم>
    text <او بخواهد گفت نیکم یا خوشم>
  block
    text <من بگویم شکر چه خوردی ابا>
    text <او بگوید شربتی یا ماش با>
  block
    text <من بگویم صحه نوشت کیست آن>
    text <از طبیبان پیش تو گوید فلان>
  block
    text <من بگویم بس مبارک‌پاست او>
    text <چونک او آمد شود کارت نکو>
  block
    text <پای او را آزمودستیم ما>
    text <هر کجا شد می‌شود حاجت روا>
  block
    text <این جوابات قیاسی راست کرد>
    text <پیش آن رنجور شد آن نیک‌مرد>
  block
    text <گفت چونی گفت مردم گفت شکر>
    text <شد ازین رنجور پر آزار و نکر>
  block
    text <کین چه شکرست او مگر با ما بدست>
    text <کر قیاسی کرد و آن کژ آمدست>
  block
    text <بعد از آن گفتش چه خوردی گفت زهر>
    text <گفت نوشت باد افزون گشت قهر>
  block
    text <بعد از آن گفت از طبیبان کیست او>
    text <که همی‌آید به چاره پیش تو>
  block
    text <گفت عزرائیل می‌آید برو>
    text <گفت پایش بس مبارک شاد شو>
  block
    text <کر برون آمد بگفت او شادمان>
    text <شکر کش کردم مراعات این زمان>
  block
    text <گفت رنجور این عدو جان ماست>
    text <ما ندانستیم کو کان جفاست>
  block
    text <خاطر رنجور جویان شد سقط>
    text <تا که پیغامش کند از هر نمط>
  block
    text <چون کسی که خورده باشد آش بد>
    text <می‌بشوراند دلش تا قی کند>
  block
    text <کظم غیظ اینست آن را قی مکن>
    text <تا بیابی در جزا شیرین سخن>
  block
    text <چون نبودش صبر می‌پیچید او>
    text <کین سگ زن‌روسپی حیز کو>
  block
    text <تا بریزم بر وی آنچ گفته بود>
    text <کان زمان شیر ضمیرم خفته بود>
  block
    text <چون عیادت بهر دل‌آرامیست>
    text <این عیادت نیست دشمن کامیست>
  block
    text <تا ببیند دشمن خود را نزار>
    text <تا بگیرد خاطر زشتش قرار>
  block
    text <بس کسان کایشان ز طاعت گمرهند>
    text <دل به رضوان و ثواب آن دهند>
  block
    text <خود حقیقت معصیت باشد خفی>
    text <بس کدر کان را تو پنداری صفی>
  block
    text <همچو آن کر کو همی پنداشتست>
    text <کو نکویی کرد و آن بر عکس جست>
  block
    text <او نشسته خوش که خدمت کرده‌ام>
    text <حق همسایه بجا آورده‌ام>
  block
    text <بهر خود او آتشی افروختست>
    text <در دل رنجور و خود را سوختست>
  block
    text <فاتقوا النار التی اوقدتم>
    text <انکم فی المعصیه ازددتم>
  block
    text <گفت پیغامبر به یک صاحب‌ریا>
    text <صل انک لم تصل یا فتی>
  block
    text <از برای چارهٔ این خوفها>
    text <آمد اندر هر نمازی اهدنا>
  block
    text <کین نمازم را میامیز ای خدا>
    text <با نماز ضالین و اهل ریا>
  block
    text <از قیاسی که بکرد آن کر گزین>
    text <صحبت ده‌ساله باطل شد بدین>
  block
    text <خاصه ای خواجه قیاس حس دون>
    text <اندر آن وحیی که هست از حد فزون>
  block
    text <گوش حس تو به حرف ار در خورست>
    text <دان که گوش غیب‌گیر تو کرست>
