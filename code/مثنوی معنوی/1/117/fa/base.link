
text <در بیان آنک جنبیدن هر کسی از آنجا کی ویست هر کس را از چنبرهٔ وجود خود بیند تابهٔ کبود آفتاب را کبود نماید و سرخ سرخ نماید چون تابه‌ها از رنگها بیرون آید سپید شود از همه تابه‌های دیگر او راست‌گوتر باشد و امام باشد>
  block
    text <دید احمد را ابوجهل و بگفت>
    text <زشت نقشی کز بنی‌هاشم شکفت>
  block
    text <گفت احمد مر ورا که راستی>
    text <راست گفتی گرچه کار افزاستی>
  block
    text <دید صدیقش بگفت ای آفتاب>
    text <نی ز شرقی نی ز غربی خوش بتاب>
  block
    text <گفت احمد راست گفتی ای عزیز>
    text <ای رهیده تو ز دنیای نه چیز>
  block
    text <حاضران گفتند ای صدر الوری>
    text <راست‌گو گفتی دو ضدگو را چرا>
  block
    text <گفت من آیینه‌ام مصقول دست>
    text <ترک و هندو در من آن بیند که هست>
  block
    text <ای زن ار طماع می‌بینی مرا>
    text <زین تحری زنانه برتر آ>
  block
    text <آن طمع را ماند و رحمت بود>
    text <کو طمع آنجا که آن نعمت بود>
  block
    text <امتحان کن فقر را روزی دو تو>
    text <تا به فقر اندر غنا بینی دوتو>
  block
    text <صبر کن با فقر و بگذار این ملال>
    text <زانک در فقرست عز ذوالجلال>
  block
    text <سرکه مفروش و هزاران جان ببین>
    text <از قناعت غرق بحر انگبین>
  block
    text <صد هزاران جان تلخی‌کش نگر>
    text <همچو گل آغشته اندر گلشکر>
  block
    text <ای دریغا مر ترا گنجا بدی>
    text <تا ز جانم شرح دل پیدا شدی>
  block
    text <این سخن شیرست در پستان جان>
    text <بی کشنده خوش نمی‌گردد روان>
  block
    text <مستمع چون تشنه و جوینده شد>
    text <واعظ ار مرده بود گوینده شد>
  block
    text <مستمع چون تازه آمد بی‌ملال>
    text <صدزبان گردد به گفتن گنگ و لال>
  block
    text <چونک نامحرم در آید از درم>
    text <پرده در پنهان شوند اهل حرم>
  block
    text <ور در آید محرمی دور از گزند>
    text <برگشایند آن ستیران روی‌بند>
  block
    text <هرچه را خوب و خوش و زیبا کنند>
    text <از برای دیدهٔ بینا کنند>
  block
    text <کی بود آواز چنگ و زیر و بم>
    text <از برای گوش بی‌حس اصم>
  block
    text <مشک را بیهوده حق خوش‌دم نکرد>
    text <بهر حس کرد و پی اخشم نکرد>
  block
    text <حق زمین و آسمان بر ساخته‌ست>
    text <در میان بس نار و نور افراخته‌ست>
  block
    text <این زمین را از برای خاکیان>
    text <آسمان را مسکن افلاکیان>
  block
    text <مرد سفلی دشمن بالا بود>
    text <مشتری هر مکان پیدا بود>
  block
    text <ای ستیره هیچ تو بر خاستی>
    text <خویشتن را بهر کور آراستی>
  block
    text <گر جهان را پر در مکنون کنم>
    text <روزی تو چون نباشد چون کنم>
  block
    text <ترک جنگ و ره‌زنی ای زن بگو>
    text <ور نمی‌گویی به ترک من بگو>
  block
    text <مر مرا چه جای جنگ نیک و بد>
    text <کین دلم از صلحها هم می‌رمد>
  block
    text <گر خمش گردی و گر نه آن کنم>
    text <که همین دم ترک خان و مان کنم>
