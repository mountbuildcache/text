
text <صبر فرمودن اعرابی زن خود را و فضیلت صبر و فقر بیان کردن با زن>
  block
    text <شوی گفتش چند جویی دخل و کشت>
    text <خود چه ماند از عمر افزون‌تر گذشت>
  block
    text <عاقل اندر بیش و نقصان ننگرد>
    text <زانک هر دو همچو سیلی بگذرد>
  block
    text <خواه صاف و خواه سیل تیره‌رو>
    text <چون نمی‌پاید دمی از وی مگو>
  block
    text <اندرین عالم هزاران جانور>
    text <می‌زید خوش‌عیش بی زیر و زبر>
  block
    text <شکر می‌گوید خدا را فاخته>
    text <بر درخت و برگ شب نا ساخته>
  block
    text <حمد می‌گوید خدا را عندلیب>
    text <کاعتماد رزق بر تست ای مجیب>
  block
    text <باز دست شاه را کرده نوید>
    text <از همه مردار ببریده امید>
  block
    text <همچنین از پشه‌گیری تا به پیل>
    text <شد عیال الله و حق نعم المعیل>
  block
    text <این همه غمها که اندر سینه‌هاست>
    text <از بخار و گرد باد و بود ماست>
  block
    text <این غمان بیخ‌کن چون داس ماست>
    text <این چنین شد و آنچنان وسواس ماست>
  block
    text <دان که هر رنجی ز مردن پاره‌ایست>
    text <جزو مرگ از خود بران گر چاره‌ایست>
  block
    text <چون ز جزو مرگ نتوانی گریخت>
    text <دان که کلش بر سرت خواهند ریخت>
  block
    text <جزو مرگ ار گشت شیرین مر ترا>
    text <دان که شیرین می‌کند کل را خدا>
  block
    text <دردها از مرگ می‌آید رسول>
    text <از رسولش رو مگردان ای فضول>
  block
    text <هر که شیرین می‌زید او تلخ مرد>
    text <هر که او تن را پرستد جان نبرد>
  block
    text <گوسفندان را ز صحرا می‌کشند>
    text <آنک فربه‌تر مر آن را می‌کشند>
  block
    text <شب گذشت و صبح آمد ای تمر>
    text <چند گیری این فسانهٔ زر ز سر>
  block
    text <تو جوان بودی و قانع‌تر بدی>
    text <زر طلب گشتی خود اول زر بدی>
  block
    text <رز بدی پر میوه چون کاسد شدی>
    text <وقت میوه پختنت فاسد شدی>
  block
    text <میوه‌ات باید که شیرین‌تر شود>
    text <چون رسن تابان نه واپس‌تر رود>
  block
    text <جفت مایی جفت باید هم‌صفت>
    text <تا برآید کارها با مصلحت>
  block
    text <جفت باید بر مثال همدگر>
    text <در دو جفت کفش و موزه در نگر>
  block
    text <گر یکی کفش از دو تنگ آید به پا>
    text <هر دو جفتش کار ناید مر ترا>
  block
    text <جفت در یک خرد وان دیگر بزرگ>
    text <جفت شیر بیشه دیدی هیچ گرگ>
  block
    text <راست ناید بر شتر جفت جوال>
    text <آن یکی خالی و این پر مال مال>
  block
    text <من روم سوی قناعت دل‌قوی>
    text <تو چرا سوی شناعت می‌روی>
  block
    text <مرد قانع از سر اخلاص و سوز>
    text <زین نسق می‌گفت با زن تا بروز>
