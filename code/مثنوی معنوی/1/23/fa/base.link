
text <در بیان آنک این اختلافات در صورت روش است نی در حقیقت راه>
  block
    text <او ز یک رنگی عیسی بو نداشت>
    text <وز مزاج خم عیسی خو نداشت>
  block
    text <جامهٔ صد رنگ از آن خم صفا>
    text <ساده و یک‌رنگ گشتی چون صبا>
  block
    text <نیست یک‌رنگی کزو خیزد ملال>
    text <بل مثال ماهی و آب زلال>
  block
    text <گرچه در خشکی هزاران رنگهاست>
    text <ماهیان را با یبوست جنگهاست>
  block
    text <کیست ماهی چیست دریا در مثل>
    text <تا بدان ماند ملک عز و جل>
  block
    text <صد هزاران بحر و ماهی در وجود>
    text <سجده آرد پیش آن اکرام و جود>
  block
    text <چند باران عطا باران شده>
    text <تا بدان آن بحر در افشان شده>
  block
    text <چند خورشید کرم افروخته>
    text <تا که ابر و بحر جود آموخته>
  block
    text <پرتو دانش زده بر خاک و طین>
    text <تا که شد دانه پذیرنده زمین>
  block
    text <خاک امین و هر چه در وی کاشتی>
    text <بی‌خیانت جنس آن برداشتی>
  block
    text <این امانت زان امانت یافتست>
    text <کآفتاب عدل بر وی تافتست>
  block
    text <تا نشان حق نیارد نوبهار>
    text <خاک سرها را نکرده آشکار>
  block
    text <آن جوادی که جمادی را بداد>
    text <این خبرها وین امانت وین سداد>
  block
    text <مر جمادی را کند فضلش خبیر>
    text <عاقلان را کرده قهر او ضریر>
  block
    text <جان و دل را طاقت آن جوش نیست>
    text <با که گویم در جهان یک گوش نیست>
  block
    text <هر کجا گوشی بد از وی چشم گشت>
    text <هر کجا سنگی بد از وی یشم گشت>
  block
    text <کیمیاسازست چه بود کیمیا>
    text <معجزه بخش است چه بود سیمیا>
  block
    text <این ثنا گفتن ز من ترک ثناست>
    text <کین دلیل هستی و هستی خطاست>
  block
    text <پیش هست او بباید نیست بود>
    text <چیست هستی پیش او کور و کبود>
  block
    text <گر نبودی کور زو بگداختی>
    text <گرمی خورشید را بشناختی>
  block
    text <ور نبودی او کبود از تعزیت>
    text <کی فسردی همچو یخ این ناحیت>
