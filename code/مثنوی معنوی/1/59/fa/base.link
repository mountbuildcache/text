
text <قصهٔ مکر خرگوش>
  block
    text <ساعتی تاخیر کرد اندر شدن>
    text <بعد از آن شد پیش شیر پنجه‌زن>
  block
    text <زان سبب کاندر شدن او ماند دیر>
    text <خاک را می‌کند و می‌غرید شیر>
  block
    text <گفت من گفتم که عهد آن خسان>
    text <خام باشد خام و سست و نارسان>
  block
    text <دمدمهٔ ایشان مرا از خر فکند>
    text <چند بفریبد مرا این دهر چند>
  block
    text <سخت در ماند امیر سست ریش>
    text <چون نه پس بیند نه پیش از احمقیش>
  block
    text <راه هموارست زیرش دامها>
    text <قحط معنی درمیان نامها>
  block
    text <لفظها و نامها چون دامهاست>
    text <لفظ شیرین ریگ آب عمر ماست>
  block
    text <آن یکی ریگی که جوشد آب ازو>
    text <سخت کم‌یابست رو آن را بجو>
  block
    text <منبع حکمت شود حکمت‌طلب>
    text <فارغ آید او ز تحصیل و سبب>
  block
    text <لوح حافظ لوح محفوظی شود>
    text <عقل او از روح محظوظی شود>
  block
    text <چون معلم بود عقلش ز ابتدا>
    text <بعد ازین شد عقل شاگردی ورا>
  block
    text <عقل چون جبریل گوید احمدا>
    text <گر یکی گامی نهم سوزد مرا>
  block
    text <تو مرا بگذار زین پس پیش ران>
    text <حد من این بود ای سلطان جان>
  block
    text <هر که ماند از کاهلی بی‌شکر و صبر>
    text <او همین داند که گیرد پای جبر>
  block
    text <هر که جبر آورد خود رنجور کرد>
    text <تا همان رنجوریش در گور کرد>
  block
    text <گفت پیغمبر که رنجوری بلاغ>
    text <رنج آرد تا بمیرد چون چراغ>
  block
    text <جبر چه بود بستن اشکسته را>
    text <یا بپیوستن رگی بگسسته را>
  block
    text <چون درین ره پای خود نشکسته‌ای>
    text <بر کی می‌خندی چه پا را بسته‌ای>
  block
    text <وانک پایش در ره کوشش شکست>
    text <در رسید او را براق و بر نشست>
  block
    text <حامل دین بود او محمول شد>
    text <قابل فرمان بد او مقبول شد>
  block
    text <تاکنون فرمان پذیرفتی ز شاه>
    text <بعد ازین فرمان رساند بر سپاه>
  block
    text <تاکنون اختر اثر کردی درو>
    text <بعد ازین باشد امیر اختر او>
  block
    text <گر ترا اشکال آید در نظر>
    text <پس تو شک داری در انشق القمر>
  block
    text <تازه کن ایمان نی از گفت زبان>
    text <ای هوا را تازه کرده در نهان>
  block
    text <تا هوا تازه‌ست ایمان تازه نیست>
    text <کین هوا جز قفل آن دروازه نیست>
  block
    text <کرده‌ای تاویل حرف بکر را>
    text <خویش را تاویل کن نه ذکر را>
  block
    text <بر هوا تاویل قرآن می‌کنی>
    text <پست و کژ شد از تو معنی سنی>
