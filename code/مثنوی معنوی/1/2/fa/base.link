
text <عاشق شدن پادشاه بر کنیزک رنجور و تدبیر کردن در صحت او>
  block
    text <بشنوید ای دوستان این داستان>
    text <خود حقیقت نقد حال ماست آن>
  block
    text <بود شاهی در زمانی پیش ازین>
    text <ملک دنیا بودش و هم ملک دین>
  block
    text <اتفاقا شاه روزی شد سوار>
    text <با خواص خویش از بهر شکار>
  block
    text <یک کنیزک دید شه بر شاه‌راه>
    text <شد غلام آن کنیزک پادشاه>
  block
    text <مرغ جانش در قفس چون می‌طپید>
    text <داد مال و آن کنیزک را خرید>
  block
    text <چون خرید او را و برخوردار شد>
    text <آن کنیزک از قضا بیمار شد>
  block
    text <آن یکی خر داشت و پالانش نبود>
    text <یافت پالان گرگ خر را در ربود>
  block
    text <کوزه بودش آب می‌نامد بدست>
    text <آب را چون یافت خود کوزه شکست>
  block
    text <شه طبیبان جمع کرد از چپ و راست>
    text <گفت جان هر دو در دست شماست>
  block
    text <جان من سهلست جان جانم اوست>
    text <دردمند و خسته‌ام درمانم اوست>
  block
    text <هر که درمان کرد مر جان مرا>
    text <برد گنج و در و مرجان مرا>
  block
    text <جمله گفتندش که جانبازی کنیم>
    text <فهم گرد آریم و انبازی کنیم>
  block
    text <هر یکی از ما مسیح عالمیست>
    text <هر الم را در کف ما مرهمیست>
  block
    text <گر خدا خواهد نگفتند از بطر>
    text <پس خدا بنمودشان عجز بشر>
  block
    text <ترک استثنا مرادم قسوتیست>
    text <نه همین گفتن که عارض حالتیست>
  block
    text <ای بسا ناورده استثنا بگفت>
    text <جان او با جان استثناست جفت>
  block
    text <هرچه کردند از علاج و از دوا>
    text <گشت رنج افزون و حاجت ناروا>
  block
    text <آن کنیزک از مرض چون موی شد>
    text <چشم شه از اشک خون چون جوی شد>
  block
    text <از قضا سرکنگبین صفرا فزود>
    text <روغن بادام خشکی می‌نمود>
  block
    text <از هلیله قبض شد اطلاق رفت>
    text <آب آتش را مدد شد همچو نفت>
