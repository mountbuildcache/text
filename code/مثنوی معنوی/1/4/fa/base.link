
text <از خداوند ولی‌التوفیق در خواستن توفیق رعایت ادب در همه حالها و بیان کردن وخامت ضررهای بی‌ادبی>
  block
    text <از خدا جوییم توفیق ادب>
    text <بی‌ادب محروم گشت از لطف رب>
  block
    text <بی‌ادب تنها نه خود را داشت بد>
    text <بلک آتش در همه آفاق زد>
  block
    text <مایده از آسمان در می‌رسید>
    text <بی‌شری و بیع و بی‌گفت و شنید>
  block
    text <درمیان قوم موسی چند کس>
    text <بی‌ادب گفتند کو سیر و عدس>
  block
    text <منقطع شد خوان و نان از آسمان>
    text <ماند رنج زرع و بیل و داس‌مان>
  block
    text <باز عیسی چون شفاعت کرد حق>
    text <خوان فرستاد و غنیمت بر طبق>
  block
    text <مائده از آسمان شد عائده>
    text <چون که گفت انزل علینا مائده>
  block
    text <باز گستاخان ادب بگذاشتند>
    text <چون گدایان زله‌ها برداشتند>
  block
    text <لابه کرده عیسی ایشان را که این>
    text <دایمست و کم نگردد از زمین>
  block
    text <بدگمانی کردن و حرص‌آوری>
    text <کفر باشد پیش خوان مهتری>
  block
    text <زان گدارویان نادیده ز آز>
    text <آن در رحمت بریشان شد فراز>
  block
    text <ابر بر ناید پی منع زکات>
    text <وز زنا افتد وبا اندر جهات>
  block
    text <هر چه بر تو آید از ظلمات و غم>
    text <آن ز بی‌باکی و گستاخیست هم>
  block
    text <هر که بی‌باکی کند در راه دوست>
    text <ره‌زن مردان شد و نامرد اوست>
  block
    text <از ادب پرنور گشته‌ست این فلک>
    text <وز ادب معصوم و پاک آمد ملک>
  block
    text <بد ز گستاخی کسوف آفتاب>
    text <شد عزازیلی ز جرات رد باب>
