
text <تفسیر رجعنا من الجهاد الاصغر الی‌الجهاد الاکبر>
  block
    text <ای شهان کشتیم ما خصم برون>
    text <ماند خصمی زو بتر در اندرون>
  block
    text <کشتن این کار عقل و هوش نیست>
    text <شیر باطن سخرهٔ خرگوش نیست>
  block
    text <دوزخست این نفس و دوزخ اژدهاست>
    text <کو به دریاها نگردد کم و کاست>
  block
    text <هفت دریا را در آشامد هنوز>
    text <کم نگردد سوزش آن خلق‌سوز>
  block
    text <سنگها و کافران سنگ‌دل>
    text <اندر آیند اندرو زار و خجل>
  block
    text <هم نگردد ساکن از چندین غذا>
    text <تا ز حق آید مرورا این ندا>
  block
    text <سیر گشتی سیر گوید نه هنوز>
    text <اینت آتش اینت تابش اینت سوز>
  block
    text <عالمی را لقمه کرد و در کشید>
    text <معده‌اش نعره زنان هل من مزید>
  block
    text <حق قدم بر وی نهد از لامکان>
    text <آنگه او ساکن شود از کن فکان>
  block
    text <چونک جزو دوزخست این نفس ما>
    text <طبع کل دارد همیشه جزوها>
  block
    text <این قدم حق را بود کو را کشد>
    text <غیر حق خود کی کمان او کشد>
  block
    text <در کمان ننهند الا تیر راست>
    text <این کمان را بازگون کژ تیرهاست>
  block
    text <راست شو چون تیر و واره از کمان>
    text <کز کمان هر راست بجهد بی‌گمان>
  block
    text <چونک وا گشتم ز پیگار برون>
    text <روی آوردم به پیگار درون>
  block
    text <قد رجعنا من جهاد الاصغریم>
    text <با نبی اندر جهاد اکبریم>
  block
    text <قوت از حق خواهم و توفیق و لاف>
    text <تا به سوزن بر کنم این کوه قاف>
  block
    text <سهل شیری دان که صفها بشکند>
    text <شیر آنست آن که خود را بشکند>
