
text <اضافت کردن آدم علیه‌السلام آن زلت را به خویشتن کی ربنا ظلمنا و اضافت کردن ابلیس گناه خود را به خدای تعالی کی بما اغویتنی>
  block
    text <کرد حق و کرد ما هر دو ببین>
    text <کرد ما را هست دان پیداست این>
  block
    text <گر نباشد فعل خلق اندر میان>
    text <پس مگو کس را چرا کردی چنان>
  block
    text <خلق حق افعال ما را موجدست>
    text <فعل ما آثار خلق ایزدست>
  block
    text <ناطقی یا حرف بیند یا غرض>
    text <کی شود یک دم محیط دو عرض>
  block
    text <گر به معنی رفت شد غافل ز حرف>
    text <پیش و پس یک دم نبیند هیچ طرف>
  block
    text <آن زمان که پیش‌بینی آن زمان>
    text <تو پس خود کی ببینی این بدان>
  block
    text <چون محیط حرف و معنی نیست جان>
    text <چون بود جان خالق این هر دوان>
  block
    text <حق محیط جمله آمد ای پسر>
    text <وا ندارد کارش از کار دگر>
  block
    text <گفت شیطان که بما اغویتنی>
    text <کرد فعل خود نهان دیو دنی>
  block
    text <گفت آدم که ظلمنا نفسنا>
    text <او ز فعل حق نبد غافل چو ما>
  block
    text <در گنه او از ادب پنهانش کرد>
    text <زان گنه بر خود زدن او بر بخورد>
  block
    text <بعد توبه گفتش ای آدم نه من>
    text <آفریدم در تو آن جرم و محن>
  block
    text <نه که تقدیر و قضای من بد آن>
    text <چون به وقت عذر کردی آن نهان>
  block
    text <گفت ترسیدم ادب نگذاشتم>
    text <گفت هم من پاس آنت داشتم>
  block
    text <هر که آرد حرمت او حرمت برد>
    text <هر که آرد قند لوزینه خورد>
  block
    text <طیبات از بهر کی للطیبین>
    text <یار را خوش کن برنجان و ببین>
  block
    text <یک مثال ای دل پی فرقی بیار>
    text <تا بدانی جبر را از اختیار>
  block
    text <دست کان لرزان بود از ارتعاش>
    text <وانک دستی تو بلرزانی ز جاش>
  block
    text <هر دو جنبش آفریدهٔ حق شناس>
    text <لیک نتوان کرد این با آن قیاس>
  block
    text <زان پشیمانی که لرزانیدیش>
    text <مرتعش را کی پشیمان دیدیش>
  block
    text <بحث عقلست این چه عقل آن حیله‌گر>
    text <تا ضعیفی ره برد آنجا مگر>
  block
    text <بحث عقلی گر در و مرجان بود>
    text <آن دگر باشد که بحث جان بود>
  block
    text <بحث جان اندر مقامی دیگرست>
    text <بادهٔ جان را قوامی دیگرست>
  block
    text <آن زمان که بحث عقلی ساز بود>
    text <این عمر با بوالحکم همراز بود>
  block
    text <چون عمر از عقل آمد سوی جان>
    text <بوالحکم بوجهل شد در حکم آن>
  block
    text <سوی حس و سوی عقل او کاملست>
    text <گرچه خود نسبت به جان او جاهلست>
  block
    text <بحث عقل و حس اثر دان یا سبب>
    text <بحث جانی یا عجب یا بوالعجب>
  block
    text <ضؤ جان آمد نماند ای مستضی>
    text <لازم و ملزوم و نافی مقتضی>
  block
    text <زانک بینایی که نورش بازغست>
    text <از دلیل چون عصا بس فارغست>
