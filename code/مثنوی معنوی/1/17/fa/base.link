
text <قصهٔ دیدن خلیفه لیلی را>
  block
    text <گفت لیلی را خلیفه کان توی>
    text <کز تو مجنون شد پریشان و غوی>
  block
    text <از دگر خوبان تو افزون نیستی>
    text <گفت خامش چون تو مجنون نیستی>
  block
    text <هر که بیدارست او در خواب‌تر>
    text <هست بیداریش از خوابش بتر>
  block
    text <چون بحق بیدار نبود جان ما>
    text <هست بیداری چو در بندان ما>
  block
    text <جان همه روز از لگدکوب خیال>
    text <وز زیان و سود وز خوف زوال>
  block
    text <نی صفا می‌ماندش نی لطف و فر>
    text <نی بسوی آسمان راه سفر>
  block
    text <خفته آن باشد که او از هر خیال>
    text <دارد اومید و کند با او مقال>
  block
    text <دیو را چون حور بیند او به خواب>
    text <پس ز شهوت ریزد او با دیو آب>
  block
    text <چونک تخم نسل را در شوره ریخت>
    text <او به خویش آمد خیال از وی گریخت>
  block
    text <ضعف سر بیند از آن و تن پلید>
    text <آه از آن نقش پدید ناپدید>
  block
    text <مرغ بر بالا و زیر آن سایه‌اش>
    text <می‌دود بر خاک پران مرغ‌وش>
  block
    text <ابلهی صیاد آن سایه شود>
    text <می‌دود چندانک بی‌مایه شود>
  block
    text <بی‌خبر کان عکس آن مرغ هواست>
    text <بی‌خبر که اصل آن سایه کجاست>
  block
    text <تیر اندازد به سوی سایه او>
    text <ترکشش خالی شود از جست و جو>
  block
    text <ترکش عمرش تهی شد عمر رفت>
    text <از دویدن در شکار سایه تفت>
  block
    text <سایهٔ یزدان چو باشد دایه‌اش>
    text <وا رهاند از خیال و سایه‌اش>
  block
    text <سایهٔ یزدان بود بندهٔ خدا>
    text <مرده او زین عالم و زندهٔ خدا>
  block
    text <دامن او گیر زوتر بی‌گمان>
    text <تا رهی در دامن آخر زمان>
  block
    text <کیف مد الظل نقش اولیاست>
    text <کو دلیل نور خورشید خداست>
  block
    text <اندرین وادی مرو بی این دلیل>
    text <لا احب افلین گو چون خلیل>
  block
    text <رو ز سایه آفتابی را بیاب>
    text <دامن شه شمس تبریزی بتاب>
  block
    text <ره ندانی جانب این سور و عرس>
    text <از ضیاء الحق حسام الدین بپرس>
  block
    text <ور حسد گیرد ترا در ره گلو>
    text <در حسد ابلیس را باشد غلو>
  block
    text <کو ز آدم ننگ دارد از حسد>
    text <با سعادت جنگ دارد از حسد>
  block
    text <عقبه‌ای زین صعب‌تر در راه نیست>
    text <ای خنک آنکش حسد همراه نیست>
  block
    text <این جسد خانهٔ حسد آمد بدان>
    text <از حسد آلوده باشد خاندان>
  block
    text <گر جسد خانهٔ حسد باشد ولیک>
    text <آن جسد را پاک کرد الله نیک>
  block
    text <طهرا بیتی بیان پاکیست>
    text <گنج نورست ار طلسمش خاکیست>
  block
    text <چون کنی بر بی‌حسد مکر و حسد>
    text <زان حسد دل را سیاهیها رسد>
  block
    text <خاک شو مردان حق را زیر پا>
    text <خاک بر سر کن حسد را همچو ما>
