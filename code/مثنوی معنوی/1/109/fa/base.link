
text <تفسیر دعای آن دو فرشته کی هر روز بر سر هر بازاری منادی می‌کنند کی اللهم اعط کل منفق خلفا اللهم اعط کل ممسک تلفا و بیان کردن کی آن منفق مجاهد راه حقست نی مسرف راه هوا>
  block
    text <گفت پیغامبر که دایم بهر پند>
    text <دو فرشته خوش منادی می‌کنند>
  block
    text <کای خدایا منفقان را سیر دار>
    text <هر درمشان را عوض ده صد هزار>
  block
    text <ای خدایا ممسکان را در جهان>
    text <تو مده الا زیان اندر زیان>
  block
    text <ای بسا امساک کز انفاق به>
    text <مال حق را جز به امر حق مده>
  block
    text <تا عوض یابی تو گنج بی‌کران>
    text <تا نباشی از عداد کافران>
  block
    text <کاشتران قربان همی‌کردند تا>
    text <چیره گردد تیغشان بر مصطفی>
  block
    text <امر حق را باز جو از واصلی>
    text <امر حق را در نیابد هر دلی>
  block
    text <چون غلام یاغیی کو عدل کرد>
    text <مال شه بر یاغیان او بذل کرد>
  block
    text <در نبی انذار اهل غفلتست>
    text <کان همه انفاقهاشان حسرتست>
  block
    text <عدل این یاغی و داداش نزد شاه>
    text <چه فزاید دوری و روی سیاه>
  block
    text <سروران مکه در حرب رسول>
    text <بودشان قربان به اومید قبول>
  block
    text <بهر اینمؤمنهمی‌گوید ز بیم>
    text <در نماز اهد الصراط المستقیم>
  block
    text <آن درم دادن سخی را لایقست>
    text <جان سپردن خود سخای عاشقست>
  block
    text <نان دهی از بهر حق نانت دهند>
    text <جان دهی از بهر حق جانت دهند>
  block
    text <گر بریزد برگهای این چنار>
    text <برگ بی‌برگیش بخشد کردگار>
  block
    text <گر نماند از جود در دست تو مال>
    text <کی کند فضل الهت پای‌مال>
  block
    text <هر که کارد گردد انبارش تهی>
    text <لیکش اندر مزرعه باشد بهی>
  block
    text <وانک در انبار ماند و صرفه کرد>
    text <اشپش و موش حوادث پاک خورد>
  block
    text <این جهان نفیست در اثبات جو>
    text <صورتت صفرست در معنیت جو>
  block
    text <جان شور تلخ پیش تیغ بر>
    text <جان چون دریای شیرین را بخر>
  block
    text <ور نمی‌دانی شدن زین آستان>
    text <باری از من گوش کن این داستان>
