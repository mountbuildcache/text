
text <قبول کردن خلیفه هدیه را و عطا فرمودن با کمال بی‌نیازی از آن هدیه و از آن سبو>
  block
    text <چون خلیفه دید و احوالش شنید>
    text <آن سبو را پر ز زر کرد و مزید>
  block
    text <آن عرب را کرد از فاقه خلاص>
    text <داد بخششها و خلعتهای خاص>
  block
    text <کین سبو پر زر به دست او دهید>
    text <چونک واگردد سوی دجله‌ش برید>
  block
    text <از ره خشک آمدست و از سفر>
    text <از ره دجله‌ش بود نزدیکتر>
  block
    text <چون به کشتی در نشست و دجله دید>
    text <سجده می‌کرد از حیا و می‌خمید>
  block
    text <کای عجب لطف این شه وهاب را>
    text <وان عجب‌تر کو ستد آن آب را>
  block
    text <چون پذیرفت از من آن دریای جود>
    text <آنچنان نقد دغل را زود زود>
  block
    text <کل عالم را سبو دان ای پسر>
    text <کو بود از علم و خوبی تا بسر>
  block
    text <قطره‌ای از دجلهٔ خوبی اوست>
    text <کان نمی‌گنجد ز پری زیر پوست>
  block
    text <گنج مخفی بد ز پری چاک کرد>
    text <خاک را تابان‌تر از افلاک کرد>
  block
    text <گنج مخفی بد ز پری جوش کرد>
    text <خاک را سلطان اطلس‌پوش کرد>
  block
    text <ور بدیدی شاخی از دجلهٔ خدا>
    text <آن سبو را او فنا کردی فنا>
  block
    text <آنک دیدندش همیشه بی خودند>
    text <بی‌خودانه بر سبو سنگی زدند>
  block
    text <ای ز غیرت بر سبو سنگی زده>
    text <وان شکستت خود درستی آمده>
  block
    text <خم شکسته آب ازو ناریخته>
    text <صد درستی زین شکست انگیخته>
  block
    text <جزو جزو خم برقصست و بحال>
    text <عقل جزوی را نموده این محال>
  block
    text <نه سبو پیدا درین حالت نه آب>
    text <خوش ببین والله اعلم بالصواب>
  block
    text <چون در معنی زنی بازت کنند>
    text <پر فکرت زن که شهبازت کنند>
  block
    text <پر فکرت شد گل‌آلود و گران>
    text <زانک گل‌خواری ترا گل شد چو نان>
  block
    text <نان گلست و گوشت کمتر خور ازین>
    text <تا نمانی همچو گل اندر زمین>
  block
    text <چون گرسنه می‌شوی سگ می‌شوی>
    text <تند و بد پیوند و بدرگ می‌شوی>
  block
    text <چون شدی تو سیر مرداری شدی>
    text <بی‌خبر بی پا چو دیواری شدی>
  block
    text <پس دمی مردار و دیگر دم سگی>
    text <چون کنی در راه شیران خوش‌تگی>
  block
    text <آلت اشکار خود جز سگ مدان>
    text <کمترک انداز سگ را استخوان>
  block
    text <زانک سگ چون سیر شد سرکش شود>
    text <کی سوی صید و شکار خوش دود>
  block
    text <آن عرب را بی‌نوایی می‌کشید>
    text <تا بدان درگاه و آن دولت رسید>
  block
    text <در حکایت گفته‌ایم احسان شاه>
    text <در حق آن بی‌نوای بی‌پناه>
  block
    text <هر چه گوید مرد عاشق بوی عشق>
    text <از دهانش می‌جهد در کوی عشق>
  block
    text <گر بگوید فقه فقر آید همه>
    text <بوی فقر آید از آن خوش دمدمه>
  block
    text <ور بگوید کفر دارد بوی دین>
    text <آید از گفت شکش بوی یقین>
  block
    text <کف کژ کز بهر صدقی خاستست>
    text <اصل صاف آن فرع را آراستست>
  block
    text <آن کفش را صافی و محقوق دان>
    text <همچو دشنام لب معشوق دان>
  block
    text <گشته آن دشنام نامطلوب او>
    text <خوش ز بهر عارض محبوب او>
  block
    text <گر بگوید کژ نماید راستی>
    text <ای کژی که راست را آراستی>
  block
    text <از شکر گر شکل نانی می‌پزی>
    text <طعم قند آید نه نان چون می‌مزی>
  block
    text <ور بیابد مؤمنی زرین وثن>
    text <کی هلد آن را برای هر شمن>
  block
    text <بلک گیرد اندر آتش افکند>
    text <صورت عاریتش را بشکند>
  block
    text <تا نماند بر ذهب شکل وثن>
    text <زانک صورت مانعست و راه‌زن>
  block
    text <ذات زرش داد ربانیتست>
    text <نقش بت بر نقد زر عاریتست>
  block
    text <بهر کیکی تو گلیمی را مسوز>
    text <وز صداع هر مگس مگذار روز>
  block
    text <بت‌پرستی چون بمانی در صور>
    text <صورتش بگذار و در معنی نگر>
  block
    text <مرد حجی همره حاجی طلب>
    text <خواه هندو خواه ترک و یا عرب>
  block
    text <منگر اندر نقش و اندر رنگ او>
    text <بنگر اندر عزم و در آهنگ او>
  block
    text <گر سیاهست او هم‌آهنگ توست>
    text <تو سپیدش خوان که همرنگ توست>
  block
    text <این حکایت گفته شد زیر و زبر>
    text <همچو فکر عاشقان بی پا و سر>
  block
    text <سر ندارد چون ز ازل بودست پیش>
    text <پا ندارد با ابد بودست خویش>
  block
    text <بلک چون آبست هر قطره از آن>
    text <هم سرست و پا و هم بی هر دوان>
  block
    text <حاش لله این حکایت نیست هین>
    text <نقد حال ما و تست این خوش ببین>
  block
    text <زانک صوفی با کر و با فر بود>
    text <هرچ آن ماضیست لا یذکر بود>
  block
    text <هم عرب ما هم سبو ما هم ملک>
    text <جمله ما یؤفک عنه من افک>
  block
    text <عقل را شو دان و زن این نفس و طمع>
    text <این دو ظلمانی و منکر عقل شمع>
  block
    text <بشنو اکنون اصل انکار از چه خاست>
    text <زانک کل را گونه‌گونه جزوهاست>
  block
    text <جزو کل نی جزوها نسبت به کل>
    text <نی چو بوی گل که باشد جزو گل>
  block
    text <لطف سبزه جزو لطف گل بود>
    text <بانگ قمری جزو آن بلبل بود>
  block
    text <گر شوم مشغول اشکال و جواب>
    text <تشنگان را کی توانم داد آب>
  block
    text <گر تو اشکالی بکلی و حرج>
    text <صبر کن الصبر مفتاح الفرج>
  block
    text <احتما کن احتما ز اندیشه‌ها>
    text <فکر شیر و گور و دلها بیشه‌ها>
  block
    text <احتماها بر دواها سرورست>
    text <زانک خاریدن فزونی گرست>
  block
    text <احتما اصل دوا آمد یقین>
    text <احتما کن قوت جانت ببین>
  block
    text <قابل این گفته‌ها شو گوش‌وار>
    text <تا که از زر سازمت من گوش‌وار>
  block
    text <حلقه در گوش مه زرگر شوی>
    text <تا به ماه و تا ثریا بر شوی>
  block
    text <اولا بشنو که خلق مختلف>
    text <مختلف جانند تا یا از الف>
  block
    text <در حروف مختلف شور و شکیست>
    text <گرچه از یک رو ز سر تا پا یکیست>
  block
    text <از یکی رو ضد و یک رو متحد>
    text <از یکی رو هزل و از یک روی جد>
  block
    text <پس قیامت روز عرض اکبرست>
    text <عرض او خواهد که با زیب و فرست>
  block
    text <هر که چون هندوی بدسوداییست>
    text <روز عرضش نوبت رسواییست>
  block
    text <چون ندارد روی همچون آفتاب>
    text <او نخواهد جز شبی همچون نقاب>
  block
    text <برگ یک گل چون ندارد خار او>
    text <شد بهاران دشمن اسرار او>
  block
    text <وانک سر تا پا گلست و سوسنست>
    text <پس بهار او را دو چشم روشنست>
  block
    text <خار بی‌معنی خزان خواهد خزان>
    text <تا زند پهلوی خود با گلستان>
  block
    text <تا بپوشد حسن آن و ننگ این>
    text <تا نبینی رنگ آن و زنگ این>
  block
    text <پس خزان او را بهارست و حیات>
    text <یک نماید سنگ و یاقوت زکات>
  block
    text <باغبان هم داند آن را در خزان>
    text <لیک دید یک به از دید جهان>
  block
    text <خود جهان آن یک کس است او ابلهست>
    text <هر ستاره بر فلک جزو مهست>
  block
    text <پس همی‌گویند هر نقش و نگار>
    text <مژده مژده نک همی آید بهار>
  block
    text <تا بود تابان شکوفه چون زره>
    text <کی کنند آن میوه‌ها پیدا گره>
  block
    text <چون شکوفه ریخت میوه سر کند>
    text <چونک تن بشکست جان سر بر زند>
  block
    text <میوه معنی و شکوفه صورتش>
    text <آن شکوفه مژده میوه نعمتش>
  block
    text <چون شکوفه ریخت میوه شد پدید>
    text <چونک آن کم شد شد این اندر مزید>
  block
    text <تا که نان نشکست قوت کی دهد>
    text <ناشکسته خوشه‌ها کی می‌دهد>
  block
    text <تا هلیله نشکند با ادویه>
    text <کی شود خود صحت‌افزا ادویه>
