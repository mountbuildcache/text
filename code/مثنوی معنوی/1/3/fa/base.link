
text <ظاهر شدن عجز حکیمان از معالجهٔ کنیزک و روی آوردن پادشاه به درگاه اله و در خواب دیدن او ولیی را>
  block
    text <شه چو عجز آن حکیمان را بدید>
    text <پا برهنه جانب مسجد دوید>
  block
    text <رفت در مسجد سوی محراب شد>
    text <سجده‌گاه از اشک شه پر آب شد>
  block
    text <چون به خویش آمد ز غرقاب فنا>
    text <خوش زبان بگشاد در مدح و دعا>
  block
    text <کای کمینه بخششت ملک جهان>
    text <من چه گویم چون تو می‌دانی نهان>
  block
    text <ای همیشه حاجت ما را پناه>
    text <بار دیگر ما غلط کردیم راه>
  block
    text <لیک گفتی گرچه می‌دانم سرت>
    text <زود هم پیدا کنش بر ظاهرت>
  block
    text <چون برآورد از میان جان خروش>
    text <اندر آمد بحر بخشایش به جوش>
  block
    text <درمیان گریه خوابش در ربود>
    text <دید در خواب او که پیری رو نمود>
  block
    text <گفت ای شه مژده حاجاتت رواست>
    text <گر غریبی آیدت فردا ز ماست>
  block
    text <چونک آید او حکیمی حاذقست>
    text <صادقش دان کو امین و صادقست>
  block
    text <در علاجش سحر مطلق را ببین>
    text <در مزاجش قدرت حق را ببین>
  block
    text <چون رسید آن وعده‌گاه و روز شد>
    text <آفتاب از شرق اخترسوز شد>
  block
    text <بود اندر منظره شه منتظر>
    text <تا ببیند آنچ بنمودند سر>
  block
    text <دید شخصی فاضلی پر مایه‌ای>
    text <آفتابی درمیان سایه‌ای>
  block
    text <می‌رسید از دور مانند هلال>
    text <نیست بود و هست بر شکل خیال>
  block
    text <نیست‌وش باشد خیال اندر روان>
    text <تو جهانی بر خیالی بین روان>
  block
    text <بر خیالی صلحشان و جنگشان>
    text <وز خیالی فخرشان و ننگشان>
  block
    text <آن خیالاتی که دام اولیاست>
    text <عکس مه‌رویان بستان خداست>
  block
    text <آن خیالی که شه اندر خواب دید>
    text <در رخ مهمان همی آمد پدید>
  block
    text <شه به جای حاجبان فا پیش رفت>
    text <پیش آن مهمان غیب خویش رفت>
  block
    text <هر دو بحری آشنا آموخته>
    text <هر دو جان بی دوختن بر دوخته>
  block
    text <گفت معشوقم تو بودستی نه آن>
    text <لیک کار از کار خیزد در جهان>
  block
    text <ای مرا تو مصطفی من چو عمر>
    text <از برای خدمتت بندم کمر>
