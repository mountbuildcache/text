
text <قصهٔ هدهد و سلیمان در بیان آنک چون قضا آید چشمهای روشن بسته شود>
  block
    text <چون سلیمان را سراپرده زدند>
    text <جمله مرغانش به خدمت آمدند>
  block
    text <هم‌زبان و محرم خود یافتند>
    text <پیش او یک یک بجان بشتافتند>
  block
    text <جمله مرغان ترک کرده چیک چیک>
    text <با سلیمان گشته افصح من اخیک>
  block
    text <همزبانی خویشی و پیوندی است>
    text <مرد با نامحرمان چون بندی است>
  block
    text <ای بسا هندو و ترک همزبان>
    text <ای بسا دو ترک چون بیگانگان>
  block
    text <پس زبان محرمی خود دیگرست>
    text <همدلی از همزبانی بهترست>
  block
    text <غیرنطق و غیر ایما و سجل>
    text <صد هزاران ترجمان خیزد ز دل>
  block
    text <جمله مرغان هر یکی اسرار خود>
    text <از هنر وز دانش و از کار خود>
  block
    text <با سلیمان یک بیک وا می‌نمود>
    text <از برای عرضه خود را می‌ستود>
  block
    text <از تکبر نه و از هستی خویش>
    text <بهر آن تا ره دهد او را به پیش>
  block
    text <چون بباید برده را از خواجه‌ای>
    text <عرضه دارد از هنر دیباجه‌ای>
  block
    text <چونک دارد از خریداریش ننگ>
    text <خود کند بیمار و کر و شل و لنگ>
  block
    text <نوبت هدهد رسید و پیشه‌اش>
    text <و آن بیان صنعت و اندیشه‌اش>
  block
    text <گفت ای شه یک هنر کان کهترست>
    text <باز گویم گفت کوته بهترست>
  block
    text <گفت بر گو تا کدامست آن هنر>
    text <گفت من آنگه که باشم اوج بر>
  block
    text <بنگرم از اوج با چشم یقین>
    text <من ببینم آب در قعر زمین>
  block
    text <تا کجایست و چه عمقستش چه رنگ>
    text <از چه می‌جوشد ز خاکی یا ز سنگ>
  block
    text <ای سلیمان بهر لشگرگاه را>
    text <در سفر می‌دار این آگاه را>
  block
    text <پس سلیمان گفت ای نیکو رفیق>
    text <در بیابانهای بی آب عمیق>
