
text <نصیحت کردن مرد مر زن را کی در فقیران به خواری منگر و در کار حق به گمان کمال نگر و طعنه مزن در فقر و فقیران به خیال و گمان بی‌نوایی خویشتن>
  block
    text <گفت ای زن تو زنی یا بوالحزن>
    text <فقر فخر آمد مرا بر سر مزن>
  block
    text <مال و زر سر را بود همچون کلاه>
    text <کل بود او کز کله سازد پناه>
  block
    text <آنک زلف جعد و رعنا باشدش>
    text <چون کلاهش رفت خوشتر آیدش>
  block
    text <مرد حق باشد بمانند بصر>
    text <پس برهنه به که پوشیده نظر>
  block
    text <وقت عرضه کردن آن برده‌فروش>
    text <بر کند از بنده جامهٔ عیب‌پوش>
  block
    text <ور بود عیبی برهنه‌ش کی کند>
    text <بل بجامه خدعه‌ای با وی کند>
  block
    text <گوید ای شرمنده است از نیک و بد>
    text <از برهنه کردن او از تو رمد>
  block
    text <خواجه در عیبست غرقه تا به گوش>
    text <خواجه را مالست و مالش عیب‌پوش>
  block
    text <کز طمع عیبش نبیند طامعی>
    text <گشت دلها را طمعها جامعی>
  block
    text <ور گدا گوید سخن چون زر کان>
    text <ره نیابد کالهٔ او در دکان>
  block
    text <کار درویشی ورای فهم تست>
    text <سوی درویشی بمنگر سست سست>
  block
    text <زانک درویشان ورای ملک و مال>
    text <روزیی دارند ژرف از ذوالجلال>
  block
    text <حق تعالی عادلست و عادلان>
    text <کی کنند استم‌گری بر بی‌دلان>
  block
    text <آن یکی را نعمت و کالا دهند>
    text <وین دگر را بر سر آتش نهند>
  block
    text <آتشش سوزا که دارد این گمان>
    text <بر خدا و خالق هر دو جهان>
  block
    text <فقر فخری از گزافست و مجاز>
    text <نه هزاران عز پنهانست و ناز>
  block
    text <از غضب بر من لقبها راندی>
    text <یارگیر و مارگیرم خواندی>
  block
    text <گر بگیرم برکنم دندان مار>
    text <تاش از سر کوفتن نبود ضرار>
  block
    text <زانک آن دندان عدو جان اوست>
    text <من عدو را می‌کنم زین علم دوست>
  block
    text <از طمع هرگز نخوانم من فسون>
    text <این طمع را کرده‌ام من سرنگون>
  block
    text <حاش لله طمع من از خلق نیست>
    text <از قناعت در دل من عالمیست>
  block
    text <بر سر امرودبن بینی چنان>
    text <زان فرود آ تا نماند آن گمان>
  block
    text <چون که بر گردی تو سرگشته شوی>
    text <خانه را گردنده بینی و آن توی>
