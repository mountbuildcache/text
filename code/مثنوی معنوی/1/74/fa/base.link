
text <جمع شدن نخچیران گرد خرگوش و ثنا گفتن او را>
  block
    text <جمع گشتند آن زمان جمله وحوش>
    text <شاد و خندان از طرب در ذوق و جوش>
  block
    text <حلقه کردند او چو شمعی در میان>
    text <سجده آوردند و گفتندش که هان>
  block
    text <تو فرشتهٔ آسمانی یا پری>
    text <نی تو عزرائیل شیران نری>
  block
    text <هرچه هستی جان ما قربان تست>
    text <دست بردی دست و بازویت درست>
  block
    text <راند حق این آب را در جوی تو>
    text <آفرین بر دست و بر بازوی تو>
  block
    text <باز گو تا چون سگالیدی به مکر>
    text <آن عوان را چون بمالیدی به مکر>
  block
    text <بازگو تا قصه درمانها شود>
    text <بازگو تا مرهم جانها شود>
  block
    text <بازگو کز ظلم آن استم‌نما>
    text <صد هزاران زخم دارد جان ما>
  block
    text <گفت تایید خدا بد ای مهان>
    text <ورنه خرگوشی کی باشد در جهان>
  block
    text <قوتم بخشید و دل را نور داد>
    text <نور دل مر دست و پا را زور داد>
  block
    text <از بر حق می‌رسد تفضیلها>
    text <باز هم از حق رسد تبدیلها>
  block
    text <حق بدور نوبت این تایید را>
    text <می‌نماید اهل ظن و دید را>
