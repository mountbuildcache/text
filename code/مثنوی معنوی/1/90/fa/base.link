
text <شنیدن آن طوطی حرکت آن طوطیان و مردن آن طوطی در قفص و نوحهٔ خواجه بر وی>
  block
    text <چون شنید آن مرغ کان طوطی چه کرد>
    text <پس بلرزید اوفتاد و گشت سرد>
  block
    text <خواجه چون دیدش فتاده همچنین>
    text <بر جهید و زد کله را بر زمین>
  block
    text <چون بدین رنگ و بدین حالش بدید>
    text <خواجه بر جست و گریبان را درید>
  block
    text <گفت ای طوطی خوب خوش‌حنین>
    text <این چه بودت این چرا گشتی چنین>
  block
    text <ای دریغا مرغ خوش‌آواز من>
    text <ای دریغا همدم و همراز من>
  block
    text <ای دریغا مرغ خوش‌الحان من>
    text <راح روح و روضه و ریحان من>
  block
    text <گر سلیمان را چنین مرغی بدی>
    text <کی خود او مشغول آن مرغان شدی>
  block
    text <ای دریغا مرغ کارزان یافتم>
    text <زود روی از روی او بر تافتم>
  block
    text <ای زبان تو بس زیانی بر وری>
    text <چون توی گویا چه گویم من ترا>
  block
    text <ای زبان هم آتش و هم خرمنی>
    text <چند این آتش درین خرمن زنی>
  block
    text <در نهان جان از تو افغان می‌کند>
    text <گرچه هر چه گوییش آن می‌کند>
  block
    text <ای زبان هم گنج بی‌پایان توی>
    text <ای زبان هم رنج بی‌درمان توی>
  block
    text <هم صفیر و خدعهٔ مرغان توی>
    text <هم انیس وحشت هجران توی>
  block
    text <چند امانم می‌دهی ای بی امان>
    text <ای تو زه کرده به کین من کمان>
  block
    text <نک بپرانیده‌ای مرغ مرا>
    text <در چراگاه ستم کم کن چرا>
  block
    text <یا جواب من بگو یا داد ده>
    text <یا مرا ز اسباب شادی یاد ده>
  block
    text <ای دریغا نور ظلمت‌سوز من>
    text <ای دریغا صبح روز افروز من>
  block
    text <ای دریغا مرغ خوش‌پرواز من>
    text <ز انتها پریده تا آغاز من>
  block
    text <عاشق رنجست نادان تا ابد>
    text <خیز لا اقسم بخوان تا فی کبد>
  block
    text <از کبد فارغ بدم با روی تو>
    text <وز زبد صافی بدم در جوی تو>
  block
    text <این دریغاها خیال دیدنست>
    text <وز وجود نقد خود ببریدنست>
  block
    text <غیرت حق بود و با حق چاره نیست>
    text <کو دلی کز عشق حق صد پاره نیست>
  block
    text <غیرت آن باشد که او غیر همه‌ست>
    text <آنک افزون از بیان و دمدمه‌ست>
  block
    text <ای دریغا اشک من دریا بدی>
    text <تا نثار دلبر زیبا بدی>
  block
    text <طوطی من مرغ زیرکسار من>
    text <ترجمان فکرت و اسرار من>
  block
    text <هرچه روزی داد و ناداد آیدم>
    text <او ز اول گفته تا یاد آیدم>
  block
    text <طوطیی کآید ز وحی آواز او>
    text <پیش از آغاز وجود آغاز او>
  block
    text <اندرون تست آن طوطی نهان>
    text <عکس او را دیده تو بر این و آن>
  block
    text <می برد شادیت را تو شاد ازو>
    text <می‌پذیری ظلم را چون داد ازو>
  block
    text <ای که جان را بهر تن می‌سوختی>
    text <سوختی جان را و تن افروختی>
  block
    text <سوختم من سوخته خواهد کسی>
    text <تا زمن آتش زند اندر خسی>
  block
    text <سوخته چون قابل آتش بود>
    text <سوخته بستان که آتش‌کش بود>
  block
    text <ای دریغا ای دریغا ای دریغ>
    text <کانچنان ماهی نهان شد زیر میغ>
  block
    text <چون زنم دم کآتش دل تیز شد>
    text <شیر هجر آشفته و خون‌ریز شد>
  block
    text <آنک او هشیار خود تندست و مست>
    text <چون بود چون او قدح گیرد به دست>
  block
    text <شیر مستی کز صفت بیرون بود>
    text <از بسیط مرغزار افزون بود>
  block
    text <قافیه‌اندیشم و دلدار من>
    text <گویدم مندیش جز دیدار من>
  block
    text <خوش نشین ای قافیه‌اندیش من>
    text <قافیهٔ دولت توی در پیش من>
  block
    text <حرف چه بود تا تو اندیشی از آن>
    text <حرف چه بود خار دیوار رزان>
  block
    text <حرف و صوت و گفت را بر هم زنم>
    text <تا که بی این هر سه با تو دم زنم>
  block
    text <آن دمی کز آدمش کردم نهان>
    text <با تو گویم ای تو اسرار جهان>
  block
    text <آن دمی را که نگفتم با خلیل>
    text <و آن غمی را که نداند جبرئیل>
  block
    text <آن دمی کز وی مسیحا دم نزد>
    text <حق ز غیرت نیز بی ما هم نزد>
  block
    text <ما چه باشد در لغت اثبات و نفی>
    text <من نه اثباتم منم بی‌ذات و نفی>
  block
    text <من کسی در ناکسی در یافتم>
    text <پس کسی در ناکسی در بافتم>
  block
    text <جمله شاهان بندهٔ بندهٔ خودند>
    text <جمله خلقان مردهٔ مردهٔ خودند>
  block
    text <جمله شاهان پست پست خویش را>
    text <جمله خلقان مست مست خویش را>
  block
    text <می‌شود صیاد مرغان را شکار>
    text <تا کند ناگاه ایشان را شکار>
  block
    text <بی‌دلان را دلبران جسته بجان>
    text <جمله معشوقان شکار عاشقان>
  block
    text <هر که عاشق دیدیش معشوق دان>
    text <کو به نسبت هست هم این و هم آن>
  block
    text <تشنگان گر آب جویند از جهان>
    text <آب جوید هم به عالم تشنگان>
  block
    text <چونک عاشق اوست تو خاموش باش>
    text <او چو گوشت می‌کشد تو گوش باش>
  block
    text <بند کن چون سیل سیلانی کند>
    text <ور نه رسوایی و ویرانی کند>
  block
    text <من چه غم دارم که ویرانی بود>
    text <زیر ویران گنج سلطانی بود>
  block
    text <غرق حق خواهد که باشد غرق‌تر>
    text <همچو موج بحر جان زیر و زبر>
  block
    text <زیر دریا خوشتر آید یا زبر>
    text <تیر او دلکش‌تر آید یا سپر>
  block
    text <پاره کردهٔ وسوسه باشی دلا>
    text <گر طرب را باز دانی از بلا>
  block
    text <گر مرادت را مذاق شکرست>
    text <بی‌مرادی نه مراد دلبرست>
  block
    text <هر ستاره‌ش خونبهای صد هلال>
    text <خون عالم ریختن او را حلال>
  block
    text <ما بها و خونبها را یافتیم>
    text <جانب جان باختن بشتافتیم>
  block
    text <ای حیات عاشقان در مردگی>
    text <دل نیابی جز که در دل‌بردگی>
  block
    text <من دلش جسته به صد ناز و دلال>
    text <او بهانه کرده با من از ملال>
  block
    text <گفتم آخر غرق تست این عقل و جان>
    text <گفت رو رو بر من این افسون مخوان>
  block
    text <من ندانم آنچ اندیشیده‌ای>
    text <ای دو دیده دوست را چون دیده‌ای>
  block
    text <ای گرانجان خوار دیدستی ورا>
    text <زانک بس ارزان خریدستی ورا>
  block
    text <هرکه او ارزان خرد ارزان دهد>
    text <گوهری طفلی به قرصی نان دهد>
  block
    text <غرق عشقی‌ام که غرقست اندرین>
    text <عشقهای اولین و آخرین>
  block
    text <مجملش گفتم نکردم زان بیان>
    text <ورنه هم افهام سوزد هم زبان>
  block
    text <من چو لب گویم لب دریا بود>
    text <من چو لا گویم مراد الا بود>
  block
    text <من ز شیرینی نشستم رو ترش>
    text <من ز بسیاری گفتارم خمش>
  block
    text <تا که شیرینی ما از دو جهان>
    text <در حجاب رو ترش باشد نهان>
  block
    text <تا که در هر گوش ناید این سخن>
    text <یک همی گویم ز صد سر لدن>
