
text <بقیهٔ قصه زید در جواب رسول صلی الله علیه و سلم>
  block
    text <این سخن پایان ندارد خیز زید>
    text <بر براق ناطقه بر بند قید>
  block
    text <ناطقه چون فاضح آمد عیب را>
    text <می‌دراند پرده‌های غیب را>
  block
    text <غیب مطلوب حق آمد چند گاه>
    text <این دهل زن را بران بر بند راه>
  block
    text <تگ مران درکش عنان مستور به>
    text <هر کس از پندار خود مسرور به>
  block
    text <حق همی‌خواهد که نومیدان او>
    text <زین عبادت هم نگردانند رو>
  block
    text <هم باومیدی مشرف می‌شوند>
    text <چند روزی در رکابش می‌دوند>
  block
    text <خواهد آن رحمت بتابد بر همه>
    text <بر بد و نیک از عموم مرحمه>
  block
    text <حق همی‌خواهد که هر میر و اسیر>
    text <با رجا و خوف باشند و حذیر>
  block
    text <این رجا و خوف در پرده بود>
    text <تا پس این پرده پرورده شود>
  block
    text <چون دریدی پرده کو خوف و رجا>
    text <غیب را شد کر و فری بر ملا>
  block
    text <بر لب جو برد ظنی یک فتی>
    text <که سلیمانست ماهی‌گیر ما>
  block
    text <گر ویست این از چه فردست و خفیست>
    text <ورنه سیمای سلیمانیش چیست>
  block
    text <اندرین اندیشه می‌بود او دو دل>
    text <تا سلیمان گشت شاه و مستقل>
  block
    text <دیو رفت از ملک و تخت او گریخت>
    text <تیغ بختش خون آن شیطان بریخت>
  block
    text <کرد در انگشت خود انگشتری>
    text <جمع آمد لشکر دیو و پری>
  block
    text <آمدند از بهر نظاره رجال>
    text <در میانشان آنک بد صاحب‌خیال>
  block
    text <چون در انگشتش بدید انگشتری>
    text <رفت اندیشه و گمانش یکسری>
  block
    text <وهم آنگاهست کان پوشیده است>
    text <این تحری از پی نادیده است>
  block
    text <شد خیال غایب اندر سینه زفت>
    text <چونک حاضر شد خیال او برفت>
  block
    text <گر سمای نور بی باریده نیست>
    text <هم زمین تار بی بالیده نیست>
  block
    text <یمنون بالغیب می‌باید مرا>
    text <زان ببستم روزن فانی سرا>
  block
    text <چون شکافم آسمان را در ظهور>
    text <چون بگویم هل تری فیها فطور>
  block
    text <تا درین ظلمت تحری گسترند>
    text <هر کسی رو جانبی می‌آورند>
  block
    text <مدتی معکوس باشد کارها>
    text <شحنه را دزد آورد بر دارها>
  block
    text <تا که بس سلطان و عالی‌همتی>
    text <بندهٔ بندهٔ خود آید مدتی>
  block
    text <بندگی در غیب آید خوب و گش>
    text <حفظ غیب آید در استعباد خوش>
  block
    text <کو که مدح شاه گوید پیش او>
    text <تا که در غیبت بود او شرم‌رو>
  block
    text <قلعه‌داری کز کنار مملکت>
    text <دور از سلطان و سایهٔ سلطنت>
  block
    text <پاس دارد قلعه را از دشمنان>
    text <قلعه نفروشد به مالی بی‌کران>
  block
    text <غایب از شه در کنار ثغرها>
    text <همچو حاضر او نگه دارد وفا>
  block
    text <پیش شه او به بود از دیگران>
    text <که به خدمت حاضرند و جان‌فشان>
  block
    text <پس بغیبت نیم ذره حفظ کار>
    text <به که اندر حاضری زان صد هزار>
  block
    text <طاعت و ایمان کنون محمود شد>
    text <بعد مرگ اندر عیان مردود شد>
  block
    text <چونک غیب و غایب و روپوش به>
    text <پس لبان بر بند و لب خاموش به>
  block
    text <ای برادر دست وادار از سخن>
    text <خود خدا پیدا کند علم لدن>
  block
    text <پس بود خورشید را رویش گواه>
    text <ای شیء اعظم الشاهد اله>
  block
    text <نه بگویم چون قرین شد در بیان>
    text <هم خدا و هم ملک هم عالمان>
  block
    text <یشهد الله و الملک و اهل العلوم>
    text <انه لا رب الا من یدوم>
  block
    text <چون گواهی داد حق کی بود ملک>
    text <تا شود اندر گواهی مشترک>
  block
    text <زانک شعشاع و حضور آفتاب>
    text <بر نتابد چشم و دلهای خراب>
  block
    text <چون خفاشی کو تف خورشید را>
    text <بر نتابد بسکلد اومید را>
  block
    text <پس ملایک را چو ما هم یار دان>
    text <جلوه‌گر خورشید را بر آسمان>
  block
    text <کین ضیا ما ز آفتابی یافتیم>
    text <چون خلیفه بر ضعیفان تافتیم>
  block
    text <چون مه نو یا سه روزه یا که بدر>
    text <هر ملک دارد کمال و نور و قدر>
  block
    text <ز اجنحهٔ نور ثلاث او رباع>
    text <بر مراتب هر ملک را آن شعاع>
  block
    text <همچو پرهای عقول انسیان>
    text <که بسی فرقستشان اندر میان>
  block
    text <پس قرین هر بشر در نیک و بد>
    text <آن ملک باشد که مانندش بود>
  block
    text <چشم اعمش چونک خور را بر نتافت>
    text <اختر او را شمع شد تا ره بیافت>
