
text <مغرور شدن مریدان محتاج به مدعیان مزور و ایشان را شیخ و محتشم و واصل پنداشتن و نقل را از نقد فرق نادانستن و بر بسته را از بر رسته>
  block
    text <بهر این گفتند دانایان بفن>
    text <میهمان محسنان باید شدن>
  block
    text <تو مرید و میهمان آن کسی>
    text <کو ستاند حاصلت را از خسی>
  block
    text <نیست چیره چون ترا چیره کند>
    text <نور ندهد مر ترا تیره کند>
  block
    text <چون ورا نوری نبود اندر قران>
    text <نور کی یابند از وی دیگران>
  block
    text <همچو اعمش کو کند داروی چشم>
    text <چه کشد در چشمها الا که یشم>
  block
    text <حال ما اینست در فقر و عنا>
    text <هیچ مهمانی مبا مغرور ما>
  block
    text <قحط ده سال ار ندیدی در صور>
    text <چشمها بگشا و اندر ما نگر>
  block
    text <ظاهر ما چون درون مدعی>
    text <در دلش ظلمت زبانش شعشعی>
  block
    text <از خدا بویی نه او را نه اثر>
    text <دعویش افزون ز شیث و بوالبشر>
  block
    text <دیو ننموده ورا هم نقش خویش>
    text <او همی‌گوید ز ابدالیم بیش>
  block
    text <حرف درویشان بدزدیده بسی>
    text <تا گمان آید که هست او خود کسی>
  block
    text <خرده گیرد در سخن بر بایزید>
    text <ننگ دارد از درون او یزید>
  block
    text <بی‌نوا از نان و خوان آسمان>
    text <پیش او ننداخت حق یک استخوان>
  block
    text <او ندا کرده که خوان بنهاده‌ام>
    text <نایب حقم خلیفه‌زاده‌ام>
  block
    text <الصلا ساده‌دلان پیچ پیچ>
    text <تا خورید از خوان جودم سیر هیچ>
  block
    text <سالها بر وعدهٔ فردا کسان>
    text <گرد آن در گشته فردا نارسان>
  block
    text <دیر باید تا که سر آدمی>
    text <آشکارا گردد از بیش و کمی>
  block
    text <زیر دیوار بدن گنجست یا>
    text <خانهٔ مارست و مور و اژدها>
  block
    text <چونک پیدا گشت کو چیزی نبود>
    text <عمر طالب رفت آگاهی چه سود>
