
text <گفتن پیغامبر صلی الله علیه و سلم مر زید را کی این سر را فاش‌تر ازین مگو و متابعت نگهدار>
  block
    text <گفت پیغامبر که اصحابی نجوم>
    text <ره‌روان را شمع و شیطان را رجوم>
  block
    text <هر کسی را گر بدی آن چشم و زور>
    text <کو گرفتی ز آفتاب چرخ نور>
  block
    text <کی ستاره حاجتستی ای ذلیل>
    text <که بدی بر نور خورشید او دلیل>
  block
    text <ماه می‌گوید به خاک و ابر و فی>
    text <من بشر بودم ولی یوحی الی>
  block
    text <چون شما تاریک بودم در نهاد>
    text <وحی خورشیدم چنین نوری بداد>
  block
    text <ظلمتی دارم به نسبت با شموس>
    text <نور دارم بهر ظلمات نفوس>
  block
    text <زان ضعیفم تا تو تابی آوری>
    text <که نه مرد آفتاب انوری>
  block
    text <همچو شهد و سرکه در هم بافتم>
    text <تا سوی رنج جگر ره یافتم>
  block
    text <چون ز علت وا رهیدی ای رهین>
    text <سرکه را بگذار و می‌خور انگبین>
  block
    text <تخت دل معمور شد پاک از هوا>
    text <بین که الرحمن علی العرش استوی>
  block
    text <حکم بر دل بعد ازین بی واسطه>
    text <حق کند چون یافت دل این رابطه>
  block
    text <این سخن پایان ندارد زید کو>
    text <تا دهم پندش که رسوایی مجو>
