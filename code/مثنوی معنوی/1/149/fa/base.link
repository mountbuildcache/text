
text <گفتن مهمان یوسف علیه‌السلام کی آینه‌ای آوردمت کی تا هر باری کی در وی نگری روی خوب خویش را بینی مرا یاد کنی>
  block
    text <گفت یوسف هین بیاور ارمغان>
    text <او ز شرم این تقاضا زد فغان>
  block
    text <گفت من چند ارمغان جستم ترا>
    text <ارمغانی در نظر نامد مرا>
  block
    text <حبه‌ای را جانب کان چون برم>
    text <قطره‌ای را سوی عمان چون برم>
  block
    text <زیره را من سوی کرمان آورم>
    text <گر به پیش تو دل و جان آورم>
  block
    text <نیست تخمی کاندرین انبار نیست>
    text <غیر حسن تو که آن را یار نیست>
  block
    text <لایق آن دیدم که من آیینه‌ای>
    text <پیش تو آرم چو نور سینه‌ای>
  block
    text <تا ببینی روی خوب خود در آن>
    text <ای تو چون خورشید شمع آسمان>
  block
    text <آینه آوردمت ای روشنی>
    text <تا چو بینی روی خود یادم کنی>
  block
    text <آینه بیرون کشید او از بغل>
    text <خوب را آیینه باشد مشتغل>
  block
    text <آینهٔ هستی چه باشد نیستی>
    text <نیستی بر گر تو ابله نیستی>
  block
    text <هستی اندر نیستی بتوان نمود>
    text <مال‌داران بر فقیر آرند جود>
  block
    text <آینهٔ صافی نان خود گرسنه‌ست>
    text <سوخته هم آینهٔ آتش‌زنه‌ست>
  block
    text <نیستی و نقص هر جایی که خاست>
    text <آینهٔ خوبی جمله پیشه‌هاست>
  block
    text <چونک جامه چست و دوزیده بود>
    text <مظهر فرهنگ درزی چون شود>
  block
    text <ناتراشیده همی باید جذوع>
    text <تا دروگر اصل سازد یا فروع>
  block
    text <خواجهٔ اشکسته‌بند آنجا رود>
    text <کاندر آنجا پای اشکسته بود>
  block
    text <کی شود چون نیست رنجور نزار>
    text <آن جمال صنعت طب آشکار>
  block
    text <خواری و دونی مسها بر ملا>
    text <گر نباشد کی نماید کیمیا>
  block
    text <نقصها آیینهٔ وصف کمال>
    text <و آن حقارت آینهٔ عز و جلال>
  block
    text <زانک ضد را ضد کند پیدا یقین>
    text <زانک با سر که پدیدست انگبین>
  block
    text <هر که نقص خویش را دید و شناخت>
    text <اندر استکمال خود ده اسپه تاخت>
  block
    text <زان نمی‌پرد به سوی ذوالجلال>
    text <کو گمانی می‌برد خود را کمال>
  block
    text <علتی بتر ز پندار کمال>
    text <نیست اندر جان تو ای ذو دلال>
  block
    text <از دل و از دیده‌ات بس خون رود>
    text <تا ز تو این معجبی بیرون شود>
  block
    text <علت ابلیس انا خیری بدست>
    text <وین مرض در نفس هر مخلوق هست>
  block
    text <گرچه خود را بس شکسته بیند او>
    text <آب صافی دان و سرگین زیر جو>
  block
    text <چون بشوراند ترا در امتحان>
    text <آب سرگین رنگ گردد در زمان>
  block
    text <در تگ جو هست سرگین ای فتی>
    text <گرچه جو صافی نماید مر ترا>
  block
    text <هست پیر راه‌دان پر فطن>
    text <باغهای نفس کل را جوی کن>
  block
    text <جوی خود را کی تواند پاک کرد>
    text <نافع از علم خدا شد علم مرد>
  block
    text <کی تراشد تیغ دستهٔ خویش را>
    text <رو به جراحی سپار این ریش را>
  block
    text <بر سر هر ریش جمع آمد مگس>
    text <تا نبیند قبح ریش خویش کس>
  block
    text <آن مگس اندیشه‌ها وان مال تو>
    text <ریش تو آن ظلمت احوال تو>
  block
    text <ور نهد مرهم بر آن ریش تو پیر>
    text <آن زمان ساکن شود درد و نفیر>
  block
    text <تا که پندارد که صحت یافتست>
    text <پرتو مرهم بر آنجا تافتست>
  block
    text <هین ز مرهم سر مکش ای پشت‌ریش>
    text <و آن ز پرتو دان مدان از اصل خویش>
