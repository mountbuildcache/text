
text <بیان خسارت وزیر درین مکر>
  block
    text <همچو شه نادان و غافل بد وزیر>
    text <پنجه می‌زد با قدیم ناگزیر>
  block
    text <با چنان قادر خدایی کز عدم>
    text <صد چو عالم هست گرداند بدم>
  block
    text <صد چو عالم در نظر پیدا کند>
    text <چونک چشمت را به خود بینا کند>
  block
    text <گر جهان پیشت بزرگ و بی‌بنیست>
    text <پیش قدرت ذره‌ای می‌دان که نیست>
  block
    text <این جهان خود حبس جانهای شماست>
    text <هین روید آن سو که صحرای شماست>
  block
    text <این جهان محدود و آن خود بی‌حدست>
    text <نقش و صورت پیش آن معنی سدست>
  block
    text <صد هزاران نیزهٔ فرعون را>
    text <در شکست از موسی با یک عصا>
  block
    text <صد هزاران طب جالینوس بود>
    text <پیش عیسی و دمش افسوس بود>
  block
    text <صد هزاران دفتر اشعار بود>
    text <پیش حرف امیی‌اش عار بود>
  block
    text <با چنین غالب خداوندی کسی>
    text <چون نمیرد گر نباشد او خسی>
  block
    text <بس دل چون کوه را انگیخت او>
    text <مرغ زیرک با دو پا آویخت او>
  block
    text <فهم و خاطر تیز کردن نیست راه>
    text <جز شکسته می‌نگیرد فضل شاه>
  block
    text <ای بسا گنج آگنان کنج‌کاو>
    text <کان خیال‌اندیش را شد ریش گاو>
  block
    text <گاو که بود تا تو ریش او شوی>
    text <خاک چه بود تا حشیش او شوی>
  block
    text <چون زنی از کار بد شد روی زرد>
    text <مسخ کرد او را خدا و زهره کرد>
  block
    text <عورتی را زهره کردن مسخ بود>
    text <خاک و گل گشتن نه مسخست ای عنود>
  block
    text <روح می‌بردت سوی چرخ برین>
    text <سوی آب و گل شدی در اسفلین>
  block
    text <خویشتن را مسخ کردی زین سفول>
    text <زان وجودی که بد آن رشک عقول>
  block
    text <پس ببین کین مسخ کردن چون بود>
    text <پیش آن مسخ این به غایت دون بود>
  block
    text <اسپ همت سوی اختر تاختی>
    text <آدم مسجود را نشناختی>
  block
    text <آخر آدم‌زاده‌ای ای ناخلف>
    text <چند پنداری تو پستی را شرف>
  block
    text <چند گویی من بگیرم عالمی>
    text <این جهان را پر کنم از خود همی>
  block
    text <گر جهان پر برف گردد سربسر>
    text <تاب خور بگدازدش با یک نظر>
  block
    text <وزر او و صد وزیر و صدهزار>
    text <نیست گرداند خدا از یک شرار>
  block
    text <عین آن تخییل را حکمت کند>
    text <عین آن زهراب را شربت کند>
  block
    text <آن گمان‌انگیز را سازد یقین>
    text <مهرها رویاند از اسباب کین>
  block
    text <پرورد در آتش ابراهیم را>
    text <ایمنی روح سازد بیم را>
  block
    text <از سبب سوزیش من سوداییم>
    text <در خیالاتش چو سوفسطاییم>
