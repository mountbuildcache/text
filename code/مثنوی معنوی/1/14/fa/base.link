
text <تلبیس وزیر بانصاری>
  block
    text <پس بگویم من بسر نصرانیم>
    text <ای خدای رازدان می‌دانیم>
  block
    text <شاه واقف گشت از ایمان من>
    text <وز تعصب کرد قصد جان من>
  block
    text <خواستم تا دین ز شه پنهان کنم>
    text <آنک دین اوست ظاهر آن کنم>
  block
    text <شاه بویی برد از اسرار من>
    text <متهم شد پیش شه گفتار من>
  block
    text <گفت گفت تو چو در نان سوزنست>
    text <از دل من تا دل تو روزنست>
  block
    text <من از آن روزن بدیدم حال تو>
    text <حال تو دیدم ننوشم قال تو>
  block
    text <گر نبودی جان عیسی چاره‌ام>
    text <او جهودانه بکردی پاره‌ام>
  block
    text <بهر عیسی جان سپارم سر دهم>
    text <صد هزاران منتش بر خود نهم>
  block
    text <جان دریغم نیست از عیسی ولیک>
    text <واقفم بر علم دینش نیک‌نیک>
  block
    text <حیف می‌آمد مرا کان دین پاک>
    text <درمیان جاهلان گردد هلاک>
  block
    text <شکر ایزد را و عیسی را که ما>
    text <گشته‌ایم آن کیش حق را ره‌نما>
  block
    text <از جهود و از جهودی رسته‌ایم>
    text <تا به زناری میان را بسته‌ایم>
  block
    text <دور دور عیسیست ای مردمان>
    text <بشنوید اسرار کیش او بجان>
  block
    text <کرد با وی شاه آن کاری که گفت>
    text <خلق حیران مانده زان مکر نهفت>
  block
    text <راند او را جانب نصرانیان>
    text <کرد در دعوت شروع او بعد از آن>
