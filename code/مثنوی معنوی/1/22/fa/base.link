
text <تخلیط وزیر در احکام انجیل>
  block
    text <ساخت طوماری به نام هر یکی>
    text <نقش هر طومار دیگر مسلکی>
  block
    text <حکمهای هر یکی نوعی دگر>
    text <این خلاف آن ز پایان تا به سر>
  block
    text <در یکی راه ریاضت را و جوع>
    text <رکن توبه کرده و شرط رجوع>
  block
    text <در یکی گفته ریاضت سود نیست>
    text <اندرین ره مخلصی جز جود نیست>
  block
    text <در یکی گفته که جوع و جود تو>
    text <شرک باشد از تو با معبود تو>
  block
    text <جز توکل جز که تسلیم تمام>
    text <در غم و راحت همه مکرست و دام>
  block
    text <در یکی گفته که واجب خدمتست>
    text <ور نه اندیشهٔ توکل تهمتست>
  block
    text <در یکی گفته که امر و نهیهاست>
    text <بهر کردن نیست شرح عجز ماست>
  block
    text <تا که عجز خود بینیم اندر آن>
    text <قدرت او را بدانیم آن زمان>
  block
    text <در یکی گفته که عجز خود مبین>
    text <کفر نعمت کردنست آن عجز هین>
  block
    text <قدرت خود بین که این قدرت ازوست>
    text <قدرت تو نعمت او دان که هوست>
  block
    text <در یکی گفته کزین دو بر گذر>
    text <بت بود هر چه بگنجد در نظر>
  block
    text <در یکی گفته مکش این شمع را>
    text <کین نظر چون شمع آمد جمع را>
  block
    text <از نظر چون بگذری و از خیال>
    text <کشته باشی نیم شب شمع وصال>
  block
    text <در یکی گفته بکش باکی مدار>
    text <تا عوض بینی نظر را صد هزار>
  block
    text <که ز کشتن شمع جان افزون شود>
    text <لیلی‌ات از صبر تو مجنون شود>
  block
    text <ترک دنیا هر که کرد از زهد خویش>
    text <بیش آید پیش او دنیا و بیش>
  block
    text <در یکی گفته که آنچت داد حق>
    text <بر تو شیرین کرد در ایجاد حق>
  block
    text <بر تو آسان کرد و خوش آن را بگیر>
    text <خویشتن را در میفکن در زحیر>
  block
    text <در یکی گفته که بگذار آن خود>
    text <کان قبول طبع تو ردست و بد>
  block
    text <راههای مختلف آسان شدست>
    text <هر یکی را ملتی چون جان شدست>
  block
    text <گر میسر کردن حق ره بدی>
    text <هر جهود و گبر ازو آگه بدی>
  block
    text <در یکی گفته میسر آن بود>
    text <که حیات دل غذای جان بود>
  block
    text <هر چه ذوق طبع باشد چون گذشت>
    text <بر نه آرد همچو شوره ریع و کشت>
  block
    text <جز پشیمانی نباشد ریع او>
    text <جز خسارت پیش نارد بیع او>
  block
    text <آن میسر نبود اندر عاقبت>
    text <نام او باشد معسر عاقبت>
  block
    text <تو معسر از میسر بازدان>
    text <عاقبت بنگر جمال این و آن>
  block
    text <در یکی گفته که استادی طلب>
    text <عاقبت‌بینی نیابی در حسب>
  block
    text <عاقبت دیدند هر گون ملتی>
    text <لاجرم گشتند اسیر زلتی>
  block
    text <عاقبت دیدن نباشد دست‌باف>
    text <ورنه کی بودی ز دینها اختلاف>
  block
    text <در یکی گفته که استا هم توی>
    text <زانک استا را شناسا هم توی>
  block
    text <مرد باش و سخرهٔ مردان مشو>
    text <رو سر خود گیر و سرگردان مشو>
  block
    text <در یکی گفته که این جمله یکیست>
    text <هر که او دو بیند احول مردکیست>
  block
    text <در یکی گفته که صد یک چون بود>
    text <این کی اندیشد مگر مجنون بود>
  block
    text <هر یکی قولیست ضد هم‌دگر>
    text <چون یکی باشد یکی زهر و شکر>
  block
    text <تا ز زهر و از شکر در نگذری>
    text <کی تو از گلزار وحدت بو بری>
  block
    text <این نمط وین نوع ده طومار و دو>
    text <بر نوشت آن دین عیسی را عدو>
