
text <تعجب کردن آدم علیه‌السلام از ضلالت  ابلیس لعین و عجب آوردن>
  block
    text <چشم آدم بر بلیسی کو شقی‌ست>
    text <از حقارت وز زیافت بنگریست>
  block
    text <خویش‌بینی کرد و آمد خودگزین>
    text <خنده زد بر کار ابلیس لعین>
  block
    text <بانگ بر زد غیرت حق کای صفی>
    text <تو نمی‌دانی ز اسرار خفی>
  block
    text <پوستین را بازگونه گر کند>
    text <کوه را از بیخ و از بن برکند>
  block
    text <پردهٔ صد آدم آن دم بر درد>
    text <صد بلیس نو مسلمان آورد>
  block
    text <گفت آدم توبه کردم زین نظر>
    text <این چنین گستاخ نندیشم دگر>
  block
    text <یا غیاث المستغیثین اهدنا>
    text <لا افتخار بالعلوم و الغنی>
  block
    text <لا تزغ قلبا هدیت بالکرم>
    text <واصرف السؤ الذی خط القلم>
  block
    text <بگذران از جان ما سؤ القضا>
    text <وامبر ما را ز اخوان صفا>
  block
    text <تلخ‌تر از فرقت تو هیچ نیست>
    text <بی پناهت غیر پیچاپیچ نیست>
  block
    text <رخت ما هم رخت ما را راه‌زن>
    text <جسم ما مر جان ما را جامه کن>
  block
    text <دست ما چون پای ما را می‌خورد>
    text <بی امان تو کسی جان چون برد>
  block
    text <ور برد جان زین خطرهای عظیم>
    text <برده باشد مایهٔ ادبار و بیم>
  block
    text <زانک جان چون واصل جانان نبود>
    text <تا ابد با خویش کورست و کبود>
  block
    text <چون تو ندهی راه جان خود برده گیر>
    text <جان که بی تو زنده باشد مرده گیر>
  block
    text <گر تو طعنه می‌زنی بر بندگان>
    text <مر ترا آن می‌رسد ای کامران>
  block
    text <ور تو ماه و مهر را گویی جفا>
    text <ور تو قد سرو را گویی دوتا>
  block
    text <ور تو چرخ و عرش را خوانی حقیر>
    text <ور تو کان و بحر را گویی فقیر>
  block
    text <آن بنسبت با کمال تو رواست>
    text <ملک اکمال فناها مر تراست>
  block
    text <که تو پاکی از خطر وز نیستی>
    text <نیستان را موجد و مغنیستی>
  block
    text <آنک رویانید داند سوختن>
    text <زانک چون بدرید داند دوختن>
  block
    text <می‌بسوزد هر خزان مر باغ را>
    text <باز رویاند گل صباغ را>
  block
    text <کای بسوزیده برون آ تازه شو>
    text <بار دیگر خوب و خوب‌آوازه شو>
  block
    text <چشم نرگس کور شد بازش بساخت>
    text <حلق نی ببرید و بازش خود نواخت>
  block
    text <ما چو مصنوعیم و صانع نیستیم>
    text <جز زبون و جز که قانع نیستیم>
  block
    text <ما همه نفسی و نفسی می‌زنیم>
    text <گر نخواهی ما همه آهرمنیم>
  block
    text <زان ز آهرمن رهیدستیم ما>
    text <که خریدی جان ما را از عمی>
  block
    text <تو عصاکش هر کرا که زندگیست>
    text <بی عصا و بی عصاکش کور چیست>
  block
    text <غیر تو هر چه خوشست و ناخوشست>
    text <آدمی سوزست و عین آتشست>
  block
    text <هر که را آتش پناه و پشت شد>
    text <هم مجوسی گشت و هم زردشت شد>
  block
    text <کل شیء ما خلا الله باطل>
    text <ان فضل الله غیم هاطل>
