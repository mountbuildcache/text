
text <گفتن امیر الممنین علی کرم الله وجهه با قرین خود کی چون خدو انداختی در روی من نفس من جنبید و اخلاص عمل نماند مانع کشتن تو آن شد>
  block
    text <گفت امیر المؤمنین با آن جوان>
    text <که به هنگام نبرد ای پهلوان>
  block
    text <چون خدو انداختی در روی من>
    text <نفس جنبید و تبه شد خوی من>
  block
    text <نیم بهر حق شد و نیمی هوا>
    text <شرکت اندر کار حق نبود روا>
  block
    text <تو نگاریدهٔ کف مولیستی>
    text <آن حقی کردهٔ من نیستی>
  block
    text <نقش حق را هم به امر حق شکن>
    text <بر زجاجهٔ دوست سنگ دوست زن>
  block
    text <گبر این بشنید و نوری شد پدید>
    text <در دل او تا که زناری برید>
  block
    text <گفت من تخم جفا می‌کاشتم>
    text <من ترا نوعی دگر پنداشتم>
  block
    text <تو ترازوی احدخو بوده‌ای>
    text <بل زبانهٔ هر ترازو بوده‌ای>
  block
    text <تو تبار و اصل و خویشم بوده‌ای>
    text <تو فروغ شمع کیشم بوده‌ای>
  block
    text <من غلام آن چراغ چشم‌جو>
    text <که چراغت روشنی پذرفت ازو>
  block
    text <من غلام موج آن دریای نور>
    text <که چنین گوهر بر آرد در ظهور>
  block
    text <عرضه کن بر من شهادت را که من>
    text <مر ترا دیدم سرافراز زمن>
  block
    text <قرب پنجه کس ز خویش و قوم او>
    text <عاشقانه سوی دین کردند رو>
  block
    text <او به تیغ حلم چندین حلق را>
    text <وا خرید از تیغ و چندین خلق را>
  block
    text <تیغ حلم از تیغ آهن تیزتر>
    text <بل ز صد لشکر ظفر انگیزتر>
  block
    text <ای دریغا لقمه‌ای دو خورده شد>
    text <جوشش فکرت از آن افسرده شد>
  block
    text <گندمی خورشید آدم را کسوف>
    text <چون ذنب شعشاع بدری را خسوف>
  block
    text <اینت لطف دل که از یک مشت گل>
    text <ماه او چون می‌شود پروین‌گسل>
  block
    text <نان چو معنی بود خوردش سود بود>
    text <چونک صورت گشت انگیزد جحود>
  block
    text <همچو خار سبز کاشتر می‌خورد>
    text <زان خورش صد نفع و لذت می‌برد>
  block
    text <چونک آن سبزیش رفت و خشک گشت>
    text <چون همان را می‌خورد اشتر ز دشت>
  block
    text <می‌دراند کام و لنجش ای دریغ>
    text <کانچنان ورد مربی گشت تیغ>
  block
    text <نان چو معنی بود بود آن خار سبز>
    text <چونک صورت شد کنون خشکست و گبز>
  block
    text <تو بدان عادت که او را پیش ازین>
    text <خورده بودی ای وجود نازنین>
  block
    text <بر همان بو می‌خوری این خشک را>
    text <بعد از آن کامیخت معنی با ثری>
  block
    text <گشت خاک‌آمیز و خشک و گوشت‌بر>
    text <زان گیاه اکنون بپرهیز ای شتر>
  block
    text <سخت خاک‌آلود می‌آید سخن>
    text <آب تیره شد سر چه بند کن>
  block
    text <تا خدایش باز صاف و خوش کند>
    text <او که تیره کرد هم صافش کند>
  block
    text <صبر آرد آرزو را نه شتاب>
    text <صبر کن والله اعلم بالصواب>
