
text <دفع گفتن وزیر مریدان را>
  block
    text <گفت هان ای سخرگان گفت و گو>
    text <وعظ و گفتار زبان و گوش جو>
  block
    text <پنبه اندر گوش حس دون کنید>
    text <بند حس از چشم خود بیرون کنید>
  block
    text <پنبهٔ آن گوش سر گوش سرست>
    text <تا نگردد این کر آن باطن کرست>
  block
    text <بی‌حس و بی‌گوش و بی‌فکرت شوید>
    text <تا خطاب ارجعی را بشنوید>
  block
    text <تا به گفت و گوی بیداری دری>
    text <تو زگفت خواب بویی کی بری>
  block
    text <سیر بیرونیست قول و فعل ما>
    text <سیر باطن هست بالای سما>
  block
    text <حس خشکی دید کز خشکی بزاد>
    text <عیسی جان پای بر دریا نهاد>
  block
    text <سیر جسم خشک بر خشکی فتاد>
    text <سیر جان پا در دل دریا نهاد>
  block
    text <چونک عمر اندر ره خشکی گذشت>
    text <گاه کوه و گاه دریا گاه دشت>
  block
    text <آب حیوان از کجا خواهی تو یافت>
    text <موج دریا را کجا خواهی شکافت>
  block
    text <موج خاکی وهم و فهم و فکر ماست>
    text <موج آبی محو و سکرست و فناست>
  block
    text <تا درین سکری از آن سکری تو دور>
    text <تا ازین مستی از آن جامی نفور>
  block
    text <گفت و گوی ظاهر آمد چون غبار>
    text <مدتی خاموش خو کن هوش‌دار>
