
text <حقیر و بی‌خصم دیدن دیده‌های حس صالح و ناقهٔ صالح علیه‌السلام را چون خواهد کی حق لشکری را هلاک کند در نظر ایشان حقیر نماید خصمان را و اندک اگرچه غالب باشد آن خصم و یقللکم فی اعینهم لیقضی الله امرا کان مفعولا>
  block
    text <ناقهٔ صالح بصورت بد شتر>
    text <پی بریدندش ز جهل آن قوم مر>
  block
    text <از برای آب چون خصمش شدند>
    text <نان کور و آب کور ایشان بدند>
  block
    text <ناقة الله آب خورد از جوی و میغ>
    text <آب حق را داشتند از حق دریغ>
  block
    text <ناقهٔ صالح چو جسم صالحان>
    text <شد کمینی در هلاک طالحان>
  block
    text <تا بر آن امت ز حکم مرگ و درد>
    text <ناقةالله و سقیاها چه کرد>
  block
    text <شحنهٔ قهر خدا زیشان بجست>
    text <خونبهای اشتری شهری درست>
  block
    text <روح همچون صالح و تن ناقه است>
    text <روح اندر وصل و تن در فاقه است>
  block
    text <روح صالح قابل آفات نیست>
    text <زخم بر ناقه بود بر ذات نیست>
  block
    text <روح صالح قابل آزار نیست>
    text <نور یزدان سغبهٔ کفار نیست>
  block
    text <حق از آن پیوست با جسمی نهان>
    text <تاش آزارند و بینند امتحان>
  block
    text <بی‌خبر کزار این آزار اوست>
    text <آب این خم متصل با آب جوست>
  block
    text <زان تعلق کرد با جسمی اله>
    text <تا که گردد جمله عالم را پناه>
  block
    text <ناقهٔ جسم ولی را بنده باش>
    text <تا شوی با روح صالح خواجه‌تاش>
  block
    text <گفت صالح چونک کردید این حسد>
    text <بعد سه روز از خدا نقمت رسد>
  block
    text <بعد سه روز دگر از جانستان>
    text <آفتی آید که دارد سه نشان>
  block
    text <رنگ روی جمله‌تان گردد دگر>
    text <رنگ رنگ مختلف اندر نظر>
  block
    text <روز اول رویتان چون زعفران>
    text <در دوم رو سرخ همچون ارغوان>
  block
    text <در سوم گردد همه روها سیاه>
    text <بعد از آن اندر رسد قهر اله>
  block
    text <گر نشان خواهید از من زین وعید>
    text <کرهٔ ناقه به سوی که دوید>
  block
    text <گر توانیدش گرفتن چاره هست>
    text <ورنه خود مرغ امید از دام جست>
  block
    text <کس نتانست اندر آن کره رسید>
    text <رفت در کهسارها شد ناپدید>
  block
    text <گفت دیدیت آن قضا معلن شدست>
    text <صورت اومید را گردن زدست>
  block
    text <کرهٔ ناقه چه باشد خاطرش>
    text <که بجا آرید ز احسان و برش>
  block
    text <گر بجا آید دلش رستید از آن>
    text <ورنه نومیدیت و ساعد را گزان>
  block
    text <چون شنیدند این وعید منکدر>
    text <چشم بنهادند و آن را منتظر>
  block
    text <روز اول روی خود دیدند زرد>
    text <می‌زدند از ناامیدی آه سرد>
  block
    text <سرخ شد روی همه روز دوم>
    text <نوبت اومید و توبه گشت گم>
  block
    text <شد سیه روز سیم روی همه>
    text <حکم صالح راست شد بی ملحمه>
  block
    text <چون همه در ناامیدی سر زدند>
    text <همچو مرغان در دو زانو آمدند>
  block
    text <در نبی آورد جبریل امین>
    text <شرح این زانو زدن را جاثمین>
  block
    text <زانو آن دم زن که تعلیمت کنند>
    text <وز چنین زانو زدن بیمت کنند>
  block
    text <منتظر گشتند زخم قهر را>
    text <قهر آمد نیست کرد آن شهر را>
  block
    text <صالح از خلوت بسوی شهر رفت>
    text <شهر دید اندر میان دود و نفت>
  block
    text <ناله از اجزای ایشان می‌شنید>
    text <نوحه پیدا نوحه‌گویان ناپدید>
  block
    text <ز استخوانهاشان شنید او ناله‌ها>
    text <اشک‌ریزان جانشان چون ژاله‌ها>
  block
    text <صالح آن بشنید و گریه ساز کرد>
    text <نوحه بر نوحه‌گران آغاز کرد>
  block
    text <گفت ای قومی به باطل زیسته>
    text <وز شما من پیش حق بگریسته>
  block
    text <حق بگفته صبر کن بر جورشان>
    text <پندشان ده بس نماند از دورشان>
  block
    text <من بگفته پند شد بند از جفا>
    text <شیر پند از مهر جوشد وز صفا>
  block
    text <بس که کردید از جفا بر جای من>
    text <شیر پند افسرد در رگهای من>
  block
    text <حق مرا گفته ترا لطفی دهم>
    text <بر سر آن زخمها مرهم نهم>
  block
    text <صاف کرده حق دلم را چون سما>
    text <روفته از خاطرم جور شما>
  block
    text <در نصیحت من شده بار دگر>
    text <گفته امثال و سخنها چون شکر>
  block
    text <شیر تازه از شکر انگیخته>
    text <شیر و شهدی با سخن آمیخته>
  block
    text <در شما چون زهر گشته آن سخن>
    text <زانک زهرستان بدیت از بیخ و بن>
  block
    text <چون شوم غمگین که غم شد سرنگون>
    text <غم شما بودیت ای قوم حرون>
  block
    text <هیچ کس بر مرگ غم نوحه کند>
    text <ریش سر چون شد کسی مو بر کند>
  block
    text <رو بخود کرد و بگفت ای نوحه‌گر>
    text <نوحه‌ات را می‌نیرزند آن نفر>
  block
    text <کژ مخوان ای راست‌خوانندهٔ مبین>
    text <کیف آسی خلف قوم ظالمین>
  block
    text <باز اندر چشم و دل او گریه یافت>
    text <رحمتی بی‌علتی در وی بتافت>
  block
    text <قطره می‌بارید و حیران گشته بود>
    text <قطره‌ای بی‌علت از دریای جود>
  block
    text <عقل او می‌گفت کین گریه ز چیست>
    text <بر چنان افسوسیان شاید گریست>
  block
    text <بر چه می‌گریی بگو بر فعلشان>
    text <بر سپاه کینه‌توز بد نشان>
  block
    text <بر دل تاریک پر زنگارشان>
    text <بر زبان زهر همچون مارشان>
  block
    text <بر دم و دندان سگسارانه‌شان>
    text <بر دهان و چشم کزدم خانه‌شان>
  block
    text <بر ستیز و تسخر و افسوسشان>
    text <شکر کن چون کرد حق محبوسشان>
  block
    text <دستشان کژ پایشان کژ چشم کژ>
    text <مهرشان کژ صلحشان کژ خشم کژ>
  block
    text <از پی تقلید و معقولات نقل>
    text <پا نهاده بر سر این پیر عقل>
  block
    text <پیرخر نه جمله گشته پیر خر>
    text <از ریای چشم و گوش همدگر>
  block
    text <از بهشت آورد یزدان بندگان>
    text <تا نمایدشان سقر پروردگان>
