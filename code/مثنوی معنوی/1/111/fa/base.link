
text <قصهٔ اعرابی درویش و ماجرای زن با او به سبب قلت و درویشی>
  block
    text <یک شب اعرابی زنی مر شوی را>
    text <گفت و از حد برد گفت و گوی را>
  block
    text <کین همه فقر و جفا ما می‌کشیم>
    text <جمله عالم در خوشی ما ناخوشیم>
  block
    text <نان‌مان نه نان خورش‌مان درد و رشک>
    text <کوزه‌مان نه آب‌مان از دیده اشک>
  block
    text <جامهٔ ما روز تاب آفتاب>
    text <شب نهالین و لحاف از ماهتاب>
  block
    text <قرص مه را قرص نان پنداشته>
    text <دست سوی آسمان برداشته>
  block
    text <ننگ درویشان ز درویشی ما>
    text <روز شب از روزی اندیشی ما>
  block
    text <خویش و بیگانه شده از ما رمان>
    text <بر مثال سامری از مردمان>
  block
    text <گر بخواهم از کسی یک مشت نسک>
    text <مر مرا گوید خمش کن مرگ و جسک>
  block
    text <مر عرب را فخر غزوست و عطا>
    text <در عرب تو همچو اندر خط خطا>
  block
    text <چه غزا ما بی‌غزا خود کشته‌ایم>
    text <ما به تیغ فقر بی سر گشته‌ایم>
  block
    text <چه عطا ما بر گدایی می‌تنیم>
    text <مر مگس را در هوا رگ می‌زنیم>
  block
    text <گر کسی مهمان رسد گر من منم>
    text <شب بخسپد دلقش از تن بر کنم>
