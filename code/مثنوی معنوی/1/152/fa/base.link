
text <اعتماد کردن هاروت و ماروت بر عصمت خویش و امیری اهل دنیا خواستن و در فتنه افتادن>
  block
    text <همچو هاروت و چو ماروت شهیر>
    text <از بطر خوردند زهرآلود تیر>
  block
    text <اعتمادی بودشان بر قدس خویش>
    text <چیست بر شیر اعتماد گاومیش>
  block
    text <گرچه او با شاخ صد چاره کند>
    text <شاخ شاخش شیر نر پاره کند>
  block
    text <گر شود پر شاخ همچون خارپشت>
    text <شیر خواهد گاو را ناچار کشت>
  block
    text <گرچه صرصر پس درختان می‌کند>
    text <با گیاه تر وی احسان می‌کند>
  block
    text <بر ضعیفی گیاه آن باد تند>
    text <رحم کرد ای دل تو از قوت ملند>
  block
    text <تیشه را ز انبوهی شاخ درخت>
    text <کی هراس آید ببرد لخت لخت>
  block
    text <لیک بر برگی نکوبد خویش را>
    text <جز که بر نیشی نکوبد نیش را>
  block
    text <شعله را ز انبوهی هیزم چه غم>
    text <کی رمد قصاب از خیل غنم>
  block
    text <پیش معنی چیست صورت بس زبون>
    text <چرخ را معنیش می‌دارد نگون>
  block
    text <تو قیاس از چرخ دولابی بگیر>
    text <گردشش از کیست از عقل مشیر>
  block
    text <گردش این قالب همچون سپر>
    text <هست از روح مستر ای پسر>
  block
    text <گردش این باد از معنی اوست>
    text <همچو چرخی کان اسیر آب جوست>
  block
    text <جر و مد و دخل و خرج این نفس>
    text <از کی باشد جز ز جان پر هوس>
  block
    text <گاه جیمش می‌کند گه حا و دال>
    text <گاه صلحش می‌کند گاهی جدال>
  block
    text <گه یمینش می‌برد گاهی یسار>
    text <که گلستانش کند گاهیش خار>
  block
    text <همچنین این باد را یزدان ما>
    text <کرده بد بر عاد همچون اژدها>
  block
    text <باز هم آن باد را بر مؤمنان>
    text <کرده بد صلح و مراعات و امان>
  block
    text <گفت المعنی هوالله شیخ دین>
    text <بحر معنیهای رب العالمین>
  block
    text <جمله اطباق زمین و آسمان>
    text <همچو خاشاکی در آن بحر روان>
  block
    text <حمله‌ها و رقص خاشاک اندر آب>
    text <هم ز آب آمد به وقت اضطراب>
  block
    text <چونک ساکن خواهدش کرد از مرا>
    text <سوی ساحل افکند خاشاک را>
  block
    text <چون کشد از ساحلش در موج‌گاه>
    text <آن کند با او که آتش با گیاه>
  block
    text <این حدیث آخر ندارد باز ران>
    text <جانب هاروت و ماروت ای جوان>
