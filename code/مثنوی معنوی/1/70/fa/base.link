
text <پا واپس کشیدن خرگوش از شیر چون نزدیک چاه رسید>
  block
    text <چونک نزد چاه آمد شیر دید>
    text <کز ره آن خرگوش ماند و پا کشید>
  block
    text <گفت پا واپس کشیدی تو چرا>
    text <پای را واپس مکش پیش اندر آ>
  block
    text <گفت کو پایم که دست و پای رفت>
    text <جان من لرزید و دل از جای رفت>
  block
    text <رنگ رویم را نمی‌بینی چو زر>
    text <ز اندرون خود می‌دهد رنگم خبر>
  block
    text <حق چو سیما را معرف خوانده‌ست>
    text <چشم عارف سوی سیما مانده‌ست>
  block
    text <رنگ و بو غماز آمد چون جرس>
    text <از فرس آگه کند بانگ فرس>
  block
    text <بانگ هر چیزی رساند زو خبر>
    text <تا بدانی بانگ خر از بانگ در>
  block
    text <گفت پیغامبر به تمییز کسان>
    text <مرء مخفی لدی طی‌اللسان>
  block
    text <رنگ رو از حال دل دارد نشان>
    text <رحمتم کن مهر من در دل نشان>
  block
    text <رنگ روی سرخ دارد بانگ شکر>
    text <بانگ روی زرد دارد صبر و نکر>
  block
    text <در من آمد آنک دست و پا برد>
    text <رنگ رو و قوت و سیما برد>
  block
    text <آنک در هر چه در آید بشکند>
    text <هر درخت از بیخ و بن او بر کند>
  block
    text <در من آمد آنک از وی گشت مات>
    text <آدمی و جانور جامد نبات>
  block
    text <این خود اجزا اند کلیات ازو>
    text <زرد کرده رنگ و فاسد کرده بو>
  block
    text <تا جهان گه صابرست و گه شکور>
    text <بوستان گه حله پوشد گاه عور>
  block
    text <آفتابی کو بر آید نارگون>
    text <ساعتی دیگر شود او سرنگون>
  block
    text <اختران تافته بر چار طاق>
    text <لحظه لحظه مبتلای احتراق>
  block
    text <ماه کو افزود ز اختر در جمال>
    text <شد ز رنج دق او همچون خیال>
  block
    text <این زمین با سکون با ادب>
    text <اندر آرد زلزله‌ش در لرز تب>
  block
    text <ای بسا که زین بلای مر دریگ>
    text <گشته است اندر جهان او خرد و ریگ>
  block
    text <این هوا با روح آمد مقترن>
    text <چون قضا آید وبا گشت و عفن>
  block
    text <آب خوش کو روح را همشیره شد>
    text <در غدیری زرد و تلخ و تیره شد>
  block
    text <آتشی کو باد دارد در بروت>
    text <هم یکی بادی برو خواند یموت>
  block
    text <حال دریا ز اضطراب و جوش او>
    text <فهم کن تبدیلهای هوش او>
  block
    text <چرخ سرگردان که اندر جست و جوست>
    text <حال او چون حال فرزندان اوست>
  block
    text <گه حضیض و گه میانه گاه اوج>
    text <اندرو از سعد و نحسی فوج فوج>
  block
    text <از خود ای جزوی ز کلها مختلط>
    text <فهم می‌کن حالت هر منبسط>
  block
    text <چونک کلیات را رنجست و درد>
    text <جزو ایشان چون نباشد روی‌زرد>
  block
    text <خاصه جزوی کو ز اضدادست جمع>
    text <ز آب و خاک و آتش و بادست جمع>
  block
    text <این عجب نبود که میش از گرگ جست>
    text <این عجب کین میش دل در گرگ بست>
  block
    text <زندگانی آشتی ضدهاست>
    text <مرگ آنک اندر میانش جنگ خاست>
  block
    text <لطف حق این شیر را و گور را>
    text <الف دادست این دو ضد دور را>
  block
    text <چون جهان رنجور و زندانی بود>
    text <چه عجب رنجور اگر فانی بود>
  block
    text <خواند بر شیر او ازین رو پندها>
    text <گفت من پس مانده‌ام زین بندها>
