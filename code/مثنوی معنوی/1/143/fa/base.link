
text <امتحان کردن شیر گرگ را و گفتن کی پیش آی ای گرگ بخش کن صیدها را میان ما>
  block
    text <گفت شیر ای گرگ این را بخش کن>
    text <معدلت را نو کن ای گرگ کهن>
  block
    text <نایب من باش در قسمت‌گری>
    text <تا پدید آید که تو چه گوهری>
  block
    text <گفت ای شه گاو وحشی بخش تست>
    text <آن بزرگ و تو بزرگ و زفت و چست>
  block
    text <بز مرا که بز میانه‌ست و وسط>
    text <روبها خرگوش بستان بی غلط>
  block
    text <شیر گفت ای گرگ چون گفتی بگو>
    text <چونک من باشم تو گویی ما و تو>
  block
    text <گرگ خود چه سگ بود کو خویش دید>
    text <پیش چون من شیر بی مثل و ندید>
  block
    text <گفت پیش آ ای خری کو خود خرید>
    text <پیشش آمد پنجه زد او را درید>
  block
    text <چون ندیدش مغز و تدبیر رشید>
    text <در سیاست پوستش از سر کشید>
  block
    text <گفت چون دید منت ز خود نبرد>
    text <این چنین جان را بباید زار مرد>
  block
    text <چون نبودی فانی اندر پیش من>
    text <فضل آمد مر ترا گردن زدن>
  block
    text <کل شیء هالک جز وجه او>
    text <چون نه‌ای در وجه او هستی مجو>
  block
    text <هر که اندر وجه ما باشد فنا>
    text <کل شیء هالک نبود جزا>
  block
    text <زانک در الاست او از لا گذشت>
    text <هر که در الاست او فانی نگشت>
  block
    text <هر که بر در او من و ما می‌زند>
    text <رد بابست او و بر لا می‌تند>
