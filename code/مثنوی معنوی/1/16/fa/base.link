
text <متابعت نصاری وزیر را>
  block
    text <دل بدو دادند ترسایان تمام>
    text <خود چه باشد قوت تقلید عام>
  block
    text <در درون سینه مهرش کاشتند>
    text <نایب عیسیش می‌پنداشتند>
  block
    text <او بسر دجال یک چشم لعین>
    text <ای خدا فریاد رس نعم المعین>
  block
    text <صد هزاران دام و دانه‌ست ای خدا>
    text <ما چو مرغان حریص بی‌نوا>
  block
    text <دم بدم ما بستهٔ دام نویم>
    text <هر یکی گر باز و سیمرغی شویم>
  block
    text <می‌رهانی هر دمی ما را و باز>
    text <سوی دامی می‌رویم ای بی‌نیاز>
  block
    text <ما درین انبار گندم می‌کنیم>
    text <گندم جمع آمده گم می‌کنیم>
  block
    text <می‌نیندیشیم آخر ما بهوش>
    text <کین خلل در گندمست از مکر موش>
  block
    text <موش تا انبار ما حفره زدست>
    text <و از فنش انبار ما ویران شدست>
  block
    text <اول ای جان دفع شر موش کن>
    text <وانگهان در جمع گندم جوش کن>
  block
    text <بشنو از اخبار آن صدر الصدور>
    text <لا صلوة تم الا بالحضور>
  block
    text <گر نه موشی دزد در انبار ماست>
    text <گندم اعمال چل ساله کجاست>
  block
    text <ریزه‌ریزه صدق هر روزه چرا>
    text <جمع می‌ناید درین انبار ما>
  block
    text <بس ستارهٔ آتش از آهن جهید>
    text <وان دل سوزیده پذرفت و کشید>
  block
    text <لیک در ظلمت یکی دزدی نهان>
    text <می‌نهد انگشت بر استارگان>
  block
    text <می‌کشد استارگان را یک به یک>
    text <تا که نفروزد چراغی از فلک>
  block
    text <گر هزاران دام باشد در قدم>
    text <چون تو با مایی نباشد هیچ غم>
  block
    text <چون عنایاتت بود با ما مقیم>
    text <کی بود بیمی از آن دزد لئیم>
  block
    text <هر شبی از دام تن ارواح را>
    text <می‌رهانی می‌کنی الواح را>
  block
    text <می‌رهند ارواح هر شب زین قفس>
    text <فارغان نه حاکم و محکوم کس>
  block
    text <شب ز زندان بی‌خبر زندانیان>
    text <شب ز دولت بی‌خبر سلطانیان>
  block
    text <نه غم و اندیشهٔ سود و زیان>
    text <نه خیال این فلان و آن فلان>
  block
    text <حال عارف این بود بی‌خواب هم>
    text <گفت ایزد هم رقود زین مرم>
  block
    text <خفته از احوال دنیا روز و شب>
    text <چون قلم در پنجهٔ تقلیب رب>
  block
    text <آنک او پنجه نبیند در رقم>
    text <فعل پندارد بجنبش از قلم>
  block
    text <شمه‌ای زین حال عارف وا نمود>
    text <عقل را هم خواب حسی در ربود>
  block
    text <رفته در صحرای بی‌چون جانشان>
    text <روحشان آسوده و ابدانشان>
  block
    text <وز صفیری باز دام اندر کشی>
    text <جمله را در داد و در داور کشی>
  block
    text <چونک نور صبحدم سر بر زند>
    text <کرکس زرین گردون پر زند>
  block
    text <فالق الاصباح اسرافیل‌وار>
    text <جمله را در صورت آرد زان دیار>
  block
    text <روحهای منبسط را تن کند>
    text <هر تنی را باز آبستن کند>
  block
    text <اسپ جانها را کند عاری ز زین>
    text <سر النوم اخ الموتست این>
  block
    text <لیک بهر آنک روز آیند باز>
    text <بر نهد بر پایشان بند دراز>
  block
    text <تا که روزش واکشد زان مرغزار>
    text <وز چراگاه آردش در زیر بار>
  block
    text <کاش چون اصحاب کهف این روح را>
    text <حفظ کردی یا چو کشتی نوح را>
  block
    text <تا ازین طوفان بیداری و هوش>
    text <وا رهیدی این ضمیر و چشم و گوش>
  block
    text <ای بسی اصحاب کهف اندر جهان>
    text <پهلوی تو پیش تو هست این زمان>
  block
    text <یار با او غار با او در سرود>
    text <مهر بر چشمست و بر گوشت چه سود>
