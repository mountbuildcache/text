
text <ادب کردن شیر گرگ را کی در قسمت بی‌ادبی کرده بود>
  block
    text <گرگ را بر کند سر آن سرفراز>
    text <تا نماند دوسری و امتیاز>
  block
    text <فانتقمنا منهم است ای گرگ پیر>
    text <چون نبودی مرده در پیش امیر>
  block
    text <بعد از آن رو شیر با روباه کرد>
    text <گفت این را بخش کن از بهر خورد>
  block
    text <سجده کرد و گفت کین گاو سمین>
    text <چاشت‌خوردت باشد ای شاه گزین>
  block
    text <وان بز از بهر میان روز را>
    text <یخنیی باشد شه پیروز را>
  block
    text <و آن دگر خرگوش بهر شام هم>
    text <شب‌چرهٔ این شاه با لطف و کرم>
  block
    text <گفت ای روبه تو عدل افروختی>
    text <این چنین قسمت ز کی آموختی>
  block
    text <از کجا آموختی این ای بزرگ>
    text <گفت ای شاه جهان از حال گرگ>
  block
    text <گفت چون در عشق ما گشتی گرو>
    text <هر سه را بر گیر و بستان و برو>
  block
    text <روبها چون جملگی ما را شدی>
    text <چونت آزاریم چون تو ما شدی>
  block
    text <ما ترا و جمله اشکاران ترا>
    text <پای بر گردون هفتم نه بر آ>
  block
    text <چون گرفتی عبرت از گرگ دنی>
    text <پس تو روبه نیستی شیر منی>
  block
    text <عاقل آن باشد که عبرت گیرد از>
    text <مرگ یاران در بلای محترز>
  block
    text <روبه آن دم بر زبان صد شکر راند>
    text <که مرا شیر از پی آن گرگ خواند>
  block
    text <گر مرا اول بفرمودی که تو>
    text <بخش کن این را که بردی جان ازو>
  block
    text <پس سپاس او را که ما را در جهان>
    text <کرد پیدا از پس پیشینیان>
  block
    text <تا شنیدیم آن سیاستهای حق>
    text <بر قرون ماضیه اندر سبق>
  block
    text <تا که ما از حال آن گرگان پیش>
    text <همچو روبه پاس خود داریم بیش>
  block
    text <امت مرحومه زین رو خواندمان>
    text <آن رسول حق و صادق در بیان>
  block
    text <استخوان و پشم آن گرگان عیان>
    text <بنگرید و پند گیرید ای مهان>
  block
    text <عاقل از سر بنهد این هستی و باد>
    text <چون شنید انجام فرعونان و عاد>
  block
    text <ور بننهد دیگران از حال او>
    text <عبرتی گیرند از اضلال او>
