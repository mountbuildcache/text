
text <یافتن رسول روم امیرالممنین عمر را رضی‌الله عنه خفته به زیر درخت>
  block
    text <آمد او آنجا و از دور ایستاد>
    text <مر عمر را دید و در لرز اوفتاد>
  block
    text <هیبتی زان خفته آمد بر رسول>
    text <حالتی خوش کرد بر جانش نزول>
  block
    text <مهر و هیبت هست ضد همدگر>
    text <این دو ضد را دید جمع اندر جگر>
  block
    text <گفت با خود من شهان را دیده‌ام>
    text <پیش سلطانان مه و بگزیده‌ام>
  block
    text <از شهانم هیبت و ترسی نبود>
    text <هیبت این مرد هوشم را ربود>
  block
    text <رفته‌ام در بیشهٔ شیر و پلنگ>
    text <روی من زیشان نگردانید رنگ>
  block
    text <بس شدستم در مصاف و کارزار>
    text <همچو شیر آن دم که باشد کارزار>
  block
    text <بس که خوردم بس زدم زخم گران>
    text <دل قوی‌تر بوده‌ام از دیگران>
  block
    text <بی‌سلاح این مرد خفته بر زمین>
    text <من به هفت اندام لرزان چیست این>
  block
    text <هیبت حقست این از خلق نیست>
    text <هیبت این مرد صاحب دلق نیست>
  block
    text <هر که ترسید از حق او تقوی گزید>
    text <ترسد از وی جن و انس و هر که دید>
  block
    text <اندرین فکرت به حرمت دست بست>
    text <بعد یک ساعت عمر از خواب جست>
  block
    text <کرد خدمت مر عمر را و سلام>
    text <گفت پیغامبر سلام آنگه کلام>
  block
    text <پس علیکش گفت و او را پیش خواند>
    text <ایمنش کرد و به پیش خود نشاند>
  block
    text <لاتخافوا هست نزل خایفان>
    text <هست در خور از برای خایف آن>
  block
    text <هر که ترسد مر ورا ایمن کنند>
    text <مر دل ترسنده را ساکن کنند>
  block
    text <آنک خوفش نیست چون گویی مترس>
    text <درس چه‌دهی نیست او محتاج درس>
  block
    text <آن دل از جا رفته را دلشاد کرد>
    text <خاطر ویرانش را آباد کرد>
  block
    text <بعد از آن گفتش سخنهای دقیق>
    text <وز صفات پاک حق نعم الرفیق>
  block
    text <وز نوازشهای حق ابدال را>
    text <تا بداند او مقام و حال را>
  block
    text <حال چون جلوه‌ست زان زیبا عروس>
    text <وین مقام آن خلوت آمد با عروس>
  block
    text <جلوه بیند شاه و غیر شاه نیز>
    text <وقت خلوت نیست جز شاه عزیز>
  block
    text <جلوه کرده خاص و عامان را عروس>
    text <خلوت اندر شاه باشد با عروس>
  block
    text <هست بسیار اهل حال از صوفیان>
    text <نادرست اهل مقام اندر میان>
  block
    text <از منازلهای جانش یاد داد>
    text <وز سفرهای روانش یاد داد>
  block
    text <وز زمانی کز زمان خالی بدست>
    text <وز مقام قدس که اجلالی بدست>
  block
    text <وز هوایی کاندرو سیمرغ روح>
    text <پیش ازین دیدست پرواز و فتوح>
  block
    text <هر یکی پروازش از آفاق بیش>
    text <وز امید و نهمت مشتاق بیش>
  block
    text <چون عمر اغیاررو را یار یافت>
    text <جان او را طالب اسرار یافت>
  block
    text <شیخ کامل بود و طالب مشتهی>
    text <مرد چابک بود و مرکب درگهی>
  block
    text <دید آن مرشد که او ارشاد داشت>
    text <تخم پاک اندر زمین پاک کاشت>
