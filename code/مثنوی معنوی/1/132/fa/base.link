
text <فرق میان آنک درویش است به خدا و تشنهٔ خدا و میان آنک درویش است از خدا و تشنهٔ غیرست>
  block
    text <نقش درویشست او نه اهل نان>
    text <نقش سگ را تو مینداز استخوان>
  block
    text <فقر لقمه دارد او نه فقر حق>
    text <پیش نقش مرده‌ای کم نه طبق>
  block
    text <ماهی خاکی بود درویش نان>
    text <شکل ماهی لیک از دریا رمان>
  block
    text <مرغ خانه‌ست او نه سیمرغ هوا>
    text <لوت نوشد او ننوشد از خدا>
  block
    text <عاشق حقست او بهر نوال>
    text <نیست جانش عاشق حسن و جمال>
  block
    text <گر توهم می‌کند او عشق ذات>
    text <ذات نبود وهم اسما و صفات>
  block
    text <وهم مخلوقست و مولود آمدست>
    text <حق نزاییده‌ست او لم یولدست>
  block
    text <عاشق تصویر و وهم خویشتن>
    text <کی بود از عاشقان ذوالمنن>
  block
    text <عاشق آن وهم اگر صادق بود>
    text <آن مجاز او حقیقت‌کش شود>
  block
    text <شرح می‌خواهد بیان این سخن>
    text <لیک می‌ترسم ز افهام کهن>
  block
    text <فهمهای کهنهٔ کوته‌نظر>
    text <صد خیال بد در آرد در فکر>
  block
    text <بر سماع راست هر کس چیر نیست>
    text <لقمهٔ هر مرغکی انجیر نیست>
  block
    text <خاصه مرغی مرده‌ای پوسیده‌ای>
    text <پرخیالی اعمیی بی‌دیده‌ای>
  block
    text <نقش ماهی را چه دریا و چه خاک>
    text <رنگ هندو را چه صابون و چه زاک>
  block
    text <نقش اگر غمگین نگاری بر ورق>
    text <او ندارد از غم و شادی سبق>
  block
    text <صورتش غمگین و او فارغ از آن>
    text <صورتش خندان و او زان بی‌نشان>
  block
    text <وین غم و شادی که اندر دل حظیست>
    text <پیش آن شادی و غم جز نقش نیست>
  block
    text <صورت غمگین نقش از بهر ماست>
    text <تا که ما را یاد آید راه راست>
  block
    text <صورت خندان نقش از بهر تست>
    text <تا از آن صورت شود معنی درست>
  block
    text <نقشهایی کاندرین حمامهاست>
    text <از برون جامه‌کن چون جامه‌هاست>
  block
    text <تا برونی جامه‌ها بینی و بس>
    text <جامه بیرون کن درآ ای هم‌نفس>
  block
    text <زانک با جامه درون سو راه نیست>
    text <تن ز جان جامه ز تن آگاه نیست>
