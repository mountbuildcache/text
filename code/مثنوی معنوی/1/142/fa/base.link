
text <رفتن گرگ و روباه در خدمت شیر به شکار>
  block
    text <شیر و گرگ و روبهی بهر شکار>
    text <رفته بودند از طلب در کوهسار>
  block
    text <تا به پشت همدگر بر صیدها>
    text <سخت بر بندند بار قیدها>
  block
    text <هر سه با هم اندر آن صحرای ژرف>
    text <صیدها گیرند بسیار و شگرف>
  block
    text <گرچه زیشان شیر نر را ننگ بود>
    text <لیک کرد اکرام و همراهی نمود>
  block
    text <این چنین شه را ز لشکر زحمتست>
    text <لیک همره شد جماعت رحمتست>
  block
    text <این چنین مه را ز اختر ننگهاست>
    text <او میان اختران بهر سخاست>
  block
    text <امر شاورهم پیمبر را رسید>
    text <گرچه رایی نیست رایش را ندید>
  block
    text <در ترازو جو رفیق زر شدست>
    text <نه از آن که جو چو زر جوهر شدست>
  block
    text <روح قالب را کنون همره شدست>
    text <مدتی سگ حارس درگه شدست>
  block
    text <چونک رفتند این جماعت سوی کوه>
    text <در رکاب شیر با فر و شکوه>
  block
    text <گاو کوهی و بز و خرگوش زفت>
    text <یافتند و کار ایشان پیش رفت>
  block
    text <هر که باشد در پی شیر حراب>
    text <کم نیاید روز و شب او را کباب>
  block
    text <چون ز که در پیشه آوردندشان>
    text <کشته و مجروح و اندر خون کشان>
  block
    text <گرگ و روبه را طمع بود اندر آن>
    text <که رود قسمت به عدل خسروان>
  block
    text <عکس طمع هر دوشان بر شیر زد>
    text <شیر دانست آن طمعها را سند>
  block
    text <هر که باشد شیر اسرار و امیر>
    text <او بداند هر چه اندیشد ضمیر>
  block
    text <هین نگه دار ای دل اندیشه‌خو>
    text <دل ز اندیشهٔ بدی در پیش او>
  block
    text <داند و خر را همی‌راند خموش>
    text <در رخت خندد برای روی‌پوش>
  block
    text <شیر چون دانست آن وسواسشان>
    text <وا نگفت و داشت آن دم پاسشان>
  block
    text <لیک با خود گفت بنمایم سزا>
    text <مر شما را ای خسیسان گدا>
  block
    text <مر شما را بس نیامد رای من>
    text <ظنتان اینست در اعطای من>
  block
    text <ای عقول و رایتان از رای من>
    text <از عطاهای جهان‌آرای من>
  block
    text <نقش با نقاش چه سگالد دگر>
    text <چون سگالش اوش بخشید و خبر>
  block
    text <این چنین ظن خسیسانه بمن>
    text <مر شما را بود ننگان زمن>
  block
    text <ظانین بالله ظن السؤ را>
    text <گر نبرم سر بود عین خطا>
  block
    text <وا رهانم چرخ را از ننگتان>
    text <تا بماند در جهان این داستان>
  block
    text <شیر با این فکر می‌زد خنده فاش>
    text <بر تبسمهای شیر ایمن مباش>
  block
    text <مال دنیا شد تبسمهای حق>
    text <کرد ما را مست و مغرور و خلق>
  block
    text <فقر و رنجوری بهستت ای سند>
    text <کان تبسم دام خود را بر کند>
