
text <تفسیر قول فریدالدین عطار قدس الله روحه تو صاحب نفسی ای غافل میان خاک خون می‌خور که صاحب‌دل اگر زهری خورد آن انگبین باشد>
  block
    text <صاحب دل را ندارد آن زیان>
    text <گر خورد او زهر قاتل را عیان>
  block
    text <زانک صحت یافت و از پرهیز رست>
    text <طالب مسکین میان تب درست>
  block
    text <گفت پیغامبر که ای مرد جری>
    text <هان مکن با هیچ مطلوبی مری>
  block
    text <در تو نمرودیست آتش در مرو>
    text <رفت خواهی اول ابراهیم شو>
  block
    text <چون نه‌ای سباح و نه دریایی>
    text <در میفکن خویش از خودراییی>
  block
    text <او ز آتش ورد احمر آورد>
    text <از زیانها سود بر سر آورد>
  block
    text <کاملی گر خاک گیرد زر شود>
    text <ناقص ار زر برد خاکستر شود>
  block
    text <چون قبول حق بود آن مرد راست>
    text <دست او در کارها دست خداست>
  block
    text <دست ناقص دست شیطانست و دیو>
    text <زانک اندر دام تکلیفست و ریو>
  block
    text <جهل آید پیش او دانش شود>
    text <جهل شد علمی که در منکر رود>
  block
    text <هرچه گیرد علتی علت شود>
    text <کفر گیرد کاملی ملت شود>
  block
    text <ای مری کرده پیاده با سوار>
    text <سر نخواهی برد اکنون پای دار>
