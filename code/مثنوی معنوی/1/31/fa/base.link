
text <ولی عهد ساختن وزیر هر یک امیر را جداجدا>
  block
    text <وانگهانی آن امیران را بخواند>
    text <یک‌بیک تنها بهر یک حرف راند>
  block
    text <گفت هر یک را بدین عیسوی>
    text <نایب حق و خلیفهٔ من توی>
  block
    text <وان امیران دگر اتباع تو>
    text <کرد عیسی جمله را اشیاع تو>
  block
    text <هر امیری کو کشد گردن بگیر>
    text <یا بکش یا خود همی دارش اسیر>
  block
    text <لیک تا من زنده‌ام این وا مگو>
    text <تا نمیرم این ریاست را مجو>
  block
    text <تا نمیرم من تو این پیدا مکن>
    text <دعوی شاهی و استیلا مکن>
  block
    text <اینک این طومار و احکام مسیح>
    text <یک بیک بر خوان تو بر امت فصیح>
  block
    text <هر امیری را چنین گفت او جدا>
    text <نیست نایب جز تو در دین خدا>
  block
    text <هر یکی را کرد او یک‌یک عزیز>
    text <هرچه آن را گفت این را گفت نیز>
  block
    text <هر یکی را او یکی طومار داد>
    text <هر یکی ضد دگر بود المراد>
  block
    text <متن آن طومارها بد مختلف>
    text <همچو شکل حرفها یا تاالف>
  block
    text <حکم این طومار ضد حکم آن>
    text <پیش ازین کردیم این ضد را بیان>
