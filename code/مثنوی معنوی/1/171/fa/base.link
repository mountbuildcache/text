
text <بیان آنک فتح طلبیدن مصطفی صلی الله علیه و سلم مکه را و غیر مکه را جهت دوستی ملک دنیا نبود چون فرموده است الدنیا جیفة بلک بامر بود>
  block
    text <جهد پیغامبر بفتح مکه هم>
    text <کی بود در حب دنیا متهم>
  block
    text <آنک او از مخزن هفت آسمان>
    text <چشم و دل بر بست روز امتحان>
  block
    text <از پی نظارهٔ او حور و جان>
    text <پر شده آفاق هر هفت آسمان>
  block
    text <خویشتن آراسته از بهر او>
    text <خود ورا پروای غیر دوست کو>
  block
    text <آنچنان پر گشته از اجلال حق>
    text <که درو هم ره نیابد آل حق>
  block
    text <لا یسع فینا نبی مرسل>
    text <والملک و الروح ایضا فاعقلوا>
  block
    text <گفت ما زاغیم همچون زاغ نه>
    text <مست صباغیم مست باغ نه>
  block
    text <چونک مخزنهای افلاک و عقول>
    text <چون خسی آمد بر چشم رسول>
  block
    text <پس چه باشد مکه و شام و عراق>
    text <که نماید او نبرد و اشتیاق>
  block
    text <آن گمان بر وی ضمیر بد کند>
    text <کو قیاس از جهل و حرص خود کند>
  block
    text <آبگینهٔ زرد چون سازی نقاب>
    text <زرد بینی جمله نور آفتاب>
  block
    text <بشکن آن شیشهٔ کبود و زرد را>
    text <تا شناسی گرد را و مرد را>
  block
    text <گرد فارس گرد سر افراشته>
    text <گرد را تو مرد حق پنداشته>
  block
    text <گرد دید ابلیس و گفت این فرع طین>
    text <چون فزاید بر من آتش‌جبین>
  block
    text <تا تو می‌بینی عزیزان را بشر>
    text <دانک میراث بلیسست آن نظر>
  block
    text <گر نه فرزندی بلیسی ای عنید>
    text <پس به تو میراث آن سگ چون رسید>
  block
    text <من نیم سگ شیر حقم حق‌پرست>
    text <شیر حق آنست کز صورت برست>
  block
    text <شیر دنیا جوید اشکاری و برگ>
    text <شیر مولی جوید آزادی و مرگ>
  block
    text <چونک اندر مرگ بیند صد وجود>
    text <همچو پروانه بسوزاند وجود>
  block
    text <شد هوای مرگ طوق صادقان>
    text <که جهودان را بد این دم امتحان>
  block
    text <در نبی فرمود کای قوم یهود>
    text <صادقان را مرگ باشد گنج و سود>
  block
    text <همچنانک آرزوی سود هست>
    text <آرزوی مرگ بردن زان بهست>
  block
    text <ای جهودان بهر ناموس کسان>
    text <بگذرانید این تمنا بر زبان>
  block
    text <یک جهودی این قدر زهره نداشت>
    text <چون محمد این علم را بر فراشت>
  block
    text <گفت اگر رانید این را بر زبان>
    text <یک یهودی خود نماند در جهان>
  block
    text <پس یهودان مال بردند و خراج>
    text <که مکن رسوا تو ما را ای سراج>
  block
    text <این سخن را نیست پایانی پدید>
    text <دست با من ده چو چشمت دوست دید>
