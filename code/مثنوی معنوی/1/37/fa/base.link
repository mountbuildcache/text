
text <آتش کردن پادشاه جهود و بت نهادن پهلوی آتش کی هر که این بت را سجود کند از آتش برست>
  block
    text <آن جهود سگ ببین چه رای کرد>
    text <پهلوی آتش بتی بر پای کرد>
  block
    text <کانک این بت را سجود آرد برست>
    text <ور نیارد در دل آتش نشست>
  block
    text <چون سزای این بت نفس او نداد>
    text <از بت نفسش بتی دیگر بزاد>
  block
    text <مادر بتها بت نفس شماست>
    text <زانک آن بت مار و این بت اژدهاست>
  block
    text <آهن و سنگست نفس و بت شرار>
    text <آن شرار از آب می‌گیرد قرار>
  block
    text <سنگ و آهن زآب کی ساکن شود>
    text <آدمی با این دو کی ایمن بود>
  block
    text <بت سیاهابه‌ست در کوزه نهان>
    text <نفس مر آب سیه را چشمه دان>
  block
    text <آن بت منحوت چون سیل سیاه>
    text <نفس بتگر چشمه‌ای بر آب راه>
  block
    text <صد سبو را بشکند یکپاره سنگ>
    text <و آب چشمه می‌زهاند بی‌درنگ>
  block
    text <بت‌شکستن سهل باشد نیک سهل>
    text <سهل دیدن نفس را جهلست جهل>
  block
    text <صورت نفس ار بجویی ای پسر>
    text <قصهٔ دوزخ بخوان با هفت در>
  block
    text <هر نفس مکری و در هر مکر زان>
    text <غرقه صد فرعون با فرعونیان>
  block
    text <در خدای موسی و موسی گریز>
    text <آب ایمان را ز فرعونی مریز>
  block
    text <دست را اندر احد و احمد بزن>
    text <ای برادر وا ره از بوجهل تن>
