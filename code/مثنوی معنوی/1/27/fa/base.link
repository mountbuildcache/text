
text <مکر کردن مریدان کی خلوت را بشکن>
  block
    text <جمله گفتند ای حکیم رخنه‌جو>
    text <این فریب و این جفا با ما مگو>
  block
    text <چارپا را قدر طاقت با رنه>
    text <بر ضعیفان قدر قوت کار نه>
  block
    text <دانهٔ هر مرغ اندازهٔ ویست>
    text <طعمهٔ هر مرغ انجیری کیست>
  block
    text <طفل را گر نان دهی بر جای شیر>
    text <طفل مسکین را از آن نان مرده گیر>
  block
    text <چونک دندانها بر آرد بعد از آن>
    text <هم بخود گردد دلش جویای نان>
  block
    text <مرغ پر نارسته چون پران شود>
    text <لقمهٔ هر گربهٔ دران شود>
  block
    text <چون بر آرد پر بپرد او بخود>
    text <بی‌تکلف بی‌صفیر نیک و بد>
  block
    text <دیو را نطق تو خامش می‌کند>
    text <گوش ما را گفت تو هش می‌کند>
  block
    text <گوش ما هوشست چون گویا توی>
    text <خشک ما بحرست چون دریا توی>
  block
    text <با تو ما را خاک بهتر از فلک>
    text <ای سماک از تو منور تا سمک>
  block
    text <بی‌تو ما را بر فلک تاریکیست>
    text <با تو ای ماه این فلک باری کیست>
  block
    text <صورت رفعت بود افلاک را>
    text <معنی رفعت روان پاک را>
  block
    text <صورت رفعت برای جسمهاست>
    text <جسمها در پیش معنی اسمهاست>
