
text <مخلص ماجرای عرب و جفت او>
  block
    text <ماجرای مرد و زن را مخلصی>
    text <باز می‌جوید درون مخلصی>
  block
    text <ماجرای مرد و زن افتاد نقل>
    text <آن مثال نفس خود می‌دان و عقل>
  block
    text <این زن و مردی که نفسست و خرد>
    text <نیک بایستست بهر نیک و بد>
  block
    text <وین دو بایسته درین خاکی‌سرا>
    text <روز و شب در جنگ و اندر ماجرا>
  block
    text <زن همی‌خواهد حویج خانگاه>
    text <یعنی آب رو و نان و خوان و جاه>
  block
    text <نفس همچون زن پی چاره‌گری>
    text <گاه خاکی گاه جوید سروری>
  block
    text <عقل خود زین فکرها آگاه نیست>
    text <در دماغش جز غم الله نیست>
  block
    text <گرچه سر قصه این دانه‌ست و دام>
    text <صورت قصه شنو اکنون تمام>
  block
    text <گر بیان معنوی کافی شدی>
    text <خلق عالم عاطل و باطل بدی>
  block
    text <گر محبت فکرت و معنیستی>
    text <صورت روزه و نمازت نیستی>
  block
    text <هدیه‌های دوستان با همدگر>
    text <نیست اندر دوستی الا صور>
  block
    text <تا گواهی داده باشد هدیه‌ها>
    text <بر محبتهای مضمر در خفا>
  block
    text <زانک احسانهای ظاهر شاهدند>
    text <بر محبتهای سر ای ارجمند>
  block
    text <شاهدت گه راست باشد گه دروغ>
    text <مست گاهی از می و گاهی ز دوغ>
  block
    text <دوغ خورده مستیی پیدا کند>
    text <های هوی و سرگرانیها کند>
  block
    text <آن مرایی در صیام و در صلاست>
    text <تا گمان آید که او مست ولاست>
  block
    text <حاصل افعال برونی دیگرست>
    text <تا نشان باشد بر آنچ مضمرست>
  block
    text <یا رب این تمییز ده ما را بخواست>
    text <تا شناسیم آن نشان کژ ز راست>
  block
    text <حس را تمییز دانی چون شود>
    text <آنک حس ینظر بنور الله بود>
  block
    text <ور اثر نبود سبب هم مظهرست>
    text <همچو خویشی کز محبت مخبرست>
  block
    text <نبود آنک نور حقش شد امام>
    text <مر اثر را یا سببها را غلام>
  block
    text <یا محبت در درون شعله زند>
    text <زفت گردد وز اثر فارغ کند>
  block
    text <حاجتش نبود پی اعلام مهر>
    text <چون محبت نور خود زد بر سپهر>
  block
    text <هست تفصیلات تا گردد تمام>
    text <این سخن لیکن بجو تو والسلام>
  block
    text <گرچه شد معنی درین صورت پدید>
    text <صورت از معنی قریبست و بعید>
  block
    text <در دلالت همچو آبند و درخت>
    text <چون بماهیت روی دورند سخت>
  block
    text <ترک ماهیات و خاصیات گو>
    text <شرح کن احوال آن دو ماه‌رو>
