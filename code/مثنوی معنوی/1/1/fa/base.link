
text <سر آغاز>
  block
    text <بشنو این نی چون شکایت می‌کند>
    text <از جداییها حکایت می‌کند>
  block
    text <کز نیستان تا مرا ببریده‌اند>
    text <در نفیرم مرد و زن نالیده‌اند>
  block
    text <سینه خواهم شرحه شرحه از فراق>
    text <تا بگویم شرح درد اشتیاق>
  block
    text <هر کسی کو دور ماند از اصل خویش>
    text <باز جوید روزگار وصل خویش>
  block
    text <من به هر جمعیتی نالان شدم>
    text <جفت بدحالان و خوش‌حالان شدم>
  block
    text <هرکسی از ظن خود شد یار من>
    text <از درون من نجست اسرار من>
  block
    text <سر من از نالهٔ من دور نیست>
    text <لیک چشم و گوش را آن نور نیست>
  block
    text <تن ز جان و جان ز تن مستور نیست>
    text <لیک کس را دید جان دستور نیست>
  block
    text <آتشست این بانگ نای و نیست باد>
    text <هر که این آتش ندارد نیست باد>
  block
    text <آتش عشقست کاندر نی فتاد>
    text <جوشش عشقست کاندر می فتاد>
  block
    text <نی حریف هرکه از یاری برید>
    text <پرده‌هااش پرده‌های ما درید>
  block
    text <همچو نی زهری و تریاقی کی دید>
    text <همچو نی دمساز و مشتاقی کی دید>
  block
    text <نی حدیث راه پر خون می‌کند>
    text <قصه‌های عشق مجنون می‌کند>
  block
    text <محرم این هوش جز بیهوش نیست>
    text <مر زبان را مشتری جز گوش نیست>
  block
    text <در غم ما روزها بیگاه شد>
    text <روزها با سوزها همراه شد>
  block
    text <روزها گر رفت گو رو باک نیست>
    text <تو بمان ای آنک چون تو پاک نیست>
  block
    text <هر که جز ماهی ز آبش سیر شد>
    text <هرکه بی روزیست روزش دیر شد>
  block
    text <در نیابد حال پخته هیچ خام>
    text <پس سخن کوتاه باید والسلام>
  block
    text <بند بگسل باش آزاد ای پسر>
    text <چند باشی بند سیم و بند زر>
  block
    text <گر بریزی بحر را در کوزه‌ای>
    text <چند گنجد قسمت یک روزه‌ای>
  block
    text <کوزهٔ چشم حریصان پر نشد>
    text <تا صدف قانع نشد پر در نشد>
  block
    text <هر که را جامه ز عشقی چاک شد>
    text <او ز حرص و عیب کلی پاک شد>
  block
    text <شاد باش ای عشق خوش سودای ما>
    text <ای طبیب جمله علتهای ما>
  block
    text <ای دوای نخوت و ناموس ما>
    text <ای تو افلاطون و جالینوس ما>
  block
    text <جسم خاک از عشق بر افلاک شد>
    text <کوه در رقص آمد و چالاک شد>
  block
    text <عشق جان طور آمد عاشقا>
    text <طور مست و خر موسی صاعقا>
  block
    text <با لب دمساز خود گر جفتمی>
    text <همچو نی من گفتنیها گفتمی>
  block
    text <هر که او از هم‌زبانی شد جدا>
    text <بی زبان شد گرچه دارد صد نوا>
  block
    text <چونک گل رفت و گلستان درگذشت>
    text <نشنوی زان پس ز بلبل سر گذشت>
  block
    text <جمله معشوقست و عاشق پرده‌ای>
    text <زنده معشوقست و عاشق مرده‌ای>
  block
    text <چون نباشد عشق را پروای او>
    text <او چو مرغی ماند بی‌پر وای او>
  block
    text <من چگونه هوش دارم پیش و پس>
    text <چون نباشد نور یارم پیش و پس>
  block
    text <عشق خواهد کین سخن بیرون بود>
    text <آینه غماز نبود چون بود>
  block
    text <آینت دانی چرا غماز نیست>
    text <زانک زنگار از رخش ممتاز نیست>
