
text <سال کردن رسول روم از عمر رضی‌الله عنه از سبب ابتلای ارواح با این آب و گل جسم>
  block
    text <گفت یا عمر چه حکمت بود و سر>
    text <حبس آن صافی درین جای کدر>
  block
    text <آب صافی در گلی پنهان شده>
    text <جان صافی بستهٔ ابدان شده>
  block
    text <گفت تو بحثی شگرفی می‌کنی>
    text <معنیی را بند حرفی می‌کنی>
  block
    text <حبس کردی معنی آزاد را>
    text <بند حرفی کرده‌ای تو یاد را>
  block
    text <از برای فایده این کرده‌ای>
    text <تو که خود از فایده در پرده‌ای>
  block
    text <آنک از وی فایده زاییده شد>
    text <چون نبیند آنچ ما را دیده شد>
  block
    text <صد هزاران فایده‌ست و هر یکی>
    text <صد هزاران پیش آن یک اندکی>
  block
    text <آن دم نطقت که جزو جزوهاست>
    text <فایده شد کل کل خالی چراست>
  block
    text <تو که جزوی کار تو با فایده‌ست>
    text <پس چرا در طعن کل آری تو دست>
  block
    text <گفت را گر فایده نبود مگو>
    text <ور بود هل اعتراض و شکر جو>
  block
    text <شکر یزدان طوق هر گردن بود>
    text <نی جدال و رو ترش کردن بود>
  block
    text <گر ترش‌رو بودن آمد شکر و بس>
    text <پس چو سرکه شکرگویی نیست کس>
  block
    text <سرکه را گر راه باید در جگر>
    text <گو بشو سرکنگبین او از شکر>
  block
    text <معنی اندر شعر جز با خبط نیست>
    text <چون قلاسنگست و اندر ضبط نیست>
