
text <داستان آن پادشاه جهود کی نصرانیان را می‌کشت از بهر تعصب>
  block
    text <بود شاهی در جهودان ظلم‌ساز>
    text <دشمن عیسی و نصرانی گداز>
  block
    text <عهد عیسی بود و نوبت آن او>
    text <جان موسی او و موسی جان او>
  block
    text <شاه احول کرد در راه خدا>
    text <آن دو دمساز خدایی را جدا>
  block
    text <گفت استاد احولی را کاندر آ>
    text <زو برون آر از وثاق آن شیشه را>
  block
    text <گفت احول زان دو شیشه من کدام>
    text <پیش تو آرم بکن شرح تمام>
  block
    text <گفت استاد آن دو شیشه نیست رو>
    text <احولی بگذار و افزون‌بین مشو>
  block
    text <گفت ای استا مرا طعنه مزن>
    text <گفت استا زان دو یک را در شکن>
  block
    text <چون یک بشکست هر دو شد ز چشم>
    text <مرد احول گردد از میلان و خشم>
  block
    text <شیشه یک بود و به چشمش دو نمود>
    text <چون شکست او شیشه را دیگر نبود>
  block
    text <خشم و شهوت مرد را احول کند>
    text <ز استقامت روح را مبدل کند>
  block
    text <چون غرض آمد هنر پوشیده شد>
    text <صد حجاب از دل به سوی دیده شد>
  block
    text <چون دهد قاضی به دل رشوت قرار>
    text <کی شناسد ظالم از مظلوم زار>
  block
    text <شاه از حقد جهودانه چنان>
    text <گشت احول کالامان یا رب امان>
  block
    text <صد هزاران مؤمن مظلوم کشت>
    text <که پناهم دین موسی را و پشت>
