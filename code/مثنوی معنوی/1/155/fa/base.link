
text <اول کسی کی در مقابلهٔ نص قیاس آورد ابلیس بود>
  block
    text <اول آن کس کین قیاسکها نمود>
    text <پیش انوار خدا ابلیس بود>
  block
    text <گفت نار از خاک بی شک بهترست>
    text <من ز نار و او ز خاک اکدرست>
  block
    text <پس قیاس فرع بر اصلش کنیم>
    text <او ز ظلمت ما ز نور روشنیم>
  block
    text <گفت حق نه بلک لا انساب شد>
    text <زهد و تقوی فضل را محراب شد>
  block
    text <این نه میراث جهان فانی است>
    text <که به انسابش بیابی جانی است>
  block
    text <بلک این میراثهای انبیاست>
    text <وارث این جانهای اتقیاست>
  block
    text <پور آن بوجهل شد مؤمن عیان>
    text <پور آن نوح نبی از گمرهان>
  block
    text <زادهٔ خاکی منور شد چو ماه>
    text <زادهٔ آتش توی رو روسیاه>
  block
    text <این قیاسات و تحری روز ابر>
    text <یا بشب مر قبله را کردست حبر>
  block
    text <لیک با خورشید و کعبه پیش رو>
    text <این قیاس و این تحری را مجو>
  block
    text <کعبه نادیده مکن رو زو متاب>
    text <از قیاس الله اعلم بالصواب>
  block
    text <چون صفیری بشنوی از مرغ حق>
    text <ظاهرش را یاد گیری چون سبق>
  block
    text <وانگهی از خود قیاساتی کنی>
    text <مر خیال محض را ذاتی کنی>
  block
    text <اصطلاحاتیست مر ابدال را>
    text <که نباشد زان خبر اقوال را>
  block
    text <منطق الطیری به صوت آموختی>
    text <صد قیاس و صد هوس افروختی>
  block
    text <همچو آن رنجور دلها از تو خست>
    text <کر بپندار اصابت گشته مست>
  block
    text <کاتب آن وحی زان آواز مرغ>
    text <برده ظنی کو بود همباز مرغ>
  block
    text <مرغ پری زد مرورا کور کرد>
    text <نک فرو بردش به قعر مرگ و درد>
  block
    text <هین به عکسی یا به ظنی هم شما>
    text <در میفتید از مقامات سما>
  block
    text <گرچه هاروتید و ماروت و فزون>
    text <از همه بر بام نحن الصافون>
  block
    text <بر بدیهای بدان رحمت کنید>
    text <بر منی و خویش‌بین لعنت کنید>
  block
    text <هین مبادا غیرت آید از کمین>
    text <سرنگون افتید در قعر زمین>
  block
    text <هر دو گفتند ای خدا فرمان تراست>
    text <بی امان تو امانی خود کجاست>
  block
    text <این همی گفتند و دلشان می‌طپید>
    text <بد کجا آید ز ما نعم العبید>
  block
    text <خار خار دو فرشته هم نهشت>
    text <تا که تخم خویش‌بینی را نکشت>
  block
    text <پس همی گفتند کای ارکانیان>
    text <بی خبر از پاکی روحانیان>
  block
    text <ما برین گردون تتقها می‌تنیم>
    text <بر زمین آییم و شادروان زنیم>
  block
    text <عدل توزیم و عبادت آوریم>
    text <باز هر شب سوی گردون بر پریم>
  block
    text <تا شویم اعجوبهٔ دور زمان>
    text <تا نهیم اندر زمین امن و امان>
  block
    text <آن قیاس حال گردون بر زمین>
    text <راست ناید فرق دارد در کمین>
