
text <ترجیح نهادن شیر جهد را بر توکل>
  block
    text <گفت شیر آری ولی رب العباد>
    text <نردبانی پیش پای ما نهاد>
  block
    text <پایه پایه رفت باید سوی بام>
    text <هست جبری بودن اینجا طمع خام>
  block
    text <پای داری چون کنی خود را تو لنگ>
    text <دست داری چون کنی پنهان تو چنگ>
  block
    text <خواجه چون بیلی به دست بنده داد>
    text <بی زبان معلوم شد او را مراد>
  block
    text <دست همچون بیل اشارتهای اوست>
    text <آخراندیشی عبارتهای اوست>
  block
    text <چون اشارتهاش را بر جان نهی>
    text <در وفای آن اشارت جان دهی>
  block
    text <پس اشارتهای اسرارت دهد>
    text <بار بر دارد ز تو کارت دهد>
  block
    text <حاملی محمول گرداند ترا>
    text <قابلی مقبول گرداند ترا>
  block
    text <قابل امر ویی قایل شوی>
    text <وصل جویی بعد از آن واصل شوی>
  block
    text <سعی شکر نعمتش قدرت بود>
    text <جبر تو انکار آن نعمت بود>
  block
    text <شکر قدرت قدرتت افزون کند>
    text <جبر نعمت از کفت بیرون کند>
  block
    text <جبر تو خفتن بود در ره مخسپ>
    text <تا نبینی آن در و درگه مخسپ>
  block
    text <هان مخسپ ای کاهل بی‌اعتبار>
    text <جز به زیر آن درخت میوه‌دار>
  block
    text <تا که شاخ افشان کند هر لحظه باد>
    text <بر سر خفته بریزد نقل و زاد>
  block
    text <جبر و خفتن درمیان ره‌زنان>
    text <مرغ بی‌هنگام کی یابد امان>
  block
    text <ور اشارتهاش را بینی زنی>
    text <مرد پنداری و چون بینی زنی>
  block
    text <این قدر عقلی که داری گم شود>
    text <سر که عقل از وی بپرد دم شود>
  block
    text <زانک بی‌شکری بود شوم و شنار>
    text <می‌برد بی‌شکر را در قعر نار>
  block
    text <گر توکل می‌کنی در کار کن>
    text <کشت کن پس تکیه بر جبار کن>
