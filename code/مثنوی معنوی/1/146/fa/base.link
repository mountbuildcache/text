
text <تهدید کردن نوح علیه‌السلام مر قوم را کی با من مپیچید کی من روپوشم با خدای می‌پیچید در میان این بحقیقت ای مخذولان>
  block
    text <گفت نوح ای سرکشان من من نیم>
    text <من ز جان مردم بجانان می‌زیم>
  block
    text <چون بمردم از حواس بوالبشر>
    text <حق مرا شد سمع و ادراک و بصر>
  block
    text <چونک من من نیستم این دم ز هوست>
    text <پیش این دم هرکه دم زد کافر اوست>
  block
    text <هست اندر نقش این روباه شیر>
    text <سوی این روبه نشاید شد دلیر>
  block
    text <گر ز روی صورتش می‌نگروی>
    text <غره شیران ازو می‌نشنوی>
  block
    text <گر نبودی نوح را از حق یدی>
    text <پس جهانی را چرا بر هم زدی>
  block
    text <صد هزاران شیر بود او در تنی>
    text <او چو آتش بود و عالم خرمنی>
  block
    text <چونک خرمن پاس عشر او نداشت>
    text <او چنان شعله بر آن خرمن گماشت>
  block
    text <هر که او در پیش این شیر نهان>
    text <بی‌ادب چون گرگ بگشاید دهان>
  block
    text <همچو گرگ آن شیر بر دراندش>
    text <فانتقمنا منهم بر خواندش>
  block
    text <زخم یابد همچو گرگ از دست شیر>
    text <پیش شیر ابله بود کو شد دلیر>
  block
    text <کاشکی آن زخم بر تن آمدی>
    text <تا بدی کایمان و دل سالم بدی>
  block
    text <قوتم بگسست چون اینجا رسید>
    text <چون توانم کرد این سر را پدید>
  block
    text <همچو آن روبه کم اشکم کنید>
    text <پیش او روباه‌بازی کم کنید>
  block
    text <جمله ما و من به پیش او نهید>
    text <ملک ملک اوست ملک او را دهید>
  block
    text <چون فقیر آیید اندر راه راست>
    text <شیر و صید شیر خود آن شماست>
  block
    text <زانک او پاکست و سبحان وصف اوست>
    text <بی نیازست او ز نغز و مغز و پوست>
  block
    text <هر شکار و هر کراماتی که هست>
    text <از برای بندگان آن شهست>
  block
    text <نیست شه را طمع بهر خلق ساخت>
    text <این همه دولت خنک آنکو شناخت>
  block
    text <آنک دولت آفرید و دو سرا>
    text <ملک و دولتها چه کار آید ورا>
  block
    text <پیش سبحان پس نگه دارید دل>
    text <تا نگردید از گمان بد خجل>
  block
    text <کو ببیند سر و فکر و جست و جو>
    text <همچو اندر شیر خالص تار مو>
  block
    text <آنک او بی نقش ساده‌سینه شد>
    text <نقشهای غیب را آیینه شد>
  block
    text <سر ما را بی‌گمان موقن شود>
    text <زانکمؤمنآینهٔمؤمنبود>
  block
    text <چون زند او نقد ما را بر محک>
    text <پس یقین را باز داند او ز شک>
  block
    text <چون شود جانش محک نقدها>
    text <پس ببیند قلب را و قلب را>
