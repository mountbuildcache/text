
text <جواب خرگوش نخچیران را>
  block
    text <گفت ای یاران حقم الهام داد>
    text <مر ضعیفی را قوی رایی فتاد>
  block
    text <آنچ حق آموخت مر زنبور را>
    text <آن نباشد شیر را و گور را>
  block
    text <خانه‌ها سازد پر از حلوای تر>
    text <حق برو آن علم را بگشاد در>
  block
    text <آنچ حق آموخت کرم پیله را>
    text <هیچ پیلی داند آن گون حیله را>
  block
    text <آدم خاکی ز حق آموخت علم>
    text <تا به هفتم آسمان افروخت علم>
  block
    text <نام و ناموس ملک را در شکست>
    text <کوری آنکس که در حق درشکست>
  block
    text <زاهد ششصد هزاران ساله را>
    text <پوزبندی ساخت آن گوساله را>
  block
    text <تا نتاند شیر علم دین کشید>
    text <تا نگردد گرد آن قصر مشید>
  block
    text <علمهای اهل حس شد پوزبند>
    text <تا نگیرد شیر از آن علم بلند>
  block
    text <قطرهٔ دل را یکی گوهر فتاد>
    text <کان به دریاها و گردونها نداد>
  block
    text <چند صورت آخر ای صورت‌پرست>
    text <جان بی‌معنیت از صورت نرست>
  block
    text <گر بصورت آدمی انسان بدی>
    text <احمد و بوجهل خود یکسان بدی>
  block
    text <نقش بر دیوار مثل آدمست>
    text <بنگر از صورت چه چیز او کمست>
  block
    text <جان کمست آن صورت با تاب را>
    text <رو بجو آن گوهر کم‌یاب را>
  block
    text <شد سر شیران عالم جمله پست>
    text <چون سگ اصحاب را دادند دست>
  block
    text <چه زیانستش از آن نقش نفور>
    text <چونک جانش غرق شد در بحر نور>
  block
    text <وصف و صورت نیست اندر خامه‌ها>
    text <عالم و عادل بود در نامه‌ها>
  block
    text <عالم و عادل همه معنیست بس>
    text <کش نیابی در مکان و پیش و پس>
  block
    text <می‌زند بر تن ز سوی لامکان>
    text <می‌نگنجد در فلک خورشید جان>
