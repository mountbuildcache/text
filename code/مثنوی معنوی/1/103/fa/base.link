
text <بقیهٔ قصهٔ پیر چنگی و بیان مخلص آن>
  block
    text <مطربی کز وی جهان شد پر طرب>
    text <رسته ز آوازش خیالات عجب>
  block
    text <از نوایش مرغ دل پران شدی>
    text <وز صدایش هوش جان حیران شدی>
  block
    text <چون برآمد روزگار و پیر شد>
    text <باز جانش از عجز پشه‌گیر شد>
  block
    text <پشت او خم گشت همچون پشت خم>
    text <ابروان بر چشم همچون پالدم>
  block
    text <گشت آواز لطیف جان‌فزاش>
    text <زشت و نزد کس نیرزیدی بلاش>
  block
    text <آن نوای رشک زهره آمده>
    text <همچو آواز خر پیری شده>
  block
    text <خود کدامین خوش که او ناخوش نشد>
    text <یا کدامین سقف کان مفرش نشد>
  block
    text <غیر آواز عزیزان در صدور>
    text <که بود از عکس دمشان نفخ صور>
  block
    text <اندرونی کاندرونها مست ازوست>
    text <نیستی کین هستهامان هست ازوست>
  block
    text <کهربای فکر و هر آواز او>
    text <لذت الهام و وحی و راز او>
  block
    text <چونک مطرب پیرتر گشت و ضعیف>
    text <شد ز بی کسبی رهین یک رغیف>
  block
    text <گفت عمر و مهلتم دادی بسی>
    text <لطفها کردی خدایا با خسی>
  block
    text <معصیت ورزیده‌ام هفتاد سال>
    text <باز نگرفتی ز من روزی نوال>
  block
    text <نیست کسب امروز مهمان توم>
    text <چنگ بهر تو زنم کان توم>
  block
    text <چنگ را برداشت و شد الله‌جو>
    text <سوی گورستان یثرب آه‌گو>
  block
    text <گفت خواهم از حق ابریشم‌بها>
    text <کو به نیکویی پذیرد قلبها>
  block
    text <چونک زد بسیار و گریان سر نهاد>
    text <چنگ بالین کرد و بر گوری فتاد>
  block
    text <خواب بردش مرغ جانش از حبس رست>
    text <چنگ و چنگی را رها کرد و بجست>
  block
    text <گشت آزاد از تن و رنج جهان>
    text <در جهان ساده و صحرای جان>
  block
    text <جان او آنجا سرایان ماجرا>
    text <کاندرین جا گر بماندندی مرا>
  block
    text <خوش بدی جانم درین باغ و بهار>
    text <مست این صحرا و غیبی لاله‌زار>
  block
    text <بی پر و بی پا سفر می‌کردمی>
    text <بی لب و دندان شکر می‌خوردمی>
  block
    text <ذکر و فکری فارغ از رنج دماغ>
    text <کردمی با ساکنان چرخ لاغ>
  block
    text <چشم بسته عالمی می‌دیدمی>
    text <ورد و ریحان بی کفی می‌چیدمی>
  block
    text <مرغ آبی غرق دریای عسل>
    text <عین ایوبی شراب و مغتسل>
  block
    text <که بدو ایوب از پا تا به فرق>
    text <پاک شد از رنجها چون نور شرق>
  block
    text <مثنوی در حجم گر بودی چو چرخ>
    text <در نگنجیدی درو زین نیم برخ>
  block
    text <کان زمین و آسمان بس فراخ>
    text <کرد از تنگی دلم را شاخ شاخ>
  block
    text <وین جهانی کاندرین خوابم نمود>
    text <از گشایش پر و بالم را گشود>
  block
    text <این جهان و راهش ار پیدا بدی>
    text <کم کسی یک لحظه‌ای آنجا بدی>
  block
    text <امر می‌آمد که نه طامع مشو>
    text <چون ز پایت خار بیرون شد برو>
  block
    text <مول مولی می‌زد آنجا جان او>
    text <در فضای رحمت و احسان او>
