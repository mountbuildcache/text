
text <وصیت کردن رسول صلی الله علیه و سلم مر علی را کرم الله وجهه کی چون هر کسی به نوع طاعتی تقرب جوید به حق تو تقرب جوی به صحبت عاقل و بندهٔ خاص تا ازیشان همه پیش‌قدم‌تر باشی>
  block
    text <گفت پیغامبر علی را کای علی>
    text <شیر حقی پهلوان پردلی>
  block
    text <لیک بر شیری مکن هم اعتماد>
    text <اندر آ در سایهٔ نخل امید>
  block
    text <اندر آ در سایهٔ آن عاقلی>
    text <کش نداند برد از ره ناقلی>
  block
    text <ظل او اندر زمین چون کوه قاف>
    text <روح او سیمرغ بس عالی‌طواف>
  block
    text <گر بگویم تا قیامت نعت او>
    text <هیچ آن را مقطع و غایت مجو>
  block
    text <در بشر روپوش کردست آفتاب>
    text <فهم کن والله اعلم بالصواب>
  block
    text <یا علی از جملهٔ طاعات راه>
    text <بر گزین تو سایهٔ خاص اله>
  block
    text <هر کسی در طاعتی بگریختند>
    text <خویشتن را مخلصی انگیختند>
  block
    text <تو برو در سایهٔ عاقل گریز>
    text <تا رهی زان دشمن پنهان‌ستیز>
  block
    text <از همه طاعات اینت بهترست>
    text <سبق یابی بر هر آن سابق که هست>
  block
    text <چون گرفتت پیر هین تسلیم شو>
    text <همچو موسی زیر حکم خضر رو>
  block
    text <صبر کن بر کار خضری بی نفاق>
    text <تا نگوید خضر رو هذا فراق>
  block
    text <گرچه کشتی بشکند تو دم مزن>
    text <گرچه طفلی را کشد تو مو مکن>
  block
    text <دست او را حق چو دست خویش خواند>
    text <تا ید الله فوق ایدیهم براند>
  block
    text <دست حق میراندش زنده‌ش کند>
    text <زنده چه بود جان پاینده‌ش کند>
  block
    text <هرکه تنها نادرا این ره برید>
    text <هم به عون همت پیران رسید>
  block
    text <دست پیر از غایبان کوتاه نیست>
    text <دست او جز قبضه الله نیست>
  block
    text <غایبان را چون چنین خلعت دهند>
    text <حاضران از غایبان لا شک به‌اند>
  block
    text <غایبان را چون نواله می‌دهند>
    text <پیش مهمان تا چه نعمتها نهند>
  block
    text <کو کسی کو پیش شه بندد کمر>
    text <تا کسی کو هست بیرون سوی در>
  block
    text <چون گزیدی پیر نازک‌دل مباش>
    text <سست و ریزیده چو آب و گل مباش>
  block
    text <ور بهر زخمی تو پر کینه شوی>
    text <پس کجا بی‌صیقل آیینه شوی>
