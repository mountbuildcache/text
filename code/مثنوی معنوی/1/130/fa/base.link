
text <در نمد دوختن زن عرب سبوی آب باران را و مهر نهادن بر وی از غایت اعتقاد عرب>
  block
    text <مرد گفت آری سبو را سر ببند>
    text <هین که این هدیه‌ست ما را سودمند>
  block
    text <در نمد در دوز تو این کوزه را>
    text <تا گشاید شه بهدیه روزه را>
  block
    text <کین چنین اندر همه آفاق نیست>
    text <جز رحیق و مایهٔ اذواق نیست>
  block
    text <زانک ایشان ز آبهای تلخ و شور>
    text <دایما پر علت‌اند و نیم‌کور>
  block
    text <مرغ کاب شور باشد مسکنش>
    text <او چه داند جای آب روشنش>
  block
    text <ای که اندر چشمهٔ شورست جاث>
    text <تو چه دانی شط و جیحون و فرات>
  block
    text <ای تو نارسته ازین فانی رباط>
    text <تو چه دانی محو و سکر و انبساط>
  block
    text <ور بدانی نقلت از اب و جدست>
    text <پیش تو این نامها چون ابجدست>
  block
    text <ابجد و هوز چه فاش است و پدید>
    text <بر همه طفلان و معنی بس بعید>
  block
    text <پس سبو برداشت آن مرد عرب>
    text <در سفر شد می‌کشیدش روز و شب>
  block
    text <بر سبو لرزان بد از آفات دهر>
    text <هم کشیدش از بیابان تا به شهر>
  block
    text <زن مصلا باز کرده از نیاز>
    text <رب سلم ورد کرده در نماز>
  block
    text <که نگه‌دار آب ما را از خسان>
    text <یا رب آن گوهر بدان دریا رسان>
  block
    text <گرچه شویم آگهست و پر فنست>
    text <لیک گوهر را هزاران دشمنست>
  block
    text <خود چه باشد گوهر آب کوثرست>
    text <قطره‌ای زینست کاصل گوهرست>
  block
    text <از دعاهای زن و زاری او>
    text <وز غم مرد و گران‌باری او>
  block
    text <سالم از دزدان و از آسیب سنگ>
    text <برد تا دار الخلافه بی‌درنگ>
  block
    text <دید درگاهی پر از انعامها>
    text <اهل حاجت گستریده دامها>
  block
    text <دم بدم هر سوی صاحب‌حاجتی>
    text <یافته زان در عطا و خلعتی>
  block
    text <بهر گبر و مؤمن و زیبا و زشت>
    text <همچو خورشید و مطر نی چون بهشت>
  block
    text <دید قومی درنظر آراسته>
    text <قوم دیگر منتظر بر خاسته>
  block
    text <خاص و عامه از سلیمان تا بمور>
    text <زنده گشته چون جهان از نفخ صور>
  block
    text <اهل صورت در جواهر بافته>
    text <اهل معنی بحر معنی یافته>
  block
    text <آنک بی همت چه با همت شده>
    text <وانک با همت چه با نعمت شده>
