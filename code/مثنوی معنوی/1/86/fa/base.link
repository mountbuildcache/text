
text <دیدن خواجه طوطیان هندوستان را در دشت و پیغام رسانیدن از آن طوطی>
  block
    text <چونک تا اقصای هندستان رسید>
    text <در بیابان طوطیی چندی بدید>
  block
    text <مرکب استانید پس آواز داد>
    text <آن سلام و آن امانت باز داد>
  block
    text <طوطیی زان طوطیان لرزید بس>
    text <اوفتاد و مرد و بگسستش نفس>
  block
    text <شد پشیمان خواجه از گفت خبر>
    text <گفت رفتم در هلاک جانور>
  block
    text <این مگر خویشست با آن طوطیک>
    text <این مگر دو جسم بود و روح یک>
  block
    text <این چرا کردم چرا دادم پیام>
    text <سوختم بیچاره را زین گفت خام>
  block
    text <این زبان چون سنگ و هم آهن وشست>
    text <وانچ بجهد از زبان چون آتشست>
  block
    text <سنگ و آهن را مزن بر هم گزاف>
    text <گه ز روی نقل و گه از روی لاف>
  block
    text <زانک تاریکست و هر سو پنبه‌زار>
    text <درمیان پنبه چون باشد شرار>
  block
    text <ظالم آن قومی که چشمان دوختند>
    text <زان سخنها عالمی را سوختند>
  block
    text <عالمی را یک سخن ویران کند>
    text <روبهان مرده را شیران کند>
  block
    text <جانها در اصل خود عیسی‌دمند>
    text <یک زمان زخمند و گاهی مرهمند>
  block
    text <گر حجاب از جانها بر خاستی>
    text <گفت هر جانی مسیح‌آساستی>
  block
    text <گر سخن خواهی که گویی چون شکر>
    text <صبر کن از حرص و این حلوا مخور>
  block
    text <صبر باشد مشتهای زیرکان>
    text <هست حلوا آرزوی کودکان>
  block
    text <هرکه صبر آورد گردون بر رود>
    text <هر که حلوا خورد واپس‌تر رود>
