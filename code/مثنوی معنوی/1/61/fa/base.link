
text <تولیدن شیر از دیر آمدن خرگوش>
  block
    text <همچو آن خرگوش کو بر شیر زد>
    text <روح او کی بود اندر خورد قد>
  block
    text <شیر می‌گفت از سر تیزی و خشم>
    text <کز ره گوشم عدو بر بست چشم>
  block
    text <مکرهای جبریانم بسته کرد>
    text <تیغ چوبینشان تنم را خسته کرد>
  block
    text <زین سپس من نشنوم آن دمدمه>
    text <بانگ دیوانست و غولان آن همه>
  block
    text <بر دران ای دل تو ایشان را مه‌ایست>
    text <پوستشان برکن کشان جز پوست نیست>
  block
    text <پوست چه بود گفته‌های رنگ رنگ>
    text <چون زره بر آب کش نبود درنگ>
  block
    text <این سخن چون پوست و معنی مغز دان>
    text <این سخن چون نقش و معنی همچو جان>
  block
    text <پوست باشد مغز بد را عیب‌پوش>
    text <مغز نیکو را ز غیرت غیب‌پوش>
  block
    text <چون قلم از باد بد دفتر ز آب>
    text <هرچه بنویسی فنا گردد شتاب>
  block
    text <نقش آبست ار وفا جویی از آن>
    text <باز گردی دستهای خود گزان>
  block
    text <باد در مردم هوا و آرزوست>
    text <چون هوا بگذاشتی پیغام هوست>
  block
    text <خوش بود پیغامهای کردگار>
    text <کو ز سر تا پای باشد پایدار>
  block
    text <خطبهٔ شاهان بگردد و آن کیا>
    text <جز کیا و خطبه‌های انبیا>
  block
    text <زانک بوش پادشاهان از هواست>
    text <بارنامهٔ انبیا از کبریاست>
  block
    text <از درمها نام شاهان برکنند>
    text <نام احمد تا ابد بر می‌زنند>
  block
    text <نام احمد نام جملهٔ انبیاست>
    text <چونک صد آمد نود هم پیش ماست>
