
text <گفتن پیغامبر صلی الله علیه و سلم به گوش رکابدار امیر المومنین علی کرم الله  وجهه کی کشتن علی بر دست تو خواهد بودن خبرت کردم>
  block
    text <من چنان مردم که بر خونی خویش>
    text <نوش لطف من نشد در قهر نیش>
  block
    text <گفت پیغامبر به گوش چاکرم>
    text <کو برد روزی ز گردن این سرم>
  block
    text <کرد آگه آن رسول از وحی دوست>
    text <که هلاکم عاقبت بر دست اوست>
  block
    text <او همی‌گوید بکش پیشین مرا>
    text <تا نیاید از من این منکر خطا>
  block
    text <من همی‌گویم چو مرگ من ز تست>
    text <با قضا من چون توانم حیله جست>
  block
    text <او همی‌افتد به پیشم کای کریم>
    text <مر مرا کن از برای حق دو نیم>
  block
    text <تا نه آید بر من این انجام بد>
    text <تا نسوزد جان من بر جان خود>
  block
    text <من همی گویم برو جف القلم>
    text <زان قلم بس سرنگون گردد علم>
  block
    text <هیچ بغضی نیست در جانم ز تو>
    text <زانک این را من نمی‌دانم ز تو>
  block
    text <آلت حقی تو فاعل دست حق>
    text <چون زنم بر آلت حق طعن و دق>
  block
    text <گفت او پس آن قصاص از بهر چیست>
    text <گفت هم از حق و آن سر خفیست>
  block
    text <گر کند بر فعل خود او اعتراض>
    text <ز اعتراض خود برویاند ریاض>
  block
    text <اعتراض او را رسد بر فعل خود>
    text <زانک در قهرست و در لطف او احد>
  block
    text <اندرین شهر حوادث میر اوست>
    text <در ممالک مالک تدبیر اوست>
  block
    text <آلت خود را اگر او بشکند>
    text <آن شکسته گشته را نیکو کند>
  block
    text <رمز ننسخ آیة او ننسها>
    text <نات خیرا در عقب می‌دان مها>
  block
    text <هر شریعت را که حق منسوخ کرد>
    text <او گیا برد و عوض آورد ورد>
  block
    text <شب کند منسوخ شغل روز را>
    text <بین جمادی خرد افروز را>
  block
    text <باز شب منسوخ شد از نور روز>
    text <تا جمادی سوخت زان آتش‌فروز>
  block
    text <گرچه ظلمت آمد آن نوم و سبات>
    text <نه درون ظلمتست آب حیات>
  block
    text <نه در آن ظلمت خردها تازه شد>
    text <سکته‌ای سرمایهٔ آوازه شد>
  block
    text <که ز ضدها ضدها آمد پدید>
    text <در سویدا روشنایی آفرید>
  block
    text <جنگ پیغامبر مدار صلح شد>
    text <صلح این آخر زمان زان جنگ بد>
  block
    text <صد هزاران سر برید آن دلستان>
    text <تا امان یابد سر اهل جهان>
  block
    text <باغبان زان می‌برد شاخ مضر>
    text <تا بیابد نخل قامتها و بر>
  block
    text <می‌کند از باغ دانا آن حشیش>
    text <تا نماید باغ و میوه خرمیش>
  block
    text <می‌کند دندان بد را آن طبیب>
    text <تا رهد از درد و بیماری حبیب>
  block
    text <پس زیادتها درون نقصهاست>
    text <مر شهیدان را حیات اندر فناست>
  block
    text <چون بریده گشت حلق رزق‌خوار>
    text <یرزقون فرحین شد گوار>
  block
    text <حلق حیوان چون بریده شد بعدل>
    text <حلق انسان رست و افزونید فضل>
  block
    text <حلق انسان چون ببرد هین ببین>
    text <تا چه زاید کن قیاس آن برین>
  block
    text <حلق ثالث زاید و تیمار او>
    text <شربت حق باشد و انوار او>
  block
    text <حلق ببریده خورد شربت ولی>
    text <حلق از لا رسته مرده در بلی>
  block
    text <بس کن ای دون‌همت کوته‌بنان>
    text <تا کیت باشد حیات جان به نان>
  block
    text <زان نداری میوه‌ای مانند بید>
    text <کب رو بردی پی نان سپید>
  block
    text <گر ندارد صبر زین نان جان حس>
    text <کیمیا را گیر و زر گردان تو مس>
  block
    text <جامه‌شویی کرد خواهی ای فلان>
    text <رو مگردان از محلهٔ گازران>
  block
    text <گرچه نان بشکست مر روزهٔ ترا>
    text <در شکسته‌بند پیچ و برتر آ>
  block
    text <چون شکسته‌بند آمد دست او>
    text <پس رفو باشد یقین اشکست او>
  block
    text <گر تو آن را بشکنی گوید بیا>
    text <تو درستش کن نداری دست و پا>
  block
    text <پس شکستن حق او باشد که او>
    text <مر شکسته گشته را داند رفو>
  block
    text <آنک داند دوخت او داند درید>
    text <هر چه را بفروخت نیکوتر خرید>
  block
    text <خانه را ویران کند زیر و زبر>
    text <پس بیک ساعت کند معمورتر>
  block
    text <گر یکی سر را ببرد از بدن>
    text <صد هزاران سر بر آرد در زمن>
  block
    text <گر نفرمودی قصاصی بر جنات>
    text <یا نگفتی فی القصاص آمد حیات>
  block
    text <خود که را زهره بدی تا او ز خود>
    text <بر اسیر حکم حق تیغی زند>
  block
    text <زانک داند هر که چشمش را گشود>
    text <کان کشنده سخرهٔ تقدیر بود>
  block
    text <هر که را آن حکم بر سر آمدی>
    text <بر سر فرزند هم تیغی زدی>
  block
    text <رو بترس و طعنه کم زن بر بدان>
    text <پیش دام حکم عجز خود بدان>
