
text <رجوع به حکایت زید>
  block
    text <زید را اکنون نیابی کو گریخت>
    text <جست از صف نعال و نعل ریخت>
  block
    text <تو که باشی زید هم خود را نیافت>
    text <همچو اختر که برو خورشید تافت>
  block
    text <نه ازو نقشی بیابی نه نشان>
    text <نه کهی یابی به راه کهکشان>
  block
    text <شد حواس و نطق بابایان ما>
    text <محو نور دانش سلطان ما>
  block
    text <حسها و عقلهاشان در درون>
    text <موج در موج لدینا محضرون>
  block
    text <چون بیاید صبح وقت بار شد>
    text <انجم پنهان شده بر کار شد>
  block
    text <بیهشان را وا دهد حق هوشها>
    text <حلقه حلقه حلقه‌ها در گوشها>
  block
    text <پای‌کوبان دست‌افشان در ثنا>
    text <ناز نازان ربنا احییتنا>
  block
    text <آن جلود و آن عظام ریخته>
    text <فارسان گشته غبار انگیخته>
  block
    text <حمله آرند از عدم سوی وجود>
    text <در قیامت هم شکور و هم کنود>
  block
    text <سر چه می‌پیچی کنی نادیده‌ای>
    text <در عدم ز اول نه سر پیچیده‌ای>
  block
    text <در عدم افشرده بودی پای خویش>
    text <که مرا کی بر کند از جای خویش>
  block
    text <می‌نبینی صنع ربانیت را>
    text <که کشید او موی پیشانیت را>
  block
    text <تا کشیدت اندرین انواع حال>
    text <که نبودت در گمان و در خیال>
  block
    text <آن عدم او را هماره بنده است>
    text <کار کن دیوا سلیمان زنده است>
  block
    text <دیو می‌سازد جفان کالجواب>
    text <زهره نه تا دفع گوید یا جواب>
  block
    text <خویش را بین چون همی‌لرزی ز بیم>
    text <مر عدم را نیز لرزان دان مقیم>
  block
    text <ور تو دست اندر مناصب می‌زنی>
    text <هم ز ترس است آن که جانی می‌کنی>
  block
    text <هرچه جز عشق خدای احسنست>
    text <گر شکرخواریست آن جان کندنست>
  block
    text <چیست جان کندن سوی مرگ آمدن>
    text <دست در آب حیاتی نازدن>
  block
    text <خلق را دو دیده در خاک و ممات>
    text <صد گمان دارند در آب حیات>
  block
    text <جهد کن تا صد گمان گردد نود>
    text <شب برو ور تو بخسپی شب رود>
  block
    text <در شب تاریک جوی آن روز را>
    text <پیش کن آن عقل ظلمت‌سوز را>
  block
    text <در شب بدرنگ بس نیکی بود>
    text <آب حیوان جفت تاریکی بود>
  block
    text <سر ز خفتن کی توان برداشتن>
    text <با چنین صد تخم غفلت کاشتن>
  block
    text <خواب مرده لقمه مرده یار شد>
    text <خواجه خفت و دزد شب بر کار شد>
  block
    text <تو نمی‌دانی که خصمانت کیند>
    text <ناریان خصم وجود خاکیند>
  block
    text <نار خصم آب و فرزندان اوست>
    text <همچنانک آب خصم جان اوست>
  block
    text <آب آتش را کشد زیرا که او>
    text <خصم فرزندان آبست و عدو>
  block
    text <بعد از آن این نار نار شهوتست>
    text <کاندرو اصل گناه و زلتست>
  block
    text <نار بیرونی به آبی بفسرد>
    text <نار شهوت تا به دوزخ می‌برد>
  block
    text <نار شهوت می‌نیارامد بب>
    text <زانک دارد طبع دوزخ در عذاب>
  block
    text <نار شهوت را چه چاره نور دین>
    text <نورکم اطفاء نار الکافرین>
  block
    text <چه کشد این نار را نور خدا>
    text <نور ابراهیم را ساز اوستا>
  block
    text <تا ز نار نفس چون نمرود تو>
    text <وا رهد این جسم همچون عود تو>
  block
    text <شهوت ناری براندن کم نشد>
    text <او بماندن کم شود بی هیچ بد>
  block
    text <تا که هیزم می‌نهی بر آتشی>
    text <کی بمیرد آتش از هیزم‌کشی>
  block
    text <چونک هیزم باز گیری نار مرد>
    text <زانک تقوی آب سوی نار برد>
  block
    text <کی سیه گردد ز آتش روی خوب>
    text <کو نهد گلگونه از تقوی القلوب>
