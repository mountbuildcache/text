
text <حکایت ماجرای نحوی و کشتیبان>
  block
    text <آن یکی نحوی به کشتی در نشست>
    text <رو به کشتیبان نهاد آن خودپرست>
  block
    text <گفت هیچ از نحو خواندی گفت لا>
    text <گفت نیم عمر تو شد در فنا>
  block
    text <دل‌شکسته گشت کشتیبان ز تاب>
    text <لیک آن دم کرد خامش از جواب>
  block
    text <باد کشتی را به گردابی فکند>
    text <گفت کشتیبان بدان نحوی بلند>
  block
    text <هیچ دانی آشنا کردن بگو>
    text <گفت نی ای خوش‌جواب خوب‌رو>
  block
    text <گفت کل عمرت ای نحوی فناست>
    text <زانک کشتی غرق این گردابهاست>
  block
    text <محو می‌باید نه نحو اینجا بدان>
    text <گر تو محوی بی‌خطر در آب ران>
  block
    text <آب دریا مرده را بر سر نهد>
    text <ور بود زنده ز دریا کی رهد>
  block
    text <چون بمردی تو ز اوصاف بشر>
    text <بحر اسرارت نهد بر فرق سر>
  block
    text <ای که خلقان را تو خر می‌خوانده‌ای>
    text <این زمان چون خر برین یخ مانده‌ای>
  block
    text <گر تو علامه زمانی در جهان>
    text <نک فنای این جهان بین وین زمان>
  block
    text <مرد نحوی را از آن در دوختیم>
    text <تا شما را نحو محو آموختیم>
  block
    text <فقه فقه و نحو نحو و صرف صرف>
    text <در کم آمد یابی ای یار شگرف>
  block
    text <آن سبوی آب دانشهای ماست>
    text <وان خلیفه دجلهٔ علم خداست>
  block
    text <ما سبوها پر به دجله می‌بریم>
    text <گرنه خر دانیم خود را ما خریم>
  block
    text <باری اعرابی بدان معذور بود>
    text <کو ز دجله غافل و بس دور بود>
  block
    text <گر ز دجله با خبر بودی چو ما>
    text <او نبردی آن سبو را جا بجا>
  block
    text <بلک از دجله چو واقف آمدی>
    text <آن سبو را بر سر سنگی زدی>
