
text <تفسیر قول حکیم بهرچ از راه و امانی چه کفر آن حرف و چه ایمان بهرچ از دوست دورافتی چه زشت آن نقش و چه زیبا در معنی قوله علیه‌السلام ان سعدا لغیور و انا اغیر من سعد و الله اغیر منی و من غیر ته حرم الفواحش ما ظهر منها و ما بطن>
  block
    text <جمله عالم زان غیور آمد که حق>
    text <برد در غیرت برین عالم سبق>
  block
    text <او چو جانست و جهان چون کالبد>
    text <کالبد از جان پذیرد نیک و بد>
  block
    text <هر که محراب نمازش گشت عین>
    text <سوی ایمان رفتنش می‌دان تو شین>
  block
    text <هر که شد مر شاه را او جامه‌دار>
    text <هست خسران بهر شاهش اتجار>
  block
    text <هر که با سلطان شود او همنشین>
    text <بر درش شستن بود حیف و غبین>
  block
    text <دستبوسش چون رسید از پادشاه>
    text <گر گزیند بوس پا باشد گناه>
  block
    text <گرچه سر بر پا نهادن خدمتست>
    text <پیش آن خدمت خطا و زلتست>
  block
    text <شاه را غیرت بود بر هر که او>
    text <بو گزیند بعد از آن که دید رو>
  block
    text <غیرت حق بر مثل گندم بود>
    text <کاه خرمن غیرت مردم بود>
  block
    text <اصل غیرتها بدانید از اله>
    text <آن خلقان فرع حق بی‌اشتباه>
  block
    text <شرح این بگذارم و گیرم گله>
    text <از جفای آن نگار ده دله>
  block
    text <نالم ایرا ناله‌ها خوش آیدش>
    text <از دو عالم ناله و غم بایدش>
  block
    text <چون ننالم تلخ از دستان او>
    text <چون نیم در حلقهٔ مستان او>
  block
    text <چون نباشم همچو شب بی روز او>
    text <بی وصال روی روز افروز او>
  block
    text <ناخوش او خوش بود در جان من>
    text <جان فدای یار دل‌رنجان من>
  block
    text <عاشقم بر رنج خویش و درد خویش>
    text <بهر خشنودی شاه فرد خویش>
  block
    text <خاک غم را سرمه سازم بهر چشم>
    text <تا ز گوهر پر شود دو بحر چشم>
  block
    text <اشک کان از بهر او بارند خلق>
    text <گوهرست و اشک پندارند خلق>
  block
    text <من ز جان جان شکایت می‌کنم>
    text <من نیم شاکی روایت می‌کنم>
  block
    text <دل همی‌گوید کزو رنجیده‌ام>
    text <وز نفاق سست می‌خندیده‌ام>
  block
    text <راستی کن ای تو فخر راستان>
    text <ای تو صدر و من درت را آستان>
  block
    text <آستانه و صدر در معنی کجاست>
    text <ما و من کو آن طرف کان یار ماست>
  block
    text <ای رهیده جان تو از ما و من>
    text <ای لطیفهٔ روح اندر مرد و زن>
  block
    text <مرد و زن چون یک شود آن یک توی>
    text <چونک یکها محو شد انک توی>
  block
    text <این من و ما بهر آن بر ساختی>
    text <تا تو با خود نرد خدمت باختی>
  block
    text <تا من و توها همه یک جان شوند>
    text <عاقبت مستغرق جانان شوند>
  block
    text <این همه هست و بیا ای امر کن>
    text <ای منزه از بیا و از سخن>
  block
    text <جسم جسمانه تواند دیدنت>
    text <در خیال آرد غم و خندیدنت>
  block
    text <دل که او بستهٔ غم و خندیدنست>
    text <تو مگو کو لایق آن دیدنست>
  block
    text <آنک او بستهٔ غم و خنده بود>
    text <او بدین دو عاریت زنده بود>
  block
    text <باغ سبز عشق کو بی منتهاست>
    text <جز غم و شادی درو بس میوه‌هاست>
  block
    text <عاشقی زین هر دو حالت برترست>
    text <بی بهار و بی خزان سبز و ترست>
  block
    text <ده زکات روی خوب ای خوب‌رو>
    text <شرح جان شرحه شرحه بازگو>
  block
    text <کز کرشم غمزه‌ای غمازه‌ای>
    text <بر دلم بنهاد داغی تازه‌ای>
  block
    text <من حلالش کردم ار خونم بریخت>
    text <من همی‌گفتم حلال او می‌گریخت>
  block
    text <چون گریزانی ز نالهٔ خاکیان>
    text <غم چه ریزی بر دل غمناکیان>
  block
    text <ای که هر صبحی که از مشرق بتافت>
    text <همچو چشمهٔ مشرقت در جوش یافت>
  block
    text <چون بهانه دادی این شیدات را>
    text <ای بها نه شکر لبهات را>
  block
    text <ای جهان کهنه را تو جان نو>
    text <از تن بی جان و دل افغان شنو>
  block
    text <شرح گل بگذار از بهر خدا>
    text <شرح بلبل گو که شد از گل جدا>
  block
    text <از غم و شادی نباشد جوش ما>
    text <با خیال و وهم نبود هوش ما>
  block
    text <حالتی دیگر بود کان نادرست>
    text <تو مشو منکر که حق بس قادرست>
  block
    text <تو قیاس از حالت انسان مکن>
    text <منزل اندر جور و در احسان مکن>
  block
    text <جور و احسان رنج و شادی حادثست>
    text <حادثان میرند و حقشان وارثست>
  block
    text <صبح شد ای صبح را صبح و پناه>
    text <عذر مخدومی حسام‌الدین بخواه>
  block
    text <عذرخواه عقل کل و جان توی>
    text <جان جان و تابش مرجان توی>
  block
    text <تافت نور صبح و ما از نور تو>
    text <در صبوحی با می منصور تو>
  block
    text <دادهٔ تو چون چنین دارد مرا>
    text <باده کی بود کو طرب آرد مرا>
  block
    text <باده در جوشش گدای جوش ماست>
    text <چرخ در گردش گدای هوش ماست>
  block
    text <باده از ما مست شد نه ما ازو>
    text <قالب از ما هست شد نه ما ازو>
  block
    text <ما چو زنبوریم و قالبها چو موم>
    text <خانه خانه کرده قالب را چو موم>
