
text <تفسیر ما شاء الله کان>
  block
    text <این همه گفتیم لیک اندر بسیچ>
    text <بی‌عنایات خدا هیچیم هیچ>
  block
    text <بی عنایات حق و خاصان حق>
    text <گر ملک باشد سیاهستش ورق>
  block
    text <ای خدا ای فضل تو حاجت روا>
    text <با تو یاد هیچ کس نبود روا>
  block
    text <این قدر ارشاد تو بخشیده‌ای>
    text <تا بدین بس عیب ما پوشیده‌ای>
  block
    text <قطرهٔ دانش که بخشیدی ز پیش>
    text <متصل گردان به دریاهای خویش>
  block
    text <قطرهٔ علمست اندر جان من>
    text <وارهانش از هوا وز خاک تن>
  block
    text <پیش از آن کین خاکها خسفش کنند>
    text <پیش از آن کین بادها نشفش کنند>
  block
    text <گر چه چون نشفش کند تو قادری>
    text <کش ازیشان وا ستانی وا خری>
  block
    text <قطره‌ای کو در هوا شد یا که ریخت>
    text <از خزینهٔ قدرت تو کی گریخت>
  block
    text <گر در آید در عدم یا صد عدم>
    text <چون بخوانیش او کند از سر قدم>
  block
    text <صد هزاران ضد ضد را می‌کشد>
    text <بازشان حکم تو بیرون می‌کشد>
  block
    text <از عدمها سوی هستی هر زمان>
    text <هست یا رب کاروان در کاروان>
  block
    text <خاصه هر شب جمله افکار و عقول>
    text <نیست گردد غرق در بحر نغول>
  block
    text <باز وقت صبح آن اللهیان>
    text <بر زنند از بحر سر چون ماهیان>
  block
    text <در خزان آن صد هزاران شاخ و برگ>
    text <از هزیمت رفته در دریای مرگ>
  block
    text <زاغ پوشیده سیه چون نوحه‌گر>
    text <در گلستان نوحه کرده بر خضر>
  block
    text <باز فرمان آید از سالار ده>
    text <مر عدم را کانچ خوردی باز ده>
  block
    text <آنچ خوردی وا ده ای مرگ سیاه>
    text <از نبات و دارو و برگ و گیاه>
  block
    text <ای برادر عقل یکدم با خود آر>
    text <دم بدم در تو خزانست و بهار>
  block
    text <باغ دل را سبز و تر و تازه بین>
    text <پر ز غنچه و ورد و سرو و یاسمین>
  block
    text <ز انبهی برگ پنهان گشته شاخ>
    text <ز انبهی گل نهان صحرا و کاخ>
  block
    text <این سخنهایی که از عقل کلست>
    text <بوی آن گلزار و سرو و سنبلست>
  block
    text <بوی گل دیدی که آنجا گل نبود>
    text <جوش مل دیدی که آنجا مل نبود>
  block
    text <بو قلاووزست و رهبر مر ترا>
    text <می‌برد تا خلد و کوثر مر ترا>
  block
    text <بو دوای چشم باشد نورساز>
    text <شد ز بویی دیدهٔ یعقوب باز>
  block
    text <بوی بد مر دیده را تاری کند>
    text <بوی یوسف دیده را یاری کند>
  block
    text <تو که یوسف نیستی یعقوب باش>
    text <همچو او با گریه و آشوب باش>
  block
    text <بشنو این پند از حکیم غزنوی>
    text <تا بیابی در تن کهنه نوی>
  block
    text <ناز را رویی بباید همچو ورد>
    text <چون نداری گرد بدخویی مگرد>
  block
    text <زشت باشد روی نازیبا و ناز>
    text <سخت باشد چشم نابینا و درد>
  block
    text <پیش یوسف نازش و خوبی مکن>
    text <جز نیاز و آه یعقوبی مکن>
  block
    text <معنی مردن ز طوطی بد نیاز>
    text <در نیاز و فقر خود را مرده ساز>
  block
    text <تا دم عیسی ترا زنده کند>
    text <همچو خویشت خوب و فرخنده کند>
  block
    text <از بهاران کی شود سرسبز سنگ>
    text <خاک شو تا گل نمایی رنگ رنگ>
  block
    text <سالها تو سنگ بودی دل‌خراش>
    text <آزمون را یک زمانی خاک باش>
