
text <رجوع به حکایت خواجهٔ تاجر>
  block
    text <بس دراز است این حدیث خواجه گو>
    text <تا چه شد احوال آن مرد نکو>
  block
    text <خواجه اندر آتش و درد و حنین>
    text <صد پراکنده همی‌گفت این چنین>
  block
    text <گه تناقض گاه ناز و گه نیاز>
    text <گاه سودای حقیقت گه مجاز>
  block
    text <مرد غرقه گشته جانی می‌کند>
    text <دست را در هر گیاهی می‌زند>
  block
    text <تا کدامش دست گیرد در خطر>
    text <دست و پایی می‌زند از بیم سر>
  block
    text <دوست دارد یار این آشفتگی>
    text <کوشش بیهوده به از خفتگی>
  block
    text <آنک او شاهست او بی کار نیست>
    text <ناله از وی طرفه کو بیمار نیست>
  block
    text <بهر این فرمود رحمان ای پسر>
    text <کل یوم هو فی شان ای پسر>
  block
    text <اندرین ره می‌تراش و می‌خراش>
    text <تا دم آخر دمی فارغ مباش>
  block
    text <تا دم آخر دمی آخر بود>
    text <که عنایت با تو صاحب‌سر بود>
  block
    text <هر چه می‌کوشند اگر مرد و زنست>
    text <گوش و چشم شاه جان بر روزنست>
