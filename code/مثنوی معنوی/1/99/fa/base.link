
text <قصهٔ سوال کردن عایشه رضی الله عنها از مصطفی صلی‌الله علیه و سلم کی امروز باران بارید چون تو سوی گورستان رفتی جامه‌های تو چون تر نیست>
  block
    text <مصطفی روزی به گورستان برفت>
    text <با جنازهٔ مردی از یاران برفت>
  block
    text <خاک را در گور او آگنده کرد>
    text <زیر خاک آن دانه‌اش را زنده کرد>
  block
    text <این درختانند همچون خاکیان>
    text <دستها بر کرده‌اند از خاکدان>
  block
    text <سوی خلقان صد اشارت می‌کنند>
    text <وانک گوشستش عبارت می‌کنند>
  block
    text <با زبان سبز و با دست دراز>
    text <از ضمیر خاک می‌گویند راز>
  block
    text <همچو بطان سر فرو برده بب>
    text <گشته طاووسان و بوده چون غراب>
  block
    text <در زمستانشان اگر محبوس کرد>
    text <آن غرابان را خدا طاووس کرد>
  block
    text <در زمستانشان اگر چه داد مرگ>
    text <زنده‌شان کرد از بهار و داد برگ>
  block
    text <منکران گویند خود هست این قدیم>
    text <این چرا بندیم بر رب کریم>
  block
    text <کوری ایشان درون دوستان>
    text <حق برویانید باغ و بوستان>
  block
    text <هر گلی کاندر درون بویا بود>
    text <آن گل از اسرار کل گویا بود>
  block
    text <بوی ایشان رغم آنف منکران>
    text <گرد عالم می‌رود پرده‌دران>
  block
    text <منکران همچون جعل زان بوی گل>
    text <یا چو نازک مغز در بانگ دهل>
  block
    text <خویشتن مشغول می‌سازند و غرق>
    text <چشم می‌دزدند ازین لمعان برق>
  block
    text <چشم می‌دزدند و آنجا چشم نی>
    text <چشم آن باشد که بیند مامنی>
  block
    text <چون ز گورستان پیمبر باز گشت>
    text <سوی صدیقه شد و همراز گشت>
  block
    text <چشم صدیقه چو بر رویش فتاد>
    text <پیش آمد دست بر وی می‌نهاد>
  block
    text <بر عمامه و روی او و موی او>
    text <بر گریبان و بر و بازوی او>
  block
    text <گفت پیغامبر چه می‌جویی شتاب>
    text <گفت باران آمد امروز از سحاب>
  block
    text <جامه‌هاات می‌بجویم در طلب>
    text <تر نمی‌یابم ز باران ای عجب>
  block
    text <گفت چه بر سر فکندی از ازار>
    text <گفت کردم آن ردای تو خمار>
  block
    text <گفت بهر آن نمود ای پاک‌جیب>
    text <چشم پاکت را خدا باران غیب>
  block
    text <نیست آن باران ازین ابر شما>
    text <هست ابری دیگر و دیگر سما>
