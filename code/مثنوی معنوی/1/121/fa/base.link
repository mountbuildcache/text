
text <در بیان آنک موسی و فرعون هر دو مسخر مشیت‌اند چنانک زهر و پازهر و ظلمات و نور و مناجات کردن فرعون بخلوت تا ناموس نشکند>
  block
    text <موسی و فرعون معنی را رهی>
    text <ظاهر آن ره دارد و این بی‌رهی>
  block
    text <روز موسی پیش حق نالان شده>
    text <نیمشب فرعون هم گریان بده>
  block
    text <کین چه غلست ای خدا بر گردنم>
    text <ورنه غل باشد کی گوید من منم>
  block
    text <زانک موسی را منور کرده‌ای>
    text <مر مرا زان هم مکدر کرده‌ای>
  block
    text <زانک موسی را تو مه‌رو کرده‌ای>
    text <ماه جانم را سیه‌رو کرده‌ای>
  block
    text <بهتر از ماهی نبود استاره‌ام>
    text <چون خسوف آمد چه باشد چاره‌ام>
  block
    text <نوبتم گر رب و سلطان می‌زنند>
    text <مه گرفت و خلق پنگان می‌زنند>
  block
    text <می‌زنند آن طاس و غوغا می‌کنند>
    text <ماه را زان زخمه رسوا می‌کنند>
  block
    text <من که فرعونم ز خلق ای وای من>
    text <زخم طاس آن ربی الاعلای من>
  block
    text <خواجه‌تاشانیم اما تیشه‌ات>
    text <می‌شکافد شاخ را در بیشه‌ات>
  block
    text <باز شاخی را موصل می‌کند>
    text <شاخ دیگر را معطل می‌کند>
  block
    text <شاخ را بر تیشه دستی هست نی>
    text <هیچ شاخ از دست تیشه جست نی>
  block
    text <حق آن قدرت که آن تیشه تراست>
    text <از کرم کن این کژیها را تو راست>
  block
    text <باز با خود گفته فرعون ای عجب>
    text <من نه دریا ربناام جمله شب>
  block
    text <در نهان خاکی و موزون می‌شوم>
    text <چون به موسی می‌رسم چون می‌شوم>
  block
    text <رنگ زر قلب ده‌تو می‌شود>
    text <پیش آتش چون سیه‌رو می‌شود>
  block
    text <نه که قلب و قالبم در حکم اوست>
    text <لحظه‌ای مغزم کند یک لحظه پوست>
  block
    text <سبز گردم چونک گوید کشت باش>
    text <زرد گردم چونک گوید زشت باش>
  block
    text <لحظه‌ای ماهم کند یک دم سیاه>
    text <خود چه باشد غیر این کار اله>
  block
    text <پیش چوگانهای حکم کن فکان>
    text <می‌دویم اندر مکان و لامکان>
  block
    text <چونک بی‌رنگی اسیر رنگ شد>
    text <موسیی با موسیی در جنگ شد>
  block
    text <چون به بی‌رنگی رسی کان داشتی>
    text <موسی و فرعون دارند آشتی>
  block
    text <گر ترا آید برین نکته سئوال>
    text <رنگ کی خالی بود از قیل و قال>
  block
    text <این عجب کین رنگ از بی‌رنگ خاست>
    text <رنگ با بی‌رنگ چون در جنگ خاست>
  block
    text <اصل روغن ز آب افزون می‌شود>
    text <عاقبت با آب ضد چون میشود>
  block
    text <چونک روغن را ز آب اسرشته‌اند>
    text <آب با روغن چرا ضد گشته‌اند>
  block
    text <چون گل از خارست و خار از گل چرا>
    text <هر دو در جنگند و اندر ماجرا>
  block
    text <یا نه جنگست این برای حکمتست>
    text <همچو جنگ خر فروشان صنعتست>
  block
    text <یا نه اینست و نه آن حیرانیست>
    text <گنج باید جست این ویرانیست>
  block
    text <آنچ تو گنجش توهم می‌کنی>
    text <زان توهم گنج را گم می‌کنی>
  block
    text <چون عمارت دان تو وهم و رایها>
    text <گنج نبود در عمارت جایها>
  block
    text <در عمارت هستی و جنگی بود>
    text <نیست را از هستها ننگی بود>
  block
    text <نه که هست از نیستی فریاد کرد>
    text <بلک نیست آن هست را واداد کرد>
  block
    text <تو مگو که من گریزانم ز نیست>
    text <بلک او از تو گریزانست بیست>
  block
    text <ظاهرا می‌خواندت او سوی خود>
    text <وز درون می‌راندت با چوب رد>
  block
    text <نعلهای بازگونه‌ست ای سلیم>
    text <نفرت فرعون می‌دان از کلیم>
