
text <قصهٔ بازرگان کی طوطی محبوس او او را پیغام داد به طوطیان هندوستان هنگام رفتن به تجارت>
  block
    text <بود بازرگان و او را طوطیی>
    text <در قفس محبوس زیبا طوطیی>
  block
    text <چونک بازرگان سفر را ساز کرد>
    text <سوی هندستان شدن آغاز کرد>
  block
    text <هر غلام و هر کنیزک را ز جود>
    text <گفت بهر تو چه آرم گوی زود>
  block
    text <هر یکی از وی مرادی خواست کرد>
    text <جمله را وعده بداد آن نیک مرد>
  block
    text <گفت طوطی را چه خواهی ارمغان>
    text <کارمت از خطهٔ هندوستان>
  block
    text <گفتش آن طوطی که آنجا طوطیان>
    text <چون ببینی کن ز حال من بیان>
  block
    text <کان فلان طوطی که مشتاق شماست>
    text <از قضای آسمان در حبس ماست>
  block
    text <بر شما کرد او سلام و داد خواست>
    text <وز شما چاره و ره ارشاد خواست>
  block
    text <گفت می‌شاید که من در اشتیاق>
    text <جان دهم اینجا بمیرم در فراق>
  block
    text <این روا باشد که من در بند سخت>
    text <گه شما بر سبزه گاهی بر درخت>
  block
    text <این چنین باشد وفای دوستان>
    text <من درین حبس و شما در گلستان>
  block
    text <یاد آرید ای مهان زین مرغ زار>
    text <یک صبوحی درمیان مرغزار>
  block
    text <یاد یاران یار را میمون بود>
    text <خاصه کان لیلی و این مجنون بود>
  block
    text <ای حریفان بت موزون خود>
    text <من قدحها می‌خورم پر خون خود>
  block
    text <یک قدح می‌نوش کن بر یاد من>
    text <گر نمی‌خواهی که بدهی داد من>
  block
    text <یا بیاد این فتادهٔ خاک‌بیز>
    text <چونک خوردی جرعه‌ای بر خاک ریز>
  block
    text <ای عجب آن عهد و آن سوگند کو>
    text <وعده‌های آن لب چون قند کو>
  block
    text <گر فراق بنده از بد بندگیست>
    text <چون تو با بد بد کنی پس فرق چیست>
  block
    text <ای بدی که تو کنی در خشم و جنگ>
    text <با طرب‌تر از سماع و بانگ چنگ>
  block
    text <ای جفای تو ز دولت خوب‌تر>
    text <و انتقام تو ز جان محبوب‌تر>
  block
    text <نار تو اینست نورت چون بود>
    text <ماتم این تا خود که سورت چون بود>
  block
    text <از حلاوتها که دارد جور تو>
    text <وز لطافت کس نیابد غور تو>
  block
    text <نالم و ترسم که او باور کند>
    text <وز کرم آن جور را کمتر کند>
  block
    text <عاشقم بر قهر و بر لطفش بجد>
    text <بوالعجب من عاشق این هر دو ضد>
  block
    text <والله ار زین خار در بستان شوم>
    text <همچو بلبل زین سبب نالان شوم>
  block
    text <این عجب بلبل که بگشاید دهان>
    text <تا خورد او خار را با گلستان>
  block
    text <این چه بلبل این نهنگ آتشیست>
    text <جمله ناخوشها ز عشق او را خوشیست>
  block
    text <عاشق کلست و خود کلست او>
    text <عاشق خویشست و عشق خویش‌جو>
