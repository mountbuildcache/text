
text <عتاب کردن آتش را آن پادشاه جهود>
  block
    text <رو به آتش کرد شه کای تندخو>
    text <آن جهان سوز طبیعی خوت کو>
  block
    text <چون نمی‌سوزی چه شد خاصیتت>
    text <یا ز بخت ما دگر شد نیتت>
  block
    text <می‌نبخشایی تو بر آتش‌پرست>
    text <آنک نپرستد ترا او چون برست>
  block
    text <هرگز ای آتش تو صابر نیستی>
    text <چون نسوزی چیست قادر نیستی>
  block
    text <چشم‌بندست این عجب یا هوش‌بند>
    text <چون نسوزاند چنین شعلهٔ بلند>
  block
    text <جادوی کردت کسی یا سیمیاست>
    text <یا خلاف طبع تو از بخت ماست>
  block
    text <گفت آتش من همانم ای شمن>
    text <اندر آ تا تو ببینی تاب من>
  block
    text <طبع من دیگر نگشت و عنصرم>
    text <تیغ حقم هم بدستوری برم>
  block
    text <بر در خرگهٔ سگان ترکمان>
    text <چاپلوسی کرده پیش میهمان>
  block
    text <ور بخرگه بگذرد بیگانه‌رو>
    text <حمله بیند از سگان شیرانه او>
  block
    text <من ز سگ کم نیستم در بندگی>
    text <کم ز ترکی نیست حق در زندگی>
  block
    text <آتش طبعت اگر غمگین کند>
    text <سوزش از امر ملیک دین کند>
  block
    text <آتش طبعت اگر شادی دهد>
    text <اندرو شادی ملیک دین نهد>
  block
    text <چونک غم‌بینی تو استغفار کن>
    text <غم بامر خالق آمد کار کن>
  block
    text <چون بخواهد عین غم شادی شود>
    text <عین بند پای آزادی شود>
  block
    text <باد و خاک و آب و آتش بنده‌اند>
    text <با من و تو مرده با حق زنده‌اند>
  block
    text <پیش حق آتش همیشه در قیام>
    text <همچو عاشق روز و شب پیچان مدام>
  block
    text <سنگ بر آهن زنی بیرون جهد>
    text <هم به امر حق قدم بیرون نهد>
  block
    text <آهن و سنگ هوا بر هم مزن>
    text <کین دو می‌زایند همچون مرد و زن>
  block
    text <سنگ و آهن خود سبب آمد ولیک>
    text <تو به بالاتر نگر ای مرد نیک>
  block
    text <کین سبب را آن سبب آورد پیش>
    text <بی‌سبب کی شد سبب هرگز ز خویش>
  block
    text <و آن سببها کانبیا را رهبرند>
    text <آن سببها زین سببها برترند>
  block
    text <این سبب را آن سبب عامل کند>
    text <باز گاهی بی بر و عاطل کند>
  block
    text <این سبب را محرم آمد عقلها>
    text <و آن سببهاراست محرم انبیا>
  block
    text <این سبب چه بود بتازی گو رسن>
    text <اندرین چه این رسن آمد بفن>
  block
    text <گردش چرخه رسن را علتست>
    text <چرخه گردان را ندیدن زلتست>
  block
    text <این رسنهای سببها در جهان>
    text <هان و هان زین چرخ سرگردان مدان>
  block
    text <تا نمانی صفر و سرگردان چو چرخ>
    text <تا نسوزی تو ز بی‌مغزی چو مرخ>
  block
    text <باد آتش می‌شود از امر حق>
    text <هر دو سرمست آمدند از خمر حق>
  block
    text <آب حلم و آتش خشم ای پسر>
    text <هم ز حق بینی چو بگشایی بصر>
  block
    text <گر نبودی واقف از حق جان باد>
    text <فرق کی کردی میان قوم عاد>
  block
    text <هود گرد مؤمنان خطی کشید>
    text <نرم می‌شد باد کانجا می‌رسید>
  block
    text <هر که بیرون بود زان خط جمله را>
    text <پاره پاره می‌گسست اندر هوا>
  block
    text <همچنین شیبان راعی می‌کشید>
    text <گرد بر گرد رمه خطی پدید>
  block
    text <چون بجمعه می‌شد او وقت نماز>
    text <تا نیارد گرگ آنجا ترک‌تاز>
  block
    text <هیچ گرگی در نرفتی اندر آن>
    text <گوسفندی هم نگشتی زان نشان>
  block
    text <باد حرص گرگ و حرص گوسفند>
    text <دایرهٔ مرد خدا را بود بند>
  block
    text <همچنین باد اجل با عارفان>
    text <نرم و خوش همچون نسیم یوسفان>
  block
    text <آتش ابراهیم را دندان نزد>
    text <چون گزیدهٔ حق بود چونش گزد>
  block
    text <ز آتش شهوت نسوزد اهل دین>
    text <باقیان را برده تا قعر زمین>
  block
    text <موج دریا چون بامر حق بتاخت>
    text <اهل موسی را ز قبطی وا شناخت>
  block
    text <خاک قارون را چو فرمان در رسید>
    text <با زر و تختش به قعر خود کشید>
  block
    text <آب و گل چون از دم عیسی چرید>
    text <بال و پر بگشاد مرغی شد پرید>
  block
    text <هست تسبیحت بخار آب و گل>
    text <مرغ جنت شد ز نفخ صدق دل>
  block
    text <کوه طور از نور موسی شد به رقص>
    text <صوفی کامل شد و رست او ز نقص>
  block
    text <چه عجب گر کوه صوفی شد عزیز>
    text <جسم موسی از کلوخی بود نیز>
