
text <کبودی زدن قزوینی بر شانه‌گاه صورت شیر و پشیمان شدن او به سبب زخم سوزن>
  block
    text <این حکایت بشنو از صاحب بیان>
    text <در طریق و عادت قزوینیان>
  block
    text <بر تن و دست و کتفها بی‌گزند>
    text <از سر سوزن کبودیها زنند>
  block
    text <سوی دلاکی بشد قزوینیی>
    text <که کبودم زن بکن شیرینیی>
  block
    text <گفت چه صورت زنم ای پهلوان>
    text <گفت بر زن صورت شیر ژیان>
  block
    text <طالعم شیرست نقش شیر زن>
    text <جهد کن رنگ کبودی سیر زن>
  block
    text <گفت بر چه موضعت صورت زنم>
    text <گفت بر شانه گهم زن آن رقم>
  block
    text <چونک او سوزن فرو بردن گرفت>
    text <درد آن در شانه‌گه مسکن گرفت>
  block
    text <پهلوان در ناله آمد کای سنی>
    text <مر مرا کشتی چه صورت می‌زنی>
  block
    text <گفت آخر شیر فرمودی مرا>
    text <گفت از چه عضو کردی ابتدا>
  block
    text <گفت از دمگاه آغازیده‌ام>
    text <گفت دم بگذار ای دو دیده‌ام>
  block
    text <از دم و دمگاه شیرم دم گرفت>
    text <دمگه او دمگهم محکم گرفت>
  block
    text <شیر بی‌دم باش گو ای شیرساز>
    text <که دلم سستی گرفت از زخم گاز>
  block
    text <جانب دیگر گرفت آن شخص زخم>
    text <بی‌محابا و مواسایی و رحم>
  block
    text <بانگ کرد او کین چه اندامست ازو>
    text <گفت این گوشست ای مرد نکو>
  block
    text <گفت تا گوشش نباشد ای حکیم>
    text <گوش را بگذار و کوته کن گلیم>
  block
    text <جانب دیگر خلش آغاز کرد>
    text <باز قزوینی فغان را ساز کرد>
  block
    text <کین سوم جانب چه اندامست نیز>
    text <گفت اینست اشکم شیر ای عزیز>
  block
    text <گفت تا اشکم نباشد شیر را>
    text <گشت افزون درد کم زن زخمها>
  block
    text <خیره شد دلاک و پس حیران بماند>
    text <تا بدیر انگشت در دندان بماند>
  block
    text <بر زمین زد سوزن از خشم اوستاد>
    text <گفت در عالم کسی را این فتاد>
  block
    text <شیر بی‌دم و سر و اشکم کی دید>
    text <این‌چنین شیری خدا خود نافرید>
  block
    text <ای برادر صبر کن بر درد نیش>
    text <تا رهی از نیش نفس گبر خویش>
  block
    text <کان گروهی که رهیدند از وجود>
    text <چرخ و مهر و ماهشان آرد سجود>
  block
    text <هر که مرد اندر تن او نفس گبر>
    text <مر ورا فرمان برد خورشید و ابر>
  block
    text <چون دلش آموخت شمع افروختن>
    text <آفتاب او را نیارد سوختن>
  block
    text <گفت حق در آفتاب منتجم>
    text <ذکر تزاور کذی عن کهفهم>
  block
    text <خار جمله لطف چون گل می‌شود>
    text <پیش جزوی کو سوی کل می‌رود>
  block
    text <چیست تعظیم خدا افراشتن>
    text <خویشتن را خوار و خاکی داشتن>
  block
    text <چیست توحید خدا آموختن>
    text <خویشتن را پیش واحد سوختن>
  block
    text <گر همی‌خواهی که بفروزی چو روز>
    text <هستی همچون شب خود را بسوز>
  block
    text <هستیت در هست آن هستی‌نواز>
    text <همچو مس در کیمیا اندر گداز>
  block
    text <در من و ما سخت کردستی دو دست>
    text <هست این جمله خرابی از دو هست>
