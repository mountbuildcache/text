
text <اظهار معجزهٔ پیغمبر صلی الله علیه و سلم به سخن آمدن سنگ‌ریزه در دست ابوجهل علیه اللعنه و گواهی دادن سنگ‌ریزه بر حقیت محمد صلی الله علیه و سلم به رسالت او>
  block
    text <سنگها اندر کف بوجهل بود>
    text <گفت ای احمد بگو این چیست زود>
  block
    text <گر رسولی چیست در مشتم نهان>
    text <چون خبر داری ز راز آسمان>
  block
    text <گفت چون خواهی بگویم آن چه‌هاست>
    text <یا بگویند آن که ما حقیم و راست>
  block
    text <گفت بوجهل این دوم نادرترست>
    text <گفت آری حق از آن قادرترست>
  block
    text <از میان مشت او هر پاره سنگ>
    text <در شهادت گفتن آمد بی درنگ>
  block
    text <لا اله گفت و الا الله گفت>
    text <گوهر احمد رسول الله سفت>
  block
    text <چون شنید از سنگها بوجهل این>
    text <زد ز خشم آن سنگها را بر زمین>
