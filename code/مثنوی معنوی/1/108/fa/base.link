
text <گردانیدن عمر رضی الله عنه نظر او را از مقام گریه کی هستیست بمقام استغراق>
  block
    text <پس عمر گفتش که این زاری تو>
    text <هست هم آثار هشیاری تو>
  block
    text <راه فانی گشته راهی دیگرست>
    text <زانک هشیاری گناهی دیگرست>
  block
    text <هست هشیاری ز یاد ما مضی>
    text <ماضی و مستقبلت پردهٔ خدا>
  block
    text <آتش اندر زن بهر دو تا بکی>
    text <پر گره باشی ازین هر دو چو نی>
  block
    text <تا گره با نی بود همراز نیست>
    text <همنشین آن لب و آواز نیست>
  block
    text <چون بطوفی خود بطوفی مرتدی>
    text <چون به خانه آمدی هم با خودی>
  block
    text <ای خبرهات از خبرده بی‌خبر>
    text <توبهٔ تو از گناه تو بتر>
  block
    text <ای تو از حال گذشته توبه‌جو>
    text <کی کنی توبه ازین توبه بگو>
  block
    text <گاه بانگ زیر را قبله کنی>
    text <گاه گریهٔ زار را قبله زنی>
  block
    text <چونک فاروق آینهٔ اسرار شد>
    text <جان پیر از اندرون بیدار شد>
  block
    text <همچو جان بی‌گریه و بی‌خنده شد>
    text <جانش رفت و جان دیگر زنده شد>
  block
    text <حیرتی آمد درونش آن زمان>
    text <که برون شد از زمین و آسمان>
  block
    text <جست و جویی از ورای جست و جو>
    text <من نمی‌دانم تو می‌دانی بگو>
  block
    text <حال و قالی از ورای حال و قال>
    text <غرقه گشته در جمال ذوالجلال>
  block
    text <غرقه‌ای نه که خلاصی باشدش>
    text <یا به جز دریا کسی بشناسدش>
  block
    text <عقل جزو از کل گویا نیستی>
    text <گر تقاضا بر تقاضا نیستی>
  block
    text <چون تقاضا بر تقاضا می‌رسد>
    text <موج آن دریا بدینجا می‌رسد>
  block
    text <چونک قصهٔ حال پیر اینجا رسید>
    text <پیر و حالش روی در پرده کشید>
  block
    text <پیر دامن را ز گفت و گو فشاند>
    text <نیم گفته در دهان ما بماند>
  block
    text <از پی این عیش و عشرت ساختن>
    text <صد هزاران جان بشاید باختن>
  block
    text <در شکار بیشهٔ جان باز باش>
    text <همچو خورشید جهان جان‌باز باش>
  block
    text <جان‌فشان افتاد خورشید بلند>
    text <هر دمی تی می‌شود پر می‌کنند>
  block
    text <جان فشان ای آفتاب معنوی>
    text <مر جهان کهنه را بنما نوی>
  block
    text <در وجود آدمی جان و روان>
    text <می‌رسد از غیب چون آب روان>
