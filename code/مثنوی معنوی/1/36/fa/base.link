
text <حکایت پادشاه جهود دیگر کی در هلاک دین عیسی سعی نمود>
  block
    text <یک شه دیگر ز نسل آن جهود>
    text <در هلاک قوم عیسی رو نمود>
  block
    text <گر خبر خواهی ازین دیگر خروج>
    text <سوره بر خوان واسما ذات البروج>
  block
    text <سنت بد کز شه اول بزاد>
    text <این شه دیگر قدم بر وی نهاد>
  block
    text <هر که او بنهاد ناخوش سنتی>
    text <سوی او نفرین رود هر ساعتی>
  block
    text <نیکوان رفتند و سنتها بماند>
    text <وز لئیمان ظلم و لعنتها بماند>
  block
    text <تا قیامت هرکه جنس آن بدان>
    text <در وجود آید بود رویش بدان>
  block
    text <رگ رگست این آب شیرین و آب شور>
    text <در خلایق می‌رود تا نفخ صور>
  block
    text <نیکوان را هست میراث از خوشاب>
    text <آن چه میراثست اورثنا الکتاب>
  block
    text <شد نیاز طالبان ار بنگری>
    text <شعله‌ها از گوهر پیغامبری>
  block
    text <شعله‌ها با گوهران گردان بود>
    text <شعله آن جانب رود هم کان بود>
  block
    text <نور روزن گرد خانه می‌دود>
    text <زانک خور برجی به برجی می‌رود>
  block
    text <هر که را با اختری پیوستگیست>
    text <مر ورا با اختر خود هم‌تگیست>
  block
    text <طالعش گر زهره باشد در طرب>
    text <میل کلی دارد و عشق و طلب>
  block
    text <ور بود مریخی خون‌ریزخو>
    text <جنگ و بهتان و خصومت جوید او>
  block
    text <اخترانند از ورای اختران>
    text <که احتراق و نحس نبود اندر آن>
  block
    text <سایران در آسمانهای دگر>
    text <غیر این هفت آسمان معتبر>
  block
    text <راسخان در تاب انوار خدا>
    text <نه به هم پیوسته نه از هم جدا>
  block
    text <هر که باشد طالع او زان نجوم>
    text <نفس او کفار سوزد در رجوم>
  block
    text <خشم مریخی نباشد خشم او>
    text <منقلب رو غالب و مغلوب خو>
  block
    text <نور غالب ایمن از نقص و غسق>
    text <درمیان اصبعین نور حق>
  block
    text <حق فشاند آن نور را بر جانها>
    text <مقبلان بر داشته دامانها>
  block
    text <و آن نثار نور را وا یافته>
    text <روی از غیر خدا برتافته>
  block
    text <هر که را دامان عشقی نابده>
    text <زان نثار نور بی بهره شده>
  block
    text <جزوها را رویها سوی کلست>
    text <بلبلان را عشق با روی گلست>
  block
    text <گاو را رنگ از برون و مرد را>
    text <از درون جو رنگ سرخ و زرد را>
  block
    text <رنگهای نیک از خم صفاست>
    text <رنگ زشتان از سیاهابهٔ جفاست>
  block
    text <صبغة الله نام آن رنگ لطیف>
    text <لعنة الله بوی این رنگ کثیف>
  block
    text <آنچ از دریا به دریا می‌رود>
    text <از همانجا کامد آنجا می‌رود>
  block
    text <از سر که سیلهای تیزرو>
    text <وز تن ما جان عشق آمیز رو>
