
text <کژ ماندن دهان آن مرد کی نام محمد را صلی‌الله علیه و سلم بتسخر خواند>
  block
    text <آن دهان کژ کرد و از تسخر بخواند>
    text <مر محمد را دهانش کژ بماند>
  block
    text <باز آمد کای محمد عفو کن>
    text <ای ترا الطاف و علم من لدن>
  block
    text <من ترا افسوس می‌کردم ز جهل>
    text <من بدم افسوس را منسوب و اهل>
  block
    text <چون خدا خواهد که پردهٔ کس درد>
    text <میلش اندر طعنهٔ پاکان برد>
  block
    text <ور خدا خواهد که پوشد عیب کس>
    text <کم زند در عیب معیوبان نفس>
  block
    text <چون خدا خواهد که‌مان یاری کند>
    text <میل ما را جانب زاری کند>
  block
    text <ای خنک چشمی که آن گریان اوست>
    text <وی همایون دل که آن بریان اوست>
  block
    text <آخر هر گریه آخر خنده‌ایست>
    text <مرد آخربین مبارک بنده‌ایست>
  block
    text <هر کجا آب روان سبزه بود>
    text <هر کجا اشکی روان رحمت شود>
  block
    text <باش چون دولاب نالان چشم تر>
    text <تا ز صحن جانت بر روید خضر>
  block
    text <اشک خواهی رحم کن بر اشک‌بار>
    text <رحم خواهی بر ضعیفان رحم آر>
