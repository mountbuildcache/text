
text <نالیدن ستون حنانه چون برای پیغامبر صلی الله علیه و سلم منبر ساختند کی جماعت انبوه شد گفتند ما روی مبارک ترا بهنگام وعظ نمی‌بینیم و شنیدن رسول و صحابه آن ناله را و سال و جواب مصطفی صلی الله علیه و سلم با ستون صریح>
  block
    text <استن حنانه از هجر رسول>
    text <ناله می‌زد همچو ارباب عقول>
  block
    text <گفت پیغامبر چه خواهی ای ستون>
    text <گفت جانم از فراقت گشت خون>
  block
    text <مسندت من بودم از من تاختی>
    text <بر سر منبر تو مسند ساختی>
  block
    text <گفت خواهی که ترا نخلی کنند>
    text <شرقی و غربی ز تو میوه چنند>
  block
    text <یا در آن عالم حقت سروی کند>
    text <تا تر و تازه بمانی تا ابد>
  block
    text <گفت آن خواهم که دایم شد بقاش>
    text <بشنو ای غافل کم از چوبی مباش>
  block
    text <آن ستون را دفن کرد اندر زمین>
    text <تا چو مردم حشر گردد یوم دین>
  block
    text <تا بدانی هر که را یزدان بخواند>
    text <از همه کار جهان بی کار ماند>
  block
    text <هر که را باشد ز یزدان کار و بار>
    text <یافت بار آنجا و بیرون شد ز کار>
  block
    text <آنک او را نبود از اسرار داد>
    text <کی کند تصدیق او نالهٔ جماد>
  block
    text <گوید آری نه ز دل بهر وفاق>
    text <تا نگویندش که هست اهل نفاق>
  block
    text <گر نیندی واقفان امر کن>
    text <در جهان رد گشته بودی این سخن>
  block
    text <صد هزاران ز اهل تقلید و نشان>
    text <افکندشان نیم وهمی در گمان>
  block
    text <که بظن تقلید و استدلالشان>
    text <قایمست و جمله پر و بالشان>
  block
    text <شبهه‌ای انگیزد آن شیطان دون>
    text <در فتند این جمله کوران سرنگون>
  block
    text <پای استدلالیان چوبین بود>
    text <پای چوبین سخت بی تمکین بود>
  block
    text <غیر آن قطب زمان دیده‌ور>
    text <کز ثباتش کوه گردد خیره‌سر>
  block
    text <پای نابینا عصا باشد عصا>
    text <تا نیفتد سرنگون او بر حصا>
  block
    text <آن سواری کو سپه را شد ظفر>
    text <اهل دین را کیست سلطان بصر>
  block
    text <با عصا کوران اگر ره دیده‌اند>
    text <در پناه خلق روشن‌دیده‌اند>
  block
    text <گر نه بینایان بدندی و شهان>
    text <جمله کوران مرده‌اندی در جهان>
  block
    text <نه ز کوران کشت آید نه درود>
    text <نه عمارت نه تجارتها و سود>
  block
    text <گر نکردی رحمت و افضالتان>
    text <در شکستی چوب استدلالتان>
  block
    text <این عصا چه بود قیاسات و دلیل>
    text <آن عصا که دادشان بینا جلیل>
  block
    text <چون عصا شد آلت جنگ و نفیر>
    text <آن عصا را خرد بشکن ای ضریر>
  block
    text <او عصاتان داد تا پیش آمدیت>
    text <آن عصا از خشم هم بر وی زدیت>
  block
    text <حلقهٔ کوران به چه کار اندرید>
    text <دیدبان را در میانه آورید>
  block
    text <دامن او گیر کو دادت عصا>
    text <در نگر کادم چه‌ها دید از عصا>
  block
    text <معجزهٔ موسی و احمد را نگر>
    text <چون عصا شد مار و استن با خبر>
  block
    text <از عصا ماری و از استن حنین>
    text <پنج نوبت می‌زنند از بهر دین>
  block
    text <گرنه نامعقول بودی این مزه>
    text <کی بدی حاجت به چندین معجزه>
  block
    text <هرچه معقولست عقلش می‌خورد>
    text <بی بیان معجزه بی جر و مد>
  block
    text <این طریق بکر نامعقول بین>
    text <در دل هر مقبلی مقبول بین>
  block
    text <همچنان کز بیم آدم دیو و دد>
    text <در جزایر در رمیدند از حسد>
  block
    text <هم ز بیم معجزات انبیا>
    text <سر کشیده منکران زیر گیا>
  block
    text <تا به ناموس مسلمانی زیند>
    text <در تسلس تا ندانی که کیند>
  block
    text <همچو قلابان بر آن نقد تباه>
    text <نقره می‌مالند و نام پادشاه>
  block
    text <ظاهر الفاظشان توحید و شرع>
    text <باطن آن همچو در نان تخم صرع>
  block
    text <فلسفی را زهره نه تا دم زند>
    text <دم زند دین حقش بر هم زند>
  block
    text <دست و پای او جماد و جان او>
    text <هر چه گوید آن دو در فرمان او>
  block
    text <با زبان گر چه تهمت می‌نهند>
    text <دست و پاهاشان گواهی می‌دهند>
