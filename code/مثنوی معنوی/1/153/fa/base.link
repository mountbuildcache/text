
text <باقی قصهٔ هاروت و ماروت و نکال و عقوبت ایشان هم در دنیا بچاه بابل>
  block
    text <چون گناه و فسق خلقان جهان>
    text <می‌شدی بر هر دو روشن آن زمان>
  block
    text <دست خاییدن گرفتندی ز خشم>
    text <لیک عیب خود ندیدندی به چشم>
  block
    text <خویش در آیینه دید آن زشت مرد>
    text <رو بگردانید از آن و خشم کرد>
  block
    text <خویش‌بین چون از کسی جرمی بدید>
    text <آتشی در وی ز دوزخ شد پدید>
  block
    text <حمیت دین خواند او آن کبر را>
    text <ننگرد در خویش نفس گبر را>
  block
    text <حمیت دین را نشانی دیگرست>
    text <که از آن آتش جهانی اخضرست>
  block
    text <گفت حقشان گر شما روشن گرید>
    text <در سیه‌کاران مغفل منگرید>
  block
    text <شکر گویید ای سپاه و چاکران>
    text <رسته‌اید از شهوت و از چاک‌ران>
  block
    text <گر از آن معنی نهم من بر شما>
    text <مر شما را بیش نپذیرد سما>
  block
    text <عصمتی که مر شما را در تنست>
    text <آن ز عکس عصمت و حفظ منست>
  block
    text <آن ز من بینید نه از خود هین و هین>
    text <تا نچربد بر شما دیو لعین>
  block
    text <آنچنان که کاتب وحی رسول>
    text <دید حکمت در خود و نور اصول>
  block
    text <خویش را هم صوت مرغان خدا>
    text <می‌شمرد آن بد صفیری چون صدا>
  block
    text <لحن مرغان را اگر واصف شوی>
    text <بر مراد مرغ کی واقف شوی>
  block
    text <گر بیاموزی صفیر بلبلی>
    text <تو چه دانی کو چه دارد با گلی>
  block
    text <ور بدانی باشد آن هم از گمان>
    text <چون ز لب‌جنبان گمانهای کران>
