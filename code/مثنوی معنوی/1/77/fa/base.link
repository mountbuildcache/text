
text <آمدن رسول روم تا امیرالممنین عمر رضی‌الله عنه و دیدن او کرامات عمر را رضی‌الله عنه>
  block
    text <تا عمر آمد ز قیصر یک رسول>
    text <در مدینه از بیابان نغول>
  block
    text <گفت کو قصر خلیفه ای حشم>
    text <تا من اسپ و رخت را آنجا کشم>
  block
    text <قوم گفتندش که او را قصر نیست>
    text <مر عمر را قصر جان روشنیست>
  block
    text <گرچه از میری ورا آوازه‌ایست>
    text <همچو درویشان مر او را کازه‌ایست>
  block
    text <ای برادر چون ببینی قصر او>
    text <چونک در چشم دلت رستست مو>
  block
    text <چشم دل از مو و علت پاک آر>
    text <وانگه آن دیدار قصرش چشم دار>
  block
    text <هر که را هست از هوسها جان پاک>
    text <زود بیند حضرت و ایوان پاک>
  block
    text <چون محمد پاک شد زین نار و دود>
    text <هر کجا رو کرد وجه الله بود>
  block
    text <چون رفیقی وسوسهٔ بدخواه را>
    text <کی بدانی ثم وجه الله را>
  block
    text <هر که را باشد ز سینه فتح باب>
    text <بیند او بر چرخ دل صد آفتاب>
  block
    text <حق پدیدست از میان دیگران>
    text <همچو ماه اندر میان اختران>
  block
    text <دو سر انگشت بر دو چشم نه>
    text <هیچ بینی از جهان انصاف ده>
  block
    text <گر نبینی این جهان معدوم نیست>
    text <عیب جز ز انگشت نفس شوم نیست>
  block
    text <تو ز چشم انگشت را بر دار هین>
    text <وانگهانی هرچه می‌خواهی ببین>
  block
    text <نوح را گفتند امت کو ثواب>
    text <گفت او زان سوی واستغشوا ثیاب>
  block
    text <رو و سر در جامه‌ها پیچیده‌اید>
    text <لاجرم با دیده و نادیده‌اید>
  block
    text <آدمی دیدست و باقی پوستست>
    text <دید آنست آن که دید دوستست>
  block
    text <چونک دید دوست نبود کور به>
    text <دوست کو باقی نباشد دور به>
  block
    text <چون رسول روم این الفاظ تر>
    text <در سماع آورد شد مشتاق‌تر>
  block
    text <دیده را بر جستن عمر گماشت>
    text <رخت را و اسپ را ضایع گذاشت>
  block
    text <هر طرف اندر پی آن مرد کار>
    text <می‌شدی پرسان او دیوانه‌وار>
  block
    text <کین چنین مردی بود اندر جهان>
    text <وز جهان مانند جان باشد نهان>
  block
    text <جست او را تاش چون بنده بود>
    text <لاجرم جوینده یابنده بود>
  block
    text <دید اعرابی زنی او را دخیل>
    text <گفت عمر نک به زیر آن نخیل>
  block
    text <زیر خرمابن ز خلقان او جدا>
    text <زیر سایه خفته بین سایهٔ خدا>
