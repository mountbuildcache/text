
text <دعا کردن بلعم با عور کی موسی و قومش را از این شهر کی حصار داده‌اند بی مراد باز گردان و مستجاب شدن دعای او>
  block
    text <بلعم با عور را خلق جهان>
    text <سغبه شد مانند عیسی زمان>
  block
    text <سجدهٔ ناوردند کس را دون او>
    text <صحت رنجور بود افسون او>
  block
    text <پنجه زد با موسی از کبر و کمال>
    text <آنچنان شد که شنیدستی تو حال>
  block
    text <صد هزار ابلیس و بلعم در جهان>
    text <همچنین بودست پیدا و نهان>
  block
    text <این دو را مشهور گردانید اله>
    text <تا که باشد این دو بر باقی گواه>
  block
    text <این دو دزد آویخت از دار بلند>
    text <ورنه اندر قهر بس دزدان بدند>
  block
    text <این دو را پرچم به سوی شهر برد>
    text <کشتگان قهر را نتوان شمرد>
  block
    text <نازنینی تو ولی در حد خویش>
    text <الله الله پا منه از حد بیش>
  block
    text <گر زنی بر نازنین‌تر از خودت>
    text <در تگ هفتم زمین زیر آردت>
  block
    text <قصهٔ عاد و ثمود از بهر چیست>
    text <تا بدانی کانبیا را نازکیست>
  block
    text <این نشان خسف و قذف و صاعقه>
    text <شد بیان عز نفس ناطقه>
  block
    text <جمله حیوان را پی انسان بکش>
    text <جمله انسان را بکش از بهر هش>
  block
    text <هش چه باشد عقل کل هوشمند>
    text <هوش جزوی هش بود اما نژند>
  block
    text <جمله حیوانات وحشی ز آدمی>
    text <باشد از حیوان انسی در کمی>
  block
    text <خون آنها خلق را باشد سبیل>
    text <زانک وحشی‌اند از عقل جلیل>
  block
    text <عزت وحشی بدین افتاد پست>
    text <که مر انسان را مخالف آمدست>
  block
    text <پس چه عزت باشدت ای نادره>
    text <چون شدی تو حمر مستنفره>
  block
    text <خر نشاید کشت از بهر صلاح>
    text <چون شود وحشی شود خونش مباح>
  block
    text <گرچه خر را دانش زاجر نبود>
    text <هیچ معذورش نمی‌دارد ودود>
  block
    text <پس چو وحشی شد از آن دم آدمی>
    text <کی بود معذور ای یار سمی>
  block
    text <لاجرم کفار را شد خون مباح>
    text <همچو وحشی پیش نشاب و رماح>
  block
    text <جفت و فرزندانشان جمله سبیل>
    text <زانک بی‌عقلند و مردود و ذلیل>
  block
    text <باز عقلی کو رمد از عقل عقل>
    text <کرد از عقلی به حیوانات نقل>
