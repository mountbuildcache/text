
text <پرسیدن پیغمبر صلی الله علیه و سلم مر زید  را که امروز چونی و چون برخاستی و جواب  گفتن او که اصبحت ممنا یا رسول الله>
  block
    text <گفت پیغامبر صباحی زید را>
    text <کیف اصبحت ای رفیق با صفا>
  block
    text <گفت عبدا مؤمنا باز اوش گفت>
    text <کو نشان از باغ ایمان گر شکفت>
  block
    text <گفت تشنه بوده‌ام من روزها>
    text <شب نخفتستم ز عشق و سوزها>
  block
    text <تا ز روز و شب گذر کردم چنان>
    text <که ز اسپر بگذرد نوک سنان>
  block
    text <که از آن سو جملهٔ ملت یکیست>
    text <صد هزاران سال و یک ساعت یکیست>
  block
    text <هست ازل را و ابد را اتحاد>
    text <عقل را ره نیست آن سو ز افتقاد>
  block
    text <گفت ازین ره کو ره‌آوردی بیار>
    text <در خور فهم و عقول این دیار>
  block
    text <گفت خلقان چون ببینند آسمان>
    text <من ببینم عرش را با عرشیان>
  block
    text <هشت جنت هفت دوزخ پیش من>
    text <هست پیدا همچو بت پیش شمن>
  block
    text <یک بیک وا می‌شناسم خلق را>
    text <همچو گندم من ز جو در آسیا>
  block
    text <که بهشتی کیست و بیگانه کیست>
    text <پیش من پیدا چو مار و ماهیست>
  block
    text <این زمان پیدا شده بر این گروه>
    text <یوم تبیض و تسود وجوه>
  block
    text <پیش ازین هرچند جان پر عیب بود>
    text <در رحم بود و ز خلقان غیب بود>
  block
    text <الشقی من شقی فی بطن الام>
    text <من سمات الجسم یعرف حالهم>
  block
    text <تن چو مادر طفل جان را حامله>
    text <مرگ درد زادنست و زلزله>
  block
    text <جمله جانهای گذشته منتظر>
    text <تا چگونه زاید آن جان بطر>
  block
    text <زنگیان گویند خود از ماست او>
    text <رومیان گویند بس زیباست او>
  block
    text <چون بزاید در جهان جان و جود>
    text <پس نماند اختلاف بیض و سود>
  block
    text <گر بود زنگی برندش زنگیان>
    text <روم را رومی برد هم از میان>
  block
    text <تا نزاد او مشکلات عالمست>
    text <آنک نازاده شناسد او کمست>
  block
    text <او مگر ینظر بنور الله بود>
    text <کاندرون پوست او را ره بود>
  block
    text <اصل آب نطفه اسپیدست و خوش>
    text <لیک عکس جان رومی و حبش>
  block
    text <می‌دهد رنگ احسن التقویم را>
    text <تا به اسفل می‌برد این نیم را>
  block
    text <این سخن پایان ندارد باز ران>
    text <تا نمانیم از قطار کاروان>
  block
    text <یوم تبیض و تسود وجوه>
    text <ترک و هندو شهره گردد زان گروه>
  block
    text <در رحم پیدا نباشد هند و ترک>
    text <چونک زاید بیندش زار و سترگ>
  block
    text <جمله را چون روز رستاخیز من>
    text <فاش می‌بینم عیان از مرد و زن>
  block
    text <هین بگویم یا فرو بندم نفس>
    text <لب گزیدش مصطفی یعنی که بس>
  block
    text <یا رسول الله بگویم سر حشر>
    text <در جهان پیدا کنم امروز نشر>
  block
    text <هل مرا تا پرده‌ها را بر درم>
    text <تا چو خورشیدی بتابد گوهرم>
  block
    text <تا کسوف آید ز من خورشید را>
    text <تا نمایم نخل را و بید را>
  block
    text <وا نمایم راز رستاخیز را>
    text <نقد را و نقد قلب‌آمیز را>
  block
    text <دستها ببریده اصحاب شمال>
    text <وا نمایم رنگ کفر و رنگ آل>
  block
    text <وا گشایم هفت سوراخ نفاق>
    text <در ضیای ماه بی خسف و محاق>
  block
    text <وا نمایم من پلاس اشقیا>
    text <بشنوانم طبل و کوس انبیا>
  block
    text <دوزخ و جنات و برزخ در میان>
    text <پیش چشم کافران آرم عیان>
  block
    text <وا نمایم حوض کوثر را به جوش>
    text <کاب بر روشان زند بانگش به گوش>
  block
    text <وان کسان که تشنه بر گردش دوان>
    text <گشته‌اند این دم نمایم من عیان>
  block
    text <می‌بساید دوششان بر دوش من>
    text <نعره‌هاشان می‌رسد در گوش من>
  block
    text <اهل جنت پیش چشمم ز اختیار>
    text <در کشیده یک‌دگر را در کنار>
  block
    text <دست همدیگر زیارت می‌کنند>
    text <از لبان هم بوسه غارت می‌کنند>
  block
    text <کر شد این گوشم ز بانگ آه آه>
    text <از خسان و نعرهٔ واحسرتاه>
  block
    text <این اشارتهاست گویم از نغول>
    text <لیک می‌ترسم ز آزار رسول>
  block
    text <همچنین می‌گفت سرمست و خراب>
    text <داد پیغامبر گریبانش بتاب>
  block
    text <گفت هین در کش که اسبت گرم شد>
    text <عکس حق لا یستحی زد شرم شد>
  block
    text <آینهٔ تو جست بیرون از غلاف>
    text <آینه و میزان کجا گوید خلاف>
  block
    text <آینه و میزان کجا بندد نفس>
    text <بهر آزار و حیاء هیچ‌کس>
  block
    text <آینه و میزان محکهای سنی>
    text <گر دو صد سالش تو خدمتها کنی>
  block
    text <کز برای من بپوشان راستی>
    text <بر فزون بنما و منما کاستی>
  block
    text <اوت گوید ریش و سبلت بر مخند>
    text <آینه و میزان و آنگه ریو و پند>
  block
    text <چون خدا ما را برای آن فراخت>
    text <که بما بتوان حقیقت را شناخت>
  block
    text <این نباشد ما چه آرزیم ای جوان>
    text <کی شویم آیین روی نیکوان>
  block
    text <لیک در کش در نمد آیینه را>
    text <کز تجلی کرد سینا سینه را>
  block
    text <گفت آخر هیچ گنجد در بغل>
    text <آفتاب حق و خورشید ازل>
  block
    text <هم دغل را هم بغل را بر درد>
    text <نه جنون ماند به پیشش نه خرد>
  block
    text <گفت یک اصبع چو بر چشمی نهی>
    text <بیند از خورشید عالم را تهی>
  block
    text <یک سر انگشت پردهٔ ماه شد>
    text <وین نشان ساتری شاه شد>
  block
    text <تا بپوشاند جهان را نقطه‌ای>
    text <مهر گردد منکسف از سقطه‌ای>
  block
    text <لب ببند و غور دریایی نگر>
    text <بحر را حق کرد محکوم بشر>
  block
    text <همچو چشمهٔ سلسبیل و زنجبیل>
    text <هست در حکم بهشتی جلیل>
  block
    text <چار جوی جنت اندر حکم ماست>
    text <این نه زور ما ز فرمان خداست>
  block
    text <هر کجا خواهیم داریمش روان>
    text <همچو سحر اندر مراد ساحران>
  block
    text <همچو این دو چشمهٔ چشم روان>
    text <هست در حکم دل و فرمان جان>
  block
    text <گر بخواهد رفت سوی زهر و مار>
    text <ور بخواهد رفت سوی اعتبار>
  block
    text <گر بخواهد سوی محسوسات رفت>
    text <ور بخواهد سوی ملبوسات رفت>
  block
    text <گر بخواهد سوی کلیات راند>
    text <ور بخواهد حبس جزویات ماند>
  block
    text <همچنین هر پنج حس چون نایزه>
    text <بر مراد و امر دل شد جایزه>
  block
    text <هر طرف که دل اشارت کردشان>
    text <می‌رود هر پنج حس دامن‌کشان>
  block
    text <دست و پا در امر دل اندر ملا>
    text <همچو اندر دست موسی آن عصا>
  block
    text <دل بخواهد پا در آید زو به رقص>
    text <یا گریزد سوی افزونی ز نقص>
  block
    text <دل بخواهد دست آید در حساب>
    text <با اصابع تا نویسد او کتاب>
  block
    text <دست در دست نهانی مانده است>
    text <او درون تن را برون بنشانده است>
  block
    text <گر بخواهد بر عدو ماری شود>
    text <ور بخواهد بر ولی یاری شود>
  block
    text <ور بخواهد کفچه‌ای در خوردنی>
    text <ور بخواهد همچو گرز ده‌منی>
  block
    text <دل چه می‌گوید بدیشان ای عجب>
    text <طرفه وصلت طرفه پنهانی سبب>
  block
    text <دل مگر مهر سلیمان یافتست>
    text <که مهار پنج حس بر تافتست>
  block
    text <پنج حسی از برون میسور او>
    text <پنج حسی از درون مامور او>
  block
    text <ده حس است و هفت اندام و دگر>
    text <آنچ اندر گفت ناید می‌شمر>
  block
    text <چون سلیمانی دلا در مهتری>
    text <بر پری و دیو زن انگشتری>
  block
    text <گر درین ملکت بری باشی ز ریو>
    text <خاتم از دست تو نستاند سه دیو>
  block
    text <بعد از آن عالم بگیرد اسم تو>
    text <دو جهان محکوم تو چون جسم تو>
  block
    text <ور ز دستت دیو خاتم را ببرد>
    text <پادشاهی فوت شد بختت بمرد>
  block
    text <بعد از آن یا حسرتا شد یا عباد>
    text <بر شما محتوم تا یوم التناد>
  block
    text <مکر خود را گر تو انکار آوری>
    text <از ترازو و آینه کی جان بری>
