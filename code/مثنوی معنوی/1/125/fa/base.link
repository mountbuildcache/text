
text <در معنی آنک آنچ ولی کند مرید را نشاید گستاخی کردن و همان فعل کردن کی حلوا طبیب را زیان ندارد اما بیماران را زیان دارد و سرما و برف انگور را زیان ندارد اما غوره را زیان دارد کی در راهست کی لیغفرلک الله ما تقدم من ذنبک و ما تاخر>
  block
    text <گر ولی زهری خورد نوشی شود>
    text <ور خورد طالب سیه‌هوشی شود>
  block
    text <رب هب لی از سلیمان آمدست>
    text <که مده غیر مرا این ملک دست>
  block
    text <تو مکن با غیر من این لطف و جود>
    text <این حسد را ماند اما آن نبود>
  block
    text <نکتهٔ لا ینبغی می‌خوان بجان>
    text <سر من بعدی ز بخل او مدان>
  block
    text <بلک اندر ملک دید او صد خطر>
    text <موبمو ملک جهان بد بیم سر>
  block
    text <بیم سر با بیم سر با بیم دین>
    text <امتحانی نیست ما را مثل این>
  block
    text <پس سلیمان همتی باید که او>
    text <بگذرد زین صد هزاران رنگ و بو>
  block
    text <با چنان قوت که او را بود هم>
    text <موج آن ملکش فرو می‌بست دم>
  block
    text <چون برو بنشست زین اندوه گرد>
    text <بر همه شاهان عالم رحم کرد>
  block
    text <شد شفیع و گفت این ملک و لوا>
    text <با کمالی ده که دادی مر مرا>
  block
    text <هرکه را بدهی و بکنی آن کرم>
    text <او سلیمانست وانکس هم منم>
  block
    text <او نباشد بعدی او باشد معی>
    text <خود معی چه بود منم بی‌مدعی>
  block
    text <شرح این فرضست گفتن لیک من>
    text <باز می‌گردم به قصهٔ مرد و زن>
