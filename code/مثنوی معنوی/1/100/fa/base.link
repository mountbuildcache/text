
text <تفسیر بیت حکم رضی‌الله عنه «آسمانهاست در ولایت جان   کارفرمای آسمان جهان» «در ره روح پست و بالاهاست  کوههای بلند و دریاهاست»>
  block
    text <غیب را ابری و آبی دیگرست>
    text <آسمان و آفتابی دیگرست>
  block
    text <ناید آن الا که بر خاصان پدید>
    text <باقیان فی لبس من خلق جدید>
  block
    text <هست باران از پی پروردگی>
    text <هست باران از پی پژمردگی>
  block
    text <نفع باران بهاران بوالعجب>
    text <باغ را باران پاییزی چو تب>
  block
    text <آن بهاری نازپروردش کند>
    text <وین خزانی ناخوش و زردش کند>
  block
    text <همچنین سرما و باد و آفتاب>
    text <بر تفاوت دان و سررشته بیاب>
  block
    text <همچنین در غیب انواعست این>
    text <در زیان و سود و در ربح و غبین>
  block
    text <این دم ابدال باشد زان بهار>
    text <در دل و جان روید از وی سبزه‌زار>
  block
    text <فعل باران بهاری با درخت>
    text <آید از انفاسشان در نیکبخت>
  block
    text <گر درخت خشک باشد در مکان>
    text <عیب آن از باد جان‌افزا مدان>
  block
    text <باد کار خویش کرد و بر وزید>
    text <آنک جانی داشت بر جانش گزید>
