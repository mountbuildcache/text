
text <طلب کردن امت عیسی علیه‌السلام از امراکی ولی عهد از شما کدامست>
  block
    text <بعد ماهی خلق گفتند ای مهان>
    text <از امیران کیست بر جایش نشان>
  block
    text <تا به جای او شناسیمش امام>
    text <دست و دامن را به دست او دهیم>
  block
    text <چونک شد خورشید و ما را کرد داغ>
    text <چاره نبود بر مقامش از چراغ>
  block
    text <چونک شد از پیش دیده وصل یار>
    text <نایبی باید ازومان یادگار>
  block
    text <چونک گل بگذشت و گلشن شد خراب>
    text <بوی گل را از که یابیم از گلاب>
  block
    text <چون خدا اندر نیاید در عیان>
    text <نایب حق‌اند این پیغامبران>
  block
    text <نه غلط گفتم که نایب با منوب>
    text <گر دو پنداری قبیح آید نه خوب>
  block
    text <نه دو باشد تا توی صورت‌پرست>
    text <پیش او یک گشت کز صورت برست>
  block
    text <چون به صورت بنگری چشم تو دوست>
    text <تو به نورش در نگر کز چشم رست>
  block
    text <نور هر دو چشم نتوان فرق کرد>
    text <چونک در نورش نظر انداخت مرد>
  block
    text <ده چراغ ار حاضر آید در مکان>
    text <هر یکی باشد بصورت غیر آن>
  block
    text <فرق نتوان کرد نور هر یکی>
    text <چون به نورش روی آری بی‌شکی>
  block
    text <گر تو صد سیب و صد آبی بشمری>
    text <صد نماند یک شود چون بفشری>
  block
    text <در معانی قسمت و اعداد نیست>
    text <در معانی تجزیه و افراد نیست>
  block
    text <اتحاد یار با یاران خوشست>
    text <پای معنی‌گیر صورت سرکشست>
  block
    text <صورت سرکش گدازان کن برنج>
    text <تا ببینی زیر او وحدت چو گنج>
  block
    text <ور تو نگدازی عنایتهای او>
    text <خود گدازد ای دلم مولای او>
  block
    text <او نماید هم به دلها خویش را>
    text <او بدوزد خرقهٔ درویش را>
  block
    text <منبسط بودیم یک جوهر همه>
    text <بی‌سر و بی پا بدیم آن سر همه>
  block
    text <یک گهر بودیم همچون آفتاب>
    text <بی گره بودیم و صافی همچو آب>
  block
    text <چون بصورت آمد آن نور سره>
    text <شد عدد چون سایه‌های کنگره>
  block
    text <گنگره ویران کنید از منجنیق>
    text <تا رود فرق از میان این فریق>
  block
    text <شرح این را گفتمی من از مری>
    text <لیک ترسم تا نلغزد خاطری>
  block
    text <نکته‌ها چون تیغ پولادست تیز>
    text <گر نداری تو سپر وا پس گریز>
  block
    text <پیش این الماس بی اسپر میا>
    text <کز بریدن تیغ را نبود حیا>
  block
    text <زین سبب من تیغ کردم در غلاف>
    text <تا که کژخوانی نخواند برخلاف>
  block
    text <آمدیم اندر تمامی داستان>
    text <وز وفاداری جمع راستان>
  block
    text <کز پس این پیشوا بر خاستند>
    text <بر مقامش نایبی می‌خواستند>
