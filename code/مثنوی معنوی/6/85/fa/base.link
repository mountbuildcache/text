
text <حکایت تعلق موش با چغز و بستن پای هر دو به رشته‌ای دراز و بر کشیدن زاغ موش را و معلق شدن چغز و نالیدن و پشیمانی او از تعلق با غیر جنس و با جنس خود ناساختن>
  block
    text <از قضا موشی و چغزی با وفا>
    text <بر لب جو گشته بودند آشنا>
  block
    text <هر دو تن مربوط میقاتی شدند>
    text <هر صباحی گوشه‌ای می‌آمدند>
  block
    text <نرد دل با هم‌دگر می‌باختند>
    text <از وساوس سینه می‌پرداختند>
  block
    text <هر دو را دل از تلاقی متسع>
    text <هم‌دگر را قصه‌خوان و مستمع>
  block
    text <رازگویان با زبان و بی‌زبان>
    text <الجماعه رحمه را تاویل دان>
  block
    text <آن اشر چون جفت آن شاد آمدی>
    text <پنج ساله قصه‌اش یاد آمدی>
  block
    text <جوش نطق از دل نشان دوستیست>
    text <بستگی نطق از بی‌الفتیست>
  block
    text <دل که دلبر دید کی ماند ترش>
    text <بلبلی گل دید کی ماند خمش>
  block
    text <ماهی بریان ز آسیب خضر>
    text <زنده شد در بحر گشت او مستقر>
  block
    text <یار را با یار چون بنشسته شد>
    text <صد هزاران لوح سر دانسته شد>
  block
    text <لوح محفوظ است پیشانی یار>
    text <راز کونینش نماید آشکار>
  block
    text <هادی راهست یار اندر قدوم>
    text <مصطفی زین گفت اصحابی نجوم>
  block
    text <نجم اندر ریگ و دریا رهنماست>
    text <چشم اندر نجم نه کو مقتداست>
  block
    text <چشم را با روی او می‌دار جفت>
    text <گرد منگیزان ز راه بحث و گفت>
  block
    text <زانک گردد نجم پنهان زان غبار>
    text <چشم بهتر از زبان با عثار>
  block
    text <تا بگوید او که وحیستش شعار>
    text <کان نشاند گرد و ننگیزد غبار>
  block
    text <چون شد آدم مظهر وحی و وداد>
    text <ناطقهٔ او علم الاسما گشاد>
  block
    text <نام هر چیزی چنانک هست آن>
    text <از صحیفهٔ دل روی گشتش زبان>
  block
    text <فاش می‌گفتی زبان از ریتش>
    text <جمله را خاصیت و ماهیتش>
  block
    text <آنچنان نامی که اشیا را سزد>
    text <نه چنانک حیز را خواند اسد>
  block
    text <نوح نهصد سال در راه سوی>
    text <بود هر روزیش تذکیر نوی>
  block
    text <لعل او گویا ز یاقوت القلوب>
    text <نه رساله خوانده نه قوت القلوب>
  block
    text <وعظ را ناموخته هیچ از شروح>
    text <بلک ینبوع کشوف و شرح روح>
  block
    text <زان میی کان می چو نوشیده شود>
    text <آب نطق از گنگ جوشیده شود>
  block
    text <طفل نوزاده شود حبر فصیح>
    text <حکمت بالغ بخواند چون مسیح>
  block
    text <از کهی که یافت زان می خوش‌لبی>
    text <صد غزل آموخت داود نبی>
  block
    text <جمله مرغان ترک کرده چیک چیک>
    text <هم‌زبان و یار داود ملیک>
  block
    text <چه عجب که مرغ گردد مست او>
    text <هم شنود آهن ندای دست او>
  block
    text <صرصری بر عاد قتالی شده>
    text <مر سلیمان را چو حمالی شده>
  block
    text <صرصری می‌برد بر سر تخت شاه>
    text <هر صباح و هر مسا یک ماهه راه>
  block
    text <هم شده حمال و هم جاسوس او>
    text <گفت غایب را کنان محسوس او>
  block
    text <باد دم که گفت غایب یافتی>
    text <سوی گوش آن ملک بشتافتی>
  block
    text <که فلانی این چنین گفت این زمان>
    text <ای سلیمان مه صاحب‌قران>
