
text <مبالغه کردن موش در لابه و زاری و وصلت جستن از چغز آبی>
  block
    text <گفت کای یار عزیز مهرکار>
    text <من ندارم بی‌رخت یک‌دم قرار>
  block
    text <روز نور و مکسب و تابم توی>
    text <شب قرار و سلوت و خوابم توی>
  block
    text <از مروت باشد ار شادم کنی>
    text <وقت و بی‌وقت از کرم یادم کنی>
  block
    text <در شبان‌روزی وظیفهٔ چاشتگاه>
    text <راتبه کردی وصال ای نیک‌خواه>
  block
    text <من بدین یک‌بار قانع نیستم>
    text <در هوایت طرفه انسانیستم>
  block
    text <پانصد استسقاستم اندر جگر>
    text <با هر استسقا قرین جوع البقر>
  block
    text <بی‌نیازی از غم من ای امیر>
    text <ده زکات جاه و بنگر در فقیر>
  block
    text <این فقیر بی‌ادب نا درخورست>
    text <لیک لطف عام تو زان برترست>
  block
    text <می‌نجوید لطف عام تو سند>
    text <آفتابی بر حدثها می‌زند>
  block
    text <نور او را زان زیانی نابده>
    text <وان حدث از خشکیی هیزم شده>
  block
    text <تا حدث در گلخنی شد نور یافت>
    text <در در و دیوار حمامی بتافت>
  block
    text <بود آلایش شد آرایش کنون>
    text <چون برو بر خواند خورشید آن فسون>
  block
    text <شمس هم معدهٔ زمین را گرم کرد>
    text <تا زمین باقی حدثها را بخورد>
  block
    text <جزو خاکی گشت و رست از وی نبات>
    text <هکذا یمحو الاله السیئات>
  block
    text <با حدث که بترینست این کند>
    text <کش نبات و نرگس و نسرین کند>
  block
    text <تا به نسرین مناسک در وفا>
    text <حق چه بخشد در جزا و در عطا>
  block
    text <چون خبیثان را چنین خلعت دهد>
    text <طیبین را تا چه بخشد در رصد>
  block
    text <آن دهد حقشان که لا عین رات>
    text <که نگنجد در زبان و در لغت>
  block
    text <ما کییم این را بیا ای یار من>
    text <روز من روشن کن از خلق حسن>
  block
    text <منگر اندر زشتی و مکروهیم>
    text <که ز پر زهری چو مار کوهیم>
  block
    text <ای که من زشت و خصالم جمله زشت>
    text <چون شوم گل چون مرا او خار کشت>
  block
    text <نوبهار حسن گل ده خار را>
    text <زینت طاووس ده این مار را>
  block
    text <در کمال زشتیم من منتهی>
    text <لطف تو در فضل و در فن منتهی>
  block
    text <حاجت این منتهی زان منتهی>
    text <تو بر آر ای حسرت سرو سهی>
  block
    text <چون بمیرم فضل تو خواهد گریست>
    text <از کرم گرچه ز حاجت او بریست>
  block
    text <بر سر گورم بسی خواهد نشست>
    text <خواهد از چشم لطیفش اشک جست>
  block
    text <نوحه خواهد کرد بر محرومیم>
    text <چشم خواهد بست از مظلومیم>
  block
    text <اندکی زان لطفها اکنون بکن>
    text <حلقه‌ای در گوش من کن زان سخن>
  block
    text <آنک خواهی گفت تو با خاک من>
    text <برفشان بر مدرک غمناک من>
