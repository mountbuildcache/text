
text <آمدن جعفر رضی الله عنه به گرفتن قلعه به تنهایی و مشورت کردن ملک آن قلعه در دفع او و گفتن آن وزیر ملک را کی زنهار تسلیم کن و از  جهل تهور مکن کی این مرد میدست و از حق جمعیت عظیم دارد در جان خویش الی آخره>
  block
    text <چونک جعفر رفت سوی قلعه‌ای>
    text <قلعه پیش کام خشکش جرعه‌ای>
  block
    text <یک سواره تاخت تا قلعه بکر>
    text <تا در قلعه ببستند از حذر>
  block
    text <زهره نه کس را که پیش آید به جنگ>
    text <اهل کشتی را چه زهره با نهنگ>
  block
    text <روی آورد آن ملک سوی وزیر>
    text <که چه چاره‌ست اندرین وقت ای مشیر>
  block
    text <گفت آنک ترک گویی کبر و فن>
    text <پیش او آیی به شمشیر و کفن>
  block
    text <گفت آخر نه یکی مردیست فرد>
    text <گفت منگر خوار در فردی مرد>
  block
    text <چشم بگشا قلعه را بنگر نکو>
    text <هم‌چو سیمابست لرزان پیش او>
  block
    text <شسته در زین آن‌چنان محکم‌پیست>
    text <گوییا شرقی و غربی با ویست>
  block
    text <چند کس هم‌چون فدایی تاختند>
    text <خویشتن را پیش او انداختند>
  block
    text <هر یکی را او بگرزی می‌فکند>
    text <سر نگوسار اندر اقدام سمند>
  block
    text <داده بودش صنع حق جمعیتی>
    text <که همی‌زد یک تنه بر امتی>
  block
    text <چشم من چون دید روی آن قباد>
    text <کثرت اعداد از چشمم فتاد>
  block
    text <اختران بسیار و خورشید ار یکیست>
    text <پیش او بنیاد ایشان مندکیست>
  block
    text <گر هزاران موش پیش آرند سر>
    text <گربه را نه ترس باشد نه حذر>
  block
    text <کی به پیش آیند موشان ای فلان>
    text <نیست جمعیت درون جانشان>
  block
    text <هست جمعیت به صورتها فشار>
    text <جمع معنی خواه هین از کردگار>
  block
    text <نیست جمعیت ز بسیاری جسم>
    text <جسم را بر باد قایم دان چو اسم>
  block
    text <در دل موش ار بدی جمعیتی>
    text <جمع گشتی چند موش از حمیتی>
  block
    text <بر زدندی چون فدایی حمله‌ای>
    text <خویش را بر گربهٔ بی‌مهله‌ای>
  block
    text <آن یکی چشمش بکندی از ضراب>
    text <وان دگر گوشش دریدی هم به ناب>
  block
    text <وان دگر سوراخ کردی پهلوش>
    text <از جماعت گم شدی بیرون شوش>
  block
    text <لیک جمعیت ندارد جان موش>
    text <بجهد از جانش به بانگ گربه هوش>
  block
    text <خشک گردد موش زان گربهٔ عیار>
    text <گر بود اعداد موشان صد هزار>
  block
    text <از رمهٔ انبه چه غم قصاب را>
    text <انبهی هش چه بندد خواب را>
  block
    text <مالک الملک است جمعیت دهد>
    text <شیر را تا بر گلهٔ گوران جهد>
  block
    text <صد هزاران گور ده‌شاخ و دلیر>
    text <چون عدم باشند پیش صول شیر>
  block
    text <مالک الملک است بدهد ملک حسن>
    text <یوسفی را تا بود چون ماء مزن>
  block
    text <در رخی بنهد شعاع اختری>
    text <که شود شاهی غلام دختری>
  block
    text <بنهد اندر روی دیگر نور خود>
    text <که ببیند نیم‌شب هر نیک و بد>
  block
    text <یوسف و موسی ز حق بردند نور>
    text <در رخ و رخسار و در ذات الصدور>
  block
    text <روی موسی بارقی انگیخته>
    text <پیش رو او توبره آویخته>
  block
    text <نور رویش آن‌چنان بردی بصر>
    text <که زمرد از دو دیدهٔ مار کر>
  block
    text <او ز حق در خواسته تا توبره>
    text <گردد آن نور قوی را ساتره>
  block
    text <توبره گفت از گلیمت ساز هین>
    text <کان لباس عارفی آمد امین>
  block
    text <کان کسا از نور صبری یافتست>
    text <نور جان در تار و پودش تافتست>
  block
    text <جز چنین خرقه نخواهد شد صوان>
    text <نور ما را بر نتابد غیر آن>
  block
    text <کوه قاف ار پیش آید بهرسد>
    text <هم‌چو کوه طور نورش بر درد>
  block
    text <از کمال قدرت ابدان رجال>
    text <یافت اندر نور بی‌چون احتمال>
  block
    text <آنچ طورش بر نتابد ذره‌ای>
    text <قدرتش جا سازد از قاروره‌ای>
  block
    text <گشت مشکات و زجاجی جای نور>
    text <که همی‌درد ز نور آن قاف و طور>
  block
    text <جسمشان مشکات دان دلشان زجاج>
    text <تافته بر عرش و افلاک این سراج>
  block
    text <نورشان حیران این نور آمده>
    text <چون ستاره زین ضحی فانی شده>
  block
    text <زین حکایت کرد آن ختم رسل>
    text <از ملیک لا یزال و لم یزل>
  block
    text <که نگنجیدم در افلاک و خلا>
    text <در عقول و در نفوس با علا>
  block
    text <در دل مؤمن بگنجیدم چو ضیف>
    text <بی ز چون و بی چگونه بی ز کیف>
  block
    text <تا به دلالی آن دل فوق و تحت>
    text <یابد از من پادشاهی‌ها و بخت>
  block
    text <بی‌چنین آیینه از خوبی من>
    text <برنتابد نه زمین و نه زمن>
  block
    text <بر دو کون اسپ ترحم تاختیم>
    text <پس عریض آیینه‌ای بر ساختیم>
  block
    text <هر دمی زین آینه پنجاه عرس>
    text <بشنو آیینه ولی شرحش مپرس>
  block
    text <حاصل این کزلبس خویشش پرده ساخت>
    text <که نفوذ آن قمر را می‌شناخت>
  block
    text <گر بدی پرده ز غیر لبس او>
    text <پاره گشتی گر بدی کوه دوتو>
  block
    text <ز آهنین دیوارها نافذ شدی>
    text <توبره با نور حق چه فن زدی>
  block
    text <گشته بود آن توبره صاحب تفی>
    text <بود وقت شور خرقهٔ عارفی>
  block
    text <زان شود آتش رهین سوخته>
    text <کوست با آتش ز پیش آموخته>
  block
    text <وز هوا و عشق آن نور رشاد>
    text <خود صفورا هر دو دیده باد داد>
  block
    text <اولا بر بست یک چشم و بدید>
    text <نور روی او و آن چشمش پرید>
  block
    text <بعد از آن صبرش نماند و آن دگر>
    text <بر گشاد و کرد خرج آن قمر>
  block
    text <هم‌چنان مرد مجاهد نان دهد>
    text <چون برو زد نور طاعت جان دهد>
  block
    text <پس زنی گفتش ز چشم عبهری>
    text <که ز دستت رفت حسرت می‌خوری>
  block
    text <گفت حسرت می‌خورم که صد هزار>
    text <دیده بودی تا همی‌کردم نثار>
  block
    text <روزن چشمم ز مه ویران شدست>
    text <لیک مه چون گنج در ویران نشست>
  block
    text <کی گذارد گنج کین ویرانه‌ام>
    text <یاد آرد از رواق و خانه‌ام>
  block
    text <نور روی یوسفی وقت عبور>
    text <می‌فتادی در شباک هر قصور>
  block
    text <پس بگفتندی درون خانه در>
    text <یوسفست این سو به سیران و گذر>
  block
    text <زانک بر دیوار دیدندی شعاع>
    text <فهم کردندی پس اصحاب بقاع>
  block
    text <خانه‌ای را کش دریچه‌ست آن طرف>
    text <دارد از سیران آن یوسف شرف>
  block
    text <هین دریچه سوی یوسف باز کن>
    text <وز شکافش فرجه‌ای آغاز کن>
  block
    text <عشق‌ورزی آن دریچه کردنست>
    text <کز جمال دوست سینه روشنست>
  block
    text <پس هماره روی معشوقه نگر>
    text <این به دست تست بشنو ای پدر>
  block
    text <راه کن در اندرونها خویش را>
    text <دور کن ادراک غیراندیش را>
  block
    text <کیمیا داری دوای پوست کن>
    text <دشمنان را زین صناعت دوست کن>
  block
    text <چون شدی زیبا بدان زیبا رسی>
    text <که رهاند روح را از بی‌کسی>
  block
    text <پرورش مر باغ جانها را نمش>
    text <زنده کرده مردهٔ غم را دمش>
  block
    text <نه همه ملک جهان دون دهد>
    text <صد هزاران ملک گوناگون دهد>
  block
    text <بر سر ملک جمالش داد حق>
    text <ملکت تعبیر بی‌درس و سبق>
  block
    text <ملکت حسنش سوی زندان کشید>
    text <ملکت علمش سوی کیوان کشید>
  block
    text <شه غلام او شد از علم و هنر>
    text <ملک علم از ملک حسن استوده‌تر>
