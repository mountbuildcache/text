
text <لابه کردن موش مر چغز را کی بهانه میندیش و در نسیه مینداز انجاح این حاجت مرا کی فی التاخیر آفات و الصوفی ابن الوقت و ابن دست از دامن پدر باز ندارد و اب مشفق صوفی کی وقتست او را بنگرش به فردا محتاج نگرداند چندانش مستغرق دارد در گلزار سریع الحسابی خویش نه چون عوام منتظر مستقبل نباشد نهری باشد نه دهری کی لا صباح عند الله و لا مساء ماضی و مستقبل و ازل و ابد آنجا نباشد آدم سابق و دجال مسبوق نباشد کی این رسوم در خطهٔ عقل جز وی است و روح حیوانی در عالم لا مکان و لا زمان این رسوم نباشد پس او ابن وقتیست کی لا یفهم منه الا نفی تفرقة الا زمنة چنانک از الله واحد فهم شود نفی دوی نی حقیقت واحدی>
  block
    text <صوفیی را گفت خواجهٔ سیم‌پاش>
    text <ای قدمهای ترا جانم فراش>
  block
    text <یک درم خواهی تو امروز ای شهم>
    text <یا که فردا چاشتگاهی سه درم>
  block
    text <گفت دی نیم درم راضی‌ترم>
    text <زانک امروز این و فردا صد درم>
  block
    text <سیلی نقد از عطاء نسیه به>
    text <نک قفا پیشت کشیدم نقد ده>
  block
    text <خاصه آن سیلی که از دست توست>
    text <که قفا و سیلیش مست توست>
  block
    text <هین بیا ای جان جان و صد جهان>
    text <خوش غنیمت دار نقد این زمان>
  block
    text <در مدزد آن روی مه از شب روان>
    text <سرمکش زین جوی ای آب روان>
  block
    text <تا لب جو خندد از آب معین>
    text <لب لب جو سر برآرد یاسمین>
  block
    text <چون ببینی بر لب جو سبزه مست>
    text <پس بدان از دور که آنجا آب هست>
  block
    text <گفت سیماهم وجوه کردگار>
    text <که بود غماز باران سبزه‌زار>
  block
    text <گر ببارد شب نبیند هیچ کس>
    text <که بود در خواب هر نفس و نفس>
  block
    text <تازگی هر گلستان جمیل>
    text <هست بر باران پنهانی دلیل>
  block
    text <ای اخی من خاکیم تو آبیی>
    text <لیک شاه رحمت و وهابیی>
  block
    text <آن‌چنان کن از عطا و از قسم>
    text <که گه و بی‌گه به خدمت می‌رسم>
  block
    text <بر لب جو من به جان می‌خوانمت>
    text <می‌نبینم از اجابت مرحمت>
  block
    text <آمدن در آب بر من بسته شد>
    text <زانک ترکیبم ز خاکی رسته شد>
  block
    text <یا رسولی یا نشانی کن مدد>
    text <تا ترا از بانگ من آگه کند>
  block
    text <بحث کردند اندرین کار آن دو یار>
    text <آخر آن بحث آن آمد قرار>
  block
    text <که به دست آرند یک رشتهٔ دراز>
    text <تا ز جذب رشته گردد کشف راز>
  block
    text <یک سری بر پای این بندهٔ دوتو>
    text <بست باید دیگرش بر پای تو>
  block
    text <تا به هم آییم زین فن ما دو تن>
    text <اندر آمیزیم چون جان با بدن>
  block
    text <هست تن چون ریسمان بر پای جان>
    text <می‌کشاند بر زمینش ز آسمان>
  block
    text <چغز جان در آب خواب بیهشی>
    text <رسته از موش تن آید در خوشی>
  block
    text <موش تن زان ریسمان بازش کشد>
    text <چند تلخی زین کشش جان می‌چشد>
  block
    text <گر نبودی جذب موش گنده‌مغز>
    text <عیش‌ها کردی درون آب چغز>
  block
    text <باقیش چون روز برخیزی ز خواب>
    text <بشنوی از نوربخش آفتاب>
  block
    text <یک سر رشته گره بر پای من>
    text <زان سر دیگر تو پا بر عقده زن>
  block
    text <تا توانم من درین خشکی کشید>
    text <مر ترا نک شد سر رشته پدید>
  block
    text <تلخ آمد بر دل چغز این حدیث>
    text <که مرا در عقده آرد این خبیث>
  block
    text <هر کراهت در دل مرد بهی>
    text <چون در آید از فنی نبود تهی>
  block
    text <وصف حق دان آن فراست را نه وهم>
    text <نور دل از لوح کل کردست فهم>
  block
    text <امتناع پیل از سیران ببیت>
    text <با جد آن پیلبان و بانگ هیت>
  block
    text <جانب کعبه نرفتی پای پیل>
    text <با همه لت نه کثیر و نه قلیل>
  block
    text <گفتیی خود خشک شد پاهای او>
    text <یا بمرد آن جان صول‌افزای او>
  block
    text <چونک کردندی سرش سوی یمن>
    text <پیل نر صد اسپه گشتی گام‌زن>
  block
    text <حس پیل از زخم غیب آگاه بود>
    text <چون بود حس ولی با ورود>
  block
    text <نه که یعقوب نبی آن پاک‌خو>
    text <بهر یوسف با همه اخوان او>
  block
    text <از پدر چون خواستندش دادران>
    text <تا برندش سوی صحرا یک زمان>
  block
    text <جمله گفتندش میندیش از ضرر>
    text <یک دو روزش مهلتی ده ای پدر>
  block
    text <تا به هم در مرجها بازی کنیم>
    text <ما درین دعوت امین و محسنیم>
  block
    text <گفت این دانم که نقلش از برم>
    text <می‌فروزد در دلم درد و سقم>
  block
    text <این دلم هرگز نمی‌گوید دروغ>
    text <که ز نور عرش دارد دل فروغ>
  block
    text <آن دلیل قاطعی بد بر فساد>
    text <وز قضا آن را نکرد او اعتداد>
  block
    text <در گذشت از وی نشانی آن‌چنان>
    text <که قضا در فلسفه بود آن زمان>
  block
    text <این عجب نبود که کور افتد به چاه>
    text <بوالعجب افتادن بینای راه>
  block
    text <این قضا را گونه گون تصریفهاست>
    text <چشم‌بندش یفعل‌الله ما یشاست>
  block
    text <هم بداند هم نداند دل فنش>
    text <موم گردد بهر آن مهر آهنش>
  block
    text <گوییی دل گویدی که میل او>
    text <چون درین شد هرچه افتد باش گو>
  block
    text <خویش را زین هم مغفل می‌کند>
    text <در عقالش جان معقل می‌کند>
  block
    text <گر شود مات اندرین آن بوالعلا>
    text <آن نباشد مات باشد ابتلا>
  block
    text <یک بلا از صد بلااش وا خرد>
    text <یک هبوطش بر معارجها برد>
  block
    text <خام شوخی که رهانیدش مدام>
    text <از خمار صد هزاران زشت خام>
  block
    text <عاقبت او پخته و استاد شد>
    text <جست از رق جهان و آزاد شد>
  block
    text <از شراب لایزالی گشت مست>
    text <شد ممیز از خلایق باز رست>
  block
    text <ز اعتقاد سست پر تقلیدشان>
    text <وز خیال دیدهٔ بی‌دیدشان>
  block
    text <ای عجب چه فن زند ادراکشان>
    text <پیش جزر و مد بحر بی‌نشان>
  block
    text <زان بیابان این عمارت‌ها رسید>
    text <ملک و شاهی و وزارتها رسید>
  block
    text <زان بیابان عدم مشتاق شوق>
    text <می‌رسند اندر شهادت جوق جوق>
  block
    text <کاروان بر کاروان زین بادیه>
    text <می‌رسد در هر مسا و غادیه>
  block
    text <آید و گیرد وثاق ما گرو>
    text <که رسیدم نوبت ما شد تو رو>
  block
    text <چون پسر چشم خرد را بر گشاد>
    text <زود بابا رخت بر گردون نهاد>
  block
    text <جادهٔ شاهست آن زین سو روان>
    text <وآن از آن سو صادران و واردان>
  block
    text <نیک بنگر ما نشسته می‌رویم>
    text <می‌نبینی قاصد جای نویم>
  block
    text <بهر حالی می‌نگیری راس مال>
    text <بلک از بهر غرض‌ها در مل>
  block
    text <پس مسافر این بود ای ره‌پرست>
    text <که مسیر و روش در مستقبلست>
  block
    text <هم‌چنانک از پردهٔ دل بی‌کلال>
    text <دم به دم در می‌رسد خیل خیال>
  block
    text <گر نه تصویرات از یک مغرس‌اند>
    text <در پی هم سوی دل چون می‌رسند>
  block
    text <جوق جوق اسپاه تصویرات ما>
    text <سوی چشمهٔ دل شتابان از ظما>
  block
    text <جره‌ها پر می‌کنند و می‌روند>
    text <دایما پیدا و پنهان می‌شوند>
  block
    text <فکرها را اختران چرخ دان>
    text <دایر اندر چرخ دیگر آسمان>
  block
    text <سعد دیدی شکر کن ایثار کن>
    text <نحس دیدی صدقه و استغفار کن>
  block
    text <ما کییم این را بیا ای شاه من>
    text <طالعم مقبل کن و چرخی بزن>
  block
    text <روح را تابان کن از انوار ماه>
    text <که ز آسیب ذنب جان شد سیاه>
  block
    text <از خیال و وهم و ظن بازش رهان>
    text <از چه و جور رسن بازش رهان>
  block
    text <تا ز دلداری خوب تو دلی>
    text <پر بر آرد بر پرد ز آب و گلی>
  block
    text <ای عزیز مصر و در پیمان درست>
    text <یوسف مظلوم در زندان تست>
  block
    text <در خلاص او یکی خوابی ببین>
    text <زود که الله یحب المحسنین>
  block
    text <هفت گاو لاغری پر گزند>
    text <هفت گاو فربهش را می‌خورند>
  block
    text <هفت خوشهٔ خشک زشت ناپسند>
    text <سنبلات تازه‌اش را می‌چرند>
  block
    text <قحط از مصرش بر آمد ای عزیز>
    text <هین مباش ای شاه این را مستجیز>
  block
    text <یوسفم در حبس تو ای شه نشان>
    text <هین ز دستان زنانم وا رهان>
  block
    text <از سوی عرشی که بودم مربط او>
    text <شهوت مادر فکندم که اهبطوا>
  block
    text <پس فتادم زان کمال مستتم>
    text <از فن زالی به زندان رحم>
  block
    text <روح را از عرش آرد در حطیم>
    text <لاجرم کید زنان باشد عظیم>
  block
    text <اول و آخر هبوط من ز زن>
    text <چونک بودم روح و چون گشتم بدن>
  block
    text <بشنو این زاری یوسف در عثار>
    text <یا بر آن یعقوب بی‌دل رحم آر>
  block
    text <ناله از اخوان کنم یا از زنان>
    text <که فکندندم چو آدم از جنان>
  block
    text <زان مثال برگ دی پژمرده‌ام>
    text <کز بهشت وصل گندم خورده‌ام>
  block
    text <چون بدیدم لطف و اکرام ترا>
    text <وآن سلام سلم و پیغام ترا>
  block
    text <من سپند از چشم بد کردم پدید>
    text <در سپندم نیز چشم بد رسید>
  block
    text <دافع هر چشم بد از پیش و پس>
    text <چشم‌های پر خمار تست و بس>
  block
    text <چشم بد را چشم نیکویت شها>
    text <مات و مستاصل کند نعم الدوا>
  block
    text <بل ز چشمت کیمیاها می‌رسد>
    text <چشم بد را چشم نیکو می‌کند>
  block
    text <چشم شه بر چشم باز دل زدست>
    text <چشم بازش سخت با همت شدست>
  block
    text <تا ز بس همت که یابید از نظر>
    text <می‌نگیرد باز شه جز شیر نر>
  block
    text <شیر چه کان شاه‌باز معنوی>
    text <هم شکار تست و هم صیدش توی>
  block
    text <شد صفیر باز جان در مرج دین>
    text <نعره‌های لا احب الافلین>
  block
    text <باز دل را که پی تو می‌پرید>
    text <از عطای بی‌حدت چشمی رسید>
  block
    text <یافت بینی بوی و گوش از تو سماع>
    text <هر حسی را قسمتی آمد مشاع>
  block
    text <هر حسی را چون دهی ره سوی غیب>
    text <نبود آن حس را فتور مرگ و شیب>
  block
    text <مالک الملکی به حس چیزی دهی>
    text <تا که بر حس‌ها کند آن حس شهی>
