
text <وا نمودن پادشاه به امرا و متعصبان در راه ایاز سبب فضیلت و مرتبت و قربت و جامگی او بریشان بر وجهی کی ایشان را حجت و اعتراض نماند>
  block
    text <چون امیران از حسد جوشان شدند>
    text <عاقبت بر شاه خود طعنه زدند>
  block
    text <کین ایاز تو ندارد سی خرد>
    text <جامگی سی امیر او چون خورد>
  block
    text <شاه بیرون رفت با آن سی امیر>
    text <سوی صحرا و کهستان صیدگیر>
  block
    text <کاروانی دید از دور آن ملک>
    text <گفت امیری را برو ای مؤتفک>
  block
    text <رو بپرس آن کاروان را بر رصد>
    text <کز کدامین شهر اندر می‌رسد>
  block
    text <رفت و پرسید و بیامد که ز ری>
    text <گفت عزمش تا کجا درماند وی>
  block
    text <دیگری را گفت رو ای بوالعلا>
    text <باز پرس از کاروان که تا کجا>
  block
    text <رفت و آمد گفت تا سوی یمن>
    text <گفت رختش چیست هان ای موتمن>
  block
    text <ماند حیران گفت با میری دگر>
    text <که برو وا پرس رخت آن نفر>
  block
    text <باز آمد گفت از هر جنس هست>
    text <اغلب آن کاسه‌های رازیست>
  block
    text <گفت کی بیرون شدند از شهر ری>
    text <ماند حیران آن امیر سست پی>
  block
    text <هم‌چنین تا سی امیر و بیشتر>
    text <سست‌رای و ناقص اندر کر و فر>
  block
    text <گفت امیران را که من روزی جدا>
    text <امتحان کردم ایاز خویش را>
  block
    text <که بپرس از کاروان تا از کجاست>
    text <او برفت این جمله وا پرسید راست>
  block
    text <بی‌وصیت بی‌اشارت یک به یک>
    text <حالشان دریافت بی ریبی و شک>
  block
    text <هر چه زین سی میر اندر سی مقام>
    text <کشف شد زو آن به یکدم شد تمام>
