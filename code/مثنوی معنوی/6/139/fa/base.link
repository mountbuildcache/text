
text <وصیت کردن آن شخص کی بعد از من او برد مال مرا از سه فرزند من کی کاهل‌ترست>
  block
    text <آن یکی شخص به وقت مرگ خویش>
    text <گفت بود اندر وصیت پیش‌پیش>
  block
    text <سه پسر بودش چو سه سرو روان>
    text <وقف ایشان کرده او جان و روان>
  block
    text <گفت هرچه در کفم کاله و زرست>
    text <او برد زین هر سه کو کاهل‌ترست>
  block
    text <گفت با قاضی و پس اندرز کرد>
    text <بعد از آن جام شراب مرگ خورد>
  block
    text <گفته فرزندان به قاضی کای کریم>
    text <نگذریم از حکم او ما سه یتیم>
  block
    text <ما چو اسمعیل ز ابراهیم خود>
    text <سرنپیچیم ارچه قربان می‌کند>
  block
    text <گفت قاضی هر یکی با عاقلیش>
    text <تا بگوید قصه‌ای از کاهلیش>
  block
    text <تا ببینم کاهلی هر یکی>
    text <تا بدانم حال هر یک بی‌شکی>
  block
    text <عارفان از دو جهان کاهل‌ترند>
    text <زانک بی شد یار خرمن می‌برند>
  block
    text <کاهلی را کرده‌اند ایشان سند>
    text <کار ایشان را چو یزدان می‌کند>
  block
    text <کار یزدان را نمی‌بینند عام>
    text <می‌نیاسایند از کد صبح و شام>
  block
    text <هین ز حد کاهلی گویید باز>
    text <تا بدانم حد آن از کشف راز>
  block
    text <بی‌گمان که هر زبان پردهٔ دلست>
    text <چون بجنبد پرده سرها واصلست>
  block
    text <پردهٔ کوچک چو یک شرحه کباب>
    text <می‌بپوشد صورت صد آفتاب>
  block
    text <گر بیان نطق کاذب نیز هست>
    text <لیک بوی از صدق و کذبش مخبرست>
  block
    text <آن نسیمی که بیایدت از چمن>
    text <هست پیدا از سموم گولخن>
  block
    text <بوی صدق و بوی کذب گول‌گیر>
    text <هست پیدا در نفس چون مشک و سیر>
  block
    text <گر ندانی یار را از ده‌دله>
    text <از مشام فاسد خود کن گله>
  block
    text <بانگ حیزان و شجاعان دلیر>
    text <هست پیدا چون فن روباه و شیر>
  block
    text <یا زبان هم‌چون سر دیگست راست>
    text <چون بجنبد تو بدانی چه اباست>
  block
    text <از بخار آن بداند تیزهش>
    text <دیگ شیرینی ز سکباج ترش>
  block
    text <دست بر دیگ نوی چون زد فتی>
    text <وقت بخریدن بدید اشکسته را>
  block
    text <گفت دانم مرد را در حین ز پوز>
    text <ور نگوید دانمش اندر سه روز>
  block
    text <وآن دگر گفت ار بگوید دانمش>
    text <ور نگوید در سخن پیچانمش>
  block
    text <گفت اگر این مکر بشنیده بود>
    text <لب ببندد در خموشی در رود>
