
text <باقی قصهٔ فقیر روزی‌طلب بی‌واسطهٔ کسب>
  block
    text <آن یکی بیچارهٔ مفلس ز درد>
    text <که ز بی‌چیزی هزاران زهر خورد>
  block
    text <لابه کردی در نماز و در دعا>
    text <کای خداوند و نگهبان رعا>
  block
    text <بی ز جهدی آفریدی مر مرا>
    text <بی فن من روزیم ده زین سرا>
  block
    text <پنج گوهر دادیم در درج سر>
    text <پنج حس دیگری هم مستتر>
  block
    text <لا یعد این داد و لا یحصی ز تو>
    text <من کلیلم از بیانش شرم‌رو>
  block
    text <چونک در خلاقیم تنها توی>
    text <کار رزاقیم تو کن مستوی>
  block
    text <سالها زو این دعا بسیار شد>
    text <عاقبت زاری او بر کار شد>
  block
    text <هم‌چو آن شخصی که روزی حلال>
    text <از خدا می‌خواست بی‌کسب و کلال>
  block
    text <گاو آوردش سعادت عاقبت>
    text <عهد داود لدنی معدلت>
  block
    text <این متیم نیز زاریها نمود>
    text <هم ز میدان اجابت گو ربود>
  block
    text <گاه بدظن می‌شدی اندر دعا>
    text <از پی تاخیر پاداش و جزا>
  block
    text <باز ارجاء خداوند کریم>
    text <در دلش بشار گشتی و زعیم>
  block
    text <چون شدی نومید در جهد از کلال>
    text <از جناب حق شنیدی که تعال>
  block
    text <خافضست و رافعست این کردگار>
    text <بی ازین دو بر نیاید هیچ کار>
  block
    text <خفض ارضی بین و رفع آسمان>
    text <بی ازین دو نیست دورانش ای فلان>
  block
    text <خفض و رفع این زمین نوعی دگر>
    text <نیم سالی شوره نیمی سبز و تر>
  block
    text <خفض و رفع روزگار با کرب>
    text <نوع دیگر نیم روز و نیم شب>
  block
    text <خفض و رفع این مزاج ممترج>
    text <گاه صحت گاه رنجوری مضج>
  block
    text <هم‌چنین دان جمله احوال جهان>
    text <قحط و جدب و صلح و جنگ از افتتان>
  block
    text <این جهان با این دو پر اندر هواست>
    text <زین دو جانها موطن خوف و رجاست>
  block
    text <تا جهان لرزان بود مانند برگ>
    text <در شمال و در سموم بعث و مرگ>
  block
    text <تا خم یک‌رنگی عیسی ما>
    text <بشکند نرخ خم صدرنگ را>
  block
    text <کان جهان هم‌چون نمکسار آمدست>
    text <هر چه آنجا رفت بی‌تلوین شدست>
  block
    text <خاک را بین خلق رنگارنگ را>
    text <می‌کند یک رنگ اندر گورها>
  block
    text <این نمکسار جسوم ظاهرست>
    text <خود نمکسار معانی دیگرست>
  block
    text <آن نمکسار معانی معنویست>
    text <از ازل آن تا ابد اندر نویست>
  block
    text <این نوی را کهنگی ضدش بود>
    text <آن نوی بی ضد و بی ند و عدد>
  block
    text <آنچنان که از صقل نور مصطفی>
    text <صد هزاران نوع ظلمت شد ضیا>
  block
    text <از جهود و مشرک و ترسا و مغ>
    text <جملگی یک‌رنگ شد زان الپ الغ>
  block
    text <صد هزاران سایه کوتاه و دراز>
    text <شد یکی در نور آن خورشید راز>
  block
    text <نه درازی ماند نه کوته نه پهن>
    text <گونه گونه سایه در خورشید رهن>
  block
    text <لیک یک‌رنگی که اندر محشرست>
    text <بر بد و بر نیک کشف و ظاهرست>
  block
    text <که معانی آن جهان صورت شود>
    text <نقشهامان در خور خصلت شود>
  block
    text <گردد آنگه فکر نقش نامه‌ها>
    text <این بطانه روی کار جامه‌ها>
  block
    text <این زمان سرها مثال گاو پیس>
    text <دوک نطق اندر ملل صد رنگ ریس>
  block
    text <نوبت صدرنگیست و صددلی>
    text <عالم یک رنگ کی گردد جلی>
  block
    text <نوبت زنگست رومی شد نهان>
    text <این شبست و آفتاب اندر رهان>
  block
    text <نوبت گرگست و یوسف زیر چاه>
    text <نوبت قبطست و فرعونست شاه>
  block
    text <تا ز رزق بی‌دریغ خیره‌خند>
    text <این سگان را حصه باشد روز چند>
  block
    text <در درون بیشه شیران منتظر>
    text <تا شود امر تعالوا منتشر>
  block
    text <پس برون آیند آن شیران ز مرج>
    text <بی‌حجابی حق نماید دخل و خرج>
  block
    text <جوهر انسان بگیرد بر و بحر>
    text <پیسه گاوان بسملان آن روز نحر>
  block
    text <روز نحر رستخیز سهمناک>
    text <مؤمنان را عید و گاوان را هلاک>
  block
    text <جملهٔ مرغان آب آن روز نحر>
    text <هم‌چو کشتیها روان بر روی بحر>
  block
    text <تا که یهلک من هلک عن بینه>
    text <تا که ینجو من نجا واستیقنه>
  block
    text <تا که بازان جانب سلطان روند>
    text <تا که زاغان سوی گورستان روند>
  block
    text <که استخوان و اجزاء سرگین هم‌چو نان>
    text <نقل زاغان آمدست اندر جهان>
  block
    text <قند حکمت از کجا زاغ از کجا>
    text <کرم سرگین از کجا باغ از کجا>
  block
    text <نیست لایق غزو نفس و مرد غر>
    text <نیست لایق عود و مشک و کون خر>
  block
    text <چون غزا ندهد زنان را هیچ دست>
    text <کی دهد آنک جهاد اکبرست>
  block
    text <جز بنادر در تن زن رستمی>
    text <گشته باشد خفیه هم‌چون مریمی>
  block
    text <آنچنان که در تن مردان زنان>
    text <خفیه‌اند و ماده از ضعف جنان>
  block
    text <آن جهان صورت شود آن مادگی>
    text <هر که در مردی ندید آمادگی>
  block
    text <روز عدل و عدل داد در خورست>
    text <کفش آن پا کلاه آن سرست>
  block
    text <تا به مطلب در رسد هر طالبی>
    text <تا به غرب خود رود هر غاربی>
  block
    text <نیست هر مطلوب از طالب دریغ>
    text <جفت تابش شمس و جفت آب میغ>
  block
    text <هست دنیا قهرخانهٔ کردگار>
    text <قهر بین چون قهر کردی اختیار>
  block
    text <استخوان و موی مقهوران نگر>
    text <تیغ قهر افکنده اندر بحر و بر>
  block
    text <پر و پای مرغ بین بر گرد دام>
    text <شرح قهر حق کننده بی‌کلام>
  block
    text <مرد او بر جای خرپشته نشاند>
    text <وآنک کهنه گشت هم پشته نماند>
  block
    text <هر کسی را جفت کرده عدل حق>
    text <پیل را با پیل و بق را جنس بق>
  block
    text <مونس احمد به مجلس چار یار>
    text <مونس بوجهل عتبه و ذوالخمار>
  block
    text <کعبهٔ جبریل و جانها سدره‌ای>
    text <قبلهٔ عبدالبطون شد سفره‌ای>
  block
    text <قبلهٔ عارف بود نور وصال>
    text <قبلهٔ عقل مفلسف شد خیال>
  block
    text <قبلهٔ زاهد بود یزدان بر>
    text <قبلهٔ مطمع بود همیان زر>
  block
    text <قبلهٔ معنی‌وران صبر و درنگ>
    text <قبلهٔ صورت‌پرستان نقش سنگ>
  block
    text <قبلهٔ باطن‌نشینان ذوالمنن>
    text <قبلهٔ ظاهرپرستان روی زن>
  block
    text <هم‌چنین برمی‌شمر تازه و کهن>
    text <ور ملولی رو تو کار خویش کن>
  block
    text <رزق ما در کاس زرین شد عقار>
    text <وآن سگان را آب تتماج و تغار>
  block
    text <لایق آنک بدو خو داده‌ایم>
    text <در خور آن رزق بفرستاده‌ایم>
  block
    text <خوی آن را عاشق نان کرده‌ایم>
    text <خوی این را مست جانان کرده‌ایم>
  block
    text <چون به خوی خود خوشی و خرمی>
    text <پس چه از درخورد خویت می‌رمی>
  block
    text <مادگی خوش آمدت چادر بگیر>
    text <رستمی خوش آمدت خنجر بگیر>
  block
    text <این سخن پایان ندارد وآن فقیر>
    text <گشته است از زخم درویشی عقیر>
