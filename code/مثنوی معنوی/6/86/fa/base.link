
text <تدبیر کردن موش به چغز کی من نمی‌توانم بر تو آمدن به وقت حاجت در آب میان ما وصلتی باید کی چون من بر لب جو آیم ترا توانم خبر کردن و تو چون بر سر سوراخ موش‌خانه آیی مرا توانی خبر کردن الی آخره>
  block
    text <این سخن پایان ندارد گفت موش>
    text <چغز را روزی کای مصباح هوش>
  block
    text <وقتها خواهم که گویم با تو راز>
    text <تو درون آب داری ترک‌تاز>
  block
    text <بر لب جو من ترا نعره‌زنان>
    text <نشنوی در آب نالهٔ عاشقان>
  block
    text <من بدین وقت معین ای دلیر>
    text <می‌نگردم از محاکات تو سیر>
  block
    text <پنج وقت آمد نماز و رهنمون>
    text <عاشقان را فی صلاة دائمون>
  block
    text <نه به پنج آرام گیرد آن خمار>
    text <که در آن سرهاست نی پانصد هزار>
  block
    text <نیست زر غبا وظیفهٔ عاشقان>
    text <سخت مستسقیست جان صادقان>
  block
    text <نیست زر غبا وظیفهٔ ماهیان>
    text <زانک بی‌دریا ندارند انس جان>
  block
    text <آب این دریا که هایل بقعه‌ایست>
    text <با خمار ماهیان خود جرعه‌ایست>
  block
    text <یک دم هجران بر عاشق چو سال>
    text <وصل سالی متصل پیشش خیال>
  block
    text <عشق مستسقیست مستسقی‌طلب>
    text <در پی هم این و آن چون روز و شب>
  block
    text <روز بر شب عاشقست و مضطرست>
    text <چون ببینی شب برو عاشق‌ترست>
  block
    text <نیستشان از جست‌وجو یک لحظه‌ایست>
    text <از پی همشان یکی دم ایست نیست>
  block
    text <این گرفته پای آن آن گوش این>
    text <این بر آن مدهوش و آن بی‌هوش این>
  block
    text <در دل معشوق جمله عاشق است>
    text <در دل عذرا همیشه وامق است>
  block
    text <در دل عاشق به جز معشوق نیست>
    text <در میانشان فارق و فاروق نیست>
  block
    text <بر یکی اشتر بود این دو درا>
    text <پس چه زر غبا بگنجد این دو را>
  block
    text <هیچ کس با خویش زر غبا نمود>
    text <هیچ کس با خود به نوبت یار بود>
  block
    text <آن یکیی نه که عقلش فهم کرد>
    text <فهم این موقوف شد بر مرگ مرد>
  block
    text <ور به عقل ادراک این ممکن بدی>
    text <قهر نفس از بهر چه واجب شدی>
  block
    text <با چنان رحمت که دارد شاه هش>
    text <بی‌ضرورت چون بگوید نفس کش>
