
text <بیان این خبر کی الکذب ریبة والصدق طمانینة>
  block
    text <قصهٔ آن خواب و گنج زر بگفت>
    text <پس ز صدق او دل آن کس شکفت>
  block
    text <بوی صدقش آمد از سوگند او>
    text <سوز او پیدا شد و اسپند او>
  block
    text <دل بیارامد به گفتار صواب>
    text <آنچنان که تشنه آرامد به آب>
  block
    text <جز دل محجوب کو را علتیست>
    text <از نبیش تا غبی تمییز نیست>
  block
    text <ورنه آن پیغام کز موضع بود>
    text <بر زند بر مه شکافیده شود>
  block
    text <مه شکافد وان دل محجوب نی>
    text <زانک مردودست او محبوب نی>
  block
    text <چشمه شد چشم عسس ز اشک مبل>
    text <نی ز گفت خشک بل از بوی دل>
  block
    text <یک سخن از دوزخ آید سوی لب>
    text <یک سخن از شهر جان در کوی لب>
  block
    text <بحر جان‌افزا و بحر پر حرج>
    text <در میان هر دو بحر این لب مرج>
  block
    text <چون یپنلو در میان شهرها>
    text <از نواحی آید آن‌جا بهرها>
  block
    text <کالهٔ معیوب قلب کیسه‌بر>
    text <کالهٔ پر سود مستشرف چو در>
  block
    text <زین یپنلو هر که بازرگان‌ترست>
    text <بر سره و بر قلب‌ها دیده‌ورست>
  block
    text <شد یپنلو مر ورا دار الرباح>
    text <وآن گر را از عمی دار الجناح>
  block
    text <هر یکی ز اجزای عالم یک به یک>
    text <بر غبی بندست و بر استاد فک>
  block
    text <بر یکی قندست و بر دیگر چو زهر>
    text <بر یکی لطفست و بر دیگر چو قهر>
  block
    text <هر جمادی با نبی افسانه‌گو>
    text <کعبه با حاجی گواه و نطق‌خو>
  block
    text <بر مصلی مسجد آمد هم گواه>
    text <کو همی‌آمد به من از دور راه>
  block
    text <با خلیل آتش گل و ریحان و ورد>
    text <باز بر نمرودیان مرگست و درد>
  block
    text <بارها گفتیم این را ای حسن>
    text <می‌نگردم از بیانش سیر من>
  block
    text <بارها خوردی تو نان دفع ذبول>
    text <این همان نانست چون نبوی ملول>
  block
    text <در تو جوعی می‌رسد تو ز اعتلال>
    text <که همی‌سوزد ازو تخمه و ملال>
  block
    text <هرکه را درد مجاعت نقد شد>
    text <نو شدن با جزو جزوش عقد شد>
  block
    text <لذت از جوعست نه از نقل نو>
    text <با مجاعت از شکر به نان جو>
  block
    text <پس ز بی‌جوعیست وز تخمهٔ تمام>
    text <آن ملالت نه ز تکرار کلام>
  block
    text <چون ز دکان و مکاس و قیل و قال>
    text <در فریب مردمت ناید ملال>
  block
    text <چون ز غیبت و اکل لحم مردمان>
    text <شصت سالت سیریی نامد از آن>
  block
    text <عشوه‌ها در صید شلهٔ کفته تو>
    text <بی ملولی بارها خوش گفته تو>
  block
    text <بار آخر گوییش سوزان و چست>
    text <گرم‌تر صد بار از بار نخست>
  block
    text <درد داروی کهن را نو کند>
    text <درد هر شاخ ملولی خو کند>
  block
    text <کیمیای نو کننده دردهاست>
    text <کو ملولی آن طرف که درد خاست>
  block
    text <هین مزن تو از ملولی آه سرد>
    text <درد جو و درد جو و درد درد>
  block
    text <خادع دردند درمان‌های ژاژ>
    text <ره‌زنند و زرستانان رسم باژ>
  block
    text <آب شوری نیست در مان عطش>
    text <وقت خوردن گر نماید سرد و خوش>
  block
    text <لیک خادع گشته و مانع شد ز جست>
    text <ز آب شیرینی کزو صد سبزه رست>
  block
    text <هم‌چنین هر زر قلبی مانعست>
    text <از شناس زر خوش هرجا که هست>
  block
    text <پا و پرت را به تزویری برید>
    text <که مراد تو منم گیر ای مرید>
  block
    text <گفت دردت چینم او خود درد بود>
    text <مات بود ار چه به ظاهر برد بود>
  block
    text <رو ز درمان دروغین می‌گریز>
    text <تا شود دردت مصیب و مشک‌بیز>
  block
    text <گفت نه دزدی تو و نه فاسقی>
    text <مرد نیکی لیک گول و احمقی>
  block
    text <بر خیال و خواب چندین ره کنی>
    text <نیست عقلت را تسوی روشنی>
  block
    text <بارها من خواب دیدم مستمر>
    text <که به بغدادست گنجی مستتر>
  block
    text <در فلان سوی و فلان کویی دفین>
    text <بود آن خود نام کوی این حزین>
  block
    text <هست در خانهٔ فلانی رو بجو>
    text <نام خانه و نام او گفت آن عدو>
  block
    text <دیده‌ام خود بارها این خواب من>
    text <که به بغدادست گنجی در وطن>
  block
    text <هیچ من از جا نرفتم زین خیال>
    text <تو به یک خوابی بیایی بی‌ملال>
  block
    text <خواب احمق لایق عقل ویست>
    text <هم‌چو او بی‌قیمتست و لاشیست>
  block
    text <خواب زن کمتر ز خواب مرد دان>
    text <از پی نقصان عقل و ضعف جان>
  block
    text <خواب ناقص‌عقل و گول آید کساد>
    text <پس ز بی‌عقلی چه باشد خواب باد>
  block
    text <گفت با خود گنج در خانهٔ منست>
    text <پس مرا آن‌جا چه فقر و شیونست>
  block
    text <بر سر گنج از گدایی مرده‌ام>
    text <زانک اندر غفلت و در پرده‌ام>
  block
    text <زین بشارت مست شد دردش نماند>
    text <صد هزار الحمد بی لب او بخواند>
  block
    text <گفت بد موقوف این لت لوت من>
    text <آب حیوان بود در حانوت من>
  block
    text <رو که بر لوت شگرفی بر زدم>
    text <کوری آن وهم که مفلس بدم>
  block
    text <خواه احمق‌دان مرا خواهی فرو>
    text <آن من شد هرچه می‌خواهی بگو>
  block
    text <من مراد خویش دیدم بی‌گمان>
    text <هرچه خواهی گو مرا ای بددهان>
  block
    text <تو مرا پر درد گو ای محتشم>
    text <پیش تو پر درد و پیش خود خوشم>
  block
    text <وای اگر بر عکس بودی این مطار>
    text <پیش تو گلزار و پیش خویش راز>
