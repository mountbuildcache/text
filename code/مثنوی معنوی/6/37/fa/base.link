
text <در بیان آنک مصطفی علیه‌السلام شنید کی عیسی علیه‌السلام بر روی آب رفت  فرمود لو ازداد یقینه لمشی علی الهواء>
  block
    text <هم‌چو عیسی بر سرش گیرد فرات>
    text <که ایمنی از غرقه در آب حیات>
  block
    text <گوید احمد گر یقینش افزون بدی>
    text <خود هوایش مرکب و مامون بدی>
  block
    text <هم‌چو من که بر هوا راکب شدم>
    text <در شب معراج مستصحب شدم>
  block
    text <گفت چون باشد سگی کوری پلید>
    text <جست او از خواب خود را شیر دید>
  block
    text <نه چنان شیری که کس تیرش زند>
    text <بل ز بیمش تیغ و پیکان بشکند>
  block
    text <کور بر اشکم رونده هم‌چو مار>
    text <چشمها بگشاد در باغ و بهار>
  block
    text <چون بود آن چون که از چونی رهید>
    text <در حیاتستان بی‌چونی رسید>
  block
    text <گشت چونی‌بخش اندر لامکان>
    text <گرد خوانش جمله چونها چون سگان>
  block
    text <او ز بی‌چونی دهدشان استخوان>
    text <در جنابت تن زن این سوره مخوان>
  block
    text <تا ز چونی غسل ناری تو تمام>
    text <تو برین مصحف منه کف ای غلام>
  block
    text <گر پلیدم ور نظیفم ای شهان>
    text <این نخوانم پس چه خوانم در جهان>
  block
    text <تو مرا گویی که از بهر ثواب>
    text <غسل ناکرده مرو در حوض آب>
  block
    text <از برون حوض غیر خاک نیست>
    text <هر که او در حوض ناید پاک نیست>
  block
    text <گر نباشد آبها را این کرم>
    text <کو پذیرد مر خبث را دم به دم>
  block
    text <وای بر مشتاق و بر اومید او>
    text <حسرتا بر حسرت جاوید او>
  block
    text <آب دارد صد کرم صد احتشام>
    text <که پلیدان را پذیرد والسلام>
  block
    text <ای ضیاء الحق حسام‌الدین که نور>
    text <پاسبان تست از شر الطیور>
  block
    text <پاسبان تست نور و ارتقاش>
    text <ای تو خورشید مستر از خفاش>
  block
    text <چیست پرده پیش روی آفتاب>
    text <جز فزونی شعشعه و تیزی تاب>
  block
    text <پردهٔ خورشید هم نور ربست>
    text <بی‌نصیب از وی خفاشست و شبست>
  block
    text <هر دو چون در بعد و پرده مانده‌اند>
    text <یا سیه‌رو یا فسرده مانده‌اند>
  block
    text <چون نبشتی بعضی از قصهٔ هلال>
    text <داستان بدر آر اندر مقال>
  block
    text <آن هلال و بدر دارند اتحاد>
    text <از دوی دورند و از نقص و فساد>
  block
    text <آن هلال از نقص در باطن بریست>
    text <آن به ظاهر نقص تدریج آوریست>
  block
    text <درس گوید شب به شب تدریج را>
    text <در تانی بر دهد تفریج را>
  block
    text <در تانی گوید ای عجول خام>
    text <پایه‌پایه بر توان رفتن به بام>
  block
    text <دیگ را تدریج و استادانه جوش>
    text <کار ناید قلیهٔ دیوانه جوش>
  block
    text <حق نه قادر بود بر خلق فلک>
    text <در یکی لحظه به کن بی‌هیچ شک>
  block
    text <پس چرا شش روز آن را درکشید>
    text <کل یوم الف عام ای مستفید>
  block
    text <خلقت طفل از چه اندر نه مه‌است>
    text <زانک تدریج از شعار آن شه‌است>
  block
    text <خلقت آدم چرا چل صبح بود>
    text <اندر آن گل اندک‌اندک می‌فزود>
  block
    text <نه چو تو ای خام که اکنون تاختی>
    text <طفلی و خود را تو شیخی ساختی>
  block
    text <بر دویدی چون کدو فوق همه>
    text <کو ترا پای جهاد و ملحمه>
  block
    text <تکیه کردی بر درختان و جدار>
    text <بر شدی ای اقرعک هم قرع‌وار>
  block
    text <اول ار شد مرکبت سرو سهی>
    text <لیک آخر خشک و بی‌مغزی تهی>
  block
    text <رنگ سبزت زرد شد ای قرع زود>
    text <زانک از گلگونه بود اصلی نبود>
