
text <قصهٔ سلطان محمود و غلام هندو>
  block
    text <رحمة الله علیه گفته است>
    text <ذکر شه محمود غازی سفته است>
  block
    text <کز غزای هند پیش آن همام>
    text <در غنیمت اوفتادش یک غلام>
  block
    text <پس خلیفه‌ش کرد و بر تختش نشاند>
    text <بر سپه بگزیدش و فرزند خواند>
  block
    text <طول و عرض و وصف قصه تو به تو>
    text <در کلام آن بزرگ دین بجو>
  block
    text <حاصل آن کودک برین تخت نضار>
    text <شسته پهلوی قباد شهریار>
  block
    text <گریه کردی اشک می‌راندی بسوز>
    text <گفت شه او را کای پیروز روز>
  block
    text <از چه گریی دولتت شد ناگوار>
    text <فوق املاکی قرین شهریار>
  block
    text <تو برین تخت و وزیران و سپاه>
    text <پیش تختت صف زده چون نجم و ماه>
  block
    text <گفت کودک گریه‌ام زانست زار>
    text <که مرا مادر در آن شهر و دیار>
  block
    text <از توم تهدید کردی هر زمان>
    text <بینمت در دست محمود ارسلان>
  block
    text <پس پدر مر مادرم را در جواب>
    text <جنگ کردی کین چه خشمست و عذاب>
  block
    text <می‌نیابی هیچ نفرینی دگر>
    text <زین چنین نفرین مهلک سهلتر>
  block
    text <سخت بی‌رحمی و بس سنگین‌دلی>
    text <که به صد شمشیر او را قاتلی>
  block
    text <من ز گفت هر دو حیران گشتمی>
    text <در دل افتادی مرا بیم و غمی>
  block
    text <تا چه دوزخ‌خوست محمود ای عجب>
    text <که مثل گشتست در ویل و کرب>
  block
    text <من همی‌لرزیدمی از بیم تو>
    text <غافل از اکرام و از تعظیم تو>
  block
    text <مادرم کو تا ببیند این زمان>
    text <مر مرا بر تخت ای شاه جهان>
  block
    text <فقر آن محمود تست ای بی‌سعت>
    text <طبع ازو دایم همی ترساندت>
  block
    text <گر بدانی رحم این محمود راد>
    text <خوش بگویی عاقبت محمود باد>
  block
    text <فقر آن محمود تست ای بیم‌دل>
    text <کم شنو زین مادر طبع مضل>
  block
    text <چون شکار فقر کردی تو یقین>
    text <هم‌چوکودک اشک باری یوم دین>
  block
    text <گرچه اندر پرورش تن مادرست>
    text <لیک از صد دشمنت دشمن‌ترست>
  block
    text <تن چو شد بیمار داروجوت کرد>
    text <ور قوی شد مر ترا طاغوت کرد>
  block
    text <چون زره دان این تن پر حیف را>
    text <نی شتا را شاید و نه صیف را>
  block
    text <یار بد نیکوست بهر صبر را>
    text <که گشاید صبر کردن صدر را>
  block
    text <صبر مه با شب منور داردش>
    text <صبر گل با خار اذفر داردش>
  block
    text <صبر شیر اندر میان فرث و خون>
    text <کرده او را ناعش ابن اللبون>
  block
    text <صبر جملهٔ انبیا با منکران>
    text <کردشان خاص حق و صاحب‌قران>
  block
    text <هر که را بینی یکی جامه درست>
    text <دانک او آن را به صبر و کسب جست>
  block
    text <هرکه را دیدی برهنه و بی‌نوا>
    text <هست بر بی‌صبری او آن گوا>
  block
    text <هرکه مستوحش بود پر غصه جان>
    text <کرده باشد با دغایی اقتران>
  block
    text <صبر اگر کردی و الف با وفا>
    text <ار فراق او نخوردی این قفا>
  block
    text <خوی با حق نساختی چون انگبین>
    text <با لبن که لا احب الافلین>
  block
    text <لاجرم تنها نماندی هم‌چنان>
    text <که آتشی مانده به راه از کاروان>
  block
    text <چون ز بی‌صبری قرین غیر شد>
    text <در فراقش پر غم و بی‌خیر شد>
  block
    text <صحبتت چون هست زر ده‌دهی>
    text <پیش خاین چون امانت می‌نهی>
  block
    text <خوی با او کن که امانتهای تو>
    text <آمن آید از افول و از عتو>
  block
    text <خوی با او کن که خو را آفرید>
    text <خویهای انبیا را پرورید>
  block
    text <بره‌ای بدهی رمه بازت دهد>
    text <پرورندهٔ هر صفت خود رب بود>
  block
    text <بره پیش گرگ امانت می‌نهی>
    text <گرگ و یوسف را مفرما همرهی>
  block
    text <گرگ اگر با تو نماید روبهی>
    text <هین مکن باور که ناید زو بهی>
  block
    text <جاهل ار با تو نماید هم‌دلی>
    text <عاقبت زحمت زند از جاهلی>
  block
    text <او دو آلت دارد و خنثی بود>
    text <فعل هر دو بی‌گمان پیدا شود>
  block
    text <او ذکر را از زنان پنهان کند>
    text <تا که خود را خواهر ایشان کند>
  block
    text <شله از مردان به کف پنهان کند>
    text <تا که خود را جنس آن مردان کند>
  block
    text <گفت یزدان زان کس مکتوم او>
    text <شله‌ای سازیم بر خرطوم او>
  block
    text <تا که بینایان ما زان ذو دلال>
    text <در نیایند از فن او در جوال>
  block
    text <حاصل آنک از هر ذکر ناید نری>
    text <هین ز جاهل ترس اگر دانش‌وری>
  block
    text <دوستی جاهل شیرین‌سخن>
    text <کم شنو کان هست چون سم کهن>
  block
    text <جان مادر چشم روشن گویدت>
    text <جز غم و حسرت از آن نفزویدت>
  block
    text <مر پدر را گوید آن مادر جهار>
    text <که ز مکتب بچه‌ام شد بس نزار>
  block
    text <از زن دیگر گرش آوردیی>
    text <بر وی این جور و جفا کم کردیی>
  block
    text <از جز تو گر بدی این بچه‌ام>
    text <این فشار آن زن بگفتی نیز هم>
  block
    text <هین بجه زن مادر و تیبای او>
    text <سیلی بابا به از حلوای او>
  block
    text <هست مادر نفس و بابا عقل راد>
    text <اولش تنگی و آخر صد گشاد>
  block
    text <ای دهندهٔ عقلها فریاد رس>
    text <تا نخواهی تو نخواهد هیچ کس>
  block
    text <هم طلب از تست و هم آن نیکوی>
    text <ما کییم اول توی آخر توی>
  block
    text <هم بگو تو هم تو بشنو هم تو باش>
    text <ما همه لاشیم با چندین تراش>
  block
    text <زین حواله رغبت افزا در سجود>
    text <کاهلی جبر مفرست و خمود>
  block
    text <جبر باشد پر و بال کاملان>
    text <جبر هم زندان و بند کاهلان>
  block
    text <هم‌چو آب نیل دان این جبر را>
    text <آب مؤمن را و خون مر گبر را>
  block
    text <بال بازان را سوی سلطان برد>
    text <بال زاغان را به گورستان برد>
  block
    text <باز گرد اکنون تو در شرح عدم>
    text <که چو پازهرست و پنداریش سم>
  block
    text <هم‌چو هندوبچه هین ای خواجه‌تاش>
    text <رو ز محمود عدم ترسان مباش>
  block
    text <از وجودی ترس که اکنون در ویی>
    text <آن خیالت لاشی و تو لا شیی>
  block
    text <لاشیی بر لاشیی عاشق شدست>
    text <هیچ نی مر هیچ نی را ره زدست>
  block
    text <چون برون شد این خیالات از میان>
    text <گشت نامعقول تو بر تو عیان>
