
text <در بیان آنک دوزخ گوید کی قنطرهٔ صراط بر سر اوست ای ممن از صراط زودتر بگذر زود بشتاب تا عظمت نور تو آتش ما را نکشد جز یا ممن فان نورک اطفاء ناری>
  block
    text <زآتش عاشق ازین رو ای صفی>
    text <می‌شود دوزخ ضعیف و منطقی>
  block
    text <گویدش بگذر سبک ای محتشم>
    text <ورنه ز آتش‌های تو مرد آتشم>
  block
    text <کفر که کبریت دوزخ اوست و بس>
    text <بین که می‌پخساند او را این نفس>
  block
    text <زود کبریت بدین سودا سپار>
    text <تا نه دوزخ بر تو تازد نه شرار>
  block
    text <گویدش جنت گذر کن هم‌چو باد>
    text <ورنه گردد هر چه من دارم کساد>
  block
    text <که تو صاحب‌خرمنی من خوشه‌چین>
    text <من بتی‌ام تو ولایت‌های چین>
  block
    text <هست لرزان زو جحیم و هم جنان>
    text <نه مر این را نه مر آن را زو امان>
  block
    text <رفت عمرش چاره را فرصت نیافت>
    text <صبر بس سوزان بدت وجان بر نتافت>
  block
    text <مدتی دندان‌کنان این می‌کشید>
    text <نارسیده عمر او آخر رسید>
  block
    text <صورت معشوق زو شد در نهفت>
    text <رفت و شد با معنی معشوق جفت>
  block
    text <گفت لبسش گر ز شعر و ششترست>
    text <اعتناق بی‌حجابش خوشترست>
  block
    text <من شدم عریان ز تن او از خیال>
    text <می‌خرامم در نهایات الوصال>
  block
    text <این مباحث تا بدین‌جا گفتنیست>
    text <هرچه آید زین سپس بنهفتنیست>
  block
    text <ور بگویی ور بکوشی صد هزار>
    text <هست بیگار و نگردد آشکار>
  block
    text <تا به دریا سیر اسپ و زین بود>
    text <بعد ازینت مرکب چوبین بود>
  block
    text <مرکب چوبین به خشکی ابترست>
    text <خاص آن دریاییان را رهبرست>
  block
    text <این خموشی مرکب چوبین بود>
    text <بحریان را خامشی تلقین بود>
  block
    text <هر خموشی که ملولت می‌کند>
    text <نعره‌های عشق آن سو می‌زند>
  block
    text <تو همی‌گویی عجب خامش چراست>
    text <او همی‌گوید عجب گوشش کجاست>
  block
    text <من ز نعره کر شدم او بی‌خبر>
    text <تیزگوشان زین سمر هستند کر>
  block
    text <آن یکی در خواب نعره می‌زند>
    text <صد هزاران بحث و تلقین می‌کند>
  block
    text <این نشسته پهلوی او بی‌خبر>
    text <خفته خود آنست و کر زان شور و شر>
  block
    text <وان کسی کش مرکب چوبین شکست>
    text <غرقه شد در آب او خود ماهیست>
  block
    text <نه خموشست و نه گویا نادریست>
    text <حال او را در عبارت نام نیست>
  block
    text <نیست زین دو هر دو هست آن بوالعجب>
    text <شرح این گفتن برونست از ادب>
  block
    text <این مثال آمد رکیک و بی‌ورود>
    text <لیک در محسوس ازین بهتر نبود>
