
text <ذکر آن پادشاه که آن دانشمند را به اکراه در مجلس آورد و بنشاند ساقی شراب بر دانشمند عرضه کرد ساغر پیش او داشت رو بگردانید و ترشی و تندی آغاز کرد شاه ساقی را گفت کی هین در طبعش آر ساقی چندی بر سرش کوفت و شرابش در خورد داد الی آخره>
  block
    text <پادشاهی مست اندر بزم خوش>
    text <می‌گذشت آن یک فقیهی بر درش>
  block
    text <کرد اشارت کش درین مجلس کشید>
    text <وان شراب لعل را با او چشید>
  block
    text <پس کشیدندش به شه بی‌اختیار>
    text <شست در مجلس ترش چون زهر و مار>
  block
    text <عرضه کردش می نپذرفت او به خشم>
    text <از شه و ساقی بگردانید چشم>
  block
    text <که به عمر خود نخوردستم شراب>
    text <خوشتر آید از شرابم زهر ناب>
  block
    text <هین به جای می به من زهری دهید>
    text <تا من از خویش و شما زین وا رهید>
  block
    text <می نخورده عربده آغاز کرد>
    text <گشته در مجلس گران چون مرگ و درد>
  block
    text <هم‌چو اهل نفس و اهل آب و گل>
    text <در جهان بنشسته با اصحاب دل>
  block
    text <حق ندارد خاصگان را در کمون>
    text <از می احرار جز در یشربون>
  block
    text <عرضه می‌دارند بر محجوب جام>
    text <حس نمی‌یابد از آن غیر کلام>
  block
    text <رو همی گرداند از ارشادشان>
    text <که نمی‌بیند به دیده دادشان>
  block
    text <گر ز گوشش تا به حلقش ره بدی>
    text <سر نصح اندر درونشان در شدی>
  block
    text <چون همه نارست جانش نیست نور>
    text <که افکند در نار سوزان جز قشور>
  block
    text <مغز بیرون ماند و قشر گفت رفت>
    text <کی شود از قشر معده گرم و زفت>
  block
    text <نار دوزخ جز که قشر افشار نیست>
    text <نار را با هیچ مغزی کار نیست>
  block
    text <ور بود بر مغز ناری شعله‌زن>
    text <بهر پختن دان نه بهر سوختن>
  block
    text <تا که باشد حق حکیم این قاعده>
    text <مستمر دان در گذشته و نامده>
  block
    text <مغز نغز و قشرها مغفور ازو>
    text <مغز را پس چون بسوزد دور ازو>
  block
    text <از عنایت گر بکوبد بر سرش>
    text <اشتها آید شراب احمرش>
  block
    text <ور نکوبد ماند او بسته‌دهان>
    text <چون فقیه از شرب و بزم این شهان>
  block
    text <گفت شه با ساقیش ای نیک‌پی>
    text <چه خموشی ده به طبعش آر هی>
  block
    text <هست پنهان حاکمی بر هر خرد>
    text <هرکه را خواهد به فن از سر برد>
  block
    text <آفتاب مشرق و تنویر او>
    text <چون اسیران بسته در زنجیر او>
  block
    text <چرخ را چرخ اندر آرد در زمن>
    text <چون بخواند در دماغش نیم فن>
  block
    text <عقل کو عقل دگر را سخره کرد>
    text <مهره زو دارد ویست استاد نرد>
  block
    text <چند سیلی بر سرش زد گفت گیر>
    text <در کشید از بیم سیلی آن زحیر>
  block
    text <مست گشت و شاد و خندان شد چو باغ>
    text <در ندیمی و مضاحک رفت و لاغ>
  block
    text <شیرگیر و خوش شد انگشتک بزد>
    text <سوی مبرز رفت تا میزک کند>
  block
    text <یک کنیزک بود در مبرز چو ماه>
    text <سخت زیبا و ز قرناقان شاه>
  block
    text <چون بدید او را دهانش باز ماند>
    text <عقل رفت و تن ستم‌پرداز ماند>
  block
    text <عمرها بوده عزب مشتاق و مست>
    text <بر کنیزک در زمان در زد دو دست>
  block
    text <بس طپید آن دختر و نعره فراشت>
    text <بر نیامد با وی و سودی نداشت>
  block
    text <زن به دست مرد در وقت لقا>
    text <چون خمیر آمد به دست نانبا>
  block
    text <بسرشد گاهیش نرم و گه درشت>
    text <زو بر آرد چاق چاقی زیر مشت>
  block
    text <گاه پهنش واکشد بر تخته‌ای>
    text <درهمش آرد گهی یک لخته‌ای>
  block
    text <گاه در وی ریزد آب و گه نمک>
    text <از تنور و آتشش سازد محک>
  block
    text <این چنین پیچند مطلوب و طلوب>
    text <اندرین لعبند مغلوب و غلوب>
  block
    text <این لعب تنها نه شو را با زنست>
    text <هر عشیق و عاشقی را این فنست>
  block
    text <از قدیم و حادث و عین و عرض>
    text <پیچشی چون ویس و رامین مفترض>
  block
    text <لیک لعب هر یکی رنگی دگر>
    text <پیچش هر یک ز فرهنگی دگر>
  block
    text <شوی و زن را گفته شد بهر مثال>
    text <که مکن ای شوی زن را بد گسیل>
  block
    text <آن شب گردک نه ینگا دست او>
    text <خوش امانت داد اندر دست تو>
  block
    text <کانچ با او تو کنی ای معتمد>
    text <از بد و نیکی خدا با تو کند>
  block
    text <حاصل این‌جا این فقیه از بی‌خودی>
    text <نه عفیفی ماندش و نه زاهدی>
  block
    text <آن فقیه افتاد بر آن حورزاد>
    text <آتش او اندر آن پنبه فتاد>
  block
    text <جان به جان پیوست و قالب‌ها چخید>
    text <چون دو مرغ سربریده می‌طپید>
  block
    text <چه سقایه چه ملک چه ارسلان>
    text <چه حیا چه دین چه بیم و خوف جان>
  block
    text <چشمشان افتاده اندر عین و غین>
    text <نه حسن پیداست این‌جا نه حسین>
  block
    text <شد دراز و کو طریق بازگشت>
    text <انتظار شاه هم از حد گذشت>
  block
    text <شاه آمد تا ببیند واقعه>
    text <دید آن‌جا زلزلهٔ القارعه>
  block
    text <آن فقیه از بیم برجست و برفت>
    text <سوی مجلس جام را بربود تفت>
  block
    text <شه چون دوزخ پر شرار و پر نکال>
    text <تشنهٔ خون دو جفت بدفعال>
  block
    text <چون فقیهش دید رخ پر خشم و قهر>
    text <تلخ و خونی گشته هم‌چون جام زهر>
  block
    text <بانگ زد بر ساقیش که ای گرم‌دار>
    text <چه نشستی خیره ده در طبعش آر>
  block
    text <خنده آمد شاه را گفت ای کیا>
    text <آمدم با طبع آن دختر ترا>
  block
    text <پادشاهم کار من عدلست و داد>
    text <زان خورم که یار را جودم بداد>
  block
    text <آنچ آن را من ننوشم هم‌چو نوش>
    text <کی دهم در خورد یار و خویش و توش>
  block
    text <زان خورانم من غلامان را که من>
    text <می‌خورم بر خوان خاص خویشتن>
  block
    text <زان خورانم بندگان را از طعام>
    text <که خورم من خود ز پخته یا ز خام>
  block
    text <من چو پوشم از خز و اطلس لباس>
    text <زان بپوشانم حشم را نه پلاس>
  block
    text <شرم دارم از نبی ذو فنون>
    text <البسوهم گفت مما تلبسون>
  block
    text <مصطفی کرد این وصیت با بنون>
    text <اطعموا الاذناب مما تاکلون>
  block
    text <دیگران را بس به طبع آورده‌ای>
    text <در صبوری چست و راغب کرده‌ای>
  block
    text <هم به طبع‌آور بمردی خویش را>
    text <پیشوا کن عقل صبراندیش را>
  block
    text <چون قلاووزی صبرت پر شود>
    text <جان به اوج عرش و کرسی بر شود>
  block
    text <مصطفی بین که چو صبرش شد براق>
    text <بر کشانیدش به بالای طباق>
