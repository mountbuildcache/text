
text <لیس للماضین هم الموت انما لهم حسره الموت>
  block
    text <راست گفتست آن سپهدار بشر>
    text <که هر آنک کرد از دنیا گذر>
  block
    text <نیستش درد و دریغ و غبن موت>
    text <بلک هستش صد دریغ از بهر فوت>
  block
    text <که چرا قبله نکردم مرگ را>
    text <مخزن هر دولت و هر برگ را>
  block
    text <قبله کردم من همه عمر از حول>
    text <آن خیالاتی که گم شد در اجل>
  block
    text <حسرت آن مردگان از مرگ نیست>
    text <زانست کاندر نقشها کردیم ایست>
  block
    text <ما ندیدیم این که آن نقش است و کف>
    text <کف ز دریا جنبد و یابد علف>
  block
    text <چونک بحر افکند کفها را به بر>
    text <تو بگورستان رو آن کفها نگر>
  block
    text <پس بگو کو جنبش و جولانتان>
    text <بحر افکندست در بحرانتان>
  block
    text <تا بگویندت به لب نی بل به حال>
    text <که ز دریا کن نه از ما این سؤال>
  block
    text <نقش چون کف کی بجنبد بی ز موج>
    text <خاک بی بادی کجا آید بر اوج>
  block
    text <چون غبار نقش دیدی باد بین>
    text <کف چو دیدی قلزم ایجاد بین>
  block
    text <هین ببین کز تو نظر آید به کار>
    text <باقیت شحمی و لحمی پود و تار>
  block
    text <شحم تو در شمعها نفزود تاب>
    text <لحم تو مخمور را نامد کباب>
  block
    text <در گداز این جمله تن را در بصر>
    text <در نظر رو در نظر رو در نظر>
  block
    text <یک نظر دو گز همی‌بیند ز راه>
    text <یک نظر دو کون دید و روی شاه>
  block
    text <در میان این دو فرقی بی‌شمار>
    text <سرمه جو والله اعلم بالسرار>
  block
    text <چون شنیدی شرح بحر نیستی>
    text <کوش دایم تا برین بحر ایستی>
  block
    text <چونک اصل کارگاه آن نیستیست>
    text <که خلا و بی‌نشانست و تهیست>
  block
    text <جمله استادان پی اظهار کار>
    text <نیستی جویند و جای انکسار>
  block
    text <لاجرم استاد استادان صمد>
    text <کارگاهش نیستی و لا بود>
  block
    text <هر کجا این نیستی افزون‌ترست>
    text <کار حق و کارگاهش آن سرست>
  block
    text <نیستی چون هست بالایین طبق>
    text <بر همه بردند درویشان سبق>
  block
    text <خاصه درویشی که شد بی جسم و مال>
    text <کار فقر جسم دارد نه سؤال>
  block
    text <سایل آن باشد که مال او گداخت>
    text <قانع آن باشد که جسم خویش باخت>
  block
    text <پس ز درد اکنون شکایت بر مدار>
    text <کوست سوی نیست اسپی راهوار>
  block
    text <این قدر گفتیم باقی فکر کن>
    text <فکر اگر جامد بود رو ذکر کن>
  block
    text <ذکر آرد فکر را در اهتزاز>
    text <ذکر را خورشید این افسرده ساز>
  block
    text <اصل خود جذبه است لیک ای خواجه‌تاش>
    text <کار کن موقوف آن جذبه مباش>
  block
    text <زانک ترک کار چون نازی بود>
    text <ناز کی در خورد جانبازی بود>
  block
    text <نه قبول اندیش نه رد ای غلام>
    text <امر را و نهی را می‌بین مدام>
  block
    text <مرغ جذبه ناگهان پرد ز عش>
    text <چون بدیدی صبح شمع آنگه بکش>
  block
    text <چشمها چون شد گذاره نور اوست>
    text <مغزها می‌بیند او در عین پوست>
  block
    text <بیند اندر ذره خورشید بقا>
    text <بیند اندر قطره کل بحر را>
