
text <داستان آن شخص کی بر در سرایی نیم‌شب سحوری می‌زد همسایه او را گفت کی آخر نیم‌شبست سحر نیست و دیگر آنک درین سرا کسی نیست بهر کی می‌زنی و جواب گفتن مطرب او را>
  block
    text <آن یکی می‌زد سحوری بر دری>
    text <درگهی بود و رواق مهتری>
  block
    text <نیم‌شب می‌زد سحوری را به جد>
    text <گفت او را قایلی کای مستمد>
  block
    text <اولا وقت سحر زن این سحور>
    text <نیم‌شب نبود گه این شر و شور>
  block
    text <دیگر آنک فهم کن ای بوالهوس>
    text <که درین خانه درون خود هست کس>
  block
    text <کس درینجا نیست جز دیو و پری>
    text <روزگار خود چه یاوه می‌بری>
  block
    text <بهر گوشی می‌زنی دف گوش کو>
    text <هوش باید تا بداند هوش کو>
  block
    text <گفت گفتی بشنو از چاکر جواب>
    text <تا نمانی در تحیر و اضطراب>
  block
    text <گرچه هست این دم بر تو نیم‌شب>
    text <نزد من نزدیک شد صبح طرب>
  block
    text <هر شکستی پیش من پیروز شد>
    text <جمله شبها پیش چشمم روز شد>
  block
    text <پیش تو خونست آب رود نیل>
    text <نزد من خون نیست آبست ای نبیل>
  block
    text <در حق تو آهنست آن و رخام>
    text <پیش داود نبی مومست و رام>
  block
    text <پیش تو که بس گرانست و جماد>
    text <مطربست او پیش داود اوستاد>
  block
    text <پیش تو آن سنگ‌ریزه ساکتست>
    text <پیش احمد او فصیح و قانتست>
  block
    text <پیش تو استون مسجد مرده‌ایست>
    text <پیش احمد عاشقی دل برده‌ایست>
  block
    text <جمله اجزای جهان پیش عوام>
    text <مرده و پیش خدا دانا و رام>
  block
    text <آنچ گفتی کاندرین خانه و سرا>
    text <نیست کس چون می‌زنی این طبل را>
  block
    text <بهر حق این خلق زرها می‌دهند>
    text <صد اساس خیر و مسجد می‌نهند>
  block
    text <مال و تن در راه حج دوردست>
    text <خوش همی‌بازند چون عشاق مست>
  block
    text <هیچ می‌گویند کان خانه تهیست>
    text <بلک صاحب‌خانه جان مختبیست>
  block
    text <پر همی‌بیند سرای دوست را>
    text <آنک از نور الهستش ضیا>
  block
    text <بس سرای پر ز جمع و انبهی>
    text <پیش چشم عاقبت‌بینان تهی>
  block
    text <هر که را خواهی تو در کعبه بجو>
    text <تا بروید در زمان او پیش رو>
  block
    text <صورتی کو فاخر و عالی بود>
    text <او ز بیت الله کی خالی بود>
  block
    text <او بود حاضر منزه از رتاج>
    text <باقی مردم برای احتیاج>
  block
    text <هیچ می‌گویند کین لبیکها>
    text <بی‌ندایی می‌کنیم آخر چرا>
  block
    text <بلک توفیقی که لبیک آورد>
    text <هست هر لحظه ندایی از احد>
  block
    text <من ببو دانم که این قصر و سرا>
    text <بزم جان افتاد و خاکش کیمیا>
  block
    text <مس خود را بر طریق زیر و بم>
    text <تا ابد بر کیمیااش می‌زنم>
  block
    text <تا بجوشد زین چنین ضرب سحور>
    text <در درافشانی و بخشایش به حور>
  block
    text <خلق در صف قتال و کارزار>
    text <جان همی‌بازند بهر کردگار>
  block
    text <آن یکی اندر بلا ایوب‌وار>
    text <وان دگر در صابری یعقوب‌وار>
  block
    text <صد هزاران خلق تشنه و مستمند>
    text <بهر حق از طمع جهدی می‌کنند>
  block
    text <من هم از بهر خداوند غفور>
    text <می‌زنم بر در به اومیدش سحور>
  block
    text <مشتری خواهی که از وی زر بری>
    text <به ز حق کی باشد ای دل مشتری>
  block
    text <می‌خرد از مالت انبانی نجس>
    text <می‌دهد نور ضمیری مقتبس>
  block
    text <می‌ستاند این یخ جسم فنا>
    text <می‌دهد ملکی برون از وهم ما>
  block
    text <می‌ستاند قطرهٔ چندی ز اشک>
    text <می‌دهد کوثر که آرد قند رشک>
  block
    text <می‌ستاند آه پر سودا و دود>
    text <می‌دهد هر آه را صد جاه سود>
  block
    text <باد آهی که ابر اشک چشم راند>
    text <مر خلیلی را بدان اواه خواند>
  block
    text <هین درین بازار گرم بی‌نظیر>
    text <کهنه‌ها بفروش و ملک نقد گیر>
  block
    text <ور ترا شکی و ریبی ره زند>
    text <تاجران انبیا را کن سند>
  block
    text <بس که افزود آن شهنشه بختشان>
    text <می‌نتاند که کشیدن رختشان>
