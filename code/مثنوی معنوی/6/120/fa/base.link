
text <رجوع کردن به قصهٔ آن شخص کی به او گنج نشان دادند به مصر و بیان تضرع او از درویشی به حضرت حق>
  block
    text <مرد میراثی چو خورد و شد فقیر>
    text <آمد اندر یا رب و گریه و نفیر>
  block
    text <خود کی کوبد این در رحمت‌نثار>
    text <که نیابد در اجابت صد بهار>
  block
    text <خواب دید او هاتفی گفت او شنید>
    text <که غنای تو به مصر آید پدید>
  block
    text <رو به مصر آنجا شود کار تو راست>
    text <کرد کدیت را قبول او مرتجاست>
  block
    text <در فلان موضع یکی گنجی است زفت>
    text <در پی آن بایدت تا مصر رفت>
  block
    text <بی‌درنگی هین ز بغداد ای نژند>
    text <رو به سوی مصر و منبت‌گاه قند>
  block
    text <چون ز بغداد آمد او تا سوی مصر>
    text <گرم شد پشتش چو دید او روی مصر>
  block
    text <بر امید وعدهٔ هاتف که گنج>
    text <یابد اندر مصر بهر دفع رنج>
  block
    text <در فلان کوی و فلان موضع دفین>
    text <هست گنجی سخت نادر بس گزین>
  block
    text <لیک نفقه‌ش بیش و کم چیزی نماند>
    text <خواست دقی بر عوام‌الناس راند>
  block
    text <لیک شرم و همتش دامن گرفت>
    text <خویش را در صبر افشردن گرفت>
  block
    text <باز نفسش از مجاعت بر طپید>
    text <ز انتجاع و خواستن چاره ندید>
  block
    text <گفت شب بیرون روم من نرم نرم>
    text <تا ز ظلمت نایدم در کدیه شرم>
  block
    text <هم‌چو شبکوکی کنم شب ذکر و بانگ>
    text <تا رسد از بامهاام نیم دانگ>
  block
    text <اندرین اندیشه بیرون شد بکوی>
    text <واندرین فکرت همی شد سو به سوی>
  block
    text <یک زمان مانع همی‌شد شرم و جاه>
    text <یک زمانی جوع می‌گفتش بخواه>
  block
    text <پای پیش و پای پس تا ثلث شب>
    text <که بخواهم یا بخسپم خشک‌لب>
