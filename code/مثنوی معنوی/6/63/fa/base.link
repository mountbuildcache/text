
text <مثل>
  block
    text <عارفی پرسید از آن پیر کشیش>
    text <که توی خواجه مسن‌تر یا که ریش>
  block
    text <گفت نه من پیش ازو زاییده‌ام>
    text <بی ز ریشی بس جهان را دیده‌ام>
  block
    text <گفت ریشت شد سپید از حال گشت>
    text <خوی زشت تو نگردیدست وشت>
  block
    text <او پس از تو زاد و از تو بگذرید>
    text <تو چنین خشکی ز سودای ثرید>
  block
    text <تو بر آن رنگی که اول زاده‌ای>
    text <یک قدم زان پیش‌تر ننهاده‌ای>
  block
    text <هم‌چنان دوغی ترش در معدنی>
    text <خود نگردی زو مخلص روغنی>
  block
    text <هم خمیری خمر طینه دری>
    text <گرچه عمری در تنور آذری>
  block
    text <چون حشیشی پا به گل بر پشته‌ای>
    text <گرچه از باد هوس سرگشته‌ای>
  block
    text <هم‌چو قوم موسی اندر حر تیه>
    text <مانده‌ای بر جای چل سال ای سفیه>
  block
    text <می‌روی هر روز تا شب هروله>
    text <خویش می‌بینی در اول مرحله>
  block
    text <نگذری زین بعد سیصد ساله تو>
    text <تا که داری عشق آن گوساله تو>
  block
    text <تا خیال عجل از جانشان نرفت>
    text <بد بریشان تیه چون گرداب زفت>
  block
    text <غیر این عجلی کزو یابیده‌ای>
    text <بی‌نهایت لطف و نعمت دیده‌ای>
  block
    text <گاو طبعی زان نکوییهای زفت>
    text <از دلت در عشق این گوساله رفت>
  block
    text <باری اکنون تو ز هر جزوت بپرس>
    text <صد زبان دارند این اجزای خرس>
  block
    text <ذکر نعمتهای رزاق جهان>
    text <که نهان شد آن در اوراق زمان>
  block
    text <روز و شب افسانه‌جویانی تو چست>
    text <جزو جزو تو فسانه‌گوی تست>
  block
    text <جزو جزوت تا برستست از عدم>
    text <چند شادی دیده‌اند و چند غم>
  block
    text <زانک بی‌لذت نروید هیچ جزو>
    text <بلک لاغر گردد از هی پیچ جزو>
  block
    text <جزو ماند و آن خوشی از یاد رفت>
    text <بل نرفت آن خفیه شد از پنج و هفت>
  block
    text <هم‌چو تابستان که از وی پنبه‌زاد>
    text <ماند پنبه رفت تابستان ز یاد>
  block
    text <یا مثال یخ که زاید از شتا>
    text <شد شتا پنهان و آن یخ پیش ما>
  block
    text <هست آن یخ زان صعوبت یادگار>
    text <یادگار صیف در دی این ثمار>
  block
    text <هم‌چنان هر جزو جزوت ای فتی>
    text <در تنت افسانه گوی نعمتی>
  block
    text <چون زنی که بیست فرزندش بود>
    text <هر یکی حاکی حال خوش بود>
  block
    text <حمل نبود بی ز مستی و ز لاغ>
    text <بی بهاری کی شود زاینده باغ>
  block
    text <حاملان و بچگانشان بر کنار>
    text <شد دلیل عشق‌بازی با بهار>
  block
    text <هر درختی در رضاع کودکان>
    text <هم‌چو مریم حامل از شاهی نهان>
  block
    text <گرچه صد در آب آتشی پوشیده شد>
    text <صد هزاران کف برو جوشیده شد>
  block
    text <گرچه آتش سخت پنهان می‌تند>
    text <کف بده انگشت اشارت می‌کند>
  block
    text <هم‌چنین اجزای مستان وصال>
    text <حامل از تمثالهای حال و قال>
  block
    text <در جمال حال وا مانده دهان>
    text <چشم غایب گشته از نقش جهان>
  block
    text <آن موالید از زه این چار نیست>
    text <لاجرم منظور این ابصار نیست>
  block
    text <آن موالید از تجلی زاده‌اند>
    text <لاجرم مستور پردهٔ ساده‌اند>
  block
    text <زاده گفتیم و حقیقت زاد نیست>
    text <وین عبارت جز پی ارشاد نیست>
  block
    text <هین خمش کن تا بگوید شاه قل>
    text <بلبلی مفروش با این جنس گل>
  block
    text <این گل گویاست پر جوش و خروش>
    text <بلبلا ترک زبان کن باش گوش>
  block
    text <هر دو گون تمثال پاکیزه‌مثال>
    text <شاهد عدل‌اند بر سر وصال>
  block
    text <هر دو گون حسن لطیف مرتضی>
    text <شاهد احبال و حشر ما مضی>
  block
    text <هم‌چو یخ کاندر تموز مستجد>
    text <هر دم افسانهٔ زمستان می‌کند>
  block
    text <ذکر آن اریاح سرد و زمهریر>
    text <اندر آن ازمان و ایام عسیر>
  block
    text <هم‌چو آن میوه که در وقت شتا>
    text <می‌کند افسانهٔ لطف خدا>
  block
    text <قصهٔ دور تبسمهای شمس>
    text <وآن عروسان چمن را لمس و طمس>
  block
    text <حال رفت و ماند جزوت یادگار>
    text <یا ازو واپرس یا خود یاد آر>
  block
    text <چون فرو گیرد غمت گر چستیی>
    text <زان دم نومید کن وا جستیی>
  block
    text <گفتییش ای غصهٔ منکر به حال>
    text <راتبهٔ انعامها را زان کمال>
  block
    text <گر بهر دم نت بهار و خرمیست>
    text <هم‌چو چاش گل تنت انبار چیست>
  block
    text <چاش گل تن فکر تو هم‌چون گلاب>
    text <منکر گل شد گلاب اینت عجاب>
  block
    text <از کپی‌خویان کفران که دریغ>
    text <بر نبی‌خویان نثار مهر و میغ>
  block
    text <آن لجاج کفر قانون کپیست>
    text <وآن سپاس و شکر منهاج نبیست>
  block
    text <با کپی‌خویان تهتکها چه کرد>
    text <با نبی‌رویان تنسکها چه کرد>
  block
    text <در عمارتها سگانند و عقور>
    text <در خرابیهاست گنج عز و نور>
  block
    text <گر نبودی این بزوغ اندر خسوف>
    text <گم نکردی راه چندین فیلسوف>
  block
    text <زیرکان و عاقلان از گمرهی>
    text <دیده بر خرطوم داغ ابلهی>
