
text <تشبیه مغفلی کی عمر ضایع کند و وقت مرگ در آن تنگاتنگ توبه و استغفار کردن گیرد به تعزیت داشتن شیعهٔ اهل حلب هر سالی در ایام عاشورا به دروازهٔ انطاکیه و رسیدن غریب شاعر از سفر و پرسیدن کی این غریو چه تعزیه است>
  block
    text <روز عاشورا همه اهل حلب>
    text <باب انطاکیه اندر تا به شب>
  block
    text <گرد آید مرد و زن جمعی عظیم>
    text <ماتم آن خاندان دارد مقیم>
  block
    text <ناله و نوحه کنند اندر بکا>
    text <شیعه عاشورا برای کربلا>
  block
    text <بشمرند آن ظلمها و امتحان>
    text <کز یزید و شمر دید آن خاندان>
  block
    text <نعره‌هاشان می‌رود در ویل و وشت>
    text <پر همی‌گردد همه صحرا و دشت>
  block
    text <یک غریبی شاعری از ره رسید>
    text <روز عاشورا و آن افغان شنید>
  block
    text <شهر را بگذاشت و آن سوی رای کرد>
    text <قصد جست و جوی آن هیهای کرد>
  block
    text <پرس پرسان می‌شد اندر افتقاد>
    text <چیست این غم بر که این ماتم فتاد>
  block
    text <این رئیس زفت باشد که بمرد>
    text <این چنین مجمع نباشد کار خرد>
  block
    text <نام او و القاب او شرحم دهید>
    text <که غریبم من شما اهل دهید>
  block
    text <چیست نام و پیشه و اوصاف او>
    text <تا بگویم مرثیه ز الطاف او>
  block
    text <مرثیه سازم که مرد شاعرم>
    text <تا ازینجا برگ و لالنگی برم>
  block
    text <آن یکی گفتش که هی دیوانه‌ای>
    text <تو نه‌ای شیعه عدو خانه‌ای>
  block
    text <روز عاشورا نمی‌دانی که هست>
    text <ماتم جانی که از قرنی بهست>
  block
    text <پیش مؤمن کی بود این غصه خوار>
    text <قدر عشق گوش عشق گوشوار>
  block
    text <پیش مؤمن ماتم آن پاک‌روح>
    text <شهره‌تر باشد ز صد طوفان نوح>
