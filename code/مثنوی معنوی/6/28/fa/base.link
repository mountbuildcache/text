
text <باز گردانیدن صدیق رضی الله عنه واقعهٔ بلال را رضی الله عنه و ظلم جهودان را بر وی و احد احد گفتن او و افزون شدن کینهٔ جهودان و قصه کردن آن قضیه پیش مصطفی علیه‌السلام و مشورت در خریدن او>
  block
    text <بعد از آن صدیق پیش مصطفی>
    text <گفت حال آن بلال با وفا>
  block
    text <کان فلک‌پیمای میمون‌بال چست>
    text <این زمان در عشق و اندر دام تست>
  block
    text <باز سلطانست زان جغدان برنج>
    text <در حدث مدفون شدست آن زفت‌گنج>
  block
    text <جغدها بر باز استم می‌کنند>
    text <پر و بالش بی‌گناهی می‌کنند>
  block
    text <جرم او اینست کو بازست و بس>
    text <غیر خوبی جرم یوسف چیست پس>
  block
    text <جغد را ویرانه باشد زاد و بود>
    text <هستشان بر باز زان زخم جهود>
  block
    text <که چرا می یاد آری زان دیار>
    text <یا ز قصر و ساعد آن شهریار>
  block
    text <در ده جغدان فضولی می‌کنی>
    text <فتنه و تشویش در می‌افکنی>
  block
    text <مسکن ما را که شد رشک اثیر>
    text <تو خرابه خوانی و نام حقیر>
  block
    text <شید آوردی که تا جغدان ما>
    text <مر ترا سازند شاه و پیشوا>
  block
    text <وهم و سودایی دریشان می‌تنی>
    text <نام این فردوس ویران می‌کنی>
  block
    text <بر سرت چندان زنیم ای بد صفات>
    text <که بگویی ترک شید و ترهات>
  block
    text <پیش مشرق چارمیخش می‌کنند>
    text <تن برهنه شاخ خارش می‌زنند>
  block
    text <از تنش صد جای خون بر می‌جهد>
    text <او احد می‌گوید و سر می‌نهد>
  block
    text <پندها دادم که پنهان دار دین>
    text <سر بپوشان از جهودان لعین>
  block
    text <عاشق است او را قیامت آمدست>
    text <تا در توبه برو بسته شدست>
  block
    text <عاشقی و توبه یا امکان صبر>
    text <این محالی باشد ای جان بس سطبر>
  block
    text <توبه کردم و عشق هم‌چون اژدها>
    text <توبه وصف خلق و آن وصف خدا>
  block
    text <عشق ز اوصاف خدای بی‌نیاز>
    text <عاشقی بر غیر او باشد مجاز>
  block
    text <زانک آن حسن زراندود آمدست>
    text <ظاهرش نور اندرون دود آمدست>
  block
    text <چون رود نور و شود پیدا دخان>
    text <بفسرد عشق مجازی آن زمان>
  block
    text <وا رود آن حسن سوی اصل خود>
    text <جسم ماند گنده و رسوا و بد>
  block
    text <نور مه راجع شود هم سوی ماه>
    text <وا رود عکسش ز دیوار سیاه>
  block
    text <پس بماند آب و گل بی آن نگار>
    text <گردد آن دیوار بی مه دیووار>
  block
    text <قلب را که زر ز روی او بجست>
    text <بازگشت آن زر بکان خود نشست>
  block
    text <پس مس رسوا بماند دود وش>
    text <زو سیه‌روتر بماند عاشقش>
  block
    text <عشق بینایان بود بر کان زر>
    text <لاجرم هر روز باشد بیشتر>
  block
    text <زانک کان را در زری نبود شریک>
    text <مرحبا ای کان زر لاشک فیک>
  block
    text <هر که قلبی را کند انباز کان>
    text <وا رود زر تا بکان لامکان>
  block
    text <عاشق و معشوق مرده ز اضطراب>
    text <مانده ماهی رفته زان گرداب آب>
  block
    text <عشق ربانیست خورشید کمال>
    text <امر نور اوست خلقان چون ظلال>
  block
    text <مصطفی زین قصه چون خوش برشکفت>
    text <رغبت افزون گشت او را هم بگفت>
  block
    text <مستمع چون یافت هم‌چون مصطفی>
    text <هر سر مویش زبانی شد جدا>
  block
    text <مصطفی گفتش که اکنون چاره چیست>
    text <گفت این بنده مر او را مشتریست>
  block
    text <هر بها که گوید او را می‌خرم>
    text <در زیان و حیف ظاهر ننگرم>
  block
    text <کو اسیر الله فی الارض آمدست>
    text <سخرهٔ خشم عدو الله شدست>
