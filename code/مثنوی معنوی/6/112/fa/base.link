
text <مقالت برادر بزرگین>
  block
    text <آن بزرگین گفت ای اخوان خیر>
    text <ما نه نر بودیم اندر نصح غیر>
  block
    text <از حشم هر که به ما کردی گله>
    text <از بلا و فقر و خوف و زلزله>
  block
    text <ما همی‌گفتیم کم نال از حرج>
    text <صبر کن کالصبر مفتاح الفرج>
  block
    text <این کلید صبر را اکنون چه شد>
    text <ای عجب منسوخ شد قانون چه شد>
  block
    text <ما نمی‌گفتیم که اندر کش مکش>
    text <اندر آتش هم‌چو زر خندید خوش>
  block
    text <مر سپه را وقت تنگاتنگ جنگ>
    text <گفته ما که هین مگردانید رنگ>
  block
    text <آن زمان که بود اسپان را وطا>
    text <جمله سرهای بریده زیر پا>
  block
    text <ما سپاه خویش را هی هی کنان>
    text <که به پیش آیید قاهر چون سنان>
  block
    text <جمله عالم را نشان داده به صبر>
    text <زانک صبر آمد چراغ و نور صدر>
  block
    text <نوبت ما شد چه خیره‌سر شدیم>
    text <چون زنان زشت در چادر شدیم>
  block
    text <ای دلی که جمله را کردی تو گرم>
    text <گرم کن خود را و از خود دار شرم>
  block
    text <ای زبان که جمله را ناصح بدی>
    text <نوبت تو گشت از چه تن زدی>
  block
    text <ای خرد کو پند شکرخای تو>
    text <دور تست این دم چه شد هیهای تو>
  block
    text <ای ز دلها برده صد تشویش را>
    text <نوبت تو شد بجنبان ریش را>
  block
    text <از غری ریش ار کنون دزدیده‌ای>
    text <پیش ازین بر ریش خود خندیده‌ای>
  block
    text <وقت پند دیگرانی های های>
    text <در غم خود چون زنانی وای وای>
  block
    text <چون به درد دیگران درمان بدی>
    text <درد مهمان تو آمد تن زدی>
  block
    text <بانگ بر لشکر زدن بد ساز تو>
    text <بانگ بر زن چه گرفت آواز تو>
  block
    text <آنچ پنجه سال بافیدی به هوش>
    text <زان نسیج خود بغلتانی بپوش>
  block
    text <از نوایت گوش یاران بود خوش>
    text <دست بیرون آر و گوش خود بکش>
  block
    text <سر بدی پیوسته خود را دم مکن>
    text <پا و دست و ریش و سبلت گم مکن>
  block
    text <بازی آن تست بر روی بساط>
    text <خویش را در طبع آر و در نشاط>
