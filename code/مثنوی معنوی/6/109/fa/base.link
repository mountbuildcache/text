
text <حکایت آن دو برادر یکی کوسه و یکی امرد در عزب خانه‌ای خفتند شبی اتفاقا امرد خشت‌ها بر مقعد خود انبار کرد عاقبت دباب دب آورد و آن خشت‌ها را به حیله و نرمی از پس او برداشت کودک بیدار شد به جنگ کی این خشت‌ها کو کجا بردی و چرا بردی او گفت تو این خشت‌ها را چرا نهادی الی آخره>
  block
    text <امردی و کوسه‌ای در انجمن>
    text <آمدند و مجمعی بد در وطن>
  block
    text <مشتغل ماندند قوم منتجب>
    text <روز رفت و شد زمانه ثلث شب>
  block
    text <زان عزب‌خانه نرفتند آن دو کس>
    text <هم بخفتند آن سو از بیم عسس>
  block
    text <کوسه را بد بر زنخدان چار مو>
    text <لیک هم‌چون ماه بدرش بود رو>
  block
    text <کودک امرد به صورت بود زشت>
    text <هم نهاد اندر پس کون بیست خشت>
  block
    text <لوطیی دب برد شب در انبهی>
    text <خشتها را نقل کرد آن مشتهی>
  block
    text <دست چون بر وی زد او از جا بجست>
    text <گفت هی تو کیستی ای سگ‌پرست>
  block
    text <گفت این سی خشت چون انباشتی>
    text <گفت تو سی خشت چون بر داشتی>
  block
    text <کودک بیمارم و از ضعف خود>
    text <کردم اینجا احتیاط و مرتقد>
  block
    text <گفت اگر داری ز رنجوری تفی>
    text <چون نرفتی جانب دار الشفا>
  block
    text <یا به خانهٔ یک طبیبی مشفقی>
    text <که گشادی از سقامت مغلقی>
  block
    text <گفت آخر من کجا دانم شدن>
    text <که بهرجا می‌روم من ممتحن>
  block
    text <چون تو زندیقی پلیدی ملحدی>
    text <می بر آرد سر به پیشم چون ددی>
  block
    text <خانقاهی که بود بهتر مکان>
    text <من ندیدم یک دمی در وی امان>
  block
    text <رو به من آرند مشتی حمزه‌خوار>
    text <چشم‌ها پر نطفه کف خایه‌فشار>
  block
    text <وانک ناموسیست خود از زیر زیر>
    text <غمزه دزدد می‌دهد مالش به کیر>
  block
    text <خانقه چون این بود بازار عام>
    text <چون بود خر گله و دیوان خام>
  block
    text <خر کجا ناموس و تقوی از کجا>
    text <خر چه داند خشیت و خوف و رجا>
  block
    text <عقل باشد آمنی و عدل‌جو>
    text <بر زن و بر مرد اما عقل کو>
  block
    text <ور گریزم من روم سوی زنان>
    text <هم‌چو یوسف افتم اندر افتتان>
  block
    text <یوسف از زن یافت زندان و فشار>
    text <من شوم توزیع بر پنجاه دار>
  block
    text <آن زنان از جاهلی بر من تنند>
    text <اولیاشان قصد جان من کنند>
  block
    text <نه ز مردان چاره دارم نه از زنان>
    text <چون کنم که نی ازینم نه از آن>
  block
    text <بعد از آن کودک به کوسه بنگریست>
    text <گفت او با آن دو مو از غم بریست>
  block
    text <فارغست از خشت و از پیکار خشت>
    text <وز چو تو مادرفروش کنک زشت>
  block
    text <بر زنخ سه چار مو بهر نمون>
    text <بهتر از سی خشت گرداگرد کون>
  block
    text <ذره‌ای سایهٔ عنایت بهترست>
    text <از هزاران کوشش طاعت‌پرست>
  block
    text <زانک شیطان خشت طاعت بر کند>
    text <گر دو صد خشتست خود را ره کند>
  block
    text <خشت اگر پرست بنهادهٔ توست>
    text <آن دو سه مو از عطای آن سوست>
  block
    text <در حقیقت هر یکی مو زان کهیست>
    text <کان امان‌نامهٔ صلهٔ شاهنشهیست>
  block
    text <تو اگر صد قفل بنهی بر دری>
    text <بر کند آن جمله را خیره‌سری>
  block
    text <شحنه‌ای از موم اگر مهری نهد>
    text <پهلوانان را از آن دل بشکهد>
  block
    text <آن دو سه تار عنایت هم‌چو کوه>
    text <سد شد چون فر سیما در وجوه>
  block
    text <خشت را مگذار ای نیکوسرشت>
    text <لیک هم آمن مخسپ از دیو زشت>
  block
    text <رو دو تا مو زان کرم با دست آر>
    text <وانگهان آمن بخسپ و غم مدار>
  block
    text <نوم عالم از عبادت به بود>
    text <آنچنان علمی که مستنبه بود>
  block
    text <آن سکون سابح اندر آشنا>
    text <به ز جهد اعجمی با دست و پا>
  block
    text <اعجمی زد دست و پا و غرق شد>
    text <می‌رود سباح ساکن چون عمد>
  block
    text <علم دریاییست بی‌حد و کنار>
    text <طالب علمست غواص بحار>
  block
    text <گر هزاران سال باشد عمر او>
    text <او نگردد سیر خود از جست و جو>
  block
    text <کان رسول حق بگفت اندر بیان>
    text <اینک منهومان هما لا یشبعان>
