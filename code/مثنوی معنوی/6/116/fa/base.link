
text <بعد مکث ایشان متواری در بلاد چین در شهر تختگاه و بعد دراز شدن صبر بی‌صبر شدن آن بزرگین کی من رفتم الوداع خود را بر شاه عرضه کنم اما قدمی تنیلنی مقصودی او القی راسی کفادی ثم یا پای رساندم به مقصود و مراد یا سر بنهم هم‌چو دل از دست آن‌جا و نصیحت برادران او را سود ناداشتن یا عاذل العاشقین دع فة اضلها الله کیف ترشدها الی آخره>
  block
    text <آن بزرگین گفت ای اخوان من>
    text <ز انتظار آمد به لب این جان من>
  block
    text <لا ابالی گشته‌ام صبرم نماند>
    text <مر مرا این صبر در آتش نشاند>
  block
    text <طاقت من زین صبوری طاق شد>
    text <راقعهٔ من عبرت عشاق شد>
  block
    text <من ز جان سیر آمدم اندر فراق>
    text <زنده بودن در فراق آمد نفاق>
  block
    text <چند درد فرقتش بکشد مرا>
    text <سر ببر تا عشق سر بخشد مرا>
  block
    text <دین من از عشق زنده بودنست>
    text <زندگی زین جان و سر ننگ منست>
  block
    text <تیغ هست از جان عاشق گردروب>
    text <زانک سیف افتاد محاء الذنوب>
  block
    text <چون غبار تن بشد ماهم بتافت>
    text <ماه جان من هوای صاف یافت>
  block
    text <عمرها بر طبل عشقت ای صنم>
    text <ان فی متی حیاتی می‌زنم>
  block
    text <دعوی مرغابئی کردست جان>
    text <کی ز طوفان بلا دارد فغان>
  block
    text <بط را ز اشکستن کشتی چه غم>
    text <کشتی‌اش بر آب بس باشد قدم>
  block
    text <زنده زین دعوی بود جان و تنم>
    text <من ازین دعوی چگونه تن زنم>
  block
    text <خواب می‌بینم ولی در خواب نه>
    text <مدعی هستم ولی کذاب نه>
  block
    text <گر مرا صد بار تو گردن زنی>
    text <هم‌چو شمعم بر فروزم روشنی>
  block
    text <آتش ار خرمن بگیرد پیش و پس>
    text <شب‌روان را خرمن آن ماه بس>
  block
    text <کرده یوسف را نهان و مختبی>
    text <حیلت اخوان ز یعقوب نبی>
  block
    text <خفیه کردندش به حیلت‌سازیی>
    text <کرد آخر پیرهن غمازیی>
  block
    text <آن دو گفتندش نصیحت در سمر>
    text <که مکن ز اخطار خود را بی‌خبر>
  block
    text <هین منه بر ریش‌های ما نمک>
    text <هین مخور این زهر بر جلدی و شک>
  block
    text <جز به تدبیر یکی شیخی خبیر>
    text <چون روی چون نبودت قلبی بصیر>
  block
    text <وای آن مرغی که ناروییده پر>
    text <بر پرد بر اوج و افتد در خطر>
  block
    text <عقل باشد مرد را بال و پری>
    text <چون ندارد عقل عقل رهبری>
  block
    text <یا مظفر یا مظفرجوی باش>
    text <یا نظرور یا نظرورجوی باش>
  block
    text <بی ز مفتاح خرد این قرع باب>
    text <از هوا باشد نه از روی صواب>
  block
    text <عالمی در دام می‌بین از هوا>
    text <وز جراحت‌های هم‌رنگ دوا>
  block
    text <مار استادست بر سینه چو مرگ>
    text <در دهانش بهر صید اشگرف برگ>
  block
    text <در حشایش چون حشیشی او بپاست>
    text <مرغ پندارد که او شاخ گیاست>
  block
    text <چون نشیند بهر خور بر روی برگ>
    text <در فتد اندر دهان مار و مرگ>
  block
    text <کرده تمساحی دهان خویش باز>
    text <گرد دندانهاش کرمان دراز>
  block
    text <از بقیهٔ خور که در دندانش ماند>
    text <کرم‌ها رویید و بر دندان نشاند>
  block
    text <مرغکان بینند کرم و قوت را>
    text <مرج پندارند آن تابوت را>
  block
    text <چون دهان پر شد ز مرغ او ناگهان>
    text <در کشدشان و فرو بندد دهان>
  block
    text <این جهان پر ز نقل و پر ز نان>
    text <چون دهان باز آن تمساح دان>
  block
    text <بهر کرم و طعمه ای روزی‌تراش>
    text <از فن تمساح دهر آمن مباش>
  block
    text <روبه افتد پهن اندر زیر خاک>
    text <بر سر خاکش حبوب مکرناک>
  block
    text <تا بیاید زاغ غافل سوی آن>
    text <پای او گیرد به مکر آن مکردان>
  block
    text <صدهزاران مکر در حیوان چو هست>
    text <چون بود مکر بشر کو مهترست>
  block
    text <مصحفی در کف چو زین‌العابدین>
    text <خنجری پر قهر اندر آستین>
  block
    text <گویدت خندان کای مولای من>
    text <در دل او بابلی پر سحر و فن>
  block
    text <زهر قاتل صورتش شهدست و شیر>
    text <هین مرو بی‌صحبت پیر خبیر>
  block
    text <جمله لذات هوا مکرست و زرق>
    text <سوز و تاریکیست گرد نور برق>
  block
    text <برق نور کوته و کذب و مجاز>
    text <گرد او ظلمات و راه تو دراز>
  block
    text <نه به نورش نامه توانی خواندن>
    text <نه به منزل اسپ دانی راندن>
  block
    text <لیک جرم آنک باشی رهن برق>
    text <از تو رو اندر کشد انوار شرق>
  block
    text <می‌کشاند مکر برقت بی‌دلیل>
    text <در مفازهٔ مظلمی شب میل میل>
  block
    text <بر که افتی گاه و در جوی اوفتی>
    text <گه بدین سو گه بدان سوی اوفتی>
  block
    text <خود نبینی تو دلیل ای جاه‌جو>
    text <ور ببینی رو بگردانی ازو>
  block
    text <که سفر کردم درین ره شصت میل>
    text <مر مرا گمراه گوید این دلیل>
  block
    text <گر نهم من گوش سوی این شگفت>
    text <ز امر او راهم ز سر باید گرفت>
  block
    text <من درین ره عمر خود کردم گرو>
    text <هرچه بادا باد ای خواجه برو>
  block
    text <راه کردی لیک در ظن چو برق>
    text <عشر آن ره کن پی وحی چو شرق>
  block
    text <ظن لایغنی من الحق خوانده‌ای>
    text <وز چنان برقی ز شرقی مانده‌ای>
  block
    text <هی در آ در کشتی ما ای نژند>
    text <یا تو آن کشتی برین کشتی ببند>
  block
    text <گوید او چون ترک گیرم گیر و دار>
    text <چون روم من در طفیلت کوروار>
  block
    text <کور با رهبر به از تنها یقین>
    text <زان یکی ننگست و صد ننگست ازین>
  block
    text <می‌گریزی از پشه در کزدمی>
    text <می‌گریزی در یمی تو از نمی>
  block
    text <می‌گریزی از جفاهای پدر>
    text <در میان لوطیان و شور و شر>
  block
    text <می‌گریزی هم‌چو یوسف ز اندهی>
    text <تا ز نرتع نلعب افتی در چهی>
  block
    text <در چه افتی زین تفرج هم‌چو او>
    text <مر ترا لیک آن عنایت یار کو>
  block
    text <گر نبودی آن به دستوری پدر>
    text <برنیاوردی ز چه تا حشر سر>
  block
    text <آن پدر بهر دل او اذن داد>
    text <گفت چون اینست میلت خیر باد>
  block
    text <هر ضریری کز مسیحی سر کشد>
    text <او جهودانه بماند از رشد>
  block
    text <قابل ضو بود اگر چه کور بود>
    text <شد ازین اعراض او کور و کبود>
  block
    text <گویدش عیسی بزن در من دو دست>
    text <ای عمی کحل عزیزی با منست>
  block
    text <از من ار کوری بیابی روشنی>
    text <بر قمیص یوسف جان بر زنی>
  block
    text <کار و باری کت رسد بعد شکست>
    text <اندر آن اقبال و منهاج رهست>
  block
    text <کار و باری که ندارد پا و سر>
    text <ترک کن هی پیر خر ای پیر خر>
  block
    text <غیر پیر استاد و سرلشکر مباد>
    text <پیر گردون نی ولی پیر رشاد>
  block
    text <در زمان چون پیر را شد زیردست>
    text <روشنایی دید آن ظلمت‌پرست>
  block
    text <شرط تسلیم است نه کار دراز>
    text <سود نبود در ضلالت ترک‌تاز>
  block
    text <من نجویم زین سپس راه اثیر>
    text <پیر جویم پیر جویم پیر پیر>
  block
    text <پیر باشد نردبان آسمان>
    text <تیر پران از که گردد از کمان>
  block
    text <نه ز ابراهیم نمرود گران>
    text <کرد با کرکس سفر بر آسمان>
  block
    text <از هوا شد سوی بالا او بسی>
    text <لیک بر گردون نپرد کرکسی>
  block
    text <گفتش ابراهیم ای مرد سفر>
    text <کرکست من باشم اینت خوب‌تر>
  block
    text <چون ز من سازی به بالا نردبان>
    text <بی پریدن بر روی بر آسمان>
  block
    text <آنچنان که می‌رود تا غرب و شرق>
    text <بی ز زاد و راحله دل هم‌چو برق>
  block
    text <آنچنان که می‌رود شب ز اغتراب>
    text <حس مردم شهرها در وقت خواب>
  block
    text <آنچنان که عارف از راه نهان>
    text <خوش نشسته می‌رود در صد جهان>
  block
    text <گر ندادستش چنین رفتار دست>
    text <این خبرها زان ولایت از کیست>
  block
    text <این خبرها وین روایات محق>
    text <صد هزاران پیر بر وی متفق>
  block
    text <یک خلافی نی میان این عیون>
    text <آنچنان که هست در علم ظنون>
  block
    text <آن تحری آمد اندر لیل تار>
    text <وین حضور کعبه و وسط نهار>
  block
    text <خیز ای نمرود پر جوی از کسان>
    text <نردبانی نایدت زین کرکسان>
  block
    text <عقل جزوی کرکس آمد ای مقل>
    text <پر او با جیفه‌خواری متصل>
  block
    text <عقل ابدالان چو پر جبرئیل>
    text <می‌پرد تا ظل سدره میل میل>
  block
    text <باز سلطانم گشم نیکوپیم>
    text <فارغ از مردارم و کرکس نیم>
  block
    text <ترک کرکس کن که من باشم کست>
    text <یک پر من بهتر از صد کرکست>
  block
    text <چند بر عمیا دوانی اسپ را>
    text <باید استا پیشه را و کسپ را>
  block
    text <خویشتن رسوا مکن در شهر چین>
    text <عاقلی جو خویش از وی در مچین>
  block
    text <آن چه گوید آن فلاطون زمان>
    text <هین هوا بگار و رو بر وفق آن>
  block
    text <جمله می‌گویند اندر چین به جد>
    text <بهر شاه خویشتن که لم یلد>
  block
    text <شاه ما خود هیچ فرزندی نزاد>
    text <بلک سوی خویش زن را ره نداد>
  block
    text <هر که از شاهان ازین نوعش بگفت>
    text <گردنش با تیغ بران کرد جفت>
  block
    text <شاه گوید چونک گفتی این مقال>
    text <یا بکن ثابت که دارم من عیال>
  block
    text <مر مرا دختر اگر ثابت کنی>
    text <یافتی از تیغ تیزم آمنی>
  block
    text <ورنه بی‌شک من ببرم حلق تو>
    text <ای بگفته لاف کذب آمیغ تو>
  block
    text <بنگر ای از جهل گفته ناحقی>
    text <پر ز سرهای بریده خندقی>
  block
    text <خندقی از قعر خندق تا گلو>
    text <پر ز سرهای بریده زین غلو>
  block
    text <جمله اندر کار این دعوی شدند>
    text <گردن خود را بدین دعوی زدند>
  block
    text <هان ببین این را به چشم اعتبار>
    text <این چنین دعوی میندیش و میار>
  block
    text <تلخ خواهی کرد بر ما عمر ما>
    text <کی برین می‌دارد ای دادر ترا>
  block
    text <گر رود صد سال آنک آگاه نیست>
    text <بر عما آن از حساب راه نیست>
  block
    text <بی‌سلاحی در مرو در معرکه>
    text <هم‌چو بی‌باکان مرو در تهلکه>
  block
    text <این همه گفتند و گفت آن ناصبور>
    text <که مرا زین گفته‌ها آید نفور>
  block
    text <سینه پر آتش مرا چون منقل است>
    text <کشت کامل گشت وقت منجل است>
  block
    text <صدر را صبری بد اکنون آن نماد>
    text <بر مقام صبر عشق آتش نشاند>
  block
    text <صبر من مرد آن شبی که عشق زاد>
    text <درگذشت او حاضران را عمر باد>
  block
    text <ای محدث از خطاب و از خطوب>
    text <زان گذشتم آهن سردی مکوب>
  block
    text <سرنگونم هی رها کن پای من>
    text <فهم کو در جملهٔ اجزای من>
  block
    text <اشترم من تا توانم می‌کشم>
    text <چون فتادم زار با کشتن خوشم>
  block
    text <پر سر مقطوع اگر صد خندق است>
    text <پیش درد من مزاج مطلق است>
  block
    text <من نخواهم زد دگر از خوف و بیم>
    text <این چنین طبل هوا زیر گلیم>
  block
    text <من علم اکنون به صحرا می‌زنم>
    text <یا سراندازی و یا روی صنم>
  block
    text <حلق کو نبود سزای آن شراب>
    text <آن بریده به به شمشیر و ضراب>
  block
    text <دیده کو نبود ز وصلش در فره>
    text <آن چنان دیده سپید کور به>
  block
    text <گوش کان نبود سزای راز او>
    text <بر کنش که نبود آن بر سر نکو>
  block
    text <اندر آن دستی که نبود آن نصاب>
    text <آن شکسته به به ساطور قصاب>
  block
    text <آنچنان پایی که از رفتار او>
    text <جان نپیوندد به نرگس زار او>
  block
    text <آنچنان پا در حدید اولیترست>
    text <که آنچنان پا عاقبت درد سرست>
