
text <تمثیل مرد حریص نابیننده رزاقی حق را و خزاین و رحمت او را به موری کی در خرمنگاه بزرگ با دانهٔ گندم می‌کوشد و می‌جوشد و می‌لرزد و به تعجیل می‌کشد و سعت آن خرمن را نمی‌بیند>
  block
    text <مور بر دانه بدان لرزان شود>
    text <که ز خرمنهای خوش اعمی بود>
  block
    text <می‌کشد آن دانه را با حرص و بیم>
    text <که نمی‌بیند چنان چاش کریم>
  block
    text <صاحب خرمن همی‌گوید که هی>
    text <ای ز کوری پیش تو معدوم شی>
  block
    text <تو ز خرمنهای ما آن دیده‌ای>
    text <که در آن دانه به جان پیچیده‌ای>
  block
    text <ای به صورت ذره کیوان را ببین>
    text <مور لنگی رو سلیمان را ببین>
  block
    text <تو نه‌ای این جسم تو آن دیده‌ای>
    text <وا رهی از جسم گر جان دیده‌ای>
  block
    text <آدمی دیده‌ست باقی گوشت و پوست>
    text <هرچه چشمش دیده است آن چیز اوست>
  block
    text <کوه را غرقه کند یک خم ز نم>
    text <منفذش چون باز باشد سوی یم>
  block
    text <چون به دریا راه شد از جان خم>
    text <خم با جیحون برآرد اشتلم>
  block
    text <زان سبب قل گفتهٔ دریا بود>
    text <هرچه نطق احمدی گویا بود>
  block
    text <گفتهٔ او جمله در بحر بود>
    text <که دلش را بود در دریا نفوذ>
  block
    text <داد دریا چون ز خم ما بود>
    text <چه عجب در ماهیی دریا بود>
  block
    text <چشم حس افسرد بر نقش ممر>
    text <تش ممر می‌بینی و او مستقر>
  block
    text <این دوی اوصاف دید احولست>
    text <ورنه اول آخر آخر اولست>
  block
    text <هی ز چه معلوم گردد این ز بعث>
    text <بعث را جو کم کن اندر بعث بحث>
  block
    text <شرط روز بعث اول مردنست>
    text <زانک بعث از مرده زنده کردنست>
  block
    text <جمله عالم زین غلط کردند راه>
    text <کز عدم ترسند و آن آمد پناه>
  block
    text <از کجا جوییم علم از ترک علم>
    text <از کجا جوییم سلم از ترک سلم>
  block
    text <از کجا جوییم هست از ترک هست>
    text <از کجا جوییم سیب از ترک دست>
  block
    text <هم تو تانی کرد یا نعم المعین>
    text <دیدهٔ معدوم‌بین را هست بین>
  block
    text <دیده‌ای کو از عدم آمد پدید>
    text <ذات هستی را همه معدوم دید>
  block
    text <این جهان منتظم محشر شود>
    text <گر دو دیده مبدل و انور شود>
  block
    text <زان نماید این حقایق ناتمام>
    text <که برین خامان بود فهمش حرام>
  block
    text <نعمت جنات خوش بر دوزخی>
    text <شد محرم گرچه حق آمد سخی>
  block
    text <در دهانش تلخ آید شهد خلد>
    text <چون نبود از وافیان در عهد خلد>
  block
    text <مر شما را نیز در سوداگری>
    text <دست کی جنبد چو نبود مشتری>
  block
    text <کی نظاره اهل بخریدن بود>
    text <آن نظاره گول گردیدن بود>
  block
    text <پرس پرسان کین به چند و آن به چند>
    text <از پی تعبیر وقت و ریش‌خند>
  block
    text <از ملولی کاله می‌خواهد ز تو>
    text <نیست آن کس مشتری و کاله‌جو>
  block
    text <کاله را صد بار دید و باز داد>
    text <جامه کی پیمود او پیمود باد>
  block
    text <کو قدوم و کر و فر مشتری>
    text <کو مزاح گنگلی سرسری>
  block
    text <چونک در ملکش نباشد حبه‌ای>
    text <جز پی گنگل چه جوید جبه‌ای>
  block
    text <در تجارت نیستش سرمایه‌ای>
    text <پس چه شخص زشت او چه سایه‌ای>
  block
    text <مایه در بازار این دنیا زرست>
    text <مایه آنجا عشق و دو چشم ترست>
  block
    text <هر که او بی‌مایهٔ بازار رفت>
    text <عمر رفت و بازگشت او خام تفت>
  block
    text <هی کجا بودی برادر هیچ جا>
    text <هی چه پختی بهر خوردن هیچ با>
  block
    text <مشتری شو تا بجنبد دست من>
    text <لعل زاید معدن آبست من>
  block
    text <مشتری گرچه که سست و باردست>
    text <دعوت دین کن که دعوت واردست>
  block
    text <باز پران کن حمام روح گیر>
    text <در ره دعوت طریق نوح گیر>
  block
    text <خدمتی می‌کن برای کردگار>
    text <با قبول و رد خلقانت چه کار>
