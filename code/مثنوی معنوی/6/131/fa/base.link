
text <باز آمدن به شرح قصهٔ شاه‌زاده و ملازمت او در حضرت شاه>
  block
    text <شاه‌زاده پیش شه حیران این>
    text <هفت گردون دیده در یک مشت طین>
  block
    text <هیچ ممکن نه ببحثی لب گشود>
    text <لیک جان با جان دمی خامش نبود>
  block
    text <آمده در خاطرش کین بس خفیست>
    text <این همه معنیست پس صورت ز چیست>
  block
    text <صورتی از صورتت بیزار کن>
    text <خفته‌ای هر خفته را بیدار کن>
  block
    text <آن کلامت می‌رهاند از کلام>
    text <وان سقامت می‌جهاند از سقام>
  block
    text <پس سقام عشق جان صحتست>
    text <رنجهااش حسرت هر راحتست>
  block
    text <ای تن اکنون دست خود زین جان بشو>
    text <ور نمی‌شویی جز این جانی بجو>
  block
    text <حاصل آن شه نیک او را می‌نواخت>
    text <او از آن خورشید چون مه می‌گداخت>
  block
    text <آن گداز عاشقان باشد نمو>
    text <هم‌چو مه اندر گدازش تازه‌رو>
  block
    text <جمله رنجوران دوا دارند امید>
    text <نالد این رنجور کم افزون کنید>
  block
    text <خوش‌تر از این سم ندیدم شربتی>
    text <زین مرض خوش‌تر نباشد صحتی>
  block
    text <زین گنه بهتر نباشد طاعتی>
    text <سالها نسبت بدین دم ساعتی>
  block
    text <مدتی بد پیش این شه زین نسق>
    text <دل کباب و جان نهاده بر طبق>
  block
    text <گفت شه از هر کسی یک سر برید>
    text <من ز شه هر لحظه قربانم جدید>
  block
    text <من فقیرم از زر از سر محتشم>
    text <صد هزاران سر خلف دارد سرم>
  block
    text <با دو پا در عشق نتوان تاختن>
    text <با یکی سر عشق نتوان باختن>
  block
    text <هر کسی را خود دو پا و یک‌سرست>
    text <با هزاران پا و سر تن نادرست>
  block
    text <زین سبب هنگامه‌ها شد کل هدر>
    text <هست این هنگامه هر دم گرم‌تر>
  block
    text <معدن گرمیست اندر لامکان>
    text <هفت دوزخ از شرارش یک دخان>
