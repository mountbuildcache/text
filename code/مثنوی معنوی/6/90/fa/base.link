
text <قصهٔ آنک گاو بحری گوهر کاویان از قعر دریا بر آورد شب بر ساحل دریا نهد در درخش و تاب آن می‌چرد بازرگان از کمین برون آید چون گاو از گوهر دورتر رفته باشد بازرگان به لجم و گل تیره گوهر را بپوشاند و بر درخت گریزد الی آخر القصه و التقریب>
  block
    text <گاو آبی گوهر از بحر آورد>
    text <بنهد اندر مرج و گردش می‌چرد>
  block
    text <در شعاع نور گوهر گاو آب>
    text <می‌چرد از سنبل و سوسن شتاب>
  block
    text <زان فکندهٔ گاو آبی عنبرست>
    text <که غذااش نرگس و نیلوفرست>
  block
    text <هرکه باشد قوت او نور جلال>
    text <چون نزاید از لبش سحر حلال>
  block
    text <هرکه چون زنبور وحیستش نفل>
    text <چون نباشد خانهٔ او پر عسل>
  block
    text <می‌چرد در نور گوهر آن بقر>
    text <ناگهان گردد ز گوهر دورتر>
  block
    text <تاجری بر در نهد لجم سیاه>
    text <تا شود تاریک مرج و سبزه‌گاه>
  block
    text <پس گریزد مرد تاجر بر درخت>
    text <گاوجویان مرد را با شاخ سخت>
  block
    text <بیست بار آن گاو تازد گرد مرج>
    text <تا کند آن خصم را در شاخ درج>
  block
    text <چون ازو نومید گردد گاو نر>
    text <آید آنجا که نهاده بد گهر>
  block
    text <لجم بیند فوق در شاه‌وار>
    text <پس ز طین بگریزد او ابلیس‌وار>
  block
    text <کان بلیس از متن طین کور و کرست>
    text <گاو کی داند که در گل گوهرست>
  block
    text <اهبطوا افکند جان را در حضیض>
    text <از نمازش کرد محروم این محیض>
  block
    text <ای رفیقان زین مقیل و زان مقال>
    text <اتقوا ان الهوی حیض الرجال>
  block
    text <اهبطوا افکند جان را در بدن>
    text <تا به گل پنهان بود در عدن>
  block
    text <تاجرش داند ولیکن گاو نی>
    text <اهل دل دانند و هر گل‌کاو نی>
  block
    text <هر گلی که اندر دل او گوهریست>
    text <گوهرش غماز طین دیگریست>
  block
    text <وان گلی کز رش حق نوری نیافت>
    text <صحبت گلهای پر در بر نتافت>
  block
    text <این سخن پایان ندارد موش ما>
    text <هست بر لبهای جو بر گوش ما>
