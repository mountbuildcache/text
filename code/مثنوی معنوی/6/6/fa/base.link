
text <صبر فرمودن خواجه مادر دختر را کی غلام را زجر مکن من او را بی‌زجر ازین طمع باز آرم کی نه سیخ سوزد نه کباب خام ماند>
  block
    text <گفت خواجه صبر کن با او بگو>
    text <که ازو ببریم و بدهیمش به تو>
  block
    text <تا مگر این از دلش بیرون کنم>
    text <تو تماشا کن که دفعش چون کنم>
  block
    text <تو دلش خوش کن بگو می‌دان درست>
    text <که حقیقت دختر ما جفت تست>
  block
    text <ما ندانستیم ای خوش مشتری>
    text <چونک دانستیم تو اولیتری>
  block
    text <آتش ما هم درین کانون ما>
    text <لیلی آن ما و تو مجنون ما>
  block
    text <تا خیال و فکر خوش بر وی زند>
    text <فکر شیرین مرد را فربه کند>
  block
    text <جانور فربه شود لیک از علف>
    text <آدمی فربه ز عزست و شرف>
  block
    text <آدمی فربه شود از راه گوش>
    text <جانور فربه شود از حلق و نوش>
  block
    text <گفت آن خاتون ازین ننگ مهین>
    text <خود دهانم کی بجنبد اندرین>
  block
    text <این چنین ژاژی چه خایم بهر او>
    text <گو بمیر آن خاین ابلیس‌خو>
  block
    text <گفت خواجه نی مترس و دم دهش>
    text <تا رود علت ازو زین لطف خوش>
  block
    text <دفع او را دلبرا بر من نویس>
    text <هل که صحت یابد آن باریک‌ریس>
  block
    text <چون بگفت آن خسته را خاتون چنین>
    text <می‌نگنجید از تبختر بر زمین>
  block
    text <زفت گشت و فربه و سرخ و شکفت>
    text <چون گل سرخ هزاران شکر گفت>
  block
    text <که گهی می‌گفت ای خاتون من>
    text <که مبادا باشد این دستان و فن>
  block
    text <خواجه جمعیت بکرد و دعوتی>
    text <که همی‌سازم فرج را وصلتی>
  block
    text <تا جماعت عشوه می‌دادند و گان>
    text <که ای فرج بادت مبارک اتصال>
  block
    text <تا یقین‌تر شد فرج را آن سخن>
    text <علت از وی رفت کل از بیخ و بن>
  block
    text <بعد از آن اندر شب گردک به فن>
    text <امردی را بست حنی هم‌چو زن>
  block
    text <پر نگارش کرد ساعد چون عروس>
    text <پس نمودش ماکیان دادش خروس>
  block
    text <مقنعه و حلهٔ عروسان نکو>
    text <کنگ امرد را بپوشانید او>
  block
    text <شمع را هنگام خلوت زود کشت>
    text <ماند هندو با چنان کنگ درشت>
  block
    text <هندوک فریاد می‌کرد و فغان>
    text <از برون نشنید کس از دف‌زنان>
  block
    text <ضرب دف و کف و نعرهٔ مرد و زن>
    text <کرد پنهان نعرهٔ آن نعره‌زن>
  block
    text <تا به روز آن هندوک را می‌فشارد>
    text <چون بود در پیش سگ انبان آرد>
  block
    text <زود آوردند طاس و بوغ زفت>
    text <رسم دامادان فرج حمام رفت>
  block
    text <رفت در حمام او رنجور جان>
    text <کون دریده هم‌چو دلق تونیان>
  block
    text <آمد از حمام در گردک فسوس>
    text <پیش او بنشست دختر چون عروس>
  block
    text <مادرش آنجا نشسته پاسبان>
    text <که نباید کو کند روز امتحان>
  block
    text <ساعتی در وی نظر کرد از عناد>
    text <آنگهان با هر دو دستش ده بداد>
  block
    text <گفت کس را خود مبادا اتصال>
    text <با چو تو ناخوش عروس بدفعال>
  block
    text <روز رویت روی خاتونان تر>
    text <کیر زشتت شب بتر از کیر خر>
  block
    text <هم‌چنان جمله نعیم این جهان>
    text <بس خوشست از دور پیش از امتحان>
  block
    text <می‌نماید در نظر از دور آب>
    text <چون روی نزدیک باشد آن سراب>
  block
    text <گنده پیرست او و از بس چاپلوس>
    text <خویش را جلوه کند چون نو عروس>
  block
    text <هین مشو مغرور آن گلگونه‌اش>
    text <نوش نیش‌آلودهٔ او را مچش>
  block
    text <صبر کن کالصبر مفتاح الفرج>
    text <تا نیفتی چون فرج در صد حرج>
  block
    text <آشکارا دانه پنهان دام او>
    text <خوش نماید ز اولت انعام او>
