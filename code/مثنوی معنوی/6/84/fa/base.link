
text <منادی کردن سید ملک ترمد کی هر کی در سه یا چهار روز به سمرقند رود به فلان مهم خلعت و اسپ و غلام و کنیزک و چندین زر دهم و شنیدن دلقک خبر این منادی در ده و آمدن به اولاقی نزد شاه کی من باری نتوانم رفتن>
  block
    text <سید ترمد که آنجا شاه بود>
    text <مسخرهٔ او دلقک آگاه بود>
  block
    text <داشت کاری در سمرقند او مهم>
    text <جست‌الاقی تا شود او مستتم>
  block
    text <زد منادی هر که اندر پنج روز>
    text <آردم زانجا خبر بدهم کنوز>
  block
    text <دلقک اندر ده بد و آن را شنید>
    text <بر نشست و تا بترمد می‌دوید>
  block
    text <مرکبی دو اندر آن ره شد سقط>
    text <از دوانیدن فرس را زان نمط>
  block
    text <پس به دیوان در دوید از گرد راه>
    text <وقت ناهنگام ره جست او به شاه>
  block
    text <فجفجی در جملهٔ دیوان فتاد>
    text <شورشی در وهم آن سلطان فتاد>
  block
    text <خاص و عام شهر را دل شد ز دست>
    text <تا چه تشویش و بلا حادث شدست>
  block
    text <یا عدوی قاهری در قصد ماست>
    text <یا بلایی مهلکی از غیب خاست>
  block
    text <که ز ده دلقک به سیران درشت>
    text <چند اسپی تازی اندر راه کشت>
  block
    text <جمع گشته بر سرای شاه خلق>
    text <تا چرا آمد چنین اشتاب دلق>
  block
    text <از شتاب او و فحش اجتهاد>
    text <غلغل و تشویش در ترمد فتاد>
  block
    text <آن یکی دو دست بر زانوزنان>
    text <وآن دگر از وهم واویلی‌کنان>
  block
    text <از نفیر و فتنه و خوف نکال>
    text <هر دلی رفته به صد کوی خیال>
  block
    text <هر کسی فالی همی‌زد از قیاس>
    text <تا چه آتش اوفتاد اندر پلاس>
  block
    text <راه جست و راه دادش شاه زود>
    text <چون زمین بوسید گفتش هی چه بود>
  block
    text <هرکه می‌پرسید حالی زان ترش>
    text <دست بر لب می‌نهاد او که خمش>
  block
    text <وهم می‌افزود زین فرهنگ او>
    text <جمله در تشویش گشته دنگ او>
  block
    text <کرد اشارت دلق که ای شاه کرم>
    text <یک‌دمی بگذار تا من دم زنم>
  block
    text <تا که باز آید به من عقلم دمی>
    text <که فتادم در عجایب عالمی>
  block
    text <بعد یک ساعت که شه از وهم و ظن>
    text <تلخ گشتش هم گلو و هم دهن>
  block
    text <که ندیده بود دلقک را چنین>
    text <که ازو خوشتر نبودش هم‌نشین>
  block
    text <دایما دستان و لاغ افراشتی>
    text <شاه را او شاد و خندان داشتی>
  block
    text <آن چنان خندانش کردی در نشست>
    text <که گرفتی شه شکم را با دو دست>
  block
    text <که ز زور خنده خوی کردی تنش>
    text <رو در افتادی ز خنده کردنش>
  block
    text <باز امروز این چنین زرد و ترش>
    text <دست بر لب می‌زند کای شه خمش>
  block
    text <وهم در وهم و خیال اندر خیال>
    text <شاه را تا خود چه آید از نکال>
  block
    text <که دل شه با غم و پرهیز بود>
    text <زانک خوارمشاه بس خون‌ریز بود>
  block
    text <بس شهان آن طرف را کشته بود>
    text <یا به حیله یا به سطوت آن عنود>
  block
    text <این شه ترمد ازو در وهم بود>
    text <وز فن دلقک خود آن وهمش فزود>
  block
    text <گفت زوتر بازگو تا حال چیست>
    text <این چنین آشوب و شور تو ز کیست>
  block
    text <گفت من در ده شنیدم آنک شاه>
    text <زد منادی بر سر هر شاه‌راه>
  block
    text <که کسی خواهم که تازد در سه روز>
    text <تا سمرقند و دهم او را کنوز>
  block
    text <من شتابیدم بر تو بهر آن>
    text <تا بگویم که ندارم آن توان>
  block
    text <این چنین چستی نیاید از چو من>
    text <باری این اومید را بر من متن>
  block
    text <گفت شه لعنت برین زودیت باد>
    text <که دو صد تشویش در شهر اوفتاد>
  block
    text <از برای این قدر خام‌ریش>
    text <آتش افکندی درین مرج و حشیش>
  block
    text <هم‌چو این خامان با طبل و علم>
    text <که الاقانیم در فقر و عدم>
  block
    text <لاف شیخی در جهان انداخته>
    text <خویشتن را بایزیدی ساخته>
  block
    text <هم ز خود سالک شده واصل شده>
    text <محفلی واکرده در دعوی‌کده>
  block
    text <خانهٔ داماد پرآشوب و شر>
    text <قوم دختر را نبوده زین خبر>
  block
    text <ولوله که کار نیمی راست شد>
    text <شرطهایی که ز سوی ماست شد>
  block
    text <خانه‌ها را روفتیم آراستیم>
    text <زین هوس سرمست و خوش برخاستیم>
  block
    text <زان طرف آمد یکی پیغام نی>
    text <مرغی آمد این طرف زان بام نی>
  block
    text <زین رسالات مزید اندر مزید>
    text <یک جوابی زان حوالیتان رسید>
  block
    text <نی ولیکن یار ما زین آگهست>
    text <زانک از دل سوی دل لا بد رهست>
  block
    text <پس از آن یاری که اومید شماست>
    text <از جواب نامه ره خالی چراست>
  block
    text <صد نشانست از سرار و از جهار>
    text <لیک بس کن پرده زین در بر مدار>
  block
    text <باز رو تا قصهٔ آن دلق گول>
    text <که بلا بر خویش آورد از فضول>
  block
    text <پس وزیرش گفت ای حق را ستن>
    text <بشنو از بندهٔ کمینه یک سخن>
  block
    text <دلقک از ده بهر کاری آمدست>
    text <رای او گشت و پشیمانش شدست>
  block
    text <ز آب و روغن کهنه را نو می‌کند>
    text <او به مسخرگی برون‌شو می‌کند>
  block
    text <غمد را بنمود و پنهان کرد تیغ>
    text <باید افشردن مرورا بی‌دریغ>
  block
    text <پسته را یا جوز را تا نشکنی>
    text <نی نماید دل نی بدهد روغنی>
  block
    text <مشنو این دفع وی و فرهنگ او>
    text <در نگر در ارتعاش و رنگ او>
  block
    text <گفت حق سیماهم فی وجههم>
    text <زانک غمازست سیما و منم>
  block
    text <این معاین هست ضد آن خبر>
    text <که بشر به سرشته آمد این بشر>
  block
    text <گفت دلقک با فغان و با خروش>
    text <صاحبا در خون این مسکین مکوش>
  block
    text <بس گمان و وهم آید در ضمیر>
    text <کان نباشد حق و صادق ای امیر>
  block
    text <ان بعض الظن اثم است ای وزیر>
    text <نیست استم راست خاصه بر فقیر>
  block
    text <شه نگیرد آنک می‌رنجاندش>
    text <از چه گیرد آنک می‌خنداندش>
  block
    text <گفت صاحب پیش شه جاگیر شد>
    text <کاشف این مکر و این تزویر شد>
  block
    text <گفت دلقک را سوی زندان برید>
    text <چاپلوس و زرق او را کم خرید>
  block
    text <می‌زنیدش چون دهل اشکم‌تهی>
    text <تا دهل‌وار او دهدمان آگهی>
  block
    text <تر و خشک و پر و تی باشد دهل>
    text <بانگ او آگه کند ما را ز کل>
  block
    text <تا بگوید سر خود از اضطرار>
    text <آنچنان که گیرد این دلها قرار>
  block
    text <چون طمانینست صدق و با فروغ>
    text <دل نیارامد به گفتار دروغ>
  block
    text <کذب چون خس باشد و دل چون دهان>
    text <خس نگردد در دهان هرگز نهان>
  block
    text <تا درو باشد زبانی می‌زند>
    text <تا به دانش از دهان بیرون کند>
  block
    text <خاصه که در چشم افتد خس ز باد>
    text <چشم افتد در نم و بند و گشاد>
  block
    text <ما پس این خس را زنیم اکنون لگد>
    text <تا دهان و چشم ازین خس وا رهد>
  block
    text <گفت دلقک ای ملک آهسته باش>
    text <روی حلم و مغفرت را کم‌خراش>
  block
    text <تا بدین حد چیست تعجیل نقم>
    text <من نمی‌پرم به دست تو درم>
  block
    text <آن ادب که باشد از بهر خدا>
    text <اندر آن مستعجلی نبود روا>
  block
    text <وآنچ باشد طبع و خشم و عارضی>
    text <می‌شتابد تا نگردد مرتضی>
  block
    text <ترسد ار آید رضا خشمش رود>
    text <انتقام و ذوق آن فایت شود>
  block
    text <شهوت کاذب شتابد در طعام>
    text <خوف فوت ذوق هست آن خود سقام>
  block
    text <اشتها صادق بود تاخیر به>
    text <تا گواریده شود آن بی‌گره>
  block
    text <تو پی دفع بلایم می‌زنی>
    text <تا ببینی رخنه را بندش کنی>
  block
    text <تا از آن رخنه برون ناید بلا>
    text <غیر آن رخنه بسی دارد قضا>
  block
    text <چارهٔ دفع بلا نبود ستم>
    text <چاره احسان باشد و عفو و کرم>
  block
    text <گفت الصدقه مرد للبلا>
    text <داو مرضاک به صدقه یا فتی>
  block
    text <صدقه نبود سوختن درویش را>
    text <کور کردن چشم حلم‌اندیش را>
  block
    text <گفت شه نیکوست خیر و موقعش>
    text <لیک چون خیری کنی در موضعش>
  block
    text <موضع رخ شه نهی ویرانیست>
    text <موضع شه اسپ هم نادانیست>
  block
    text <در شریعت هم عطا هم زجر هست>
    text <شاه را صدر و فرس را درگه است>
  block
    text <عدل چه بود وضع اندر موضعش>
    text <ظلم چه بود وضع در ناموقعش>
  block
    text <نیست باطل هر چه یزدان آفرید>
    text <از غضب وز حلم وز نصح و مکید>
  block
    text <خیر مطلق نیست زینها هیچ چیز>
    text <شر مطلق نیست زینها هیچ نیز>
  block
    text <نفع و ضر هر یکی از موضعست>
    text <علم ازین رو واجبست و نافعست>
  block
    text <ای بسا زجری که بر مسکین رود>
    text <در ثواب از نان و حلوا به بود>
  block
    text <زانک حلوا بی‌اوان صفرا کند>
    text <سیلیش از خبث مستنقا کند>
  block
    text <سیلیی در وقت بر مسکین بزن>
    text <که رهاند آنش از گردن زدن>
  block
    text <زخم در معنی فتد از خوی بد>
    text <چوب بر گرد اوفتد نه بر نمد>
  block
    text <بزم و زندن هست هر بهرام را>
    text <بزم مخلص را و زندان خام را>
  block
    text <شق باید ریش را مرهم کنی>
    text <چرک را در ریش مستحکم کنی>
  block
    text <تا خورد مر گوشت را در زیر آن>
    text <نیم سودی باشد و پنجه زیان>
  block
    text <گفت دلقک من نمی‌گویم گذار>
    text <من همی‌گویم تحریی بیار>
  block
    text <هین ره صبر و تانی در مبند>
    text <صبر کن اندیشه می‌کن روز چند>
  block
    text <در تانی بر یقینی بر زنی>
    text <گوش‌مال من بایقانی کنی>
  block
    text <در روش یمشی مکبا خود چرا>
    text <چون همی‌شاید شدن در استوا>
  block
    text <مشورت کن با گروه صالحان>
    text <بر پیمبر امر شاورهم بدان>
  block
    text <امرهم شوری برای این بود>
    text <کز تشاور سهو و کژ کمتر رود>
  block
    text <این خردها چون مصابیح انورست>
    text <بیست مصباح از یکی روشن‌ترست>
  block
    text <بوک مصباحی فتد اندر میان>
    text <مشتعل گشته ز نور آسمان>
  block
    text <غیرت حق پرده‌ای انگیختست>
    text <سفلی و علوی به هم آمیختست>
  block
    text <گفت سیروا می‌طلب اندر جهان>
    text <بخت و روزی را همی‌کن امتحان>
  block
    text <در مجالس می‌طلب اندر عقول>
    text <آن چنان عقلی که بود اندر رسول>
  block
    text <زانک میراث از رسول آنست و بس>
    text <که ببیند غیبها از پیش و پس>
  block
    text <در بصرها می‌طلب هم آن بصر>
    text <که نتابد شرح آن این مختصر>
  block
    text <بهر این کردست منع آن با شکوه>
    text <از ترهب وز شدن خلوت به کوه>
  block
    text <تا نگردد فوت این نوع التقا>
    text <کان نظر بختست و اکسیر بقا>
  block
    text <در میان صالحان یک اصلحیست>
    text <بر سر توقیعش از سلطان صحیست>
  block
    text <کان دعا شد با اجابت مقترن>
    text <کفو او نبود کبار انس و جن>
  block
    text <در مری‌اش آنک حلو و حامض است>
    text <حجت ایشان بر حق داحض است>
  block
    text <که چو ما او را به خود افراشتیم>
    text <عذر و حجت از میان بر داشتیم>
  block
    text <قبله را چون کرد دست حق عیان>
    text <پس تحری بعد ازین مردود دان>
  block
    text <هین بگردان از تحری رو و سر>
    text <که پدید آمد معاد و مستقر>
  block
    text <یک زمان زین قبله گر ذاهل شوی>
    text <سخرهٔ هر قبلهٔ باطل شوی>
  block
    text <چون شوی تمییزده را ناسپاس>
    text <بجهد از تو خطرت قبله‌شناس>
  block
    text <گر ازین انبار خواهی بر و بر>
    text <نیم‌ساعت هم ز همدردان مبر>
  block
    text <که در آن دم که ببری زین معین>
    text <مبتلی گردی تو با بئس القرین>
