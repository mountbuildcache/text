
text <توزیع کردن پای‌مرد در جملهٔ شهر تبریز و جمع شدن اندک چیز و رفتن آن غریب به تربت محتسب به زیارت و این قصه را بر سر گور او گفتن به طریق نوحه الی آخره>
  block
    text <واقعهٔ آن وام او مشهور شد>
    text <پای مرد از درد او رنجور شد>
  block
    text <از پی توزیع گرد شهر گشت>
    text <از طمع می‌گفت هر جا سرگذشت>
  block
    text <هیچ ناورد از ره کدیه به دست>
    text <غیر صد دینار آن کدیه‌پرست>
  block
    text <پای مرد آمد بدو دستش گرفت>
    text <شد بگور آن کریم بس شگفت>
  block
    text <گفت چون توفیق یابد بنده‌ای>
    text <که کند مهمانی فرخنده‌ای>
  block
    text <مال خود ایثار راه او کند>
    text <جاه خود ایثار جاه او کند>
  block
    text <شکر او شکر خدا باشد یقین>
    text <چون به احسان کرد توفیقش قرین>
  block
    text <ترک شکرش ترک شکر حق بود>
    text <حق او لا شک به حق ملحق بود>
  block
    text <شکر می‌کن مر خدا را در نعم>
    text <نیز می‌کن شکر و ذکر خواجه هم>
  block
    text <رحمت مادر اگر چه از خداست>
    text <خدمت او هم فریضه‌ست و سزاست>
  block
    text <زین سبب فرمود حق صلوا علیه>
    text <که محمد بود محتال الیه>
  block
    text <در قیامت بنده را گوید خدا>
    text <هین چه کردی آنچ دادم من ترا>
  block
    text <گوید ای رب شکر تو کردم به جان>
    text <چون ز تو بود اصل آن روزی و نان>
  block
    text <گویدش حق نه نکردی شکر من>
    text <چون نکردی شکر آن اکرام‌فن>
  block
    text <بر کریمی کرده‌ای ظلم و ستم>
    text <نه ز دست او رسیدت نعمتم>
  block
    text <چون به گور آن ولی‌نعمت رسید>
    text <گشت گریان زار و آمد در نشید>
  block
    text <گفت ای پشت و پناه هر نبیل>
    text <مرتجی و غوث ابناء السبیل>
  block
    text <ای غم ارزاق ما بر خاطرت>
    text <ای چو رزق عام احسان و برت>
  block
    text <ای فقیران را عشیره و والدین>
    text <در خراج و خرج و در ایفاء دین>
  block
    text <ای چو بحر از بهر نزدیکان گهر>
    text <داده و تحفه سوی دوران مطر>
  block
    text <پشت ما گرم از تو بود ای آفتاب>
    text <رونق هر قصر و گنج هر خراب>
  block
    text <ای در ابرویت ندیده کس گره>
    text <ای چو میکائیل راد و رزق‌ده>
  block
    text <ای دلت پیوسته با دریای غیب>
    text <ای به قاف مکرمت عنقای غیب>
  block
    text <یاد ناورده که از مالم چه رفت>
    text <سقف قصد همتت هرگز نکفت>
  block
    text <ای من و صد هم‌چو من در ماه و سال>
    text <مر ترا چون نسل تو گشته عیال>
  block
    text <نقد ما و جنس ما و رخت ما>
    text <نام ما و فخر ما و بخت ما>
  block
    text <تو نمردی ناز و بخت ما بمرد>
    text <عیش ما و رزق مستوفی بمرد>
  block
    text <واحد کالالف در رزم و کرم>
    text <صد چو حاتم گاه ایثار نعم>
  block
    text <حاتم ار مرده به مرده می‌دهد>
    text <گردگان‌های شمرده می‌دهد>
  block
    text <تو حیاتی می‌دهی در هر نفس>
    text <کز نفیسی می‌نگنجد در نفس>
  block
    text <تو حیاتی می‌دهی بس پایدار>
    text <نقد زر بی‌کساد و بی‌شمار>
  block
    text <وارثی نا بوده یک خوی ترا>
    text <ای فلک سجده کنان کوی ترا>
  block
    text <خلق را از گرگ غم لطفت شبان>
    text <چون کلیم الله شبان مهربان>
  block
    text <گوسفندی از کلیم الله گریخت>
    text <پای موسی آبله شد نعل ریخت>
  block
    text <در پی او تا به شب در جست و جو>
    text <وان رمه غایب شده از چشم او>
  block
    text <گوسفند از ماندگی شد سست و ماند>
    text <پس کلیم الله گرد از وی فشاند>
  block
    text <کف همی‌مالید بر پشت و سرش>
    text <می‌نواخت از مهر هم‌چون مادرش>
  block
    text <نیم ذره طیرگی و خشم نی>
    text <غیر مهر و رحم و آب چشم نی>
  block
    text <گفت گیرم بر منت رحمی نبود>
    text <طبع تو بر خود چرا استم نمود>
  block
    text <با ملایک گفت یزدان آن زمان>
    text <که نبوت را نمی‌زیبد فلان>
  block
    text <مصطفی فرمود خود که هر نبی>
    text <کرد چوپانیش برنا یا صبی>
  block
    text <بی‌شبانی کردن و آن امتحان>
    text <حق ندادش پیشوایی جهان>
  block
    text <گفت سایل هم تو نیز ای پهلوان>
    text <گفت من هم بوده‌ام دهری شبان>
  block
    text <تا شود پیدا وقار و صبرشان>
    text <کردشان پیش از نبوت حق شبان>
  block
    text <هر امیری کو شبانی بشر>
    text <آن‌چنان آرد که باشد متمر>
  block
    text <حلم موسی‌وار اندر رعی خود>
    text <او به جا آرد به تدبیر و خرد>
  block
    text <لاجرم حقش دهد چوپانیی>
    text <بر فراز چرخ مه روحانیی>
  block
    text <آنچنان که انبیا را زین رعا>
    text <بر کشید و داد رعی اصفیا>
  block
    text <خواجه باری تو درین چوپانیت>
    text <کردی آنچ کور گردد شانیت>
  block
    text <دانم آنجا در مکافات ایزدت>
    text <سروری جاودانه بخشدت>
  block
    text <بر امید کف چون دریای تو>
    text <بر وظیفه دادن و ایفای تو>
  block
    text <وام کردم نه هزار از زر گزاف>
    text <تو کجایی تا شود این درد صاف>
  block
    text <تو کجایی تا که خندان چون چمن>
    text <گویی بستان آن و ده چندان ز من>
  block
    text <تو کجایی تا مرا خندان کنی>
    text <لطف و احسان چون خداوندان کنی>
  block
    text <تو کجایی تا بری در مخزنم>
    text <تا کنی از وام و فاقه آمنم>
  block
    text <من همی‌گویم بس و تو مفضلم>
    text <گفته کین هم گیر از بهر دلم>
  block
    text <چون همی‌گنجد جهانی زیر طین>
    text <چون بگنجد آسمانی در زمین>
  block
    text <حاش لله تو برونی زین جهان>
    text <هم به وقت زندگی هم این زمان>
  block
    text <در هوای غیب مرغی می‌پرد>
    text <سایهٔ او بر زمینی می‌زند>
  block
    text <جسم سایهٔ سایهٔ سایهٔ دلست>
    text <جسم کی اندر خور پایهٔ دلست>
  block
    text <مرد خفته روح او چون آفتاب>
    text <در فلک تابان و تن در جامه خواب>
  block
    text <جان نهان اندر خلا هم‌چون سجاف>
    text <تن تقلب می‌کند زیر لحاف>
  block
    text <روح چون من امر ربی مختفیست>
    text <هر مثالی که بگویم منتفیست>
  block
    text <ای عجب کو لعل شکربار تو>
    text <وان جوابات خوش و اسرار تو>
  block
    text <ای عجب کو آن عقیق قندخا>
    text <آن کلید قفل مشکل‌های ما>
  block
    text <ای عجب کو آن دم چون ذوالفقار>
    text <آنک کردی عقل‌ها را بی‌قرار>
  block
    text <چند هم‌چون فاخته کاشانه‌جو>
    text <کو و کو و کو و کو و کو و کو>
  block
    text <کو همان‌جا که صفات رحمتست>
    text <قدرتست و نزهتست و فطنتست>
  block
    text <کو همان‌جا که دل و اندیشه‌اش>
    text <دایم آن‌جا بد چو شیر و بیشه‌اش>
  block
    text <کو همان‌جا که امید مرد و زن>
    text <می‌رود در وقت اندوه و حزن>
  block
    text <کو همان‌جا که به وقت علتی>
    text <چشم پرد بر امید صحتی>
  block
    text <آن طرف که بهر دفع زشتیی>
    text <باد جویی بهر کشت و کشتیی>
  block
    text <آن طرف که دل اشارت می‌کند>
    text <چون زبان یا هو عبارت می‌کند>
  block
    text <او مع‌الله است بی کو کو همی>
    text <کاش جولاهانه ماکو گفتمی>
  block
    text <عقل ما کو تا ببیند غرب و شرق>
    text <روح‌ها را می‌زند صد گونه برق>
  block
    text <جزر و مدش بد به بحری در زبد>
    text <منتهی شد جزر و باقی ماند مد>
  block
    text <نه هزارم وام و من بی دست‌رس>
    text <هست صد دینار ازین توزیع و بس>
  block
    text <حق کشیدت ماندم در کش‌مکش>
    text <می‌روم نومید ای خاک تو خوش>
  block
    text <همتی می‌دار در پر حسرتت>
    text <ای همایون روی و دست و همتت>
  block
    text <آمدم بر چشمه و اصل عیون>
    text <یافتم در وی به جای آب خون>
  block
    text <چرخ آن چرخست آن مهتاب نیست>
    text <جوی آن جویست آب آن آب نیست>
  block
    text <محسنان هستند کو آن مستطاب>
    text <اختران هستند کو آن آفتاب>
  block
    text <تو شدی سوی خدا ای محترم>
    text <پس به سوی حق روم من نیز هم>
  block
    text <مجمع و پای علم ماوی القرون>
    text <هست حق کل لدینا محضرون>
  block
    text <نقش‌ها گر بی‌خبر گر با خبر>
    text <در کف نقاش باشد محتصر>
  block
    text <دم به دم در صفحهٔ اندیشه‌شان>
    text <ثبت و محوی می‌کند آن بی‌نشان>
  block
    text <خشم می‌آرد رضا را می‌برد>
    text <بخل می‌آرد سخا را می‌برد>
  block
    text <نیم لحظه مدرکاتم شام و غدو>
    text <هیچ خالی نیست زین اثبات و محو>
  block
    text <کوزه‌گر با کوزه باشد کارساز>
    text <کوزه از خود کی شود پهن و دراز>
  block
    text <چوب در دست دروگر معتکف>
    text <ورنه چون گردد بریده و مؤتلف>
  block
    text <جامه اندر دست خیاطی بود>
    text <ورنه از خود چون بدوزد یا درد>
  block
    text <مشک با سقا بود ای منتهی>
    text <ورنه از خود چون شود پر یا تهی>
  block
    text <هر دمی پر می‌شوی تی می‌شوی>
    text <پس بدانک در کف صنع ویی>
  block
    text <چشم‌بند از چشم روزی کی رود>
    text <صنع از صانع چه سان شیدا شود>
  block
    text <چشم‌داری تو به چشم خود نگر>
    text <منگر از چشم سفیهی بی‌خبر>
  block
    text <گوش داری تو به گوش خود شنو>
    text <گوش گولان را چرا باشی گرو>
  block
    text <بی ز تقلیدی نظر را پیشه کن>
    text <هم برای عقل خود اندیشه کن>
