
text <رجوع کردن به قصهٔ طلب کردن آن موش  آن چغز را لب‌لب جو و کشیدن سر رشته تا چغز را در آب خبر شود از طلب او>
  block
    text <آن سرشتهٔ عشق رشته می‌کشد>
    text <بر امید وصل چغز با رشد>
  block
    text <می‌تند بر رشتهٔ دل دم به دم>
    text <که سر رشته به دست آورده‌ام>
  block
    text <هم‌چو تاری شد دل و جان در شهود>
    text <تا سر رشته به من رویی نمود>
  block
    text <خود غراب البین آمد ناگهان>
    text <بر شکار موش و بردش زان مکان>
  block
    text <چون بر آمد بر هوا موش از غراب>
    text <منسحب شد چغز نیز از قعر آب>
  block
    text <موش در منقار زاغ و چغز هم>
    text <در هوا آویخته پا در رتم>
  block
    text <خلق می‌گفتند زاغ از مکر و کید>
    text <چغز آبی را چگونه کرد صید>
  block
    text <چون شد اندر آب و چونش در ربود>
    text <چغز آبی کی شکار زاغ بود>
  block
    text <چغز گفتا این سزای آن کسی>
    text <کو چو بی‌آبان شود جفت خسی>
  block
    text <ای فغان از یار ناجنس ای فغان>
    text <هم‌نشین نیک جویید ای مهان>
  block
    text <عقل را افغان ز نفس پر عیوب>
    text <هم‌چو بینی بدی بر روی خوب>
  block
    text <عقل می‌گفتش که جنسیت یقین>
    text <از ره معنیست نی از آب و طین>
  block
    text <هین مشو صورت‌پرست و این مگو>
    text <سر جنسیت به صورت در مجو>
  block
    text <صورت آمد چون جماد و چون حجر>
    text <نیست جامد را ز جنسیت خبر>
  block
    text <جان چو مور و تن چو دانهٔ گندمی>
    text <می‌کشاند سو به سویش هر دمی>
  block
    text <مور داند کان حبوب مرتهن>
    text <مستحیل و جنس من خواهد شدن>
  block
    text <آن یکی موری گرفت از راه جو>
    text <مور دیگر گندمی بگرفت و دو>
  block
    text <جو سوی گندم نمی‌تازد ولی>
    text <مور سوی مور می‌آید بلی>
  block
    text <رفتن جو سوی گندم تابعست>
    text <مور را بین که به جنسش راجعست>
  block
    text <تو مگو گندم چرا شد سوی جو>
    text <چشم را بر خصم نه نی بر گرو>
  block
    text <مور اسود بر سر لبد سیاه>
    text <مور پنهان دانه پیدا پیش راه>
  block
    text <عقل گوید چشم را نیکو نگر>
    text <دانه هرگز کی رود بی دانه‌بر>
  block
    text <زین سبب آمد سوی اصحاب کلب>
    text <هست صورتها حبوب و مور قلب>
  block
    text <زان شود عیسی سوی پاکان چرخ>
    text <بد قفس‌ها مختلف یک جنس فرخ>
  block
    text <این قفس پیدا و آن فرخش نهان>
    text <بی‌قفس کش کی قفس باشد روان>
  block
    text <ای خنک چشمی که عقلستش امیر>
    text <عاقبت‌بین باشد و حبر و قریر>
  block
    text <فرق زشت و نغز از عقل آورید>
    text <نی ز چشمی کز سیه گفت و سپید>
  block
    text <چشم غره شد به خضرای دمن>
    text <عقل گوید بر محک ماش زن>
  block
    text <آفت مرغست چشم کام‌بین>
    text <مخلص مرغست عقل دام‌بین>
  block
    text <دام دیگر بد که عقلش در نیافت>
    text <وحی غایب‌بین بدین سو زان شتافت>
  block
    text <جنس و ناجنس از خرد دانی شناخت>
    text <سوی صورت‌ها نشاید زود تاخت>
  block
    text <نیست جنسیت به صورت لی و لک>
    text <عیسی آمد در بشر جنس ملک>
  block
    text <برکشیدش فوق این نیلی‌حصار>
    text <مرغ گردونی چو چغزش زاغ‌وار>
