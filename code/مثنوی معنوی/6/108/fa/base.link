
text <حکایت صدر جهان بخارا کی هر سایلی کی به زبان بخواستی از صدقهٔ عام بی‌دریغ او محروم شدی و آن دانشمند درویش به فراموشی و فرط حرص و تعجیل به زبان بخواست در موکب صدر جهان از وی رو بگردانید و او هر روز حیلهٔ نو ساختی و خود را گاه زن کردی زیر چادر وگاه نابینا کردی و چشم و  روی خود بسته به فراستش بشناختی  الی آخره>
  block
    text <در بخارا خوی آن خواجیم اجل>
    text <بود با خواهندگان حسن عمل>
  block
    text <داد بسیار و عطای بی‌شمار>
    text <تا به شب بودی ز جودش زر نثار>
  block
    text <زر به کاغذپاره‌ها پیچیده بود>
    text <تا وجودش بود می‌افشاند جود>
  block
    text <هم‌چو خورشید و چو ماه پاک‌باز>
    text <آنچ گیرند از ضیا بدهند باز>
  block
    text <خاک را زربخش کی بود آفتاب>
    text <زر ازو در کان و گنج اندر خراب>
  block
    text <هر صباحی یک گره را راتبه>
    text <تا نماند امتی زو خایبه>
  block
    text <مبتلایان را بدی روزی عطا>
    text <روز دیگر بیوگان را آن سخا>
  block
    text <روز دیگر بر علویان مقل>
    text <با فقیهان فقیر مشتغل>
  block
    text <روز دیگر بر تهی‌دستان عام>
    text <روز دیگر بر گرفتاران وام>
  block
    text <شرط او آن بود که کس با زبان>
    text <زر نخواهد هیچ نگشاید لبان>
  block
    text <لیک خامش بر حوالی رهش>
    text <ایستاده مفلسان دیواروش>
  block
    text <هر که کردی ناگهان با لب سؤال>
    text <زو نبردی زین گنه یک حبه مال>
  block
    text <من صمت منکم نجا بد یاسه‌اش>
    text <خامشان را بود کیسه و کاسه‌اش>
  block
    text <نادرا روزی یکی پیری بگفت>
    text <ده زکاتم که منم با جوع جفت>
  block
    text <منع کرد از پیر و پیرش جد گرفت>
    text <مانده خلق از جد پیر اندر شگفت>
  block
    text <گفت بس بی‌شرم پیری ای پدر>
    text <پیر گفت از من توی بی‌شرم‌تر>
  block
    text <کین جهان خوردی و خواهی تو ز طمع>
    text <کان جهان با این جهان گیری به جمع>
  block
    text <خنده‌اش آمد مال داد آن پیر را>
    text <پیر تنها برد آن توفیر را>
  block
    text <غیر آن پیر ایچ خواهنده ازو>
    text <نیم حبه زر ندید و نه تسو>
  block
    text <نوبت روز فقیهان ناگهان>
    text <یک فقیه از حرص آمد در فغان>
  block
    text <کرد زاری‌ها بسی چاره نبود>
    text <گفت هر نوعی نبودش هیچ سود>
  block
    text <روز دیگر با رگو پیچید پا>
    text <ناکس اندر صف قوم مبتلا>
  block
    text <تخته‌ها بر ساق بست از چپ و راست>
    text <تا گمان آید که او اشکسته‌پاست>
  block
    text <دیدش و بشناختش چیزی نداد>
    text <روز دیگر رو بپوشید از لباد>
  block
    text <هم بدانستش ندادش آن عزیز>
    text <از گناه و جرم گفتن هیچ چیز>
  block
    text <چونک عاجز شد ز صد گونه مکید>
    text <چون زنان او چادری بر سر کشید>
  block
    text <در میان بیوگان رفت و نشست>
    text <سر فرو افکند و پنهان کرد دست>
  block
    text <هم شناسیدش ندادش صدقه‌ای>
    text <در دلش آمد ز حرمان حرقه‌ای>
  block
    text <رفت او پیش کفن‌خواهی پگاه>
    text <که بپیچم در نمد نه پیش راه>
  block
    text <هیچ مگشا لب نشین و می‌نگر>
    text <تا کند صدر جهان اینجا گذر>
  block
    text <بوک بیند مرده پندار به ظن>
    text <زر در اندازد پی وجه کفن>
  block
    text <هر چه بدهد نیم آن بدهم به تو>
    text <هم‌چنان کرد آن فقیر صله‌جو>
  block
    text <در نمد پیچید و بر راهش نهاد>
    text <معبر صدر جهان آنجا فتاد>
  block
    text <زر در اندازید بر روی نمد>
    text <دست بیرون کرد از تعجیل خود>
  block
    text <تا نگیرد آن کفن‌خواه آن صله>
    text <تا نهان نکند ازو آن ده‌دله>
  block
    text <مرده از زیر نمد بر کرد دست>
    text <سر برون آمد پی دستش ز پست>
  block
    text <گفت با صدر جهان چون بستدم>
    text <ای ببسته بر من ابواب کرم>
  block
    text <گفت لیکن تا نمردی ای عنود>
    text <از جناب من نبردی هیچ جود>
  block
    text <سر موتوا قبل موت این بود>
    text <کز پس مردن غنیمت‌ها رسد>
  block
    text <غیر مردن هیچ فرهنگی دگر>
    text <در نگیرد با خدای ای حیله‌گر>
  block
    text <یک عنایت به ز صد گون اجتهاد>
    text <جهد را خوفست از صد گون فساد>
  block
    text <وآن عنایت هست موقوف ممات>
    text <تجربه کردند این ره را ثقات>
  block
    text <بلک مرگش بی‌عنایت نیز نیست>
    text <بی‌عنایت هان و هان جایی مه‌ایست>
  block
    text <آن زمرد باشد این افعی پیر>
    text <بی زمرد کی شود افعی ضریر>
