
text <وسوسه‌ای کی پادشاه‌زاده را پیدا شد از سبب استغنایی و کشفی کی از شاه دل او را حاصل شده بود و قصد ناشکری و سرکشی می‌کرد شاه را از راه الهام و سر شاه را خبر شد دلش درد کرد روح او را زخمی زد چنانک صورت شاه را خبر نبود الی آخره>
  block
    text <چون مسلم گشت بی‌بیع و شری>
    text <از درون شاه در جانش جری>
  block
    text <قوت می‌خوردی ز نور جان شاه>
    text <ماه جانش هم‌چو از خورشید ماه>
  block
    text <راتبهٔ جانی ز شاه بی‌ندید>
    text <دم به دم در جان مستش می‌رسید>
  block
    text <آن نه که ترسا و مشرک می‌خورند>
    text <زان غذایی که ملایک می‌خورند>
  block
    text <اندرون خویش استغنا بدید>
    text <گشت طغیانی ز استغنا پدید>
  block
    text <که نه من هم شاه و هم شه‌زاده‌ام>
    text <چون عنان خود بدین شه داده‌ام>
  block
    text <چون مرا ماهی بر آمد با لمع>
    text <من چرا باشم غباری را تبع>
  block
    text <آب در جوی منست و وقت ناز>
    text <ناز غیر از چه کشم من بی‌نیاز>
  block
    text <سر چرا بندم چو درد سر نماند>
    text <وقت روی زرد و چشم تر نماند>
  block
    text <چون شکرلب گشته‌ام عارض قمر>
    text <باز باید کرد دکان دگر>
  block
    text <زین منی چون نفس زاییدن گرفت>
    text <صد هزاران ژاژ خاییدن گرفت>
  block
    text <صد بیابان زان سوی حرص و حسد>
    text <تا بدان‌جا چشم بد هم می‌رسد>
  block
    text <بحر شه که مرجع هر آب اوست>
    text <چون نداند آنچ اندر سیل و جوست>
  block
    text <شاه را دل درد کرد از فکر او>
    text <ناسپاسی عطای بکر او>
  block
    text <گفت آخر ای خس واهی‌ادب>
    text <این سزای داد من بود ای عجب>
  block
    text <من چه کردم با تو زین گنج نفیس>
    text <تو چه کردی با من از خوی خسیس>
  block
    text <من ترا ماهی نهادم در کنار>
    text <که غروبش نیست تا روز شمار>
  block
    text <در جزای آن عطای نور پاک>
    text <تو زدی در دیدهٔ من خار و خاک>
  block
    text <من ترا بر چرخ گشته نردبان>
    text <تو شده در حرب من تیر و کمان>
  block
    text <درد غیرت آمد اندر شه پدید>
    text <عکس درد شاه اندر وی رسید>
  block
    text <مرغ دولت در عتابش بر طپید>
    text <پردهٔ آن گوشه گشته بر درید>
  block
    text <چون درون خود بدید آن خوش‌پسر>
    text <از سیه‌کاری خود گرد و اثر>
  block
    text <از وظیفهٔ لطف و نعمت کم شده>
    text <خانهٔ شادی او پر غم شده>
  block
    text <با خود آمد او ز مستی عقار>
    text <زان گنه گشته سرش خانهٔ خمار>
  block
    text <خورده گندم حله زو بیرون شده>
    text <خلد بر وی بادیه و هامون شده>
  block
    text <دید کان شربت ورا بیمار کرد>
    text <زهر آن ما و منیها کار کرد>
  block
    text <جان چون طاوس در گل‌زار ناز>
    text <هم‌چو چغدی شد به ویرانهٔ مجاز>
  block
    text <هم‌چو آدم دور ماند او از بهشت>
    text <در زمین می‌راند گاوی بهر کشت>
  block
    text <اشک می‌راند او کای هندوی زاو>
    text <شیر را کردی اسیر دم گاو>
  block
    text <کردی ای نفس بد بارد نفس>
    text <بی‌حفاظی با شه فریادرس>
  block
    text <دام بگزیدی ز حرص گندمی>
    text <بر تو شد هر گندم او کزدمی>
  block
    text <در سرت آمد هوای ما و من>
    text <قید بین بر پای خود پنجاه من>
  block
    text <نوحه می‌کرد این نمط بر جان خویش>
    text <که چرا گشتم ضد سلطان خویش>
  block
    text <آمد او با خویش و استغفار کرد>
    text <با انابت چیز دیگر یار کرد>
  block
    text <درد کان از وحشت ایمان بود>
    text <رحم کن کان درد بی‌درمان بود>
  block
    text <مر بشر را خود مبا جامهٔ درست>
    text <چون رهید از صبر در حین صدر جست>
  block
    text <مر بشر را پنجه و ناخن مباد>
    text <که نه دین اندیشد آنگه نه سداد>
  block
    text <آدمی اندر بلا کشته بهست>
    text <نفس کافر نعمتست و گمرهست>
