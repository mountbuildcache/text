
text <نکته گفتن آن شاعر جهت طعن شیعه حلب>
  block
    text <گفت آری لیک کو دور یزید>
    text <کی بدست این غم چه دیر اینجا رسید>
  block
    text <چشم کوران آن خسارت را بدید>
    text <گوش کران آن حکایت را شنید>
  block
    text <خفته بودستید تا اکنون شما>
    text <که کنون جامه دریدیت از عزا>
  block
    text <پس عزا بر خود کنید ای خفتگان>
    text <زانک بد مرگیست این خواب گران>
  block
    text <روح سلطانی ز زندانی بجست>
    text <جامه چه درانیم و چون خاییم دست>
  block
    text <چونک ایشان خسرو دین بوده‌اند>
    text <وقت شادی شد چو بشکستند بند>
  block
    text <سوی شادروان دولت تاختند>
    text <کنده و زنجیر را انداختند>
  block
    text <روز ملکست و گش و شاهنشهی>
    text <گر تو یک ذره ازیشان آگهی>
  block
    text <ور نه‌ای آگه برو بر خود گری>
    text <زانک در انکار نقل و محشری>
  block
    text <بر دل و دین خرابت نوحه کن>
    text <که نمی‌بیند جز این خاک کهن>
  block
    text <ور همی‌بیند چرا نبود دلیر>
    text <پشتدار و جانسپار و چشم‌سیر>
  block
    text <در رخت کو از می دین فرخی>
    text <گر بدیدی بحر کو کف سخی>
  block
    text <آنک جو دید آب را نکند دریغ>
    text <خاصه آن کو دید آن دریا و میغ>
