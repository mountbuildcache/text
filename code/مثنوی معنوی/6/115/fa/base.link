
text <حکایت امرء القیس کی پادشاه عرب بود و به صورت عظیم به جمال بود یوسف وقت خود بود و زنان عرب چون زلیخا مردهٔ او و او شاعر طبع قفا نبک من ذکری حبیب و منزل چون همه زنان او را به جان می‌جستند ای عجب غزل او و نالهٔ او بهر چه بود مگر دانست کی این‌ها همه تمثال صورتی‌اند کی بر تخته‌های خاک نقش کرده‌اند عاقبت این امرء القیس را حالی پیدا شد کی نیم‌شب از ملک و فرزند گریخت و خود را در دلقی پنهان کرد و از آن اقلیم به اقلیم دیگر رفت در طلب آن کس کی از اقلیم منزه است یختص برحمته من یشاء الی آخره>
  block
    text <امرء القیس از ممالک خشک‌لب>
    text <هم کشیدش عشق از خطهٔ عرب>
  block
    text <تا بیامد خشت می‌زد در تبوک>
    text <با ملک گفتند شاهی از ملوک>
  block
    text <امرء القیس آمدست این‌جا به کد>
    text <در شکار عشق و خشتی می‌زند>
  block
    text <آن ملک برخاست شب شد پیش او>
    text <گفته او را ای ملیک خوب‌رو>
  block
    text <یوسف وقتی دو ملکت شد کمال>
    text <مر ترا رام از بلاد و از جمال>
  block
    text <گشته مردان بندگان از تیغ تو>
    text <وان زنان ملک مه بی‌میغ تو>
  block
    text <پیش ما باشی تو بخت ما بود>
    text <جان ما از وصل تو صد جان شود>
  block
    text <هم من و هم ملک من مملوک تو>
    text <ای به همت ملک‌ها متروک تو>
  block
    text <فلسفه گفتش بسی و او خموش>
    text <ناگهان وا کرد از سر روی‌پوش>
  block
    text <تا چه گفتش او به گوش از عشق و درد>
    text <هم‌چو خود در حال سرگردانش کرد>
  block
    text <دست او بگرفت و با او یار شد>
    text <او هم از تخت و کمر بیزار شد>
  block
    text <تا بلاد دور رفتند این دو شه>
    text <عشق یک کرت نکردست این گنه>
  block
    text <بر بزرگان شهد و بر طفلانست شیر>
    text <او بهر کشتی بود من الاخیر>
  block
    text <غیر این دو بس ملوک بی‌شمار>
    text <عشقشان از ملک بربود و تبار>
  block
    text <جان این سه شه‌بچه هم گرد چین>
    text <هم‌چو مرغان گشته هر سو دانه‌چین>
  block
    text <زهره نی تا لب گشایند از ضمیر>
    text <زانک رازی با خطر بود و خطیر>
  block
    text <صد هزاران سر بپولی آن زمان>
    text <عشق خشم آلوده زه کرده کمان>
  block
    text <عشق خود بی‌خشم در وقت خوشی>
    text <خوی دارد دم به دم خیره‌کشی>
  block
    text <این بود آن لحظه کو خشنود شد>
    text <من چه گویم چونک خشم‌آلود شد>
  block
    text <لیک مرج جان فدای شیر او>
    text <کش کشد این عشق و این شمشیر او>
  block
    text <کشتنی به از هزاران زندگی>
    text <سلطنت‌ها مردهٔ این بندگی>
  block
    text <با کنایت رازها با هم‌دگر>
    text <پست گفتندی به صد خوف و حذر>
  block
    text <راز را غیر خدا محرم نبود>
    text <آه را جز آسمان هم‌دم نبود>
  block
    text <اصطلاحاتی میان هم‌دگر>
    text <داشتندی بهر ایراد خبر>
  block
    text <زین لسان الطیر عام آموختند>
    text <طمطراق و سروری اندوختند>
  block
    text <صورت آواز مرغست آن کلام>
    text <غافلست از حال مرغان مرد خام>
  block
    text <کو سلیمانی که داند لحن طیر>
    text <دیو گرچه ملک گیرد هست غیر>
  block
    text <دیو بر شبه سلیمان کرد ایست>
    text <علم مکرش هست و علمناش نیست>
  block
    text <چون سلیمان از خدا بشاش بود>
    text <منطق الطیری ز علمناش بود>
  block
    text <تو از آن مرغ هوایی فهم کن>
    text <که ندیدستی طیور من لدن>
  block
    text <جای سیمرغان بود آن سوی قاف>
    text <هر خیالی را نباشد دست‌باف>
  block
    text <جز خیالی را که دید آن اتفاق>
    text <آنگهش بعدالعیان افتد فراق>
  block
    text <نه فراق قطع بهر مصلحت>
    text <که آمنست از هر فراق آن منقبت>
  block
    text <بهر استبقاء آن روحی جسد>
    text <آفتاب از برف یک‌دم درکشد>
  block
    text <بهر جان خویش جو زیشان صلاح>
    text <هین مدزد از حرف ایشان اصطلاح>
  block
    text <آن زلیخا از سپندان تا به عود>
    text <نام جمله چیز یوسف کرده بود>
  block
    text <نام او در نامها مکتوم کرد>
    text <محرمان را سر آن معلوم کرد>
  block
    text <چون بگفتی موم ز آتش نرم شد>
    text <این بدی کان یار با ما گرم شد>
  block
    text <ور بگفتی مه برآمد بنگرید>
    text <ور بگفتی سبز شد آن شاخ بید>
  block
    text <ور بگفتی برگها خوش می‌طپند>
    text <ور بگفتی خوش همی‌سوزد سپند>
  block
    text <ور بگفتی گل به بلبل راز گفت>
    text <ور بگفتی شه سر شهناز گفت>
  block
    text <ور بگفتی چه همایونست بخت>
    text <ور بگفتی که بر افشانید رخت>
  block
    text <ور بگفتی که سقا آورد آب>
    text <ور بگفتی که بر آمد آفتاب>
  block
    text <ور بگفتی دوش دیگی پخته‌اند>
    text <یا حوایج از پزش یک لخته‌اند>
  block
    text <ور بگفتی هست نانها بی‌نمک>
    text <ور بگفتی عکس می‌گردد فلک>
  block
    text <ور بگفتی که به درد آمد سرم>
    text <ور بگفتی درد سر شد خوشترم>
  block
    text <گر ستودی اعتناق او بدی>
    text <ور نکوهیدی فراق او بدی>
  block
    text <صد هزاران نام گر بر هم زدی>
    text <قصد او و خواه او یوسف بدی>
  block
    text <گرسنه بودی چو گفتی نام او>
    text <می‌شدی او سیر و مست جام او>
  block
    text <تشنگیش از نام او ساکن شدی>
    text <نام یوسف شربت باطن شدی>
  block
    text <ور بدی دردیش زان نام بلند>
    text <درد او در حال گشتی سودمند>
  block
    text <وقت سرما بودی او را پوستین>
    text <این کند در عشق نام دوست این>
  block
    text <عام می‌خوانند هر دم نام پاک>
    text <این عمل نکند چو نبود عشقناک>
  block
    text <آنچ عیسی کرده بود از نام هو>
    text <می‌شدی پیدا ورا از نام او>
  block
    text <چونک با حق متصل گردید جان>
    text <ذکر آن اینست و ذکر اینست آن>
  block
    text <خالی از خود بود و پر از عشق دوست>
    text <پس ز کوزه آن تلابد که دروست>
  block
    text <خنده بوی زعفران وصل داد>
    text <گریه بوهای پیاز آن بعاد>
  block
    text <هر یکی را هست در دل صد مراد>
    text <این نباشد مذهب عشق و وداد>
  block
    text <یار آمد عشق را روز آفتاب>
    text <آفتاب آن روی را هم‌چون نقاب>
  block
    text <آنک نشناسد نقاب از روی یار>
    text <عابد الشمس است دست از وی بدار>
  block
    text <روز او و روزی عاشق هم او>
    text <دل همو دلسوزی عاشق هم او>
  block
    text <ماهیان را نقد شد از عین آب>
    text <نان و آب و جامه و دارو و خواب>
  block
    text <هم‌چو طفلست او ز پستان شیرگیر>
    text <او نداند در دو عالم غیر شیر>
  block
    text <طفل داند هم نداند شیر را>
    text <راه نبود این طرف تدبیر را>
  block
    text <گیج کرد این گردنامه روح را>
    text <تا بیابد فاتح و مفتوح را>
  block
    text <گیج نبود در روش بلک اندرو>
    text <حاملش دریا بود نه سیل و جو>
  block
    text <چون بیابد او که یابد گم شود>
    text <هم‌چو سیلی غرقهٔ قلزم شود>
  block
    text <دانه گم شد آنگهی او تین بود>
    text <تا نمردی زر ندادم این بود>
