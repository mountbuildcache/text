
text <حکایت آن سه مسافر مسلمان و ترسا و جهود و آن کی به منزل قوتی یافتند و ترسا و جهود سیر بودند گفتند این قوت را فردا خوریم مسلمان صایم بود گرسنه ماند از آنک مغلوب بود>
  block
    text <یک حکایت بشنو اینجا ای پسر>
    text <تا نگردی ممتحن اندر هنر>
  block
    text <آن جهود و مؤمن و ترسا مگر>
    text <همرهی کردند با هم در سفر>
  block
    text <با دو گمره همره آمد مؤمنی>
    text <چون خرد با نفس و با آهرمنی>
  block
    text <مرغزی و رازی افتند از سفر>
    text <همره و هم‌سفره پیش هم‌دگر>
  block
    text <در قفس افتند زاغ و جغد و باز>
    text <جفت شد در حبس پاک و بی‌نماز>
  block
    text <کرده منزل شب به یک کاروانسرا>
    text <اهل شرق و اهل غرب و ما ورا>
  block
    text <مانده در کاروانسرا خرد و شگرف>
    text <روزها با هم ز سرما و ز برف>
  block
    text <چون گشاده شد ره و بگشاد بند>
    text <بسکلند و هر یکی جایی روند>
  block
    text <چون قفس را بشکند شاه خرد>
    text <جمع مرغان هر یکی سویی پرد>
  block
    text <پر گشاید پیش ازین بر شوق و یاد>
    text <در هوای جنس خود سوی معاد>
  block
    text <پر گشاید هر دمی با اشک و آه>
    text <لیک پریدن ندارد روی و راه>
  block
    text <راه شد هر یک پرد مانند باد>
    text <سوی آن کز یاد آن پر می‌گشاد>
  block
    text <آن طرف که بود اشک و آه او>
    text <چونک فرصت یافت باشد راه او>
  block
    text <در تن خود بنگر این اجزای تن>
    text <از کجاها گرد آمد در بدن>
  block
    text <آبی و خاکی و بادی و آتشی>
    text <عرشی و فرشی و رومی و گشی>
  block
    text <از امید عود هر یک بسته طرف>
    text <اندرین کاروانسرا از بیم برف>
  block
    text <برف گوناگون جمود هر جماد>
    text <در شتای بعد آن خورشید داد>
  block
    text <چون بتابد تف آن خورشید جشم>
    text <کوه گردد گاه ریگ و گاه پشم>
  block
    text <در گداز آید جمادات گران>
    text <چون گداز تن به وقت نقل جان>
  block
    text <چون رسیدند این سه همره منزلی>
    text <هدیه‌شان آورد حلوا مقبلی>
  block
    text <برد حلوا پیش آن هر سه غریب>
    text <محسنی از مطبخ انی قریب>
  block
    text <نان گرم و صحن حلوای عسل>
    text <برد آنک در ثوابش بود امل>
  block
    text <الکیاسه والادب لاهل المدر>
    text <الضیافه والقری لاهل الوبر>
  block
    text <الضیافة للغریب والقری>
    text <اودع الرحمن فی اهل القری>
  block
    text <کل یوم فی القری ضیف حدیث>
    text <ما له غیر الاله من مغیث>
  block
    text <کل لیل فی القری وفد جدید>
    text <ما لهم ثم سوی الله محید>
  block
    text <تخمه بودند آن دو بیگانه ز خور>
    text <بود صایم روز آن مؤمن مگر>
  block
    text <چون نماز شام آن حلوا رسید>
    text <بود مؤمن مانده در جوع شدید>
  block
    text <آن دو کس گفتند ما از خور پریم>
    text <امشبش بنهیم و فردایش خوریم>
  block
    text <صبر گیریم امشب از خور تن زنیم>
    text <بهر فردا لوت را پنهان کنیم>
  block
    text <گفت مؤمن امشب این خورده شود>
    text <صبر را بنهیم تا فردا بود>
  block
    text <پس بدو گفتند زین حکمت‌گری>
    text <قصد تو آن است تا تنها خوری>
  block
    text <گفت ای یاران نه که ما سه تنیم>
    text <چون خلاف افتاد تا قسمت کنیم>
  block
    text <هرکه خواهد قسم خود بر جان زند>
    text <هرکه خواهد قسم خود پنهان کند>
  block
    text <آن دو گفتندش ز قسمت در گذر>
    text <گوش کن قسام فی‌النار از خبر>
  block
    text <گفت قسام آن بود کو خویش را>
    text <کرد قسمت بر هوا و بر خدا>
  block
    text <ملک حق و جمله قسم اوستی>
    text <قسم دیگر را دهی دوگوستی>
  block
    text <این اسد غالب شدی هم بر سگان>
    text <گر نبودی نوبت آن بدرگان>
  block
    text <قصدشان آن کان مسلمان غم خورد>
    text <شب برو در بی‌نوایی بگذرد>
  block
    text <بود مغلوب او به تسلیم و رضا>
    text <گفت سمعا طاعة اصحابنا>
  block
    text <پس بخفتند آن شب و برخاستند>
    text <بامدادان خویش را آراستند>
  block
    text <روی شستند و دهان و هر یکی>
    text <داشت اندر ورد راه و مسلکی>
  block
    text <یک زمانی هر کسی آورد رو>
    text <سوی ورد خویش از حق فضل‌جو>
  block
    text <مؤمن و ترسا جهود و گبر و مغ>
    text <جمله را رو سوی آن سلطان الغ>
  block
    text <بلک سنگ و خاک و کوه و آب را>
    text <هست واگشت نهانی با خدا>
  block
    text <این سخن پایان ندارد هر سه یار>
    text <رو به هم کردند آن دم یاروار>
  block
    text <آن یکی گفتا که هر یک خواب خویش>
    text <آنچ دید او دوش گو آور به پیش>
  block
    text <هرکه خوابش بهتر این را او خورد>
    text <قسم هر مفضول را افضل برد>
  block
    text <آنک اندر عقل بالاتر رود>
    text <خوردن او خوردن جمله بود>
  block
    text <فوق آمد جان پر انوار او>
    text <باقیان را بس بود تیمار او>
  block
    text <عاقلان را چون بقا آمد ابد>
    text <پس به معنی این جهان باقی بود>
  block
    text <پس جهود آورد آنچ دیده بود>
    text <تا کجا شب روح او گردیده بود>
  block
    text <گفت در ره موسی‌ام آمد به پیش>
    text <گربه بیند دنبه اندر خواب خویش>
  block
    text <در پی موسی شدم تا کوه طور>
    text <هر سه‌مان گشتیم ناپیدا ز نور>
  block
    text <هر سه سایه محو شد زان آفتاب>
    text <بعد از آن زان نور شد یک فتح باب>
  block
    text <نور دیگر از دل آن نور رست>
    text <پس ترقی جست آن ثانیش چست>
  block
    text <هم من و هم موسی و هم کوه طور>
    text <هر سه گم گشتیم زان اشراق نور>
  block
    text <بعد از آن دیدم که که سه شاخ شد>
    text <چونک نور حق درو نفاخ شد>
  block
    text <وصف هیبت چون تجلی زد برو>
    text <می‌سکست از هم همی‌شد سو به سو>
  block
    text <آن یکی شاخ که آمد سوی یم>
    text <گشت شیرین آب تلخ هم‌چو سم>
  block
    text <آن یکی شاخش فرو شد در زمین>
    text <چشمهٔ دارو برون آمد معین>
  block
    text <که شفای جمله رنجوران شد آب>
    text <از همایونی وحی مستطاب>
  block
    text <آن یکی شاخ دگر پرید زود>
    text <تا جوار کعبه که عرفات بود>
  block
    text <باز از آن صعقه چو با خود آمدم>
    text <طور بر جا بد نه افزون و نه کم>
  block
    text <لیک زیر پای موسی هم‌چو یخ>
    text <می‌گدازید او نماندش شاخ و شخ>
  block
    text <با زمین هموار شد که از نهیب>
    text <گشت بالایش از آن هیبت نشیب>
  block
    text <باز با خود آمدم زان انتشار>
    text <باز دیدم طور و موسی برقرار>
  block
    text <وآن بیابان سر به سر در ذیل کوه>
    text <پر خلایق شکل موسی در وجوه>
  block
    text <چون عصا و خرقهٔ او خرقه‌شان>
    text <جمله سوی طور خوش دامن کشان>
  block
    text <جمله کفها در دعا افراخته>
    text <نغمهٔ ارنی به هم در ساخته>
  block
    text <باز آن غشیان چو از من رفت زود>
    text <صورت هر یک دگرگونم نمود>
  block
    text <انبیا بودند ایشان اهل ود>
    text <اتحاد انبیاام فهم شد>
  block
    text <باز املاکی همی دیدم شگرف>
    text <صورت ایشان بد از اجرام برف>
  block
    text <حلقهٔ دیگر ملایک مستعین>
    text <صورت ایشان به جمله آتشین>
  block
    text <زین نسق می‌گفت آن شخص جهود>
    text <بس جهودی که آخرش محمود بود>
  block
    text <هیچ کافر را به خواری منگرید>
    text <که مسلمان مردنش باشد امید>
  block
    text <چه خبر داری ز ختم عمر او>
    text <تا بگردانی ازو یک‌باره رو>
  block
    text <بعد از ان ترسا در آمد در کلام>
    text <که مسیحم رو نمود اندر منام>
  block
    text <من شدم با او به چارم آسمان>
    text <مرکز و مثوای خورشید جهان>
  block
    text <خود عجب‌های قلاع آسمان>
    text <نسبتش نبود به آیات جهان>
  block
    text <هر کسی دانند ای فخر البنین>
    text <که فزون باشد فن چرخ از زمین>
