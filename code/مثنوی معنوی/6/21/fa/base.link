
text <حکایت آن مطرب کی در بزم امیر ترک این غزل آغاز کرد گلی یا سوسنی یا سرو یا ماهی نمی‌دانم ازین آشفتهٔ بی‌دل چه می‌خواهی نمی‌دانم  و بانگ بر زدن ترک کی آن بگو کی می‌دانی و جواب مطرب امیر را>
  block
    text <مطرب آغازید پیش ترک مست>
    text <در حجاب نغمه اسرار الست>
  block
    text <من ندانم که تو ماهی یا وثن>
    text <من ندانم تا چه می‌خواهی ز من>
  block
    text <می‌ندانم که چه خدمت آرمت>
    text <تن زنم یا در عبارت آرمت>
  block
    text <این عجب که نیستی از من جدا>
    text <می‌ندانم من کجاام تو کجا>
  block
    text <می‌ندانم که مرا چون می‌کشی>
    text <گاه در بر گاه در خون می‌کشی>
  block
    text <هم‌چنین لب در ندانم باز کرد>
    text <می‌ندانم می‌ندانم ساز کرد>
  block
    text <چون ز حد شد می‌ندانم از شگفت>
    text <ترک ما را زین حراره دل گرفت>
  block
    text <برجهید آن ترک و دبوسی کشید>
    text <تا علیها بر سر مطرب رسید>
  block
    text <گرز را بگرفت سرهنگی بدست>
    text <گفت نه مطرب کشی این دم بدست>
  block
    text <گفت این تکرار بی حد و مرش>
    text <کوفت طبعم را بکوبم من سرش>
  block
    text <قلتبانا می‌ندانی گه مخور>
    text <ور همی‌دانی بزن مقصود بر>
  block
    text <آن بگو ای گیج که می‌دانیش>
    text <می‌ندانم می‌ندانم در مکش>
  block
    text <من بپرسم کز کجایی هی مری>
    text <تو بگویی نه ز بلخ و نه از هری>
  block
    text <نه ز بغداد و نه موصل نه طراز>
    text <در کشی در نی و نی راه دراز>
  block
    text <خود بگو من از کجاام باز ره>
    text <هست تنقیح مناط اینجا بله>
  block
    text <یا بپرسیدم چه خوردی ناشتاب>
    text <تو بگویی نه شراب و نه کباب>
  block
    text <نه قدید و نه ثرید و نه عدس>
    text <آنچ خوردی آن بگو تنها و بس>
  block
    text <این سخن‌خایی دراز از بهر چیست>
    text <گفت مطرب زانک مقصودم خفیست>
  block
    text <می‌رمد اثبات پیش از نفی تو>
    text <نفی کردم تا بری ز اثبات بو>
  block
    text <در نوا آرم بنفی این ساز را>
    text <چون بمیری مرگ گوید راز را>
