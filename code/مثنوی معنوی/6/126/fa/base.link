
text <مفتون شدن قاضی بر زن جوحی و در صندوق ماندن و نایب قاضی صندوق را خریدن باز سال دوم آمدن زن جوحی بر امید بازی پارینه و گفتن قاضی کی مرا آزاد کن و کسی دیگر را بجوی الی آخر القصه>
  block
    text <جوحی هر سالی ز درویشی به فن>
    text <رو بزن کردی کای دلخواه زن>
  block
    text <چون سلاحت هست رو صیدی بگیر>
    text <تا بدوشانیم از صید تو شیر>
  block
    text <قوس ابرو تیر غمزه دام کید>
    text <بهر چه دادت خدا از بهر صید>
  block
    text <رو پی مرغی شگرفی دام نه>
    text <دانه بنما لیک در خوردش مده>
  block
    text <کام بنما و کن او را تلخ‌کام>
    text <کی خورد دانه چو شد در حبس دام>
  block
    text <شد زن او نزد قاضی در گله>
    text <که مرا افغان ز شوی ده‌دله>
  block
    text <قصه کوته کن که قاضی شد شکار>
    text <از مقال و از جمال آن نگار>
  block
    text <گفت اندر محکمه‌ست این غلغله>
    text <من نتوانم فهم کردن این گله>
  block
    text <گر به خلوت آیی ای سرو سهی>
    text <از ستم‌کاری شو شرحم دهی>
  block
    text <گفت خانهٔ تو ز هر نیک و بدی>
    text <باشد از بهر گله آمد شدی>
  block
    text <خانهٔ سر جمله پر سودا بود>
    text <صدر پر وسواس و پر غوغا بود>
  block
    text <باقی اعضا ز فکر آسوده‌اند>
    text <وآن صدور از صادران فرسوده‌اند>
  block
    text <در خزان و باد خوف حق گریز>
    text <آن شقایق‌های پارین را بریز>
  block
    text <این شقایق منع نو اشکوفه‌هاست>
    text <که درخت دل برای آن نماست>
  block
    text <خویش را در خواب کن زین افتکار>
    text <سر ز زیر خواب در یقظت بر آر>
  block
    text <هم‌چو آن اصحاب کهف ای خواجه زود>
    text <رو به ایقاظا که تحسبهم رقود>
  block
    text <گفت قاضی ای صنم معمول چیست>
    text <گفت خانهٔ این کنیزک بس تهیست>
  block
    text <خصم در ده رفت و حارس نیز نیست>
    text <بهر خلوت سخت نیکو مسکنیست>
  block
    text <امشب ار امکان بود آنجا بیا>
    text <کار شب بی سمعه است و بی‌ریا>
  block
    text <جمله جاسوسان ز خمر خواب مست>
    text <زنگی شب جمله را گردن زدست>
  block
    text <خواند بر قاضی فسون‌های عجب>
    text <آن شکرلب وانگهانی از چه لب>
  block
    text <چند با آدم بلیس افسانه کرد>
    text <چون حوا گفتش بخور آنگاه خورد>
  block
    text <اولین خون در جهان ظلم و داد>
    text <از کف قابیل بهر زن فتاد>
  block
    text <نوح چون بر تابه بریان ساختی>
    text <واهله بر تابه سنگ انداختی>
  block
    text <مکر زن بر کار او چیره شدی>
    text <آب صاف وعظ او تیره شدی>
  block
    text <قوم را پیغام کردی از نهان>
    text <که نگه دارید دین زین گمرهان>
