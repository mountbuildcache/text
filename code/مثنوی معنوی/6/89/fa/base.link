
text <حکایت شب دزدان کی سلطان محمود شب در میان ایشان افتاد کی من یکی‌ام از شما و بر احوال ایشان مطلع شدن الی آخره>
  block
    text <شب چو شه محمود برمی‌گشت فرد>
    text <با گروهی قوم دزدان باز خورد>
  block
    text <پس بگفتندش کیی ای بوالوفا>
    text <گفت شه من هم یکی‌ام از شما>
  block
    text <آن یکی گفت ای گروه مکر کیش>
    text <تا بگوید هر یکی فرهنگ خویش>
  block
    text <تا بگوید با حریفان در سمر>
    text <کو چه دارد در جبلت از هنر>
  block
    text <آن یکی گفت ای گروه فن‌فروش>
    text <هست خاصیت مرا اندر دو گوش>
  block
    text <که بدانم سگ چه می‌گوید به بانگ>
    text <قوم گفتندش ز دیناری دو دانگ>
  block
    text <آن دگر گفت ای گروه زرپرست>
    text <جمله خاصیت مرا چشم اندرست>
  block
    text <هر که را شب بینم اندر قیروان>
    text <روز بشناسم من او را بی‌گمان>
  block
    text <گفت یک خاصیتم در بازو است>
    text <که زنم من نقبها با زور دست>
  block
    text <گفت یک خاصیتم در بینی است>
    text <کار من در خاکها بوبینی است>
  block
    text <سرالناس معادن داد دست>
    text <که رسول آن را پی چه گفته است>
  block
    text <من ز خاک تن بدانم کاندر آن>
    text <چند نقدست و چه دارد او ز کان>
  block
    text <در یکی کان زر بی‌اندازه درج>
    text <وان دگر دخلش بود کمتر ز خرج>
  block
    text <هم‌چو مجنون بو کنم من خاک را>
    text <خاک لیلی را بیابم بی‌خطا>
  block
    text <بو کنم دانم ز هر پیراهنی>
    text <گر بود یوسف و گر آهرمنی>
  block
    text <هم‌چو احمد که برد بو از یمن>
    text <زان نصیبی یافت این بینی من>
  block
    text <که کدامین خاک همسایهٔ زرست>
    text <یا کدامین خاک صفر و ابترست>
  block
    text <گفت یک نک خاصیت در پنجه‌ام>
    text <که کمندی افکنم طول علم>
  block
    text <هم‌چو احمد که کمند انداخت جانش>
    text <تا کمندش برد سوی آسمانش>
  block
    text <گفت حقش ای کمندانداز بیت>
    text <آن ز من دان ما رمیت اذ رمیت>
  block
    text <پس بپرسیدند زان شه کای سند>
    text <مر ترا خاصیت اندر چه بود>
  block
    text <گفت در ریشم بود خاصیتم>
    text <که رهانم مجرمان را از نقم>
  block
    text <مجرمان را چون به جلادان دهند>
    text <چون بجنبد ریش من زیشان رهند>
  block
    text <چون بجنبانم به رحمت ریش را>
    text <طی کنند آن قتل و آن تشویش را>
  block
    text <قوم گفتندش که قطب ما توی>
    text <که خلاص روز محنتمان شوی>
  block
    text <چون سگی بانگی بزد از سوی راست>
    text <گفت می‌گوید که سلطان با شماست>
  block
    text <خاک بو کرد آن دگر از ربوه‌ای>
    text <گفت این هست از وثاق بیوه‌ای>
  block
    text <پس کمند انداخت استاد کمند>
    text <تا شدند آن سوی دیوار بلند>
  block
    text <جای دیگر خاک را چون بوی کرد>
    text <گفت خاک مخزن شاهیست فرد>
  block
    text <نقب‌زن زد نقب در مخزن رسید>
    text <هر یکی از مخزن اسبابی کشید>
  block
    text <بس زر و زربفت و گوهرهای زفت>
    text <قوم بردند و نهان کردند تفت>
  block
    text <شه معین دید منزل‌گاهشان>
    text <حلیه و نام و پناه و راهشان>
  block
    text <خویش را دزدید ازیشان بازگشت>
    text <روز در دیوان بگفت آن سرگذشت>
  block
    text <پس روان گشتند سرهنگان مست>
    text <تا که دزدان را گرفتند و ببست>
  block
    text <دست‌بسته سوی دیوان آمدند>
    text <وز نهیب جان خود لرزان شدند>
  block
    text <چونک استادند پیش تخت شاه>
    text <یار شبشان بود آن شاه چو ماه>
  block
    text <آنک چشمش شب بهرکه انداختی>
    text <روز دیدی بی شکش بشناختی>
  block
    text <شاه را بر تخت دید و گفت این>
    text <بود با ما دوش شب‌گرد و قرین>
  block
    text <آنک چندین خاصیت در ریش اوست>
    text <این گرفت ما هم از تفتیش اوست>
  block
    text <عارف شه بود چشمش لاجرم>
    text <بر گشاد از معرفت لب با حشم>
  block
    text <گفت و هو معکم این شاه بود>
    text <فعل ما می‌دید و سرمان می‌شنود>
  block
    text <چشم من ره برد شب شه را شناخت>
    text <جمله شب با روی ماهش عشق باخت>
  block
    text <امت خود را بخواهم من ازو>
    text <کو نگرداند ز عارف هیچ رو>
  block
    text <چشم عارف دان امان هر دو کون>
    text <که بدو یابید هر بهرام عون>
  block
    text <زان محمد شافع هر داغ بود>
    text <که ز جز شه چشم او مازاغ بود>
  block
    text <در شب دنیا که محجوبست شید>
    text <ناظر حق بود و زو بودش امید>
  block
    text <از الم نشرح دو چشمش سرمه یافت>
    text <دید آنچ جبرئیل آن بر نتافت>
  block
    text <مر یتیمی را که سرمه حق کشد>
    text <گردد او در یتیم با رشد>
  block
    text <نور او بر ذره‌ها غالب شود>
    text <آن‌چنان مطلوب را طالب شود>
  block
    text <در نظر بودش مقامات العباد>
    text <لاجرم نامش خدا شاهد نهاد>
  block
    text <آلت شاهد زبان و چشم تیز>
    text <که ز شب‌خیزش ندارد سر گریز>
  block
    text <گر هزاران مدعی سر بر زند>
    text <گوش قاضی جانب شاهد کند>
  block
    text <قاضیان را در حکومت این فنست>
    text <شاهد ایشان را دو چشم روشنست>
  block
    text <گفت شاهد زان به جای دیده است>
    text <کو بدیدهٔ بی‌غرض سر دیده است>
  block
    text <مدعی دیده‌ست اما با غرض>
    text <پرده باشد دیدهٔ دل را غرض>
  block
    text <حق همی‌خواهد که تو زاهد شوی>
    text <تا غرض بگذاری و شاهد شوی>
  block
    text <کین غرضها پردهٔ دیده بود>
    text <بر نظر چون پرده پیچیده بود>
  block
    text <پس نبیند جمله را با طم و رم>
    text <حبک الاشیاء یعمی و یصم>
  block
    text <در دلش خورشید چون نوری نشاند>
    text <پیشش اختر را مقادیری نماند>
  block
    text <پس بدید او بی‌حجاب اسرار را>
    text <سیر روح مؤمن و کفار را>
  block
    text <در زمین حق را و در چرخ سمی>
    text <نیست پنهان‌تر ز روح آدمی>
  block
    text <باز کرد از رطب و یابس حق نورد>
    text <روح را من امر ربی مهر کرد>
  block
    text <پس چو دید آن روح را چشم عزیز>
    text <پس برو پنهان نماند هیچ چیز>
  block
    text <شاهد مطلق بود در هر نزاع>
    text <بشکند گفتش خمار هر صداع>
  block
    text <نام حق عدلست و شاهد آن اوست>
    text <شاهد عدلست زین رو چشم دوست>
  block
    text <منظر حق دل بود در دو سرا>
    text <که نظر در شاهد آید شاه را>
  block
    text <عشق حق و سر شاهدبازیش>
    text <بود مایهٔ جمله پرده‌سازیش>
  block
    text <پس از آن لولاک گفت اندر لقا>
    text <در شب معراج شاهدباز ما>
  block
    text <این قضا بر نیک و بد حاکم بود>
    text <بر قضا شاهد نه حاکم می‌شود>
  block
    text <شد اسیر آن قضا میر قضا>
    text <شاد باش ای چشم‌تیز مرتضی>
  block
    text <عارف از معروف بس درخواست کرد>
    text <کای رقیب ما تو اندر گرم و سرد>
  block
    text <ای مشیر ما تو اندر خیر و شر>
    text <از اشارتهات دل‌مان بی‌خبر>
  block
    text <ای یرانا لانراه روز و شب>
    text <چشم‌بند ما شده دید سبب>
  block
    text <چشم من از چشم‌ها بگزیده شد>
    text <تا که در شب آفتابم دیده شد>
  block
    text <لطف معروف تو بود آن ای بهی>
    text <پس کمال البر فی اتمامه>
  block
    text <یا رب اتمم نورنا فی الساهره>
    text <وانجنا من مفضحات قاهره>
  block
    text <یار شب را روز مهجوری مده>
    text <جان قربت‌دیده را دوری مده>
  block
    text <بعد تو مرگیست با درد و نکال>
    text <خاصه بعدی که بود بعد الوصال>
  block
    text <آنک دیدستت مکن نادیده‌اش>
    text <آب زن بر سبزهٔ بالیده‌اش>
  block
    text <من نکردم لا ابالی در روش>
    text <تو مکن هم لاابالی در خلش>
  block
    text <هین مران از روی خود او را بعید>
    text <آنک او یک‌باره آن روی تو دید>
  block
    text <دید روی جز تو شد غل گلو>
    text <کل شیء ما سوی الله باطل>
  block
    text <باطل‌اند و می‌نمایندم رشد>
    text <زانک باطل باطلان را می‌کشد>
  block
    text <ذره ذره کاندرین ارض و سماست>
    text <جنس خود را هر یکی چون کهرباست>
  block
    text <معده نان را می‌کشد تا مستقر>
    text <می‌کشد مر آب را تف جگر>
  block
    text <چشم جذاب بتان زین کویها>
    text <مغز جویان از گلستان بویها>
  block
    text <زانک حس چشم آمد رنگ کش>
    text <مغز و بینی می‌کشد بوهای خوش>
  block
    text <زین کششها ای خدای رازدان>
    text <تو به جذب لطف خودمان ده امان>
  block
    text <غالبی بر جاذبان ای مشتری>
    text <شاید ار درماندگان را وا خری>
  block
    text <رو به شه آورد چون تشنه به ابر>
    text <آنک بود اندر شب قدر آن بدر>
  block
    text <چون لسان وجان او بود آن او>
    text <آن او با او بود گستاخ‌گو>
  block
    text <گفت ما گشتیم چون جان بند طین>
    text <آفتاب جان توی در یوم دین>
  block
    text <وقت آن شد ای شه مکتوم‌سیر>
    text <کز کرم ریشی بجنبانی به خیر>
  block
    text <هر یکی خاصیت خود را نمود>
    text <آن هنرها جمله بدبختی فزود>
  block
    text <آن هنرها گردن ما را ببست>
    text <زان مناصب سرنگوساریم و پست>
  block
    text <آن هنر فی جیدنا حبل مسد>
    text <روز مردن نیست زان فنها مدد>
  block
    text <جز همان خاصیت آن خوش‌حواس>
    text <که به شب بد چشم او سلطان‌شناس>
  block
    text <آن هنرها جمله غول راه بود>
    text <غیر چشمی کو ز شه آگاه بود>
  block
    text <شاه را شرم از وی آمد روز بار>
    text <که به شب بر روی شه بودش نظار>
  block
    text <وان سگ آگاه از شاه وداد>
    text <خود سگ کهفش لقب باید نهاد>
  block
    text <خاصیت در گوش هم نیکو بود>
    text <کو به بانگ سگ ز شیر آگه شود>
  block
    text <سگ چو بیدارست شب چون پاسبان>
    text <بی‌خبر نبود ز شبخیز شهان>
  block
    text <هین ز بدنامان نباید ننگ داشت>
    text <هوش بر اسرارشان باید گماشت>
  block
    text <هر که او یک‌بار خود بدنام شد>
    text <خود نباید نام جست و خام شد>
  block
    text <ای بسا زر که سیه‌تابش کنند>
    text <تا شود آمن ز تاراج و گزند>
