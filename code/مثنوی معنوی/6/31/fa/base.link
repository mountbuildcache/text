
text <معاتبهٔ مصطفی علیه‌السلام با صدیق رضی الله عنه کی ترا وصیت کردم کی به شرکت من بخر تو چرا بهر خود تنها خریدی و عذر او>
  block
    text <گفت ای صدیق آخر گفتمت>
    text <که مرا انباز کن در مکرمت>
  block
    text <گفت ما دو بندگان کوی تو>
    text <کردمش آزاد من بر روی تو>
  block
    text <تو مرا می‌دار بنده و یار غار>
    text <هیچ آزادی نخواهم زینهار>
  block
    text <که مرا از بندگیت آزادیست>
    text <بی‌تو بر من محنت و بیدادیست>
  block
    text <ای جهان را زنده کرده ز اصطفا>
    text <خاص کرده عام را خاصه مرا>
  block
    text <خوابها می‌دید جانم در شباب>
    text <که سلامم کرد قرص آفتاب>
  block
    text <از زمینم بر کشید او بر سما>
    text <همره او گشته بودم ز ارتقا>
  block
    text <گفتم این ماخولیا بود و محال>
    text <هیچ گردد مستحیلی وصف حال>
  block
    text <چون ترا دیدم بدیدم خویش را>
    text <آفرین آن آینهٔ خوش کیش را>
  block
    text <چون ترا دیدم محالم حال شد>
    text <جان من مستغرق اجلال شد>
  block
    text <چون ترا دیدم خود ای روح البلاد>
    text <مهر این خورشید از چشمم فتاد>
  block
    text <گشت عالی‌همت از نو چشم من>
    text <جز به خواری نگردد اندر چمن>
  block
    text <نور جستم خود بدیدم نور نور>
    text <حور جستم خود بدیدم رشک حور>
  block
    text <یوسفی جستم لطیف و سیم تن>
    text <یوسفستانی بدیدم در تو من>
  block
    text <در پی جنت بدم در جست و جو>
    text <جنتی بنمود از هر جزو تو>
  block
    text <هست این نسبت به من مدح و ثنا>
    text <هست این نسبت به تو قدح و هجا>
  block
    text <هم‌چو مدح مرد چوپان سلیم>
    text <مر خدا را پیش موسی کلیم>
  block
    text <که بجویم اشپشت شیرت دهم>
    text <چارقت دوم من و پیشت نهم>
  block
    text <قدح او را حق به مدحی برگرفت>
    text <گر تو هم رحمت کنی نبود شگفت>
  block
    text <رحم فرما بر قصور فهمها>
    text <ای ورای عقلها و وهمها>
  block
    text <ایها العشاق اقبالی جدید>
    text <از جهان کهنهٔ نوگر رسید>
  block
    text <زان جهان کو چارهٔ بیچاره‌جوست>
    text <صد هزاران نادره دنیا دروست>
  block
    text <ابشروا یا قوم اذ جاء الفرج>
    text <افرحوا یا قوم قد زال الحرج>
  block
    text <آفتابی رفت در کازهٔ هلال>
    text <در تقاضا که ارحنا یا بلال>
  block
    text <زیر لب می‌گفتی از بیم عدو>
    text <کوری او بر مناره رو بگو>
  block
    text <می‌دمد در گوش هر غمگین بشیر>
    text <خیز ای مدبر ره اقبال گیر>
  block
    text <ای درین حبس و درین گند و شپش>
    text <هین که تا کس نشنود رستی خمش>
  block
    text <چون کنی خامش کنون ای یار من>
    text <کز بن هر مو بر آمد طبل‌زن>
  block
    text <آن‌چنان کر شد عدو رشک‌خو>
    text <گوید این چندین دهل را بانگ کو>
  block
    text <می‌زند بر روش ریحان که طریست>
    text <او ز کوری گوید این آسیب چیست>
  block
    text <می‌شکنجد حور دستش می‌کشد>
    text <کور حیران کز چه دردم می‌کند>
  block
    text <این کشاکش چیست بر دست و تنم>
    text <خفته‌ام بگذار تا خوابی کنم>
  block
    text <آنک در خوابش همی‌جویی ویست>
    text <چشم بگشا کان مه نیکو پیست>
  block
    text <زان بلاها بر عزیزان بیش بود>
    text <کان تجمش یار با خوبان فزود>
  block
    text <لاغ با خوبان کند بر هر رهی>
    text <نیز کوران را بشوراند گهی>
  block
    text <خویش را یک‌دم برین کوران دهد>
    text <تا غریو از کوی کوران بر جهد>
