
text <سال سایل از مرغی کی بر سر ربض شهری نشسته باشد سر او فاضل‌ترست و عزیزتر و شریف‌تر و مکرم‌تر یا دم او و جواب دادن واعظ سایل را به قدر فهم او>
  block
    text <واعظی را گفت روزی سایلی>
    text <کای تو منبر را سنی‌تر قایلی>
  block
    text <یک سؤالستم بگو ای ذو لباب>
    text <اندرین مجلس سؤالم را جواب>
  block
    text <بر سر بارو یکی مرغی نشست>
    text <از سر و از دم کدامینش بهست>
  block
    text <گفت اگر رویش به شهر و دم به ده>
    text <روی او از دم او می‌دان که به>
  block
    text <ور سوی شهرست دم رویش به ده>
    text <خاک آن دم باش و از رویش بجه>
  block
    text <مرغ با پر می‌پرد تا آشیان>
    text <پر مردم همتست ای مردمان>
  block
    text <عاشقی که آلوده شد در خیر و شر>
    text <خیر و شر منگر تو در همت نگر>
  block
    text <باز اگر باشد سپید و بی‌نظیر>
    text <چونک صیدش موش باشد شد حقیر>
  block
    text <ور بود چغدی و میل او به شاه>
    text <او سر بازست منگر در کلاه>
  block
    text <آدمی بر قد یک طشت خمیر>
    text <بر فزود از آسمان و از اثیر>
  block
    text <هیچ کرمنا شنید این آسمان>
    text <که شنید این آدمی پر غمان>
  block
    text <بر زمین و چرخ عرضه کرد کس>
    text <خوبی و عقل و عبارات و هوس>
  block
    text <جلوه کردی هیچ تو بر آسمان>
    text <خوبی روی و اصابت در گمان>
  block
    text <پیش صورتهای حمام ای ولد>
    text <عرضه کردی هیچ سیم‌اندام خود>
  block
    text <بگذری زان نقشهای هم‌چو حور>
    text <جلوه آری با عجوز نیم‌کور>
  block
    text <در عجوزه چیست که ایشان را نبود>
    text <که ترا زان نقشها با خود ربود>
  block
    text <تو نگویی من بگویم در بیان>
    text <عقل و حس و درک و تدبیرست و جان>
  block
    text <در عجوزه جان آمیزش‌کنیست>
    text <صورت گرمابه‌ها را روح نیست>
  block
    text <صورت گرمابه گر جنبش کند>
    text <در زمان او از عجوزه بر کند>
  block
    text <جان چه باشد با خبر از خیر و شر>
    text <شاد با احسان و گریان از ضرر>
  block
    text <چون سر و ماهیت جان مخبرست>
    text <هر که او آگاه‌تر با جان‌ترست>
  block
    text <روح را تاثیر آگاهی بود>
    text <هر که را این بیش اللهی بود>
  block
    text <چون خبرها هست بیرون زین نهاد>
    text <باشد این جانها در آن میدان جماد>
  block
    text <جان اول مظهر درگاه شد>
    text <جان جان خود مظهر الله شد>
  block
    text <آن ملایک جمله عقل و جان بدند>
    text <جان نو آمد که جسم آن بدند>
  block
    text <از سعادت چون بر آن جان بر زدند>
    text <هم‌چو تن آن روح را خادم شدند>
  block
    text <آن بلیس از جان از آن سر برده بود>
    text <یک نشد با جان که عضو مرده بود>
  block
    text <چون نبودش آن فدای آن نشد>
    text <دست بشکسته مطیع جان نشد>
  block
    text <جان نشد ناقص گر آن عضوش شکست>
    text <کان بدست اوست تواند کرد هست>
  block
    text <سر دیگر هست کو گوش دگر>
    text <طوطیی کو مستعد آن شکر>
  block
    text <طوطیان خاص را قندیست ژرف>
    text <طوطیان عام از آن خور بسته طرف>
  block
    text <کی چشد درویش صورت زان زکات>
    text <معنیست آن نه فعولن فاعلات>
  block
    text <از خر عیسی دریغش نیست قند>
    text <لیک خر آمد به خلقت که پسند>
  block
    text <قند خر را گر طرب انگیختی>
    text <پیش خر قنطار شکر ریختی>
  block
    text <معنی نختم علی افواههم>
    text <این شناس اینست ره‌رو را مهم>
  block
    text <تا ز راه خاتم پیغامبران>
    text <بوک بر خیزد ز لب ختم گران>
  block
    text <ختمهایی که انبیا بگذاشتند>
    text <آن بدین احمدی برداشتند>
  block
    text <قفلهای ناگشاده مانده بود>
    text <از کف انا فتحنا برگشود>
  block
    text <او شفیع است این جهان و آن جهان>
    text <این جهان زی دین و آنجا زی جنان>
  block
    text <این جهان گوید که تو رهشان نما>
    text <وآن جهان گوید که تو مهشان نما>
  block
    text <پیشه‌اش اندر ظهور و در کمون>
    text <اهد قومی انهم لا یعلمون>
  block
    text <باز گشته از دم او هر دو باب>
    text <در دو عالم دعوت او مستجاب>
  block
    text <بهر این خاتم شدست او که به جود>
    text <مثل او نه بود و نه خواهند بود>
  block
    text <چونک در صنعت برد استاد دست>
    text <نه تو گویی ختم صنعت بر توست>
  block
    text <در گشاد ختمها تو خاتمی>
    text <در جهان روح‌بخشان حاتمی>
  block
    text <هست اشارات محمدالمراد>
    text <کل گشاد اندر گشاد اندر گشاد>
  block
    text <صد هزاران آفرین بر جان او>
    text <بر قدوم و دور فرزندان او>
  block
    text <آن خلیفه‌زادگان مقبلش>
    text <زاده‌اند از عنصر جان و دلش>
  block
    text <گر ز بغداد و هری یا از ری‌اند>
    text <بی‌مزاج آب و گل نسل وی‌اند>
  block
    text <شاخ گل هر جا که روید هم گلست>
    text <خم مل هر جا که جوشد هم ملست>
  block
    text <گر ز مغرب بر زند خورشید سر>
    text <عین خورشیدست نه چیز دگر>
  block
    text <عیب چینان را ازین دم کور دار>
    text <هم بستاری خود ای کردگار>
  block
    text <گفت حق چشم خفاش بدخصال>
    text <بسته‌ام من ز آفتاب بی‌مثال>
  block
    text <از نظرهای خفاش کم و کاست>
    text <انجم آن شمس نیز اندر خفاست>
