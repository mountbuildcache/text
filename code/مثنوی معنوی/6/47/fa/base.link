
text <بار دیگر رجوع کردن به قصهٔ صوفی و قاضی>
  block
    text <گفت صوفی در قصاص یک قفا>
    text <سر نشاید باد دادن از عمی>
  block
    text <خرقهٔ تسلیم اندر گردنم>
    text <بر من آسان کرد سیلی خوردنم>
  block
    text <دید صوفی خصم خود را سخت زار>
    text <گفت اگر مشتش زنم من خصم‌وار>
  block
    text <او به یک مشتم بریزد چون رصاص>
    text <شاه فرماید مرا زجر و قصاص>
  block
    text <خیمه ویرانست و بشکسته وتد>
    text <او بهانه می‌جود تا در فتد>
  block
    text <بهر این مرده دریغ آید دریغ>
    text <که قصاصم افتد اندر زیر تیغ>
  block
    text <چون نمی‌توانست کف بر خصم زد>
    text <عزمش آن شد کش سوی قاضی برد>
  block
    text <که ترازوی حق است و کیله‌اش>
    text <مخلص است از مکر دیو و حیله‌اش>
  block
    text <هست او مقراض احقاد و جدال>
    text <قاطع جن دو خصم و قیل و قال>
  block
    text <دیو در شیشه کند افسون او>
    text <فتنه‌ها ساکن کند قانون او>
  block
    text <چون ترازو دید خصم پر طمع>
    text <سرکشی بگذارد و گردد تبع>
  block
    text <ور ترازو نیست گر افزون دهیش>
    text <از قسم راضی نگردد آگهیش>
  block
    text <هست قاضی رحمت و دفع ستیز>
    text <قطره‌ای از بحر عدل رستخیز>
  block
    text <قطره گرچه خرد و کوته‌پا بود>
    text <لطف آب بحر ازو پیدا بود>
  block
    text <از غبار ار پاک داری کله را>
    text <تو ز یک قطره ببینی دجله را>
  block
    text <جزوها بر حال کلها شاهدست>
    text <تا شفق غماز خورشید آمدست>
  block
    text <آن قسم بر جسم احمد راند حق>
    text <آنچ فرمودست کلا والشفق>
  block
    text <مور بر دانه چرا لرزان بدی>
    text <گر از آن یک دانه خرمن‌دان بدی>
  block
    text <بر سر حرف آ که صوفی بی‌دلست>
    text <در مکافات جفا مستعجلست>
  block
    text <ای تو کرده ظلمها چون خوش‌دلی>
    text <از تقاضای مکافی غافلی>
  block
    text <یا فراموشت شدست از کرده‌هات>
    text <که فرو آویخت غفلت پرده‌هات>
  block
    text <گر نه خصمیهاستی اندر قفات>
    text <جرم گردون رشک بردی بر صفات>
  block
    text <لیک محبوسی برای آن حقوق>
    text <اندک اندک عذر می‌خواه از عقوق>
  block
    text <تا به یکبارت نگیرد محتسب>
    text <آب خود روشن کن اکنون با محب>
  block
    text <رفت صوفی سوی آن سیلی‌زنش>
    text <دست زد چون مدعی در دامنش>
  block
    text <اندر آوردش بر قاضی کشان>
    text <کین خر ادبار را بر خر نشان>
  block
    text <یا به زخم دره او را ده جزا>
    text <آنچنان که رای تو بیند سزا>
  block
    text <کانک از زجر تو میرد در دمار>
    text <بر تو تاوان نیست آن باشد جبار>
  block
    text <در حد و تعزیر قاضی هر که مرد>
    text <نیست بر قاضی ضمان کو نیست خرد>
  block
    text <نایب حقست و سایهٔ عدل حق>
    text <آینهٔ هر مستحق و مستحق>
  block
    text <کو ادب از بهر مظلومی کند>
    text <نه برای عرض و خشم و دخل خود>
  block
    text <چون برای حق و روز آجله‌ست>
    text <گر خطایی شد دیت بر عاقله‌ست>
  block
    text <آنک بهر خود زند او ضامنست>
    text <وآنک بهر حق زند او آمنست>
  block
    text <گر پدر زد مر پسر را و بمرد>
    text <آن پدر را خون‌بها باید شمرد>
  block
    text <زانک او را بهر کار خویش زد>
    text <خدمت او هست واجب بر ولد>
  block
    text <چون معلم زد صبی را شد تلف>
    text <بر معلم نیست چیزی لا تخف>
  block
    text <کان معلم نایب افتاد و امین>
    text <هر امین را هست حکمش همچنین>
  block
    text <نیست واجب خدمت استا برو>
    text <پس نبود استا به زجرش کارجو>
  block
    text <ور پدر زد او برای خود زدست>
    text <لاجرم از خونبها دادن نرست>
  block
    text <پس خودی را سر ببر ای ذوالفقار>
    text <بی‌خودی شو فانیی درویش‌وار>
  block
    text <چون شدی بی‌خود هر آنچ تو کنی>
    text <ما رمیت اذ رمیتی آمنی>
  block
    text <آن ضمان بر حق بود نه بر امین>
    text <هست تفصیلش به فقه اندر مبین>
  block
    text <هر دکانی راست سودایی دگر>
    text <مثنوی دکان فقرست ای پسر>
  block
    text <در دکان کفشگر چرمست خوب>
    text <قالب کفش است اگر بینی تو چوب>
  block
    text <پیش بزازان قز و ادکن بود>
    text <بهر گز باشد اگر آهن بود>
  block
    text <مثنوی ما دکان وحدتست>
    text <غیر واحد هرچه بینی آن بتست>
  block
    text <بت ستودن بهر دام عامه را>
    text <هم‌چنان دان کالغرانیق العلی>
  block
    text <خواندش در سورهٔ والنجم زود>
    text <لیک آن فتنه بد از سوره نبود>
  block
    text <جمله کفار آن زمان ساجد شدند>
    text <هم سری بود آنک سر بر در زدند>
  block
    text <بعد ازین حرفیست پیچاپیچ و دور>
    text <با سلیمان باش و دیوان را مشور>
  block
    text <هین حدیث صوفی و قاضی بیار>
    text <وان ستمکار ضعیف زار زار>
  block
    text <گفت قاضی ثبت العرش ای پسر>
    text <تا برو نقشی کنم از خیر و شر>
  block
    text <کو زننده کو محل انتقام>
    text <این خیالی گشته است اندر سقام>
  block
    text <شرع بهر زندگان و اغنیاست>
    text <شرع بر اصحاب گورستان کجاست>
  block
    text <آن گروهی کز فقیری بی‌سرند>
    text <صد جهت زان مردگان فانی‌تراند>
  block
    text <مرده از یک روست فانی در گزند>
    text <صوفیان از صد جهت فانی شدند>
  block
    text <مرگ یک قتلست و این سیصد هزار>
    text <هر یکی را خونبهایی بی‌شمار>
  block
    text <گرچه کشت این قوم را حق بارها>
    text <ریخت بهر خونبها انبارها>
  block
    text <هم‌چو جرجیس‌اند هر یک در سرار>
    text <کشته گشته زنده گشته شصت بار>
  block
    text <کشته از ذوق سنان دادگر>
    text <می‌بسوزد که بزن زخمی دگر>
  block
    text <والله از عشق وجود جان‌پرست>
    text <کشته بر قتل دوم عاشق‌ترست>
  block
    text <گفت قاضی من قضادار حیم>
    text <حاکم اصحاب گورستان کیم>
  block
    text <این به صورت گر نه در گورست پست>
    text <گورها در دودمانش آمدست>
  block
    text <بس بدیدی مرده اندر گور تو>
    text <گور را در مرده بین ای کور تو>
  block
    text <گر ز گوری خشت بر تو اوفتاد>
    text <عاقلان از گور کی خواهند داد>
  block
    text <گرد خشم و کینهٔ مرده مگرد>
    text <هین مکن با نقش گرمابه نبرد>
  block
    text <شکر کن که زنده‌ای بر تو نزد>
    text <کانک زنده رد کند حق کرد رد>
  block
    text <خشم احیا خشم حق و زخم اوست>
    text <که به حق زنده‌ست آن پاکیزه‌پوست>
  block
    text <حق بکشت او را و در پاچه‌ش دمید>
    text <زود قصابانه پوست از وی کشید>
  block
    text <نفخ در وی باقی آمد تا مب>
    text <نفخ حق نبود چو نفخهٔ آن قصاب>
  block
    text <فرق بسیارست بین النفختین>
    text <این همه زینست و آن سر جمله شین>
  block
    text <این حیات از وی برید و شد مضر>
    text <وان حیات از نفخ حق شد مستمر>
  block
    text <این دم آن دم نیست کاید آن به شرح>
    text <هین بر آ زین قعر چه بالای صرح>
  block
    text <نیستش بر خر نشاندن مجتهد>
    text <نقش هیزم را کسی بر خر نهد>
  block
    text <بر نشست او نه پشت خر سزد>
    text <پشت تابوتیش اولیتر سزد>
  block
    text <ظلم چه بود وضع غیر موضعش>
    text <هین مکن در غیر موضع ضایعش>
  block
    text <گفت صوفی پس روا داری که او>
    text <سیلیم زد بی‌قصاص و بی‌تسو>
  block
    text <این روا باشد که خر خرسی قلاش>
    text <صوفیان را صفع اندازد بلاش>
  block
    text <گفت قاضی تو چه داری بیش و کم>
    text <گفت دارم در جهان من شش درم>
  block
    text <گفت قاضی سه درم تو خرج کن>
    text <آن سه دیگر را به او ده بی‌سخن>
  block
    text <زار و رنجورست و درویش و ضعیف>
    text <سه درم در بایدش تره و رغیف>
  block
    text <بر قفای قاضی افتادش نظر>
    text <از قفای صوفی آن بد خوب‌تر>
  block
    text <راست می‌کرد از پی سیلیش دست>
    text <که قصاص سیلیم ارزان شدست>
  block
    text <سوی گوش قاضی آمد بهر راز>
    text <سیلیی آورد قاضی را فراز>
  block
    text <گفت هر شش را بگیرید ای دو خصم>
    text <من شوم آزاد بی خرخاش و وصم>
