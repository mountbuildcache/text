
text <تفسیر قوله علیه‌السلام موتوا قبل ان تموتوا بمیر ای دوست پیش از مرگ اگر می زندگی خواهی کی ادریس از چنین مردن بهشتی گشت پیش از ما>
  block
    text <جان بسی کندی و اندر پرده‌ای>
    text <زانک مردن اصل بد ناورده‌ای>
  block
    text <تا نمیری نیست جان کندن تمام>
    text <بی‌کمال نردبان نایی به بام>
  block
    text <چون ز صد پایه دو پایه کم بود>
    text <بام را کوشنده نامحرم بود>
  block
    text <چون رسن یک گز ز صد گز کم بود>
    text <آب اندر دلو از چه کی رود>
  block
    text <غرق این کشتی نیابی ای امیر>
    text <تا بننهی اندرو من الاخیر>
  block
    text <من آخر اصل دان کو طارقست>
    text <کشتی وسواس و غی را غارقست>
  block
    text <آفتاب گنبد ازرق شود>
    text <کشتی هش چونک مستغرق شود>
  block
    text <چون نمردی گشت جان کندن دراز>
    text <مات شو در صبح ای شمع طراز>
  block
    text <تا نگشتند اختران ما نهان>
    text <دانک پنهانست خورشید جهان>
  block
    text <گرز بر خود زن منی در هم شکن>
    text <زانک پنبهٔ گوش آمد چشم تن>
  block
    text <گرز بر خود می‌زنی خود ای دنی>
    text <عکس تست اندر فعالم این منی>
  block
    text <عکس خود در صورت من دیده‌ای>
    text <در قتال خویش بر جوشیده‌ای>
  block
    text <هم‌چو آن شیری که در چه شد فرو>
    text <عکس خود را خصم خود پنداشت او>
  block
    text <نفی ضد هست باشد بی‌شکی>
    text <تا ز ضد ضد را بدانی اندکی>
  block
    text <این زمان جز نفی ضد اعلام نیست>
    text <اندرین نشات دمی بی‌دام نیست>
  block
    text <بی‌حجابت باید آن ای ذو لباب>
    text <مرگ را بگزین و بر دران حجاب>
  block
    text <نه چنان مرگی که در گوری روی>
    text <مرگ تبدیلی که در نوری روی>
  block
    text <مرد بالغ گشت آن بچگی بمرد>
    text <رومیی شد صبغت زنگی سترد>
  block
    text <خاک زر شد هیات خاکی نماند>
    text <غم فرج شد خار غمناکی نماند>
  block
    text <مصطفی زین گفت کای اسرارجو>
    text <مرده را خواهی که بینی زنده تو>
  block
    text <می‌رود چون زندگان بر خاکدان>
    text <مرده و جانش شده بر آسمان>
  block
    text <جانش را این دم به بالا مسکنیست>
    text <گر بمیرد روح او را نقل نیست>
  block
    text <زانک پیش از مرگ او کردست نقل>
    text <این بمردن فهم آید نه به عقل>
  block
    text <نقل باشد نه چو نقل جان عام>
    text <هم‌چو نقلی از مقامی تا مقام>
  block
    text <هرکه خواهد که ببیند بر زمین>
    text <مرده‌ای را می‌رود ظاهر چنین>
  block
    text <مر ابوبکر تقی را گو ببین>
    text <شد ز صدیقی امیرالمحشرین>
  block
    text <اندرین نشات نگر صدیق را>
    text <تا به حشر افزون کنی تصدیق را>
  block
    text <پس محمد صد قیامت بود نقد>
    text <زانک حل شد در فنای حل و عقد>
  block
    text <زادهٔ ثانیست احمد در جهان>
    text <صد قیامت بود او اندر عیان>
  block
    text <زو قیامت را همی‌پرسیده‌اند>
    text <ای قیامت تا قیامت راه چند>
  block
    text <با زبان حال می‌گفتی بسی>
    text <که ز محشر حشر را پرسید کسی>
  block
    text <بهر این گفت آن رسول خوش‌پیام>
    text <رمز موتوا قبل موت یا کرام>
  block
    text <هم‌چنانک مرده‌ام من قبل موت>
    text <زان طرف آورده‌ام این صیت و صوت>
  block
    text <پس قیامت شو قیامت را ببین>
    text <دیدن هر چیز را شرطست این>
  block
    text <تا نگردی او ندانی‌اش تمام>
    text <خواه آن انوار باشد یا ظلام>
  block
    text <عقل گردی عقل را دانی کمال>
    text <عشق گردی عشق را دانی ذبال>
  block
    text <گفتمی برهان این دعوی مبین>
    text <گر بدی ادراک اندر خورد این>
  block
    text <هست انجیر این طرف بسیار و خوار>
    text <گر رسد مرغی قنق انجیرخوار>
  block
    text <در همه عالم اگر مرد و زنند>
    text <دم به دم در نزع و اندر مردنند>
  block
    text <آن سخنشان را وصیتها شمر>
    text <که پدر گوید در آن دم با پسر>
  block
    text <تا بروید عبرت و رحمت بدین>
    text <تا ببرد بیخ بغض و رشک و کین>
  block
    text <تو بدان نیت نگر در اقربا>
    text <تا ز نزع او بسوزد دل ترا>
  block
    text <کل آت آت آن را نقد دان>
    text <دوست را در نزع و اندر فقد دان>
  block
    text <وز غرضها زین نظر گردد حجاب>
    text <این غرضها را برون افکن ز جیب>
  block
    text <ور نیاری خشک بر عجزی مه‌ایست>
    text <دانک با عاجز گزیده معجزیست>
  block
    text <عجز زنجیریست زنجیرت نهاد>
    text <چشم در زنجیرنه باید گشاد>
  block
    text <پس تضرع کن کای هادی زیست>
    text <باز بودم بسته گشتم این ز چیست>
  block
    text <سخت‌تر افشرده‌ام در شر قدم>
    text <که لفی خسرم ز قهرت دم به دم>
  block
    text <از نصیحتهای تو کر بوده‌ام>
    text <بت‌شکن دعوی و بت‌گر بوده‌ام>
  block
    text <یاد صنعت فرض‌تر یا یاد مرگ>
    text <مرگ مانند خزان تو اصل برگ>
  block
    text <سالها این مرگ طبلک می‌زند>
    text <گوش تو بیگاه جنبش می‌کند>
  block
    text <گوید اندر نزع از جان آه مرگ>
    text <این زمان کردت ز خود آگاه مرگ>
  block
    text <این گلوی مرگ از نعره گرفت>
    text <طبل او بشکافت از ضرب شگفت>
  block
    text <در دقایق خویش را در بافتی>
    text <رمز مردن این زمان در یافتی>
