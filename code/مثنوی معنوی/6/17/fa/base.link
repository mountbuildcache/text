
text <حکایت آن عاشق کی شب بیامد بر امید وعدهٔ معشوق بدان وثاقی کی اشارت کرده بود و بعضی از شب منتظر ماند و خوابش بربود معشوق آمد بهر انجاز وعده او را خفته یافت جیبش پر جوز کرد و او را خفته گذاشت و بازگشت>
  block
    text <عاشقی بودست در ایام پیش>
    text <پاسبان عهد اندر عهد خویش>
  block
    text <سالها در بند وصل ماه خود>
    text <شاهمات و مات شاهنشاه خود>
  block
    text <عاقبت جوینده یابنده بود>
    text <که فرج از صبر زاینده بود>
  block
    text <گفت روزی یار او که امشب بیا>
    text <که بپختم از پی تو لوبیا>
  block
    text <در فلان حجره نشین تا نیم‌شب>
    text <تا بیایم نیم‌شب من بی طلب>
  block
    text <مرد قربان کرد و نانها بخش کرد>
    text <چون پدید آمد مهش از زیر گرد>
  block
    text <شب در آن حجره نشست آن گرمدار>
    text <بر امید وعدهٔ آن یار غار>
  block
    text <بعد نصف اللیل آمد یار او>
    text <صادق الوعدانه آن دلدار او>
  block
    text <عاشق خود را فتاده خفته دید>
    text <اندکی از آستین او درید>
  block
    text <گردگانی چندش اندر جیب کرد>
    text <که تو طفلی گیر این می‌باز نرد>
  block
    text <چون سحر از خواب عاشق بر جهید>
    text <آستین و گردگانها را بدید>
  block
    text <گفت شاه ما همه صدق و وفاست>
    text <آنچ بر ما می‌رسد آن هم ز ماست>
  block
    text <ای دل بی‌خواب ما زین ایمنیم>
    text <چون حرس بر بام چوبک می‌زنیم>
  block
    text <گردگان ما درین مطحن شکست>
    text <هر چه گوییم از غم خود اندکست>
  block
    text <عاذلا چند این صلای ماجرا>
    text <پند کم ده بعد ازین دیوانه را>
  block
    text <من نخواهم عشوهٔ هجران شنود>
    text <آزمودم چند خواهم آزمود>
  block
    text <هرچه غیر شورش و دیوانگیست>
    text <اندرین ره دوری و بیگانگیست>
  block
    text <هین بنه بر پایم آن زنجیر را>
    text <که دریدم سلسلهٔ تدبیر را>
  block
    text <غیر آن جعد نگار مقبلم>
    text <گر دو صد زنجیر آری بگسلم>
  block
    text <عشق و ناموس ای برادر راست نیست>
    text <بر رد ناموس ای عاشق مه‌ایست>
  block
    text <وقت آن آمد که من عریان شوم>
    text <نقش بگذارم سراسر جان شوم>
  block
    text <ای عدو شرم و اندیشه بیا>
    text <که دریدم پردهٔ شرم و حیا>
  block
    text <ای ببسته خواب جان از جادوی>
    text <سخت‌دل یارا که در عالم توی>
  block
    text <هین گلوی صبر گیر و می‌فشار>
    text <تا خنک گردد دل عشق ای سوار>
  block
    text <تا نسوزم کی خنگ گردد دلش>
    text <ای دل ما خاندان و منزلش>
  block
    text <خانهٔ خود را همی‌سوزی بسوز>
    text <کیست آن کس کو بگوید لایجوز>
  block
    text <خوش بسوز این خانه را ای شر مست>
    text <خانهٔ عاشق چنین اولیترست>
  block
    text <بعد ازین این سوز را قبله کنم>
    text <زانک شمعم من بسوزش روشنم>
  block
    text <خواب را بگذار امشب ای پدر>
    text <یک شبی بر کوی بی‌خوابان گذر>
  block
    text <بنگر اینها را که مجنون گشته‌اند>
    text <هم‌چو پروانه بوصلت کشته‌اند>
  block
    text <بنگر این کشتی خلقان غرق عشق>
    text <اژدهایی گشت گویی حلق عشق>
  block
    text <اژدهایی ناپدید دلربا>
    text <عقل هم‌چون کوه را او کهربا>
  block
    text <عقل هر عطار کاگه شد ازو>
    text <طبله‌ها را ریخت اندر آب جو>
  block
    text <رو کزین جو برنیایی تا ابد>
    text <لم یکن حقا له کفوا احد>
  block
    text <ای مزور چشم بگشای و ببین>
    text <چند گویی می‌ندانم آن و این>
  block
    text <از وبای زرق و محرومی بر آ>
    text <در جهان حی و قیومی در آ>
  block
    text <تا نمی‌بینم همی‌بینم شود>
    text <وین ندانمهات می‌دانم بود>
  block
    text <بگذر از مستی و مستی‌بخش باش>
    text <زین تلون نقل کن در استواش>
  block
    text <چند نازی تو بدین مستی بس است>
    text <بر سر هر کوی چندان مست هست>
  block
    text <گر دو عالم پر شود سرمست یار>
    text <جمله یک باشند و آن یک نیست خوار>
  block
    text <این ز بسیاری نیابد خواریی>
    text <خوار کی بود تن‌پرستی ناریی>
  block
    text <گر جهان پر شد ز نور آفتاب>
    text <کی بود خوار آن تف خوش‌التهاب>
  block
    text <لیک با این جمله بالاتر خرام>
    text <چونک ارض الله واسع بود و رام>
  block
    text <گرچه این مستی چو باز اشهبست>
    text <برتر از وی در زمین قدس هست>
  block
    text <رو سرافیلی شو اندر امتیاز>
    text <در دمندهٔ روح و مست و مست‌ساز>
  block
    text <مست را چون دل مزاح اندیشه شد>
    text <این ندانم و آن ندانم پیشه شد>
  block
    text <این ندانم وان ندانم بهر چیست>
    text <تا بگویی آنک می‌دانیم کیست>
  block
    text <نفی بهر ثبت باشد در سخن>
    text <نفی بگذار و ز ثبت آغاز کن>
  block
    text <نیست این و نیست آن هین واگذار>
    text <آنک آن هستست آن را پیش آر>
  block
    text <نفی بگذار و همان هستی پرست>
    text <این در آموز ای پدر زان ترک مست>
