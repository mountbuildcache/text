
text <رجوع کردن بدان قصه کی شاه‌زاده بدان طغیان زخم خورد از خاطر شاه پیش از استکمال فضایل دیگر از دنیا برفت>
  block
    text <قصه کوته کن که رای نفس کور>
    text <برد او را بعد سالی سوی گور>
  block
    text <شاه چون از محو شد سوی وجود>
    text <چشم مریخیش آن خون کرده بود>
  block
    text <چون به ترکش بنگرید آن بی‌نظیر>
    text <دید کم از ترکشش یک چوبه تیر>
  block
    text <گفت کو آن تیر و از حق باز جست>
    text <گفت که اندر حلق او کز تیر تست>
  block
    text <عفو کرد آن شاه دریادل ولی>
    text <آمده بد تیر اه بر مقتلی>
  block
    text <کشته شد در نوحهٔ او می‌گریست>
    text <اوست جمله هم کشنده و هم ولیست>
  block
    text <ور نباشد هر دو او پس کل نیست>
    text <هم کشندهٔ خلق و هم ماتم‌کنیست>
  block
    text <شکر می‌کرد آن شهید زردخد>
    text <کان بزد بر جسم و بر معنی نزد>
  block
    text <جسم ظاهر عاقبت خود رفتنیست>
    text <تا ابد معنی بخواهد شاد زیست>
  block
    text <آن عتاب ار رفت هم بر پوست رفت>
    text <دوست بی‌آزار سوی دوست رفت>
  block
    text <گرچه او فتراک شاهنشه گرفت>
    text <آخر از عین الکمال او ره گرفت>
  block
    text <و آن سوم کاهل‌ترین هر سه بود>
    text <صورت و معنی به کلی او ربود>
