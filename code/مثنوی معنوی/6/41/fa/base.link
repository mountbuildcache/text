
text <قصهٔ درویشی کی از آن خانه هرچه می‌خواست می‌گفت نیست>
  block
    text <سایلی آمد به سوی خانه‌ای>
    text <خشک نانه خواست یا تر نانه‌ای>
  block
    text <گفت صاحب‌خانه نان اینجا کجاست>
    text <خیره‌ای کی این دکان نانباست>
  block
    text <گفت باری اندکی پیهم بیاب>
    text <گفت آخر نیست دکان قصاب>
  block
    text <گفت پارهٔ آرد ده ای کدخدا>
    text <گفت پنداری که هست این آسیا>
  block
    text <گفت باری آب ده از مکرعه>
    text <گفت آخر نیست جو یا مشرعه>
  block
    text <هر چه او درخواست از نان یا سبوس>
    text <چربکی می‌گفت و می‌کردش فسوس>
  block
    text <آن گدا در رفت و دامن بر کشید>
    text <اندر آن خانه بحسبت خواست رید>
  block
    text <گفت هی هی گفت تن زن ای دژم>
    text <تا درین ویرانه خود فارغ کنم>
  block
    text <چون درینجا نیست وجه زیستن>
    text <بر چنین خانه بباید ریستن>
  block
    text <چون نه‌ای بازی که گیری تو شکار>
    text <دست آموز شکار شهریار>
  block
    text <نیستی طاوس با صد نقش بند>
    text <که به نقشت چشمها روشن کنند>
  block
    text <هم نه‌ای طوطی که چون قندت دهند>
    text <گوش سوی گفت شیرینت نهند>
  block
    text <هم نه‌ای بلبل که عاشق‌وار زار>
    text <خوش بنالی در چمن یا لاله‌زار>
  block
    text <هم نه‌ای هدهد که پیکیها کنی>
    text <نه چو لک‌لک که وطن بالا کنی>
  block
    text <در چه کاری تو و بهر چت خرند>
    text <تو چه مرغی و ترا با چه خورند>
  block
    text <زین دکان با مکاسان برتر آ>
    text <تا دکان فضل که الله اشتری>
  block
    text <کاله‌ای که هیچ خلقش ننگرید>
    text <از خلاقت آن کریم آن را خرید>
  block
    text <هیچ قلبی پیش او مردود نیست>
    text <زانک قصدش از خریدن سود نیست>
