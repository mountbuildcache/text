
text <در بیان آنک این غرور تنها آن هندو را نبود بلک هر آدمیی به چنین غرور مبتلاست در هر مرحله‌ای الا من عصم الله>
  block
    text <چون بپیوستی بدان ای زینهار>
    text <چند نالی در ندامت زار زار>
  block
    text <نام میری و وزیری و شهی>
    text <در نهانش مرگ و درد و جان‌دهی>
  block
    text <بنده باش و بر زمین رو چون سمند>
    text <چون جنازه نه که بر گردن برند>
  block
    text <جمله را حمال خود خواهد کفور>
    text <چون سوار مرده آرندش به گور>
  block
    text <بر جنازه هر که را بینی به خواب>
    text <فارس منصب شود عالی رکاب>
  block
    text <زانک آن تابوت بر خلقست بار>
    text <بار بر خلقان فکندند این کبار>
  block
    text <بار خود بر کس منه بر خویش نه>
    text <سروری را کم طلب درویش به>
  block
    text <مرکب اعناق مردم را مپا>
    text <تا نیاید نقرست اندر دو پا>
  block
    text <مرکبی را که آخرش تو ده دهی>
    text <که به شهری مانی و ویران‌دهی>
  block
    text <ده دهش اکنون که چون شهرت نمود>
    text <تا نباید رخت در ویران گشود>
  block
    text <ده دهش اکنون که صد بستانت هست>
    text <تا نگردی عاجز و ویران‌پرست>
  block
    text <گفت پیغامبر که جنت از اله>
    text <گر همی‌خواهی ز کس چیزی مخواه>
  block
    text <چون نخواهی من کفیلم مر ترا>
    text <جنت الماوی و دیدار خدا>
  block
    text <آن صحابی زین کفالت شد عیار>
    text <تا یکی روزی که گشته بد سوار>
  block
    text <تازیانه از کفش افتاد راست>
    text <خود فرو آمد ز کس آنرا نخواست>
  block
    text <آنک از دادش نیاید هیچ بد>
    text <داند و بی‌خواهشی خود می‌دهد>
  block
    text <ور به امر حق بخواهی آن رواست>
    text <آنچنان خواهش طریق انبیاست>
  block
    text <بد نماند چون اشارت کرد دوست>
    text <کفر ایمان شد چون کفر از بهر اوست>
  block
    text <هر بدی که امر او پیش آورد>
    text <آن ز نیکوهای عالم بگذرد>
  block
    text <زان صدف گر خسته گردد نیز پوست>
    text <ده مده که صد هزاران در دروست>
  block
    text <این سخن پایان ندارد بازگرد>
    text <سوی شاه و هم‌مزاج بازگرد>
  block
    text <باز رو در کان چو زر ده‌دهی>
    text <تا رهد دستان تو از ده‌دهی>
  block
    text <صورتی را چون بدل ره می‌دهند>
    text <از ندامت آخرش ده می‌دهند>
  block
    text <توبه می‌آرند هم پروانه‌وار>
    text <باز نسیان می‌کشدشان سوی کار>
  block
    text <هم‌چو پروانه ز دور آن نار را>
    text <نور دید و بست آن سو بار را>
  block
    text <چون بیامد سوخت پرش را گریخت>
    text <باز چون طفلان فتاد و ملح ریخت>
  block
    text <بار دیگر بر گمان طمع سود>
    text <خویش زد بر آتش آن شمع زود>
  block
    text <بار دیگر سوخت هم واپس بجست>
    text <باز کردش حرص دل ناسی و مست>
  block
    text <آن زمان کز سوختن وا می‌جهد>
    text <هم‌چو هندو شمع را ده می‌دهد>
  block
    text <که ای رخت تابان چون ماه شب‌فروز>
    text <وی به صحبت کاذب و مغرورسوز>
  block
    text <باز از یادش رود توبه و انین>
    text <کاوهن الرحمن کید الکاذبین>
