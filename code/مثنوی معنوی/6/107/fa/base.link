
text <دیدن ایشان در قصر این قلعهٔ ذات الصور نقش روی دختر شاه چین را و بیهوش شدن هر سه و در فتنه افتادن و تفحص کردن کی این صورت کیست>
  block
    text <این سخن پایان ندارد آن گروه>
    text <صورتی دیدند با حسن و شکوه>
  block
    text <خوب‌تر زان دیده بودند آن فریق>
    text <لیک زین رفتند در بحر عمیق>
  block
    text <زانک افیونشان درین کاسه رسید>
    text <کاسه‌ها محسوس و افیون ناپدید>
  block
    text <کرد فعل خویش قلعهٔ هش‌ربا>
    text <هر سه را انداخت در چاه بلا>
  block
    text <تیر غمزه دوخت دل را بی‌کمان>
    text <الامان و الامان ای بی‌امان>
  block
    text <قرنها را صورت سنگین بسوخت>
    text <آتشی در دین و دلشان بر فروخت>
  block
    text <چونک روحانی بود خود چون بود>
    text <فتنه‌اش هر لحظه دیگرگون بود>
  block
    text <عشق صورت در دل شه‌زادگان>
    text <چون خلش می‌کرد مانند سنان>
  block
    text <اشک می‌بارید هر یک هم‌چو میغ>
    text <دست می‌خایید و می‌گفت ای دریغ>
  block
    text <ما کنون دیدیم شه ز آغاز دید>
    text <چندمان سوگند داد آن بی‌ندید>
  block
    text <انبیا را حق بسیارست از آن>
    text <که خبر کردند از پایانمان>
  block
    text <کاینچ می‌کاری نروید جز که خار>
    text <وین طرف پری نیابی زو مطار>
  block
    text <تخم از من بر که تا ریعی دهد>
    text <با پر من پر که تیر آن سو جهد>
  block
    text <تو ندانی واجبی آن و هست>
    text <هم تو گویی آخر آن واجب بدست>
  block
    text <او توست اما نه این تو آن توست>
    text <که در آخر واقف بیرون‌شوست>
  block
    text <توی آخر سوی توی اولت>
    text <آمدست از بهر تنبیه و صلت>
  block
    text <توی تو در دیگری آمد دفین>
    text <من غلام مرد خودبینی چنین>
  block
    text <آنچ در آیینه می‌بیند جوان>
    text <پیر اندر خشت بیند بیش از آن>
  block
    text <ز امر شاه خویش بیرون آمدیم>
    text <با عنایات پدر یاغی شدیم>
  block
    text <سهل دانستیم قول شاه را>
    text <وان عنایت‌های بی اشباه را>
  block
    text <نک در افتادیم در خندق همه>
    text <کشته و خستهٔ بلا بی ملحمه>
  block
    text <تکیه بر عقل خود و فرهنگ خویش>
    text <بودمان تا این بلا آمد به پیش>
  block
    text <بی‌مرض دیدیم خویش و بی ز رق>
    text <آنچنان که خویش را بیمار دق>
  block
    text <علت پنهان کنون شد آشکار>
    text <بعد از آنک بند گشتیم و شکار>
  block
    text <سایهٔ رهبر بهست از ذکر حق>
    text <یک قناعت به که صد لوت و طبق>
  block
    text <چشم بینا بهتر از سیصد عصا>
    text <چشم بشناسد گهر را از حصا>
  block
    text <در تفحص آمدند از اندهان>
    text <صورت کی بود عجب این در جهان>
  block
    text <بعد بسیاری تفحص در مسیر>
    text <کشف کرد آن راز را شیخی بصیر>
  block
    text <نه از طریق گوش بل از وحی هوش>
    text <رازها بد پیش او بی روی‌پوش>
  block
    text <گفت نقش رشک پروینست این>
    text <صورت شه‌زادهٔ چینست این>
  block
    text <هم‌چو جان و چون جنین پنهانست او>
    text <در مکتم پرده و ایوانست او>
  block
    text <سوی او نه مرد ره دارد نه زن>
    text <شاه پنهان کرد او را از فتن>
  block
    text <غیرتی دارد ملک بر نام او>
    text <که نپرد مرغ هم بر بام او>
  block
    text <وای آن دل کش چنین سودا فتاد>
    text <هیچ کس را این چنین سودا مباد>
  block
    text <این سزای آنک تخم جهل کاشت>
    text <وآن نصیحت را کساد و سهل داشت>
  block
    text <اعتمادی کرد بر تدبیر خویش>
    text <که برم من کار خود با عقل پیش>
  block
    text <نیم ذره زان عنایت به بود>
    text <که ز تدبیر خرد سیصد رصد>
  block
    text <ترک مکر خویشتن گیر ای امیر>
    text <پا بکش پیش عنایت خوش بمیر>
  block
    text <این به قدر حیلهٔ معدود نیست>
    text <زین حیل تا تو نمیری سود نیست>
