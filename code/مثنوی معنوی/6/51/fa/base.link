
text <جواب گفتن آن قاضی صوفی را>
  block
    text <گفت قاضی صوفیا خیره مشو>
    text <یک مثالی در بیان این شنو>
  block
    text <هم‌چنانک بی‌قراری عاشقان>
    text <حاصل آمد از قرار دلستان>
  block
    text <او چو که در ناز ثابت آمده>
    text <عاشقان چون برگها لرزان شده>
  block
    text <خندهٔ او گریه‌ها انگیخته>
    text <آب رویش آب روها ریخته>
  block
    text <این همه چون و چگونه چون زبد>
    text <بر سر دریای بی‌چون می‌تپد>
  block
    text <ضد و ندش نیست در ذات و عمل>
    text <زان بپوشیدند هستیها حلل>
  block
    text <ضد ضد را بود و هستی کی دهد>
    text <بلک ازو بگریزد و بیرون جهد>
  block
    text <ند چه بود مثل مثل نیک و بد>
    text <مثل مثل خویشتن را کی کند>
  block
    text <چونک دو مثل آمدند ای متقی>
    text <این چه اولیتر از آن در خالقی>
  block
    text <بر شمار برگ بستان ند و ضد>
    text <چون کفی بر بحر بی‌ضدست و ند>
  block
    text <بی‌چگونه بین تو برد و مات بحر>
    text <چون چگونه گنجد اندر ذات بحر>
  block
    text <کمترین لعبت او جان تست>
    text <این چگونه و چون جان کی شد درست>
  block
    text <پس چنان بحری که در هر قطر آن>
    text <از بدن ناشی‌تر آمد عقل و جان>
  block
    text <کی بگنجد در مضیق چند و چون>
    text <عقل کل آنجاست از لا یعلمون>
  block
    text <عقل گوید مر جسد را که ای جماد>
    text <بوی بردی هیچ از آن بحر معاد>
  block
    text <جسم گوید من یقین سایهٔ توم>
    text <یاری از سایه که جوید جان عم>
  block
    text <عقل گوید کین نه آن حیرت سراست>
    text <که سزا گستاخ‌تر از ناسزاست>
  block
    text <اندرینجا آفتاب انوری>
    text <خدمت ذره کند چون چاکری>
  block
    text <شیر این سو پیش آهو سر نهد>
    text <باز اینجا نزد تیهو پر نهد>
  block
    text <این ترا باور نیاید مصطفی>
    text <چون ز مسکینان همی‌جوید دعا>
  block
    text <گر بگویی از پی تعلیم بود>
    text <عین تجهیل از چه رو تفهیم بود>
  block
    text <بلک می‌داند که گنج شاهوار>
    text <در خرابیها نهد آن شهریار>
  block
    text <بدگمانی نعل معکوس ویست>
    text <گرچه هر جزویش جاسوس ویست>
  block
    text <بل حقیقت در حقیقت غرقه شد>
    text <زین سبب هفتاد بل صد فرقه شد>
  block
    text <با تو قلماشیت خواهم گفت هان>
    text <صوفیا خوش پهن بگشا گوش جان>
  block
    text <مر ترا هم زخم که آید ز آسمان>
    text <منتظر می‌باش خلعت بعد آن>
  block
    text <کو نه آن شاهست کت سیلی زند>
    text <پس نبخشد تاج و تخت مستند>
  block
    text <جمله دنیا را پر پشه بها>
    text <سیلیی را رشوت بی‌منتها>
  block
    text <گردنت زین طوق زرین جهان>
    text <چست در دزد و ز حق سیلی ستان>
  block
    text <آن قفاها که انبیا برداشتند>
    text <زان بلا سرهای خود افراشتند>
  block
    text <لیک حاضر باش در خود ای فتی>
    text <تا به خانه او بیابد مر ترا>
  block
    text <ورنه خلعت را برد او باز پس>
    text <که نیابیدم به خانه‌ش هیچ کس>
