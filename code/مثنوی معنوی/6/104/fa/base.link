
text <بیان استمداد عارف از سرچشمهٔ حیات ابدی و مستغنی شدن او از استمداد و اجتذاب از چشمه‌های آبهای بی‌وفا کی علامة ذالک التجافی عن دار الغرور کی آدمی چون بر مددهای آن چشمه‌ها اعتماد کند در طلب چشمهٔ باقی دایم سست شود کاری ز درون جان تو می‌باید کز عاریه‌ها ترا دری نگشاید یک چشمهٔ آب از درون خانه به زان جویی که آن ز بیرون آید>
  block
    text <حبذا کاریز اصل چیزها>
    text <فارغت آرد ازین کاریزها>
  block
    text <تو ز صد ینبوع شربت می‌کشی>
    text <هرچه زان صد کم شود کاهد خوشی>
  block
    text <چون بجوشید از درون چشمهٔ سنی>
    text <ز استراق چشمه‌ها گردی غنی>
  block
    text <قرةالعینت چو ز آب و گل بود>
    text <راتبهٔ این قره درد دل بود>
  block
    text <قلعه را چون آب آید از برون>
    text <در زمان امن باشد بر فزون>
  block
    text <چونک دشمن گرد آن حلقه کند>
    text <تا که اندر خونشان غرقه کند>
  block
    text <آب بیرون را ببرند آن سپاه>
    text <تا نباشد قلعه را زانها پناه>
  block
    text <آن زمان یک چاه شوری از درون>
    text <به ز صد جیحون شیرین از برون>
  block
    text <قاطع الاسباب و لشکرهای مرگ>
    text <هم‌چو دی آید به قطع شاخ و برگ>
  block
    text <در جهان نبود مددشان از بهار>
    text <جز مگر در جان بهار روی یار>
  block
    text <زان لقب شد خاک را دار الغرور>
    text <کو کشد پا را سپس یوم العبور>
  block
    text <پیش از آن بر راست و بر چپ می‌دوید>
    text <که بچینم درد تو چیزی نچید>
  block
    text <او بگفتی مر ترا وقت غمان>
    text <دور از تو رنج و ده که در میان>
  block
    text <چون سپاه رنج آمد بست دم>
    text <خود نمی‌گوید ترا من دیده‌ام>
  block
    text <حق پی شیطان بدین سان زد مثل>
    text <که ترا در رزم آرد با حیل>
  block
    text <که ترا یاری دهم من با توم>
    text <در خطرها پیش تو من می‌دوم>
  block
    text <اسپرت باشم گه تیر خدنگ>
    text <مخلص تو باشم اندر وقت تنگ>
  block
    text <جان فدای تو کنم در انتعاش>
    text <رستمی شیری هلا مردانه باش>
  block
    text <سوی کفرش آورد زین عشوه‌ها>
    text <آن جوال خدعه و مکر و دها>
  block
    text <چون قدم بنهاد در خندق فتاد>
    text <او به قاهاقاه خنده لب گشاد>
  block
    text <هی بیا من طمعها دارم ز تو>
    text <گویدش رو رو که بیزارم ز تو>
  block
    text <تو نترسیدی ز عدل کردگار>
    text <من همی‌ترسم دو دست از من بدار>
  block
    text <گفت حق خود او جدا شد از بهی>
    text <تو بدین تزویرها هم کی رهی>
  block
    text <فاعل و مفعول در روز شمار>
    text <روسیاهند و حریف سنگسار>
  block
    text <ره‌زده و ره‌زن یقین در حکم و داد>
    text <در چه بعدند و در بئس المهاد>
  block
    text <گول را و غول را کو را فریفت>
    text <از خلاص و فوز می‌باید شکیفت>
  block
    text <هم خر و خرگیر اینجا در گلند>
    text <غافلند این‌جا و آن‌جا آفلند>
  block
    text <جز کسانی را که وا گردند از آن>
    text <در بهار فضل آیند از خزان>
  block
    text <توبه آرند و خدا توبه‌پذیر>
    text <امر او گیرند و او نعم الامیر>
  block
    text <چون بر آرند از پشیمانی حنین>
    text <عرش لرزد از انین المذنبین>
  block
    text <آن‌چنان لرزد که مادر بر ولد>
    text <دستشان گیرد به بالا می‌کشد>
  block
    text <کای خداتان وا خریده از غرور>
    text <نک ریاض فضل و نک رب غفور>
  block
    text <بعد ازینتان برگ و رزق جاودان>
    text <از هوای حق بود نه از ناودان>
  block
    text <چونک دریا بر وسایط رشک کرد>
    text <تشنه چون ماهی به ترک مشک کرد>
