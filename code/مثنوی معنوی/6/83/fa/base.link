
text <جواب گفتن مسلمان آنچ دید به یارانش جهود و ترسا و حسرت خوردن ایشان>
  block
    text <پس مسلمان گفت ای یاران من>
    text <پیشم آمد مصطفی سلطان من>
  block
    text <پس مرا گفت آن یکی بر طور تاخت>
    text <با کلیم حق و نرد عشق باخت>
  block
    text <وان دگر را عیسی صاحب‌قران>
    text <برد بر اوج چهارم آسمان>
  block
    text <خیز ای پس ماندهٔ دیده ضرر>
    text <باری آن حلوا و یخنی را بخور>
  block
    text <آن هنرمندان پر فن راندند>
    text <نامهٔ اقبال و منصب خواندند>
  block
    text <آن دو فاضل فضل خود در یافتند>
    text <با ملایک از هنر در بافتند>
  block
    text <ای سلیم گول واپس مانده هین>
    text <بر جه و بر کاسهٔ حلوا نشین>
  block
    text <پس بگفتندش که آنگه تو حریص>
    text <ای عجیب خوردی ز حلوا و خبیص>
  block
    text <گفت چون فرمود آن شاه مطاع>
    text <من کی بودم تا کنم زان امتناع>
  block
    text <تو جهود از امر موسی سر کشی>
    text <گر بخواند در خوشی یا ناخوشی>
  block
    text <تو مسیحی هیچ از امر مسیح>
    text <سر توانی تافت در خیر و قبیح>
  block
    text <من ز فخر انبیا سر چون کشم>
    text <خورده‌ام حلوا و این دم سرخوشم>
  block
    text <پس بگفتندش که والله خواب راست>
    text <تو بدیدی وین به از صد خواب ماست>
  block
    text <خواب تو بیداریست ای بو بطر>
    text <که به بیداری عیانستش اثر>
  block
    text <در گذر از فضل و از جهدی و فن>
    text <کار خدمت دارد و خلق حسن>
  block
    text <بهر این آوردمان یزدان برون>
    text <ما خلقت الانس الا یعبدون>
  block
    text <سامری را آن هنر چه سود کرد>
    text <کان فن از باب اللهش مردود کرد>
  block
    text <چه کشید از کیمیا قارون ببین>
    text <که فرو بردش به قعر خود زمین>
  block
    text <بوالحکم آخر چه بر بست از هنر>
    text <سرنگون رفت او ز کفران در سقر>
  block
    text <خود هنر آن داد که دید آتش عیان>
    text <نه کپ دل علی النار الدخان>
  block
    text <ای دلیلت گنده‌تر پیش لبیب>
    text <در حقیقت از دلیل آن طبیب>
  block
    text <چون دلیلت نیست جز این ای پسر>
    text <گوه می‌خور در کمیزی می‌نگر>
  block
    text <ای دلیل تو مثال آن عصا>
    text <در کفت دل علی عیب العمی>
  block
    text <غلغل و طاق و طرنب و گیر و دار>
    text <که نمی‌بینم مرا معذور دار>
