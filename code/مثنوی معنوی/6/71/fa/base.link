
text <پرسیدن آن وارد از حرم شیخ کی شیخ کجاست کجا جوییم و جواب نافرجام گفتن حرم>
  block
    text <اشکش از دیده بجست و گفت او>
    text <با همه آن شاه شیرین‌نام کو>
  block
    text <گفت آن سالوس زراق تهی>
    text <دام گولان و کمند گمرهی>
  block
    text <صد هزاران خام ریشان هم‌چو تو>
    text <اوفتاده از وی اندر صد عتو>
  block
    text <گر نبینیش و سلامت وا روی>
    text <خیر تو باشد نگردی زو غوی>
  block
    text <لاف‌کیشی کاسه‌لیسی طبل‌خوار>
    text <بانگ طبلش رفته اطراف دیار>
  block
    text <سبطیند این قوم و گوساله‌پرست>
    text <در چنین گاوی چه می‌مالند دست>
  block
    text <جیفة اللیلست و بطال النهار>
    text <هر که او شد غرهٔ این طبل‌خوار>
  block
    text <هشته‌اند این قوم صد علم و کمال>
    text <مکر و تزویری گرفته کینست حال>
  block
    text <آل موسی کو دریغا تاکنون>
    text <عابدان عجل را ریزند خون>
  block
    text <شرع و تقوی را فکنده سوی پشت>
    text <کو عمر کو امر معروفی درشت>
  block
    text <کین اباحت زین جماعت فاش شد>
    text <رخصت هر مفسد قلاش شد>
  block
    text <کو ره پیغامبری و اصحاب او>
    text <کو نماز و سبحه و آداب او>
