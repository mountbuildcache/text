
text <روان شدن شه‌زادگان در ممالک پدر بعد از وداع کردن ایشان شاه را و اعادت کردن شاه وقت وداع وصیت را الی آخره>
  block
    text <عزم ره کردند آن هر سه پسر>
    text <سوی املاک پدر رسم سفر>
  block
    text <در طواف شهرها و قلعه‌هاش>
    text <از پی تدبیر دیوان و معاش>
  block
    text <دست‌بوس شاه کردند و وداع>
    text <پس بدیشان گفت آن شاه مطاع>
  block
    text <هر کجاتان دل کشد عازم شوید>
    text <فی امان الله دست افشان روید>
  block
    text <غیر آن یک قلعه نامش هش‌ربا>
    text <تنگ آرد بر کله‌داران قبا>
  block
    text <الله الله زان دز ذات الصور>
    text <دور باشید و بترسید از خطر>
  block
    text <رو و پشت برجهاش و سقف و پست>
    text <جمله تمثال و نگار و صورتست>
  block
    text <هم‌چو آن حجرهٔ زلیخا پر صور>
    text <تا کند یوسف بناکامش نظر>
  block
    text <چونک یوسف سوی او می‌ننگرید>
    text <خانه را پر نقش خود کرد آن مکید>
  block
    text <تا به هر سو که نگرد آن خوش‌عذار>
    text <روی او را بیند او بی‌اختیار>
  block
    text <بهر دیده‌روشنان یزدان فرد>
    text <شش جهت را مظهر آیات کرد>
  block
    text <تا بهر حیوان و نامی که نگزند>
    text <از ریاض حسن ربانی چرند>
  block
    text <بهر این فرمود با آن اسپه او>
    text <حیث ولیتم فثم وجهه>
  block
    text <از قدح‌گر در عطش آبی خورید>
    text <در درون آب حق را ناظرید>
  block
    text <آنک عاشق نیست او در آب در>
    text <صورت صورت خود بیند ای صاحب‌بصر>
  block
    text <صورت عاشق چو فانی شد درو>
    text <پس در آب اکنون کرا بیند بگو>
  block
    text <حسن حق بینند اندر روی حور>
    text <هم‌چو مه در آب از صنع غیور>
  block
    text <غیرتش بر عاشقی و صادقیست>
    text <غیرتش بر دیو و بر استور نیست>
  block
    text <دیو اگر عاشق شود هم گوی برد>
    text <جبرئیلی گشت و آن دیوی بمرد>
  block
    text <اسلم الشیطان آنجا شد پدید>
    text <که یزیدی شد ز فضلش بایزید>
  block
    text <این سخن پایان ندارد ای گروه>
    text <هین نگه دارید زان قلعه وجوه>
  block
    text <هین مبادا که هوستان ره زند>
    text <که فتید اندر شقاوت تا ابد>
  block
    text <از خطر پرهیز آمد مفترض>
    text <بشنوید از من حدیث بی‌غرض>
  block
    text <در فرج جویی خرد سر تیز به>
    text <از کمین‌گاه بلا پرهیز به>
  block
    text <گر نمی‌گفت این سخن را آن پدر>
    text <ور نمی‌فرمود زان قلعه حذر>
  block
    text <خود بدان قلعه نمی‌شد خیلشان>
    text <خود نمی‌افتاد آن سو میلشان>
  block
    text <کان نبد معروف بس مهجور بود>
    text <از قلاع و از مناهج دور بود>
  block
    text <چون بکرد آن منع دلشان زان مقال>
    text <در هوس افتاد و در کوی خیال>
  block
    text <رغبتی زین منع در دلشان برست>
    text <که بباید سر آن را باز جست>
  block
    text <کیست کز ممنوع گردد ممتنع>
    text <چونک الانسان حریص ما منع>
  block
    text <نهی بر اهل تقی تبغیض شد>
    text <نهی بر اهل هوا تحریض شد>
  block
    text <پس ازین یغوی به قوما کثیر>
    text <هم ازین یهدی به قلبا خبیر>
  block
    text <کی رمد از نی حمام آشنا>
    text <بل رمد زان نی حمامات هوا>
  block
    text <پس بگفتندش که خدمتها کنیم>
    text <بر سمعنا و اطعناها تنیم>
  block
    text <رو نگردانیم از فرمان تو>
    text <کفر باشد غفلت از احسان تو>
  block
    text <لیک استثنا و تسبیح خدا>
    text <ز اعتماد خود بد از ایشان جدا>
  block
    text <ذکر استثنا و حزم ملتوی>
    text <گفته شد در ابتدای مثنوی>
  block
    text <صد کتاب ار هست جز یک باب نیست>
    text <صد جهت را قصد جز محراب نیست>
  block
    text <این طرق را مخلصی یک خانه است>
    text <این هزاران سنبل از یک دانه است>
  block
    text <گونه‌گونه خوردنیها صد هزار>
    text <جمله یک چیزست اندر اعتبار>
  block
    text <از یکی چون سیر گشتی تو تمام>
    text <سرد شد اندر دلت پنجه طعام>
  block
    text <در مجاعت پس تو احول دیده‌ای>
    text <که یکی را صد هزاران دیده‌ای>
  block
    text <گفته بودیم از سقام آن کنیز>
    text <وز طبیبان و قصور فهم نیز>
  block
    text <کان طبیبان هم‌چو اسپ بی‌عذار>
    text <غافل و بی‌بهره بودند از سوار>
  block
    text <کامشان پر زخم از قرع لگام>
    text <سمشان مجروح از تحویل گام>
  block
    text <ناشده واقف که نک بر پشت ما>
    text <رایض و چستیست استادی‌نما>
  block
    text <نیست سرگردانی ما زین لگام>
    text <جز ز تصریف سوار دوست‌کام>
  block
    text <ما پی گل سوی بستان‌ها شده>
    text <گل نموده آن و آن خاری بده>
  block
    text <هیچ‌شان این نی که گویند از خرد>
    text <بر گلوی ما کی می‌کوبد لگد>
  block
    text <آن طبیبان آن‌چنان بندهٔ سبب>
    text <گشته‌اند از مکر یزدان محتجب>
  block
    text <گر ببندی در صطبلی گاو نر>
    text <باز یابی در مقام گاو خر>
  block
    text <از خری باشد تغافل خفته‌وار>
    text <که نجویی تا کیست آن خفیه کار>
  block
    text <خود نگفته این مبدل تا کیست>
    text <نیست پیدا او مگر افلاکیست>
  block
    text <تیر سوی راست پرانیده‌ای>
    text <سوی چپ رفتست تیرت دیده‌ای>
  block
    text <سوی آهویی به صیدی تاختی>
    text <خویش را تو صید خوکی ساختی>
  block
    text <در پی سودی دویده بهر کبس>
    text <نارسیده سود افتاده به حبس>
  block
    text <چاهها کنده برای دیگران>
    text <خویش را دیده فتاده اندر آن>
  block
    text <در سبب چون بی‌مرادت کرد رب>
    text <پس چرا بدظن نگردی در سبب>
  block
    text <بس کسی از مکسبی خاقان شده>
    text <دیگری زان مکسبه عریان شده>
  block
    text <بس کس از عقد زنان قارون شده>
    text <بس کس از عقد زنان مدیون شده>
  block
    text <پس سبب گردان چو دم خر بود>
    text <تکیه بر وی کم کنی بهتر بود>
  block
    text <ور سبب گیری نگیری هم دلیر>
    text <که بس آفت‌هاست پنهانش به زیر>
  block
    text <سر استثناست این حزم و حذر>
    text <زانک خر را بز نماید این قدر>
  block
    text <آنک چشمش بست گرچه گربزست>
    text <ز احولی اندر دو چشمش خربزست>
  block
    text <چون مقلب حق بود ابصار را>
    text <که بگرداند دل و افکار را>
  block
    text <چاه را تو خانه‌ای بینی لطیف>
    text <دام را تو دانه‌ای بینی ظریف>
  block
    text <این تفسطط نیست تقلیب خداست>
    text <می‌نماید که حقیقتها کجاست>
  block
    text <آنک انکار حقایق می‌کند>
    text <جملگی او بر خیالی می‌تند>
  block
    text <او نمی‌گوید که حسبان خیال>
    text <هم خیالی باشدت چشمی به مال>
