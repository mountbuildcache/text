
text <قال النبی علیه السلام ان الله تعالی یلقن الحکمة علی لسان الواعظین بقدر همم المستمعین>
  block
    text <جذب سمعست ار کسی را خوش لبیست>
    text <گرمی و جد معلم از صبیست>
  block
    text <چنگیی را کو نوازد بیست و چار>
    text <چون نیابد گوش گردد چنگ بار>
  block
    text <نه حراره یادش آید نه غزل>
    text <نه ده انگشتش بجنبد در عمل>
  block
    text <گر نبودی گوشهای غیب‌گیر>
    text <وحی ناوردی ز گردون یک بشیر>
  block
    text <ور نبودی دیده‌های صنع‌بین>
    text <نه فلک گشتی نه خندیدی زمین>
  block
    text <آن دم لولاک این باشد که کار>
    text <از برای چشم تیزست و نظار>
  block
    text <عامه را از عشق هم‌خوابه و طبق>
    text <کی بود پروای عشق صنع حق>
  block
    text <آب تتماجی نریزی در تغار>
    text <تا سگی چندی نباشد طعمه‌خوار>
  block
    text <رو سگ کهف خداوندیش باش>
    text <تا رهاند زین تغارت اصطفاش>
  block
    text <چونک دزدیهای بی‌رحمانه گفت>
    text <کی کنند آن درزیان اندر نهفت>
  block
    text <اندر آن هنگامه ترکی از خطا>
    text <سخت طیره شد ز کشف آن غطا>
  block
    text <شب چو روز رستخیز آن رازها>
    text <کشف می‌کرد از پی اهل نهی>
  block
    text <هر کجا آیی تو در جنگی فراز>
    text <بینی آنجا دو عدو در کشف راز>
  block
    text <آن زمان را محشر مذکور دان>
    text <وان گلوی رازگو را صور دان>
  block
    text <که خدا اسباب خشمی ساختست>
    text <وآن فضایح را بکوی انداختست>
  block
    text <بس که غدر درزیان را ذکر کرد>
    text <حیف آمد ترک را و خشم و درد>
  block
    text <گفت ای قصاص در شهر شما>
    text <کیست استاتر درین مکر و دغا>
