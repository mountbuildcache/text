
text <قصهٔ آن گنج‌نامه کی پهلوی قبه‌ای روی به قبله کن و تیر در کمان نه بینداز آنجا کی افتد گنجست>
  block
    text <دید در خواب او شبی و خواب کو>
    text <واقعهٔ بی‌خواب صوفی‌راست خو>
  block
    text <هاتفی گفتش کای دیده تعب>
    text <رقعه‌ای در مشق وراقان طلب>
  block
    text <خفیه زان وراق کت همسایه است>
    text <سوی کاغذپاره‌هاش آور تو دست>
  block
    text <رقعه‌ای شکلش چنین رنگش چنین>
    text <بس بخوان آن را به خلوت ای حزین>
  block
    text <چون بدزدی آن ز وراق ای پسر>
    text <پس برون رو ز انبهی و شور و شر>
  block
    text <تو بخوان آن را به خود در خلوتی>
    text <هین مجو در خواندن آن شرکتی>
  block
    text <ور شود آن فاش هم غمگین مشو>
    text <که نیابد غیر تو زان نیم جو>
  block
    text <ور کشد آن دیر هان زنهار تو>
    text <ورد خود کن دم به دم لاتقنطوا>
  block
    text <این بگفت و دست خود آن مژده‌ور>
    text <بر دل او زد که رو زحمت ببر>
  block
    text <چون به خویش آمد ز غیبت آن جوان>
    text <می‌نگنجید از فرح اندر جهان>
  block
    text <زهرهٔ او بر دریدی از قلق>
    text <گر نبودی رفق و حفظ و لطف حق>
  block
    text <یک فرح آن کز پس شصد حجاب>
    text <گوش او بشنید از حضرت جواب>
  block
    text <از حجب چون حس سمعش در گذشت>
    text <شد سرافراز و ز گردون بر گذشت>
  block
    text <که بود کان حس چشمش ز اعتبار>
    text <زان حجاب غیب هم یابد گذار>
  block
    text <چون گذاره شد حواسش از حجاب>
    text <پس پیاپی گرددش دید و خطاب>
  block
    text <جانب دکان وراق آمد او>
    text <دست می‌برد او به مشقش سو به سو>
  block
    text <پیش چشمش آمد آن مکتوب زود>
    text <با علاماتی که هاتف گفته بود>
  block
    text <در بغل زد گفت خواجه خیر باد>
    text <این زمان وا می‌رسم ای اوستاد>
  block
    text <رفت کنج خلوتی و آن را بخواند>
    text <وز تحیر واله و حیران بماند>
  block
    text <که بدین سان گنج‌نامهٔ بی‌بها>
    text <چون فتاده ماند اندر مشقها>
  block
    text <باز اندر خاطرش این فکر جست>
    text <کز پی هر چیز یزدان حافظست>
  block
    text <کی گذارد حافظ اندر اکتناف>
    text <که کسی چیزی رباید از گزاف>
  block
    text <گر بیابان پر شود زر و نقود>
    text <بی رضای حق جوی نتوان ربود>
  block
    text <ور بخوانی صد صحف بی سکته‌ای>
    text <بی قدر یادت نماند نکته‌ای>
  block
    text <ور کنی خدمت نخوانی یک کتاب>
    text <علمهای نادره یابی ز جیب>
  block
    text <شد ز جیب آن کف موسی ضو فشان>
    text <کان فزون آمد ز ماه آسمان>
  block
    text <کانک می‌جستی ز چرخ با نهیب>
    text <سر بر آوردستت ای موسی ز جیب>
  block
    text <تا بدانی که آسمانهای سمی>
    text <هست عکس مدرکات آدمی>
  block
    text <نی که اول دست برد آن مجید>
    text <از دو عالم پیشتر عقل آفرید>
  block
    text <این سخن پیدا و پنهانست بس>
    text <که نباشد محرم عنقا مگس>
  block
    text <باز سوی قصه باز آ ای پسر>
    text <قصهٔ گنج و فقیر آور به سر>
