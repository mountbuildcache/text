
text <حکایت پاسبان کی خاموش کرد تا دزدان رخت تاجران بردند به کلی بعد از آن هیهای و پاسبانی می‌کرد>
  block
    text <پاسبانی خفت و دزد اسباب برد>
    text <رختها را زیر هر خاکی فشرد>
  block
    text <روز شد بیدار شد آن کاروان>
    text <دید رفته رخت و سیم و اشتران>
  block
    text <پس بدو گفتند ای حارس بگو>
    text <که چه شد این رخت و این اسباب کو>
  block
    text <گفت دزدان آمدند اندر نقاب>
    text <رختها بردند از پیشم شتاب>
  block
    text <قوم گفتندش که ای چو تل ریگ>
    text <پس چه می‌کردی کیی ای مردریگ>
  block
    text <گفت من یک کس بدم ایشان گروه>
    text <با سلاح و با شجاعت با شکوه>
  block
    text <گفت اگر در جنگ کم بودت امید>
    text <نعره‌ای زن کای کریمان برجهید>
  block
    text <گفت آن دم کارد بنمودند و تیغ>
    text <که خمش ورنه کشیمت بی‌دریغ>
  block
    text <آن زمان از ترس بستم من دهان>
    text <این زمان هیهای و فریاد و فغان>
  block
    text <آن زمان بست آن دمم که دم زنم>
    text <این زمان چندانک خواهی هی کنم>
  block
    text <چونک عمرت برد دیو فاضحه>
    text <بی‌نمک باشد اعوذ و فاتحه>
  block
    text <گرچه باشد بی‌نمک اکنون حنین>
    text <هست غفلت بی‌نمک‌تر زان یقین>
  block
    text <هم‌چنین هم بی‌نمک می‌نال نیز>
    text <که ذلیلان را نظر کن ای عزیز>
  block
    text <قادری بی‌گاه باشد یا به گاه>
    text <از تو چیزی فوت کی شد ای اله>
  block
    text <شاه لا تاسوا علی ما فاتکم>
    text <کی شود از قدرتش مطلوب گم>
