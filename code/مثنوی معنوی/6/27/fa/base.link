
text <قصهٔ احد احد گفتن بلال در حر حجاز از محبت مصطفی علیه‌السلام در آن چاشتگاهها کی خواجه‌اش از تعصب جهودی به شاخ خارش می‌زد پیش آفتاب حجاز و از زخم خون از تن بلال برمی‌جوشید ازو احد احد می‌جست بی‌قصد او چنانک از دردمندان دیگر ناله جهد بی‌قصد زیرا از درد عشق ممتلی بود اهتمام دفع درد خار را مدخل نبود هم‌چون سحرهٔ فرعون و جرجیس و غیر هم لایعد و لا یحصی>
  block
    text <تن فدای خار می‌کرد آن بلال>
    text <خواجه‌اش می‌زد برای گوشمال>
  block
    text <که چرا تو یاد احمد می‌کنی>
    text <بندهٔ بد منکر دین منی>
  block
    text <می‌زد اندر آفتابش او به خار>
    text <او احد می‌گفت بهر افتخار>
  block
    text <تا که صدیق آن طرف بر می‌گذشت>
    text <آن احد گفتن به گوش او برفت>
  block
    text <چشم او پر آب شد دل پر عنا>
    text <زان احد می‌یافت بوی آشنا>
  block
    text <بعد از آن خلوت بدیدش پند داد>
    text <کز جهودان خفیه می‌دار اعتقاد>
  block
    text <عالم السرست پنهان دار کام>
    text <گفت کردم توبه پیشت ای همام>
  block
    text <روز دیگر از پگه صدیق تفت>
    text <آن طرف از بهر کاری می‌برفت>
  block
    text <باز احد بشنید و ضرب زخم خار>
    text <برفروزید از دلش سوز و شرار>
  block
    text <باز پندش داد باز او توبه کرد>
    text <عشق آمد توبهٔ او را بخورد>
  block
    text <توبه کردن زین نمط بسیار شد>
    text <عاقبت از توبه او بیزار شد>
  block
    text <فاش کرد اسپرد تن را در بلا>
    text <کای محمد ای عدو توبه‌ها>
  block
    text <ای تن من وی رگ من پر ز تو>
    text <توبه را گنجا کجا باشد درو>
  block
    text <توبه را زین پس ز دل بیرون کنم>
    text <از حیات خلد توبه چون کنم>
  block
    text <عشق قهارست و من مقهور عشق>
    text <چون شکر شیرین شدم از شور عشق>
  block
    text <برگ کاهم پیش تو ای تند باد>
    text <من چه دانم که کجا خواهم فتاد>
  block
    text <گر هلالم گر بلالم می‌دوم>
    text <مقتدی آفتابت می‌شوم>
  block
    text <ماه را با زفتی و زاری چه کار>
    text <در پی خورشید پوید سایه‌وار>
  block
    text <با قضا هر کو قراری می‌دهد>
    text <ریش‌خند سبلت خود می‌کند>
  block
    text <کاه‌برگی پیش باد آنگه قرار>
    text <رستخیزی وانگهانی عزم‌کار>
  block
    text <گربه در انبانم اندر دست عشق>
    text <یک‌دمی بالا و یک‌دم پست عشق>
  block
    text <او همی‌گرداندم بر گرد سر>
    text <نه به زیر آرام دارم نه زبر>
  block
    text <عاشقان در سیل تند افتاده‌اند>
    text <بر قضای عشق دل بنهاده‌اند>
  block
    text <هم‌چو سنگ آسیا اندر مدار>
    text <روز و شب گردان و نالان بی‌قرار>
  block
    text <گردشش بر جوی جویان شاهدست>
    text <تا نگوید کس که آن جو راکدست>
  block
    text <گر نمی‌بینی تو جو را در کمین>
    text <گردش دولاب گردونی ببین>
  block
    text <چون قراری نیست گردون را ازو>
    text <ای دل اختروار آرامی مجو>
  block
    text <گر زنی در شاخ دستی کی هلد>
    text <هر کجا پیوند سازی بسکلد>
  block
    text <گر نمی‌بینی تو تدویر قدر>
    text <در عناصر جوشش و گردش نگر>
  block
    text <زانک گردشهای آن خاشاک و کف>
    text <باشد از غلیان بحر با شرف>
  block
    text <باد سرگردان ببین اندر خروش>
    text <پیش امرش موج دریا بین بجوش>
  block
    text <آفتاب و ماه دو گاو خراس>
    text <گرد می‌گردند و می‌دارند پاس>
  block
    text <اختران هم خانه خانه می‌دوند>
    text <مرکب هر سعد و نحسی می‌شوند>
  block
    text <اختران چرخ گر دورند هی>
    text <وین حواست کاهل‌اند و سست‌پی>
  block
    text <اختران چشم و گوش و هوش ما>
    text <شب کجااند و به بیداری کجا>
  block
    text <گاه در سعد و وصال و دلخوشی>
    text <گاه در نحس فراق و بیهشی>
  block
    text <ماه گردون چون درین گردیدنست>
    text <گاه تاریک و زمانی روشنست>
  block
    text <گه بهار و صیف هم‌چون شهد و شیر>
    text <گه سیاستگاه برف و زمهریر>
  block
    text <چونک کلیات پیش او چو گوست>
    text <سخره و سجده کن چوگان اوست>
  block
    text <تو که یک جزوی دلا زین صدهزار>
    text <چون نباشی پیش حکمش بی‌قرار>
  block
    text <چون ستوری باش در حکم امیر>
    text <گه در آخر حبس گاهی در مسیر>
  block
    text <چونک بر میخت ببندد بسته باش>
    text <چونک بگشاید برو بر جسته باش>
  block
    text <آفتاب اندر فلک کژ می‌جهد>
    text <در سیه‌روزی خسوفش می‌دهد>
  block
    text <کز ذنب پرهیز کن هین هوش‌دار>
    text <تا نگردی تو سیه‌رو دیگ‌وار>
  block
    text <ابر را هم تازیانهٔ آتشین>
    text <می‌زنندش کانچنان رو نه چنین>
  block
    text <بر فلان وادی ببار این سو مبار>
    text <گوشمالش می‌دهد که گوش دار>
  block
    text <عقل تو از آفتابی بیش نیست>
    text <اندر آن فکری که نهی آمد مه‌ایست>
  block
    text <کژ منه ای عقل تو هم گام خویش>
    text <تا نیاید آن خسوف رو به پیش>
  block
    text <چون گنه کمتر بود نیم آفتاب>
    text <منکسف بینی و نیمی نورتاب>
  block
    text <که به قدر جرم می‌گیرم ترا>
    text <این بود تقریر در داد و جزا>
  block
    text <خواه نیک و خواه بد فاش و ستیر>
    text <بر همه اشیا سمیعیم و بصیر>
  block
    text <زین گذر کن ای پدر نوروز شد>
    text <خلق از خلاق خوش پدفوز شد>
  block
    text <باز آمد آب جان در جوی ما>
    text <باز آمد شاه ما در کوی ما>
  block
    text <می‌خرامد بخت و دامن می‌کشد>
    text <نوبت توبه شکستن می‌زند>
  block
    text <توبه را بار دگر سیلاب برد>
    text <فرصت آمد پاسبان را خواب برد>
  block
    text <هر خماری مست گشت و باده خورد>
    text <رخت را امشب گرو خواهیم کرد>
  block
    text <زان شراب لعل جان جان‌فزا>
    text <لعل اندر لعل اندر لعل ما>
  block
    text <باز خرم گشت مجلس دلفروز>
    text <خیز دفع چشم بد اسپند سوز>
  block
    text <نعرهٔ مستان خوش می‌آیدم>
    text <تا ابد جانا چنین می‌بایدم>
  block
    text <نک هلالی با بلالی یار شد>
    text <زخم خار او را گل و گلزار شد>
  block
    text <گر ز زخم خار تن غربال شد>
    text <جان و جسمم گلشن اقبال شد>
  block
    text <تن به پیش زخم خار آن جهود>
    text <جان من مست و خراب آن و دود>
  block
    text <بوی جانی سوی جانم می‌رسد>
    text <بوی یار مهربانم می‌رسد>
  block
    text <از سوی معراج آمد مصطفی>
    text <بر بلالش حبذا لی حبذا>
  block
    text <چونک صدیق از بلال دم‌درست>
    text <این شنید از توبهٔ او دست شست>
