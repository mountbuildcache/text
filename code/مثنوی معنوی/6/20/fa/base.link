
text <امتحان کردن مصطفی علیه‌السلام عایشه را رضی الله عنها کی چه پنهان می‌شوی پنهان مشو که اعمی ترا نمی‌بیند تا پدید آید کی عایشه رضی الله عنها از ضمیر مصطفی علیه السلام واقف هست  یا خود مقلد گفت ظاهرست>
  block
    text <گفت پیغامبر برای امتحان>
    text <او نمی‌بیند ترا کم شو نهان>
  block
    text <کرد اشارت عایشه با دستها>
    text <او نبیند من همی‌بینم ورا>
  block
    text <غیرت عقل است بر خوبی روح>
    text <پر ز تشبیهات و تمثیل این نصوح>
  block
    text <با چنین پنهانیی کین روح راست>
    text <عقل بر وی این چنین رشکین چراست>
  block
    text <از که پنهان می‌کنی ای رشک‌خو>
    text <آنک پوشیدست نورش روی او>
  block
    text <می‌رود بی‌روی‌پوش این آفتاب>
    text <فرط نور اوست رویش را نقاب>
  block
    text <از که پنهان می‌کنی ای رشک‌ور>
    text <که آفتاب از وی نمی‌بیند اثر>
  block
    text <رشک از آن افزون‌ترست اندر تنم>
    text <کز خودش خواهم که هم پنهان کنم>
  block
    text <ز آتش رشک گران آهنگ من>
    text <با دو چشم و گوش خود در جنگ من>
  block
    text <چون چنین رشکیستت ای جان و دل>
    text <پس دهان بر بند و گفتن را بهل>
  block
    text <ترسم ار خامش کنم آن آفتاب>
    text <از سوی دیگر بدراند حجاب>
  block
    text <در خموشی گفت ما اظهر شود>
    text <که ز منع آن میل افزون‌تر شود>
  block
    text <گر بغرد بحر غره‌ش کف شود>
    text <جوش احببت بان اعرف شود>
  block
    text <حرف گفتن بستن آن روزنست>
    text <عین اظهار سخن پوشیدنست>
  block
    text <بلبلانه نعره زن در روی گل>
    text <تا کنی مشغولشان از بوی گل>
  block
    text <تا به قل مغشول گردد گوششان>
    text <سوی روی گل نپرد هوششان>
  block
    text <پیش این خورشید کو بس روشنیست>
    text <در حقیقت هر دلیلی ره‌زنیست>
