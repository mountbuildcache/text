
text <معجزهٔ هود علیه‌السلام در تخلص ممنان امت به وقت نزول باد>
  block
    text <مؤمنان از دست باد ضایره>
    text <جمله بنشستند اندر دایره>
  block
    text <یاد طوفان بود و کشتی لطف هو>
    text <بس چنین کشتی و طوفان دارد او>
  block
    text <پادشاهی را خدا کشتی کند>
    text <تا به حرص خویش بر صفها زند>
  block
    text <قصد شه آن نه که خلق آمن شوند>
    text <قصدش آنک ملک گردد پای‌بند>
  block
    text <آن خراسی می‌دود قصدش خلاص>
    text <تا بیابد او ز زخم آن دم مناص>
  block
    text <قصد او آن نه که آبی بر کشد>
    text <یاکه کنجد را بدان روغن کند>
  block
    text <گاو بشتابد ز بیم زخم سخت>
    text <نه برای بردن گردون و رخت>
  block
    text <لیک دادش حق چنین خوف وجع>
    text <تا مصالح حاصل آید در تبع>
  block
    text <هم‌چنان هر کاسبی اندر دکان>
    text <بهر خود کوشد نه اصلاح جهان>
  block
    text <هر یکی بر درد جوید مرهمی>
    text <در تبع قایم شده زین عالمی>
  block
    text <حق ستون این جهان از ترس ساخت>
    text <هر یکی از ترس جان در کار باخت>
  block
    text <حمد ایزد را که ترسی را چنین>
    text <کرد او معمار و اصلاح زمین>
  block
    text <این همه ترسنده‌اند از نیک و بد>
    text <هیچ ترسنده نترسد خود ز خود>
  block
    text <پس حقیقت بر همه حاکم کسیست>
    text <که قریبست او اگر محسوس نیست>
  block
    text <هست او محسوس اندر مکمنی>
    text <لیک محسوس حس این خانه نی>
  block
    text <آن حسی که حق بر آن حس مظهرست>
    text <نیست حس این جهان آن دیگرست>
  block
    text <حس حیوان گر بدیدی آن صور>
    text <بایزید وقت بودی گاو و خر>
  block
    text <آنک تن را مظهر هر روح کرد>
    text <وآنک کشتی را براق نوح کرد>
  block
    text <گر بخواهد عین کشتی را به خو>
    text <او کند طوفان تو ای نورجو>
  block
    text <هر دمت طوفان و کشتی ای مقل>
    text <با غم و شادیت کرد او متصل>
  block
    text <گر نبینی کشتی و دریا به پیش>
    text <لرزها بین در همه اجزای خویش>
  block
    text <چون نبیند اصل ترسش را عیون>
    text <ترس دارد از خیال گونه‌گون>
  block
    text <مشت بر اعمی زند یک جلف مست>
    text <کور پندارد لگدزن اشترست>
  block
    text <زانک آن دم بانگ اشتر می‌شنید>
    text <کور را گوشست آیینه نه دید>
  block
    text <باز گوید کور نه این سنگ بود>
    text <یا مگر از قبهٔ پر طنگ بود>
  block
    text <این نبود و او نبود و آن نبود>
    text <آنک او ترس آفرید اینها نمود>
  block
    text <ترس و لرزه باشد از غیری یقین>
    text <هیچ کس از خود نترسد ای حزین>
  block
    text <آن حکیمک وهم خواند ترس را>
    text <فهم کژ کردست او این درس را>
  block
    text <هیچ وهمی بی‌حقیقت کی بود>
    text <هیچ قلبی بی‌صحیحی کی رود>
  block
    text <کی دروغی قیمت آرد بی ز راست>
    text <در دو عالم هر دروغ از راست خاست>
  block
    text <راست را دید او رواجی و فروغ>
    text <بر امید آن روان کرد او دروغ>
  block
    text <ای دروغی که ز صدقت این نواست>
    text <شکر نعمت گو مکن انکار راست>
  block
    text <از مفلسف گویم و سودای او>
    text <یا ز کشتیها و دریاهای او>
  block
    text <بل ز کشتیهاش کان پند دلست>
    text <گویم از کل جزو در کل داخلست>
  block
    text <هر ولی را نوح و کشتیبان شناس>
    text <صحبت این خلق را طوفان شناس>
  block
    text <کم گریز از شیر و اژدرهای نر>
    text <ز آشنایان و ز خویشان کن حذر>
  block
    text <در تلاقی روزگارت می‌برند>
    text <یادهاشان غایبی‌ات می‌چرند>
  block
    text <چون خر تشنه خیال هر یکی>
    text <از قف تن فکر را شربت‌مکی>
  block
    text <نشف کرد از تو خیال آن وشات>
    text <شبنمی که داری از بحر الحیات>
  block
    text <پس نشان نشف آب اندر غصون>
    text <آن بود کان می‌نجنبد در رکون>
  block
    text <عضو حر شاخ تر و تازه بود>
    text <می‌کشی هر سو کشیده می‌شود>
  block
    text <گر سبد خواهی توانی کردنش>
    text <هم توانی کرد چنبر گردنش>
  block
    text <چون شد آن ناشف ز نشف بیخ خود>
    text <ناید آن سویی که امرش می‌کشد>
  block
    text <پس بخوان قاموا کسالی از نبی>
    text <چون نیابد شاخ از بیخش طبی>
  block
    text <آتشین است این نشان کوته کنم>
    text <بر فقیر و گنج و احوالش زنم>
  block
    text <آتشی دیدی که سوزد هر نهال>
    text <آتش جان بین کزو سوزد خیال>
  block
    text <نه خیال و نه حقیقت را امان>
    text <زین چنین آتش که شعله زد ز جان>
  block
    text <خصم هر شیر آمد و هر روبه او>
    text <کل شیء هالک الا وجهه>
  block
    text <در وجوه وجه او رو خرج شو>
    text <چون الف در بسم در رو درج شو>
  block
    text <آن الف در بسم پنهان کرد ایست>
    text <هست او در بسم و هم در بسم نیست>
  block
    text <هم‌چنین جملهٔ حروف گشته مات>
    text <وقت حذف حرف از بهر صلات>
  block
    text <از صله‌ست و بی و سین زو وصل یافت>
    text <وصل بی و سین الف را بر نتافت>
  block
    text <چونک حرفی برنتابد این وصال>
    text <واجب آید که کنم کوته مقال>
  block
    text <چون یکی حرفی فراق سین و بیست>
    text <خامشی اینجا مهمتر واجبیست>
  block
    text <چون الف از خود فنا شد مکتنف>
    text <بی و سین بی او همی‌گویند الف>
  block
    text <ما رمیت اذ رمیت بی ویست>
    text <هم‌چنین قال الله از صمتش بجست>
  block
    text <تا بود دارو ندارد او عمل>
    text <چونک شد فانی کند دفع علل>
  block
    text <گر شود بیشه قلم دریا مداد>
    text <مثنوی را نیست پایانی امید>
  block
    text <چارچوب خشت‌زن تا خاک هست>
    text <می‌دهد تقطیع شعرش نیز دست>
  block
    text <چون نماند خاک و بودش جف کند>
    text <خاک سازد بحر او چون کف کند>
  block
    text <چون نماند بیشه و سر در کشد>
    text <بیشه‌ها از عین دریا سر کشد>
  block
    text <بهر این گفت آن خداوند فرج>
    text <حدثوا عن بحرنا اذ لا حرج>
  block
    text <باز گرد از بحر و رو در خشک نه>
    text <هم ز لعبت گو که کودک‌راست به>
  block
    text <تا ز لعبت اندک اندک در صبا>
    text <جانش گردد با یم عقل آشنا>
  block
    text <عقل از آن بازی همی‌یابد صبی>
    text <گرچه با عقلست در ظاهر ابی>
  block
    text <کودک دیوانه بازی کی کند>
    text <جزو باید تا که کل را فی کند>
