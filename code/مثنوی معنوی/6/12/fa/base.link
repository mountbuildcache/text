
text <حکایت آن صیادی کی خویشتن در گیاه پیچیده بود و دستهٔ گل و لاله را کله‌وار به سر فرو کشیده تا مرغان او را گیاه پندارند و آن مرغ زیرک بوی برد اندکی کی این آدمیست کی برین شکل گیاه ندیدم اما هم تمام بوی نبرد به افسون او مغرور شد زیرا در ادراک اول قاطعی نداشت در ادراک مکر دوم قاطعی داشت و هو الحرص و الطمع لا سیما عند فرط الحاجة و الفقر قال النبی صلی الله علیه و سلم کاد الفقر ان یکون کفرا>
  block
    text <رفت مرغی در میان مرغزار>
    text <بود آنجا دام از بهر شکار>
  block
    text <دانهٔ چندی نهاده بر زمین>
    text <وآن صیاد آنجا نشسته در کمین>
  block
    text <خویشتن پیچیده در برگ و گیاه>
    text <تا در افتد صید بیچاره ز راه>
  block
    text <مرغک آمد سوی او از ناشناخت>
    text <پس طوافی کرد و پیش مرد تاخت>
  block
    text <گفت او را کیستی تو سبزپوش>
    text <در بیابان در میان این وحوش>
  block
    text <گفت مرد زاهدم من منقطع>
    text <با گیاهی گشتم اینجا مقتنع>
  block
    text <زهد و تقوی را گزیدم دین و کیش>
    text <زانک می‌دیدم اجل را پیش خویش>
  block
    text <مرگ همسایه مرا واعظ شده>
    text <کسب و دکان مرا برهم زده>
  block
    text <چون به آخر فرد خواهم ماندن>
    text <خو نباید کرد با هر مرد و زن>
  block
    text <رو بخواهم کرد آخر در لحد>
    text <آن به آید که کنم خو با احد>
  block
    text <چو زنخ را بست خواهند ای صنم>
    text <آن به آید که زنخ کمتر زنم>
  block
    text <ای بزربفت و کمر آموخته>
    text <آخرستت جامهٔ نادوخته>
  block
    text <رو به خاک آریم کز وی رسته‌ایم>
    text <دل چرا در بی‌وفایان بسته‌ایم>
  block
    text <جد و خویشانمان قدیمی چار طبع>
    text <ما به خویشی عاریت بستیم طمع>
  block
    text <سالها هم‌صحبتی و هم‌دمی>
    text <با عناصر داشت جسم آدمی>
  block
    text <روح او خود از نفوس و از عقول>
    text <روح اصول خویش را کرده نکول>
  block
    text <از عقول و از نفوس پر صفا>
    text <نامه می‌آید به جان کای بی‌وفا>
  block
    text <یارکان پنج روزه یافتی>
    text <رو ز یاران کهن بر تافتی>
  block
    text <کودکان گرچه که در بازی خوشند>
    text <شب کشانشان سوی خانه می‌کشند>
  block
    text <شد برهنه وقت بازی طفل خرد>
    text <دزد از ناگه قبا و کفش برد>
  block
    text <آن چنان گرم او به بازی در فتاد>
    text <کان کلاه و پیرهن رفتش ز یاد>
  block
    text <شد شب و بازی او شد بی‌مدد>
    text <رو ندارد کو سوی خانه رود>
  block
    text <نی شنیدی انما الدنیا لعب>
    text <باد دادی رخت و گشتی مرتعب>
  block
    text <پیش از آنک شب شود جامه بجو>
    text <روز را ضایع مکن در گفت و گو>
  block
    text <من به صحرا خلوتی بگزیده‌ام>
    text <خلق را من دزد جامه دیده‌ام>
  block
    text <نیم عمر از آرزوی دلستان>
    text <نیم عمر از غصه‌های دشمنان>
  block
    text <جبه را برد آن کله را این ببرد>
    text <غرق بازی گشته ما چون طفل خرد>
  block
    text <نک شبانگاه اجل نزدیک شد>
    text <خل هذا اللعب به سبک لاتعد>
  block
    text <هین سوار توبه شود در دزد رس>
    text <جامه‌ها از دزد بستان باز پس>
  block
    text <مرکب توبه عجاب مرکبست>
    text <بر فلک تازد به یک لحظه ز پست>
  block
    text <لیک مرکب را نگه می‌دار از آن>
    text <کو بدزدید آن قبایت را نهان>
  block
    text <تا ندزدد مرکبت را نیز هم>
    text <پاس دار این مرکبت را دم به دم>
