
text <باخبر شدن آن غریب از وفات آن محتسب و استغفار او از اعتماد بر مخلوق و تعویل بر عطای مخلوق و یاد نعمتهای حق کردنش و انابت به حق از جرم خود ثم الذین کفروا بربهم یعدلون>
  block
    text <چون به هوش آمد بگفت ای کردگار>
    text <مجرمم بودم به خلق اومیدوار>
  block
    text <گرچه خواجه بس سخاوت کرده بود>
    text <هیچ آن کفو عطای تو نبود>
  block
    text <او کله بخشید و تو سر پر خرد>
    text <او قبا بخشید و تو بالا و قد>
  block
    text <او زرم داد و تو دست زرشمار>
    text <او ستورم داد و تو عقل سوار>
  block
    text <خواجه شمعم دادو تو چشم قریر>
    text <خواجه نقلم داد و تو طعمه‌پذیر>
  block
    text <او وظیفه داد و تو عمر و حیات>
    text <وعده‌اش زر وعدهٔ تو طیبات>
  block
    text <او وثاقم داد و تو چرخ و زمین>
    text <در وثاقت او و صد چون او سمین>
  block
    text <زر از آن تست زر او نافرید>
    text <نان از آن تست نان از تش رسید>
  block
    text <آن سخا و رحم هم تو دادیش>
    text <کز سخاوت می‌فزودی شادیش>
  block
    text <من مرورا قبلهٔ خود ساختم>
    text <قبله‌ساز اصل را انداختم>
  block
    text <ما کجا بودیم کان دیان دین>
    text <عقل می‌کارید اندر آب و طین>
  block
    text <چون همی کرد از عدم گردون پدید>
    text <وین بساط خاک را می‌گسترید>
  block
    text <ز اختران می‌ساخت او مصباح‌ها>
    text <وز طبایع قفل با مفتاح‌ها>
  block
    text <ای بسا بنیادها پنهان و فاش>
    text <مضمر این سقف کرد و این فراش>
  block
    text <آدم اصطرلاب اوصاف علوست>
    text <وصف آدم مظهر آیات اوست>
  block
    text <هرچه در وی می‌نماید عکس اوست>
    text <هم‌چو عکس ماه اندر آب جوست>
  block
    text <بر صطرلابش نقوش عنکبوت>
    text <بهر اوصاف ازل دارد ثبوت>
  block
    text <تا ز چرخ غیب وز خورشید روح>
    text <عنکبوتش درس گوید از شروح>
  block
    text <عنکبوت و این صطرلاب رشاد>
    text <بی‌منجم در کف عام اوفتاد>
  block
    text <انبیا را داد حق تنجیم این>
    text <غیب را چشمی بباید غیب‌بین>
  block
    text <در چه دنیا فتادند این قرون>
    text <عکس خود را دید هر یک چه درون>
  block
    text <از برون دان آنچ در چاهت نمود>
    text <ورنه آن شیری که در چه شد فرود>
  block
    text <برد خرگوشیش از ره کای فلان>
    text <در تگ چاهست آن شیر ژیان>
  block
    text <در رو اندر چاه کین از وی بکش>
    text <چون ازو غالب‌تری سر بر کنش>
  block
    text <آن مقلد سخرهٔ خرگوش شد>
    text <از خیال خویشتن پر جوش شد>
  block
    text <او نگفت این نقش داد آب نیست>
    text <این به جز تقلیب آن قلاب نیست>
  block
    text <تو هم از دشمن چو کینی می‌کشی>
    text <ای زبون شش غلط در هر ششی>
  block
    text <آن عداوت اندرو عکس حقست>
    text <کز صفات قهر آنجا مشتقست>
  block
    text <وآن گنه در وی ز جنس جرم تست>
    text <باید آن خو را ز طبع خویش شست>
  block
    text <خلق زشتت اندرو رویت نمود>
    text <که ترا او صفحهٔ آیینه بود>
  block
    text <چونک قبح خویش دیدی ای حسن>
    text <اندر آیینه بر آیینه مزن>
  block
    text <می‌زند بر آب استارهٔ سنی>
    text <خاک تو بر عکس اختر می‌زنی>
  block
    text <کین ستارهٔ نحس در آب آمدست>
    text <تا کند او سعد ما را زیردست>
  block
    text <خاک استیلا بریزی بر سرش>
    text <چونک پنداری ز شبهه اخترش>
  block
    text <عکس پنهان گشت و اندر غیب راند>
    text <تو گمان بردی که آن اختر نماند>
  block
    text <آن ستارهٔ نحس هست اندر سما>
    text <هم بدان سو بایدش کردن دوا>
  block
    text <بلک باید دل سوی بی‌سوی بست>
    text <نحس این سو عکس نحس بی‌سو است>
  block
    text <داد داد حق شناس و بخششش>
    text <عکس آن دادست اندر پنج و شش>
  block
    text <گر بود داد خسان افزون ز ریگ>
    text <تو بمیری وآن بماند مردریگ>
  block
    text <عکس آخر چند پاید در نظر>
    text <اصل بینی پیشه کن ای کژنگر>
  block
    text <حق چو بخشش کرد بر اهل نیاز>
    text <با عطا بخشیدشان عمر دراز>
  block
    text <خالدین شد نعمت و منعم علیه>
    text <محیی الموتاست فاجتازوا الیه>
  block
    text <داد حق با تو در آمیزد چو جان>
    text <آنچنان که آن تو باشی و تو آن>
  block
    text <گر نماند اشتهای نان و آب>
    text <بدهدت بی این دو قوت مستطاب>
  block
    text <فربهی گر رفت حق در لاغری>
    text <فربهی پنهانت بخشد آن سری>
  block
    text <چون پری را قوت از بو می‌دهد>
    text <هر ملک را قوت جان او می‌دهد>
  block
    text <جان چه باشد که تو سازی زو سند>
    text <حق به عشق خویش زنده‌ت می‌کند>
  block
    text <زو حیات عشق خواه و جان مخواه>
    text <تو ازو آن رزق خواه و نان مخواه>
  block
    text <خلق را چون آب دان صاف و زلال>
    text <اندر آن تابان صفات ذوالجلال>
  block
    text <علمشان و عدلشان و لطفشان>
    text <چون ستارهٔ چرخ در آب روان>
  block
    text <پادشاهان مظهر شاهی حق>
    text <فاضلان مرآت آگاهی حق>
  block
    text <قرنها بگذشت و این قرن نویست>
    text <ماه آن ماهست آب آن آب نیست>
  block
    text <عدل آن عدلست و فضل آن فضل هم>
    text <لیک مستبدل شد آن قرن و امم>
  block
    text <قرنها بر قرنها رفت ای همام>
    text <وین معانی بر قرار و بر دوام>
  block
    text <آن مبدل شد درین جو چند بار>
    text <عکس ماه و عکس اختر بر قرار>
  block
    text <پس بنااش نیست بر آب روان>
    text <بلک بر اقطار عرض آسمان>
  block
    text <این صفتها چون نجوم معنویست>
    text <دانک بر چرخ معانی مستویست>
  block
    text <خوب‌رویان آینهٔ خوبی او>
    text <عشق ایشان عکس مطلوبی او>
  block
    text <هم به اصل خود رود این خد و خال>
    text <دایما در آب کی ماند خیال>
  block
    text <جمله تصویرات عکس آب جوست>
    text <چون بمالی چشم خود خود جمله اوست>
  block
    text <باز عقلش گفت بگذار این حول>
    text <خل دوشابست و دوشابست خل>
  block
    text <خواجه را چون غیر گفتی از قصور>
    text <شرم‌دار ای احول از شاه غیور>
  block
    text <خواجه را که در گذشتست از اثیر>
    text <جنس این موشان تاریکی مگیر>
  block
    text <خواجهٔ جان بین مبین جسم گران>
    text <مغز بین او را مبینش استخوان>
  block
    text <خواجه را از چشم ابلیس لعین>
    text <منگر و نسبت مکن او را به طین>
  block
    text <همره خورشید را شب‌پر مخوان>
    text <آنک او مسجود شد ساجد مدان>
  block
    text <عکس‌ها را ماند این و عکس نیست>
    text <در مثال عکس حق بنمودنیست>
  block
    text <آفتابی دید او جامد نماند>
    text <روغن گل روغن کنجد نماند>
  block
    text <چون مبدل گشته‌اند ابدال حق>
    text <نیستند از خلق بر گردان ورق>
  block
    text <قبلهٔ وحدانیت دو چون بود>
    text <خاک مسجود ملایک چون شود>
  block
    text <چون درین جو دیدعکس سیب مرد>
    text <دامنش را دید آن پر سیب کرد>
  block
    text <آنچ در جو دید کی باشد خیال>
    text <چونک شد از دیدنش پر صد جوال>
  block
    text <تن مبین و آن مکن کان بکم و صم>
    text <کذبوا بالحق لما جائهم>
  block
    text <ما رمیت اذ رمیت احمد بدست>
    text <دیدن او دیدن خالق شدست>
  block
    text <خدمت او خدمت حق کردنست>
    text <روز دیدن دیدن این روزنست>
  block
    text <خاصه این روزن درخشان از خودست>
    text <نی ودیعهٔ آفتاب و فرقدست>
  block
    text <هم از آن خورشید زد بر روزنی>
    text <لیک از راه و سوی معهود نی>
  block
    text <در میان شمس و این روزن رهی>
    text <هست روزنها نشد زو آگهی>
  block
    text <تا اگر ابری بر آید چرخ‌پوش>
    text <اندرین روزن بود نورش به جوش>
  block
    text <غیر راه این هوا و شش جهت>
    text <در میان روزن و خور مالفت>
  block
    text <مدحت و تسبیح او تسبیح حق>
    text <میوه می‌روید ز عین این طبق>
  block
    text <سیب روید زین سبد خوش لخت لخت>
    text <عیب نبود گر نهی نامش درخت>
  block
    text <این سبد را تو درخت سیب خوان>
    text <که میان هر دو راه آمد نهان>
  block
    text <آنچ روید از درخت بارور>
    text <زین سبد روید همان نوع از ثمر>
  block
    text <پس سبد را تو درخت بخت بین>
    text <زیر سایهٔ این سبد خوش می‌نشین>
  block
    text <نان چو اطلاق آورد ای مهربان>
    text <نان چرا می‌گوییش محموده خوان>
  block
    text <خاک ره چون چشم روشن کرد و جان>
    text <خاک او را سرمه بین و سرمه دان>
  block
    text <چون ز روی این زمین تابد شروق>
    text <من چرا بالا کنم رو در عیوق>
  block
    text <شد فنا هستش مخوان ای چشم‌شوخ>
    text <در چنین جو خشک کی ماند کلوخ>
  block
    text <پیش این خورشید کی تابد هلال>
    text <با چنان رستم چه باشد زور زال>
  block
    text <طالبست و غالبست آن کردگار>
    text <تا ز هستی‌ها بر آرد او دمار>
  block
    text <دو مگو و دو مدان و دو مخوان>
    text <بنده را در خواجهٔ خود محو دان>
  block
    text <خواجه هم در نور خواجه‌آفرین>
    text <فانیست و مرده و مات و دفین>
  block
    text <چون جدا بینی ز حق این خواجه را>
    text <گم کنی هم متن و هم دیباجه را>
  block
    text <چشم و دل را هین گذاره کن ز طین>
    text <این یکی قبله‌ست دو قبله مبین>
  block
    text <چون دو دیدی ماندی از هر دو طرف>
    text <آتشی در خف فتاد و رفت خف>
