
text <در آمدن مصطفی علیه‌السلام از بهر عیادت هلال در ستورگاه آن امیر و نواختن مصطفی هلال را رضی الله عنه>
  block
    text <رفت پیغامبر به رغبت بهر او>
    text <اندر آخر وآمد اندر جست و جو>
  block
    text <بود آخر مظلم و زشت و پلید>
    text <وین همه برخاست چون الفت رسید>
  block
    text <بوی پیغامبر ببرد آن شیر نر>
    text <هم‌چنانک بوی یوسف را پدر>
  block
    text <موجب ایمان نباشد معجزات>
    text <بوی جنسیت کند جذب صفات>
  block
    text <معجزات از بهر قهر دشمنست>
    text <بوی جنسیت پی دل بردنست>
  block
    text <قهر گردد دشمن اما دوست نی>
    text <دوست کی گردد ببسته گردنی>
  block
    text <اندر آمد او ز خواب از بوی او>
    text <گفت سرگین‌دان درون زین گونه بو>
  block
    text <از میان پای استوران بدید>
    text <دامن پاک رسول بی‌ندید>
  block
    text <پس ز کنج آخر آمد غژغژان>
    text <روی بر پایش نهاد آن پهلوان>
  block
    text <پس پیمبر روی بر رویش نهاد>
    text <بر سر و بر چشم و رویش بوسه داد>
  block
    text <گفت یا ربا چه پنهان گوهری>
    text <ای غریب عرش چونی خوشتری>
  block
    text <گفت چون باشد خود آن شوریده خواب>
    text <که در آید در دهانش آفتاب>
  block
    text <چون بود آن تشنه‌ای کو گل چرد>
    text <آب بر سر بنهدش خوش می‌برد>
