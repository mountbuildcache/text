
text <رنجور شدن این هلال و بی‌خبری خواجهٔ او از رنجوری او از تحقیر و ناشناخت و واقف شدن دل مصطفی علیه‌السلام از رنجوری و حال او و افتقاد و عیادت رسول علیه‌السلام این هلال را>
  block
    text <از قضا رنجور و ناخوش شد هلال>
    text <مصطفی را وحی شد غماز حال>
  block
    text <بد ز رنجوریش خواجه‌ش بی‌خبر>
    text <که بر او بد کساد و بی‌خطر>
  block
    text <خفته نه روز اندر آخر محسنی>
    text <هیچ کس از حال او آگاه نی>
  block
    text <آنک کس بود و شهنشاه کسان>
    text <عقل صد چون قلزمش هر جا رسان>
  block
    text <وحیش آمد رحم حق غم‌خوار شد>
    text <که فلان مشتاق تو بیمار شد>
  block
    text <مصطفی بهر هلال با شرف>
    text <رفت از بهر عیادت آن طرف>
  block
    text <در پی خورشید وحی آن مه دوان>
    text <وآن صحابه در پیش چون اختران>
  block
    text <ماه می‌گوید که اصحابی نجوم>
    text <للسری قدوه و للطاغی رجوم>
  block
    text <میر را گفتند که آن سلطان رسید>
    text <او ز شادی بی‌دل و جان برجهید>
  block
    text <برگمان آن ز شادی زد دو دست>
    text <کان شهنشه بهر او میر آمدست>
  block
    text <چون فرو آمد ز غرفه آن امیر>
    text <جان همی‌افشاند پامزد بشیر>
  block
    text <پس زمین‌بوس و سلام آورد او>
    text <کرد رخ را از طرب چون ورد او>
  block
    text <گفت بسم‌الله مشرف کن وطن>
    text <تا که فردوسی شود این انجمن>
  block
    text <تا فزاید قصر من بر آسمان>
    text <که بدیدم قطب دوران زمان>
  block
    text <گفتش از بهر عتاب آن محترم>
    text <من برای دیدن تو نامدم>
  block
    text <گفت روحم آن تو خود روح چیست>
    text <هین بفرما کین تجشم بهر کیست>
  block
    text <تا شوم من خاک پای آن کسی>
    text <که به باغ لطف تستش مغرسی>
  block
    text <پس بگفتش کان هلال عرش کو>
    text <هم‌چو مهتاب از تواضع فرش کو>
  block
    text <آن شهی در بندگی پنهان شده>
    text <بهر جاسوسی به دنیا آمده>
  block
    text <تو مگو کو بنده و آخرجی ماست>
    text <این بدان که گنج در ویرانه‌هاست>
  block
    text <ای عجب چونست از سقم آن هلال>
    text <که هزاران بدر هستش پای‌مال>
  block
    text <گفت از رنجش مرا آگاه نیست>
    text <لیک روزی چند بر درگاه نیست>
  block
    text <صحبت او با ستور و استرست>
    text <سایس است و منزلش این آخرست>
