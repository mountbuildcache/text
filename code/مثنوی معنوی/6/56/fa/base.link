
text <مضاحک گفتن درزی و ترک را از قوت خنده بسته شدن دو چشم تنگ او و فرصت یافتن درزی>
  block
    text <ترک خندیدن گرفت از داستان>
    text <چشم تنگش گشت بسته آن زمان>
  block
    text <پاره‌ای دزدید و کردش زیر ران>
    text <از جز حق از همه احیا نهان>
  block
    text <حق همی‌دید آن ولی ستارخوست>
    text <لیک چون از حد بری غماز اوست>
  block
    text <ترک را از لذت افسانه‌اش>
    text <رفت از دل دعوی پیشانه‌اش>
  block
    text <اطلس چه دعوی چه رهن چه>
    text <ترک سرمستست در لاغ اچی>
  block
    text <لابه کردش ترک کز بهر خدا>
    text <لاغ می‌گو که مرا شد مغتذا>
  block
    text <گفت لاغی خندمینی آن دغا>
    text <که فتاد از قهقهه او بر قفا>
  block
    text <پاره‌ای اطلس سبک بر نیفه زد>
    text <ترک غافل خوش مضاحک می‌مزد>
  block
    text <هم‌چنین بار سوم ترک خطا>
    text <گفت لاغی گوی از بهر خدا>
  block
    text <گفت لاغی خندمین‌تر زان دو بار>
    text <کرد او این ترک را کلی شکار>
  block
    text <چشم بسته عقل جسته مولهه>
    text <مست ترک مدعی از قهقهه>
  block
    text <پس سوم بار از قبا دزدید شاخ>
    text <که ز خنده‌ش یافت میدان فراخ>
  block
    text <چون چهارم بار آن ترک خطا>
    text <لاغ از آن استا همی‌کرد اقتضا>
  block
    text <رحم آمد بر وی آن استاد را>
    text <کرد در باقی فن و بیداد را>
  block
    text <گفت مولع گشت این مفتون درین>
    text <بی‌خبر کین چه خسارست و غبین>
  block
    text <بوسه‌افشان کرد بر استاد او>
    text <که بمن بهر خدا افسانه گو>
  block
    text <ای فسانه گشته و محو از وجود>
    text <چند افسانه بخواهی آزمود>
  block
    text <خندمین‌تر از تو هیچ افسانه نیست>
    text <بر لب گور خراب خویش ایست>
  block
    text <ای فرو رفته به گور جهل و شک>
    text <چند جویی لاغ و دستان فلک>
  block
    text <تا بکی نوشی تو عشوهٔ این جهان>
    text <که نه عقلت ماند بر قانون نه جان>
  block
    text <لاغ این چرخ ندیم کرد و مرد>
    text <آب روی صد هزاران چون تو برد>
  block
    text <می‌درد می‌دوزد این درزی عام>
    text <جامهٔ صدسالگان طفل خام>
  block
    text <لاغ او گر باغها را داد داد>
    text <چون دی آمد داده را بر باد داد>
  block
    text <پیره‌طفلان شسته پیشش بهر کد>
    text <تا به سعد و نحس او لاغی کند>
