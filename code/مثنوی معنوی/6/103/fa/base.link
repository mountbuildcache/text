
text <حکایت آن پادشاه و وصیت کردن او سه پسر خویش را کی درین سفر در ممالک من فلان جا چنین ترتیب نهید و فلان جا چنین نواب نصب کنید اما الله الله به فلان قلعه  مروید و گرد آن مگردید>
  block
    text <بود شاهی شاه را بد سه پسر>
    text <هر سه صاحب‌فطنت و صاحب‌نظر>
  block
    text <هر یکی از دیگری استوده‌تر>
    text <در سخا و در وغا و کر و فر>
  block
    text <پیش شه شه‌زادگان استاده جمع>
    text <قرة العینان شه هم‌چون سه شمع>
  block
    text <از ره پنهان ز عینین پسر>
    text <می‌کشید آبی نخیل آن پدر>
  block
    text <تا ز فرزند آب این چشمه شتاب>
    text <می‌رود سوی ریاض مام و باب>
  block
    text <تازه می‌باشد ریاض والدین>
    text <گشته جاری عینشان زین هر دو عین>
  block
    text <چون شود چشمه ز بیماری علیل>
    text <خشک گردد برگ و شاخ آن نخیل>
  block
    text <خشکی نخلش همی‌گوید پدید>
    text <که ز فرزندان شجر نم می‌کشید>
  block
    text <ای بسا کاریز پنهان هم‌چنین>
    text <متصل با جانتان یا غافلین>
  block
    text <ای کشیده ز آسمان و از زمین>
    text <مایه‌ها تا گشته جسم تو سمین>
  block
    text <عاریه‌ست این کم همی‌باید فشارد>
    text <کانچ بگرفتی همی‌باید گزارد>
  block
    text <جز نفخت کان ز وهاب آمدست>
    text <روح را باش آن دگرها بیهدست>
  block
    text <بیهده نسبت به جان می‌گویمش>
    text <نی بنسبت با صنیع محکمش>
