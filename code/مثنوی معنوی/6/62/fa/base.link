
text <حکایت در تقریر آنک صبر در رنج کار سهل‌تر از صبر در فراق یار بود>
  block
    text <آن یکی زن شوی خود را گفت هی>
    text <ای مروت را به یک ره کرده طی>
  block
    text <هیچ تیمارم نمی‌داری چرا>
    text <تا بکی باشم درین خواری چرا>
  block
    text <گفت شو من نفقه چاره می‌کنم>
    text <گرچه عورم دست و پایی می‌زنم>
  block
    text <نفقه و کسوه‌ست واجب ای صنم>
    text <از منت این هر دو هست و نیست کم>
  block
    text <آستین پیرهن بنمود زن>
    text <بس درشت و پر وسخ بد پیرهن>
  block
    text <گفت از سختی تنم را می‌خورد>
    text <کس کسی را کسوه زین سان آورد>
  block
    text <گفت ای زن یک سالت می‌کنم>
    text <مرد درویشم همین آمد فنم>
  block
    text <این درشتست و غلیظ و ناپسند>
    text <لیک بندیش ای زن اندیشه‌مند>
  block
    text <این درشت و زشت‌تر یا خود طلاق>
    text <این ترا مکروه‌تر یا خود فراق>
  block
    text <هم‌چنان ای خواجهٔ تشنیع زن>
    text <از بلا و فقر و از رنج و محن>
  block
    text <لا شک این ترک هوا تلخی‌دهست>
    text <لیک از تلخی بعد حق بهست>
  block
    text <گر جهاد و صوم سختست و خشن>
    text <لیک این بهتر ز بعد ممتحن>
  block
    text <رنج کی ماند دمی که ذوالمنن>
    text <گویدت چونی تو ای رنجور من>
  block
    text <ور نگوید کت نه آن فهم و فن است>
    text <لیک آن ذوق تو پرسش کردنست>
  block
    text <آن ملیحان که طبیبان دل‌اند>
    text <سوی رنجوران به پرسش مایل‌اند>
  block
    text <وز حذر از ننگ و از نامی کنند>
    text <چاره‌ای سازند و پیغامی کنند>
  block
    text <ورنه در دلشان بود آن مفتکر>
    text <نیست معشوقی ز عاشق بی‌خبر>
  block
    text <ای تو جویای نوادر داستان>
    text <هم فسانهٔ عشق‌بازان را بخوان>
  block
    text <بس بجوشیدی درین عهد مدید>
    text <ترک‌جوشی هم نگشتی ای قدید>
  block
    text <دیده‌ای عمری تو داد و داوری>
    text <وانگه از نادیدگان ناشی‌تری>
  block
    text <هر که شاگردیش کرد استاد شد>
    text <تو سپس‌تر رفته‌ای ای کور لد>
  block
    text <خود نبود از والدینت اختبار>
    text <هم نبودت عبرت از لیل و نهار>
