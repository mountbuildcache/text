
text <خطاب حق تعالی به عزرائیل علیه‌السلام کی ترا رحم بر کی بیشتر آمد ازین خلایق کی جانشان قبض کردی و جواب دادن عزرائیل حضرت را>
  block
    text <حق به عزرائیل می‌گفت ای نقیب>
    text <بر کی رحم آمد ترا از هر کئیب>
  block
    text <گفت بر جمله دلم سوزد به درد>
    text <لیک ترسم امر را اهمال کرد>
  block
    text <تا بگویم کاشکی یزدان مرا>
    text <در عوض قربان کند بهر فتی>
  block
    text <گفت بر کی بیشتر رحم آمدت>
    text <از کی دل پر سوز و بریان‌تر شدت>
  block
    text <گفت روزی کشتیی بر موج تیز>
    text <من شکستم ز امر تا شد ریز ریز>
  block
    text <پس بگفتی قبض کن جان همه>
    text <جز زنی و غیر طفلی زان رمه>
  block
    text <هر دو بر یک تخته‌ای در ماندند>
    text <تخته را آن موج‌ها می‌راندند>
  block
    text <باز گفتی جان مادر قبض کن>
    text <طفل را بگذار تنها ز امر کن>
  block
    text <چون ز مادر بسکلیدم طفل را>
    text <خود تو می‌دانی چه تلخ آمد مرا>
  block
    text <بس بدیدم دود ماتم‌های زفت>
    text <تلخی آن طفل از فکرم نرفت>
  block
    text <گفت حق آن طفل را از فضل خویش>
    text <موج را گفتم فکن در بیشه‌ایش>
  block
    text <بیشه‌ای پر سوسن و ریحان و گل>
    text <پر درخت میوه‌دار خوش‌اکل>
  block
    text <چشمه‌های آب شیرین زلال>
    text <پروریدم طفل را با صد دلال>
  block
    text <صد هزاران مرغ مطرب خوش‌صدا>
    text <اندر آن روضه فکنده صد نوا>
  block
    text <پسترش کردم ز برگ نسترن>
    text <کرده او را آمن از صدمهٔ فتن>
  block
    text <گفته من خورشید را کو را مگز>
    text <باد را گفته برو آهسته وز>
  block
    text <ابر را گفته برو باران مریز>
    text <برق را گفته برو مگرای تیز>
  block
    text <زین چمن ای دی مبران اعتدال>
    text <پنجه ای بهمن برین روضه ممال>
