
text <وصیت کردن مصطفی علیه‌السلام صدیق را رضی الله عنه کی چون بلال را مشتری می‌شوی هر آینه ایشان از ستیز بر خواهند در بها فزود و بهای او را خواهند فزودن مرا درین فضیلت شریک خود کن وکیل من باش و نیم بها از من بستان>
  block
    text <مصطفی گفتش کای اقبال‌جو>
    text <اندرین من می‌شوم انباز تو>
  block
    text <تو وکیلم باش نیمی بهر من>
    text <مشتری شو قبض کن از من ثمن>
  block
    text <گفت صد خدمت کنم رفت آن زمان>
    text <سوی خانهٔ آن جهود بی‌امان>
  block
    text <گفت با خود کز کف طفلان گهر>
    text <پس توان آسان خریدن ای پدر>
  block
    text <عقل و ایمان را ازین طفلان گول>
    text <می‌خرد با ملک دنیا دیو غول>
  block
    text <آنچنان زینت دهد مردار را>
    text <که خرد زیشان دو صد گلزار را>
  block
    text <آن‌چنان مهتاب پیماید به سحر>
    text <کز خسان صد کیسه برباید به سحر>
  block
    text <انبیاشان تاجری آموختند>
    text <پیش ایشان شمع دین افروختند>
  block
    text <دیو و غول ساحر از سحر و نبرد>
    text <انبیا را در نظرشان زشت کرد>
  block
    text <زشت گرداند به جادویی عدو>
    text <تا طلاق افتد میان جفت و شو>
  block
    text <دیده‌هاشان را به سحر می‌دوختند>
    text <تا چنین جوهر به خس بفروختند>
  block
    text <این گهر از هر دو عالم برترست>
    text <هین بخر زین طفل جاهل کو خرست>
  block
    text <پیش خر خرمهره و گوهر یکیست>
    text <آن اشک را در در و دریا شکیست>
  block
    text <منکر بحرست و گوهرهای او>
    text <کی بود حیوان در و پیرایه‌جو>
  block
    text <در سر حیوان خدا ننهاده است>
    text <کو بود در بند لعل و درپرست>
  block
    text <مر خران را هیچ دیدی گوش‌وار>
    text <گوش و هوش خر بود در سبزه‌زار>
  block
    text <احسن التقویم در والتین بخوان>
    text <که گرامی گوهرست ای دوست جان>
  block
    text <احسن التقویم از عرش او فزون>
    text <احسن التقویم از فکرت برون>
  block
    text <گر بگویم قیمت این ممتنع>
    text <من بسوزم هم بسوزد مستمع>
  block
    text <لب ببند اینجا و خر این سو مران>
    text <رفت این صدیق سوی آن خران>
  block
    text <حلقه در زد چو در را بر گشود>
    text <رفت بی‌خود در سرای آن جهود>
  block
    text <بی‌خود و سرمست و پر آتش نشست>
    text <از دهانش بس کلام تلخ جست>
  block
    text <کین ولی الله را چون می‌زنی>
    text <این چه حقدست ای عدو روشنی>
  block
    text <گر ترا صدقیست اندر دین خود>
    text <ظلم بر صادق دلت چون می‌دهد>
  block
    text <ای تو در دین جهودی ماده‌ای>
    text <کین گمان داری تو بر شه‌زاده‌ای>
  block
    text <در همه ز آیینهٔ کژساز خود>
    text <منگر ای مردود نفرین ابد>
  block
    text <آنچ آن دم از لب صدیق جست>
    text <گر بگویم گم کنی تو پای و دست>
  block
    text <آن ینابیع الحکم هم‌چون فرات>
    text <از دهان او دوان از بی‌جهات>
  block
    text <هم‌چو از سنگی که آبی شد روان>
    text <نه ز پهلو مایه دارد نه از میان>
  block
    text <اسپر خود کرده حق آن سنگ را>
    text <بر گشاده آب مینارنگ را>
  block
    text <هم‌چنانک از چشمهٔ چشم تو نور>
    text <او روان کردست بی‌بخل و فتور>
  block
    text <نه ز پیه آن مایه دارد نه ز پوست>
    text <روی‌پوشی کرد در ایجاد دوست>
  block
    text <در خلای گوش باد جاذبش>
    text <مدرک صدق کلام و کاذبش>
  block
    text <آن چه بادست اندر آن خرد استخوان>
    text <کو پذیرد حرف و صوت قصه‌خوان>
  block
    text <استخوان و باد روپوشست و بس>
    text <در دو عالم غیر یزدان نیست کس>
  block
    text <مستمع او قایل او بی‌احتجاب>
    text <زانک الاذنان من الراس ای مثاب>
  block
    text <گفت رحمت گر همی‌آید برو>
    text <زر بده بستانش ای اکرام‌خو>
  block
    text <از منش وا خر چو می‌سوزد دلت>
    text <بی‌منت حل نگردد مشکلت>
  block
    text <گفت صد خدمت کنم پانصد سجود>
    text <بنده‌ای دارم تن اسپید و جهود>
  block
    text <تن سپید و دل سیاهستش بگیر>
    text <در عوض ده تن سیاه و دل منیر>
  block
    text <پس فرستاد و بیاورد آن همام>
    text <بود الحق سخت زیبا آن غلام>
  block
    text <آنچنان که ماند حیران آن جهود>
    text <آن دل چون سنگش از جا رفت زود>
  block
    text <حالت صورت‌پرستان این بود>
    text <سنگشان از صورتی مومین بود>
  block
    text <باز کرد استیزه و راضی نشد>
    text <که برین افزون بده بی‌هیچ بد>
  block
    text <یک نصاب نقره هم بر وی فزود>
    text <تا که راضی گشت حرص آن جهود>
