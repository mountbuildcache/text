
text <داستان آن عجوزه کی روی زشت خویشتن را جندره و گلگونه می‌ساخت و ساخته نمی‌شد و پذیرا نمی‌آمد>
  block
    text <بود کمپیری نودساله کلان>
    text <پر تشنج روی و رنگش زعفران>
  block
    text <چون سر سفره رخ او توی توی>
    text <لیک در وی بود مانده عشق شوی>
  block
    text <ریخت دندانهاش و مو چون شیر شد>
    text <قد کمان و هر حسش تغییر شد>
  block
    text <عشق شوی و شهوت و حرصش تمام>
    text <عشق صید و پاره‌پاره گشته دام>
  block
    text <مرغ بی‌هنگام و راه بی‌رهی>
    text <آتشی پر در بن دیگ تهی>
  block
    text <عاشق میدان و اسپ و پای نی>
    text <عاشق زمر و لب و سرنای نی>
  block
    text <حرص در پیری جهودان را مباد>
    text <ای شقیی که خداش این حرص داد>
  block
    text <ریخت دندانهای سگ چون پیر شد>
    text <ترک مردم کرد و سرگین‌گیر شد>
  block
    text <این سگان شصت ساله را نگر>
    text <هر دمی دندان سگشان تیزتر>
  block
    text <پیر سگ را ریخت پشم از پوستین>
    text <این سگان پیر اطلس‌پوش بین>
  block
    text <عشقشان و حرصشان در فرج و زر>
    text <دم به دم چون نسل سگ بین بیشتر>
  block
    text <این چنین عمری که مایهٔ دوزخ است>
    text <مر قصابان غضب را مسلخ است>
  block
    text <چون بگویندش که عمر تو دراز>
    text <می‌شود دلخوش دهانش از خنده باز>
  block
    text <این چنین نفرین دعا پندارد او>
    text <چشم نگشاید سری بر نارد او>
  block
    text <گر بدیدی یک سر موی از معاد>
    text <اوش گفتی این چنین عمر تو باد>
