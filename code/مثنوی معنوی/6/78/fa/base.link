
text <انابت آن طالب گنج به حق تعالی بعد از طلب بسیار و عجز و اضطرار کی ای ولی الاظهار تو کن این پنهان را آشکار>
  block
    text <گفت آن درویش ای دانای راز>
    text <از پی این گنج کردم یاوه‌تاز>
  block
    text <دیو حرص و آز و مستعجل تگی>
    text <نی تانی جست و نی آهستگی>
  block
    text <من ز دیگی لقمه‌ای نندوختم>
    text <کف سیه کردم دهان را سوختم>
  block
    text <خود نگفتم چون درین ناموقنم>
    text <زان گره‌زن این گره را حل کنم>
  block
    text <قول حق را هم ز حق تفسیر جو>
    text <هین مگو ژاژ از گمان ای سخت‌رو>
  block
    text <آن گره کو زد همو بگشایدش>
    text <مهره کو انداخت او بربایدش>
  block
    text <گرچه آسانت نمود آن سان سخن>
    text <کی بود آسان رموز من لدن>
  block
    text <گفت یا رب توبه کردم زین شتاب>
    text <چون تو در بستی تو کن هم فتح باب>
  block
    text <بر سر خرقه شدن بار دگر>
    text <در دعا کردن بدم هم بی‌هنر>
  block
    text <کو هنر کو من کجا دل مستوی>
    text <این همه عکس توست و خود توی>
  block
    text <هر شبی تدبیر و فرهنگم به خواب>
    text <هم‌چو کشتی غرقه می‌گردد ز آب>
  block
    text <خود نه من می‌مانم و نه آن هنر>
    text <تن چو مرداری فتاده بی‌خبر>
  block
    text <تا سحر جمله شب آن شاه علی>
    text <خود همی‌گوید الستی و بلی>
  block
    text <کو بلی‌گو جمله را سیلاب برد>
    text <یا نهنگی خورد کل را کرد و مرد>
  block
    text <صبح‌دم چون تیغ گوهردار خود>
    text <از نیام ظلمت شب بر کند>
  block
    text <آفتاب شرق شب را طی کند>
    text <از نهنگ آن خورده‌ها را قی کند>
  block
    text <رسته چون یونس ز معدهٔ آن نهنگ>
    text <منتشر گردیم اندر بو و رنگ>
  block
    text <خلق چون یونس مسبح آمدند>
    text <کاندر آن ظلمات پر راحت شدند>
  block
    text <هر یکی گوید به هنگام سحر>
    text <چون ز بطن حوت شب آید به در>
  block
    text <کای کریمی که در آن لیل وحش>
    text <گنج رحمت بنهی و چندین چشش>
  block
    text <چشم تیز و گوش تازه تن سبک>
    text <از شب هم‌چون نهنگ ذوالحبک>
  block
    text <از مقامات وحش‌رو زین سپس>
    text <هیچ نگریزیم ما با چون تو کس>
  block
    text <موسی آن را نار دید و نور بود>
    text <زنگیی دیدیم شب را حور بود>
  block
    text <بعد ازین ما دیده خواهیم از تو بس>
    text <تا نپوشد بحر را خاشاک و خس>
  block
    text <ساحران را چشم چون رست از عمی>
    text <کف‌زنان بودند بی‌این دست و پا>
  block
    text <چشم‌بند خلق جز اسباب نیست>
    text <هر که لرزد بر سبب ز اصحاب نیست>
  block
    text <لیک حق اصحابنا اصحاب را>
    text <در گشاد و برد تا صدر سرا>
  block
    text <با کفش نامستحق و مستحق>
    text <معتقان رحمت‌اند از بند رق>
  block
    text <در عدم ما مستحقان کی بدیم>
    text <که برین جان و برین دانش زدیم>
  block
    text <ای بکرده یار هر اغیار را>
    text <وی بداده خلعت گل خار را>
  block
    text <خاک ما را ثانیا پالیز کن>
    text <هیچ نی را بار دیگر چیز کن>
  block
    text <این دعا تو امر کردی ز ابتدا>
    text <ورنه خاکی را چه زهرهٔ این بدی>
  block
    text <چون دعامان امر کردی ای عجاب>
    text <این دعای خویش را کن مستجاب>
  block
    text <شب شکسته کشتی فهم و حواس>
    text <نه امیدی مانده نه خوف و نه یاس>
  block
    text <برده در دریای رحمت ایزدم>
    text <تا ز چه فن پر کند بفرستدم>
  block
    text <آن یکی را کرده پر نور جلال>
    text <وآن دگر را کرده پر وهم و خیال>
  block
    text <گر بخویشم هیچ رای و فن بدی>
    text <رای و تدبیرم به حکم من بدی>
  block
    text <شب نرفتی هوش بی‌فرمان من>
    text <زیر دام من بدی مرغان من>
  block
    text <بودمی آگه ز منزلهای جان>
    text <وقت خواب و بیهشی و امتحان>
  block
    text <چون کفم زین حل و عقد او تهیست>
    text <ای عجب این معجبی من ز کیست>
  block
    text <دیده را نادیده خود انگاشتم>
    text <باز زنبیل دعا برداشتم>
  block
    text <چون الف چیزی ندارم ای کریم>
    text <جز دلی دلتنگ‌تر از چشم میم>
  block
    text <این الف وین میم ام بود ماست>
    text <میم ام تنگست الف زو نر گداست>
  block
    text <آن الف چیزی ندارد غافلیست>
    text <میم دلتنگ آن زمان عاقلیست>
  block
    text <در زمان بیهشی خود هیچ من>
    text <در زمان هوش اندر پیچ من>
  block
    text <هیچ دیگر بر چنین هیچی منه>
    text <نام دولت بر چنین پیچی منه>
  block
    text <خود ندارم هیچ به سازد مرا>
    text <که ز وهم دارم است این صد عنا>
  block
    text <در ندارم هم تو داراییم کن>
    text <رنج دیدم راحت‌افزاییم کن>
  block
    text <هم در آب دیده عریان بیستم>
    text <بر در تو چونک دیده نیستم>
  block
    text <آب دیدهٔ بندهٔ بی‌دیده را>
    text <سبزه‌ای بخش و نباتی زین چرا>
  block
    text <ور نمانم آب آبم ده ز عین>
    text <هم‌چو عینین نبی هطالتین>
  block
    text <او چو آب دیده جست از جود حق>
    text <با چنان اقبال و اجلال و سبق>
  block
    text <چون نباشم ز اشک خون باریک‌ریس>
    text <من تهی‌دست قصور کاسه‌لیس>
  block
    text <چون چنان چشم اشک را مفتون بود>
    text <اشک من باید که صد جیحون بود>
  block
    text <قطره‌ای زان زین دو صد جیحون به است>
    text <که بدان یک قطره انس و جن برست>
  block
    text <چونک باران جست آن روضهٔ بهشت>
    text <چون نجوید آب شوره‌خاک زشت>
  block
    text <ای اخی دست از دعا کردن مدار>
    text <با اجابت یا رد اویت چه کار>
  block
    text <نان که سد و مانع این آب بود>
    text <دست از آن نان می‌بباید شست زود>
  block
    text <خویش را موزون و چست و سخته کن>
    text <ز آب دیده نان خود را پخته کن>
