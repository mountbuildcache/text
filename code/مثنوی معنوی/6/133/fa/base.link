
text <متوفی شدن بزرگین از شه‌زادگان و آمدن برادر میانین به جنازهٔ برادر کی آن کوچکین صاحب‌فراش بود از رنجوری و نواختن پادشاه میانین را تا او هم لنگ احسان شد ماند پیش پادشاه صد هزار از غنایم غیبی و غنی بدو رسید از دولت و نظر آن شاه مع تقریر بعضه>
  block
    text <کوچکین رنجور بود و آن وسط>
    text <بر جنازهٔ آن بزرگ آمد فقط>
  block
    text <شاه دیدش گفت قاصد کین کیست>
    text <که از آن بحرست و این هم ماهیست>
  block
    text <پس معرف گفت پور آن پدر>
    text <این برادر زان برادر خردتر>
  block
    text <شه نوازیدش که هستی یادگار>
    text <کرد او را هم بدان پرسش شکار>
  block
    text <از نواز شاه آن زار حنیذ>
    text <در تن خود غیر جان جانی بدیذ>
  block
    text <در دل خود دید عالی غلغله>
    text <که نیابد صوفی آن در صد چله>
  block
    text <عرصه و دیوار و کوه سنگ‌بافت>
    text <پیش او چون نار خندان می‌شکافت>
  block
    text <ذره ذره پیش او هم‌چون قباب>
    text <دم به دم می‌کرد صدگون فتح باب>
  block
    text <باب گه روزن شدی گاه شعاع>
    text <خاک گه گندم شدی و گاه صاع>
  block
    text <در نظرها چرخ بس کهنه و قدید>
    text <پیش چشمش هر دمی خلق جدید>
  block
    text <روح زیبا چونک وا رست از جسد>
    text <از قضا بی شک چنین چشمش رسد>
  block
    text <صد هزاران غیب پیشش شد پدید>
    text <آنچ چشم محرمان بیند بدید>
  block
    text <آنچ او اندر کتب بر خوانده بود>
    text <چشم را در صورت آن بر گشود>
  block
    text <از غبار مرکب آن شاه نر>
    text <یافت او کحل عزیزی در بصر>
  block
    text <برچنین گلزار دامن می‌کشید>
    text <جزو جزوش نعره زن هل من مزید>
  block
    text <گلشنی کز بقل روید یک دمست>
    text <گلشنی کز عقل روید خرمست>
  block
    text <گلشنی کز گل دمد گردد تباه>
    text <گلشنی کز دل دمد وافر حتاه>
  block
    text <علم‌های با مزهٔ دانسته‌مان>
    text <زان گلستان یک دو سه گل‌دسته دان>
  block
    text <زان زبون این دو سه گل دسته‌ایم>
    text <که در گلزار بر خود بسته‌ایم>
  block
    text <آن‌چنان مفتاح‌ها هر دم بنان>
    text <می‌فتد ای جان دریغا از بنان>
  block
    text <ور دمی هم فارغ آرندت ز نان>
    text <گرد چارد گردی و عشق زنان>
  block
    text <باز استسقات چون شد موج‌زن>
    text <ملک شهری بایدت پر نان و زن>
  block
    text <مار بودی اژدها گشتی مگر>
    text <یک سرت بود این زمانی هفت‌سر>
  block
    text <اژدهای هفت‌سر دوزخ بود>
    text <حرص تو دانه‌ست و دوزخ فخ بود>
  block
    text <دام را بدران بسوزان دانه را>
    text <باز کن درهای نو این خانه را>
  block
    text <چون تو عاشق نیستی ای نرگدا>
    text <هم‌چو کوهی بی‌خبر داری صدا>
  block
    text <کوه را گفتار کی باشد ز خود>
    text <عکس غیرست آن صدا ای معتمد>
  block
    text <گفت تو زان سان که عکس دیگریست>
    text <جمله احوالت به جز هم عکس نیست>
  block
    text <خشم و ذوقت هر دو عکس دیگران>
    text <شادی قواده و خشم عوان>
  block
    text <آن عوان را آن ضعیف آخر چه کرد>
    text <که دهد او را به کینه زجر و درد>
  block
    text <تا بکی عکس خیال لامعه>
    text <جهد کن تا گرددت این واقعه>
  block
    text <تا که گفتارت ز حال تو بود>
    text <سیر تو با پر و بال تو بود>
  block
    text <صید گیرد تیر هم با پر غیر>
    text <لاجرم بی‌بهره است از لحم طیر>
  block
    text <باز صید آرد به خود از کوهسار>
    text <لاجرم شاهش خوراند کبک و سار>
  block
    text <منطقی کز وحی نبود از هواست>
    text <هم‌چو خاکی در هوا و در هباست>
  block
    text <گر نماید خواجه را این دم غلط>
    text <ز اول والنجم بر خوان چند خط>
  block
    text <تا که ما ینطق محمد عن هوی>
    text <ان هو الا بوحی احتوی>
  block
    text <احمدا چون نیستت از وحی یاس>
    text <جسمیان را ده تحری و قیاس>
  block
    text <کز ضرورت هست مرداری حلال>
    text <که تحری نیست در کعبهٔ وصال>
  block
    text <بی‌تحری و اجتهادات هدی>
    text <هر که بدعت پیشه گیرد از هوی>
  block
    text <هم‌چو عادش بر برد باد و کشد>
    text <نه سلیمانست تا تختش کشد>
  block
    text <عاد را با دست حمال خذول>
    text <هم‌چو بره در کف مردی اکول>
  block
    text <هم‌چو فرزندش نهاده بر کنار>
    text <می‌برد تا بکشدش قصاب‌وار>
  block
    text <عاد را آن باد ز استکبار بود>
    text <یار خود پنداشتند اغیار بود>
  block
    text <چون بگردانید ناگه پوستین>
    text <خردشان بشکست آن بئس القرین>
  block
    text <باد را بشکن که بس فتنه‌ست باد>
    text <پیش از آن کت بشکند او هم‌چو عاد>
  block
    text <هود دادی پند که ای پر کبر خیل>
    text <بر کند از دستتان این باد ذیل>
  block
    text <لشکر حق است باد و از نفاق>
    text <چند روزی با شما کرد اعتناق>
  block
    text <او به سر با خالق خود راستست>
    text <چون اجل آید بر آرد باد دست>
  block
    text <باد را اندر دهن بین ره‌گذر>
    text <هر نفس آیان روان در کر و فر>
  block
    text <حلق و دندان‌ها ازو آمن بود>
    text <حق چو فرماید به دندان در فتد>
  block
    text <کوه گردد ذره‌ای باد و ثقیل>
    text <درد دندان داردش زار و علیل>
  block
    text <این همان بادست که امن می‌گذشت>
    text <بود جان کشت و گشت او مرگ کشت>
  block
    text <دست آن کس که بکردت دست‌بوس>
    text <وقت خشم آن دست می‌گردد دبوس>
  block
    text <یا رب و یا رب بر آرد او ز جان>
    text <که ببر این باد را ای مستعان>
  block
    text <ای دهان غافل بدی زین باد رو>
    text <از بن دندان در استغفار شو>
  block
    text <چشم سختش اشک‌ها باران کند>
    text <منکران را درد الله‌خوان کند>
  block
    text <چون دم مردان نپذرفتی ز مرد>
    text <وحی حق را هین پذیرا شو ز درد>
  block
    text <باد گوید پیکم از شاه بشر>
    text <گه خبر خیر آورم گه شوم و شر>
  block
    text <ز آنک مامورم امیر خود نیم>
    text <من چو تو غافل ز شاه خود کیم>
  block
    text <گر سلیمان‌وار بودی حال تو>
    text <چون سلیمان گشتمی حمال تو>
  block
    text <عاریه‌ستم گشتمی ملک کفت>
    text <کردمی بر راز خود من واقفت>
  block
    text <لیک چون تو یاغیی من مستعار>
    text <می‌کنم خدمت ترا روزی سه چار>
  block
    text <پس چو عادت سرنگونی‌ها دهم>
    text <ز اسپه تو یاغیانه بر جهم>
  block
    text <تا به غیب ایمان تو محکم شود>
    text <آن زمان که ایمانت مایهٔ غم شود>
  block
    text <آن زمان خود جملگان مؤمن شوند>
    text <آن زمان خود سرکشان بر سر دوند>
  block
    text <آن زمان زاری کنند و افتقار>
    text <هم‌چو دزد و راه‌زن در زیر دار>
  block
    text <لیک گر در غیب گردی مستوی>
    text <مالک دارین و شحنهٔ خود توی>
  block
    text <شحنگی و پادشاهی مقیم>
    text <نه دو روزه و مستعارست و سقیم>
  block
    text <رستی از بیگار و کار خود کنی>
    text <هم تو شاه و هم تو طبل خود زنی>
  block
    text <چون گلو تنگ آورد بر ما جهان>
    text <خاک خوردی کاشکی حلق و دهان>
  block
    text <این دهان خود خاک‌خواری آمدست>
    text <لیک خاکی را که آن رنگین شدست>
  block
    text <این کباب و این شراب و این شکر>
    text <خاک رنگینست و نقشین ای پسر>
  block
    text <چونک خوردی و شد آن لحم و پوست>
    text <رنگ لحمش داد و این هم خاک کوست>
  block
    text <هم ز خاکی بخیه بر گل می‌زند>
    text <جمله را هم باز خاکی می‌کند>
  block
    text <هندو و قفچاق و رومی و حبش>
    text <جمله یک رنگ‌اند اندر گور خوش>
  block
    text <تا بدانی کان همه رنگ و نگار>
    text <جمله روپوشست و مکر و مستعار>
  block
    text <رنگ باقی صبغة الله است و بس>
    text <غیر آن بر بسته دان هم‌چون جرس>
  block
    text <رنگ صدق و رنگ تقوی و یقین>
    text <تا ابد باقی بود بر عابدین>
  block
    text <رنگ شک و رنگ کفران و نفاق>
    text <تا ابد باقی بود بر جان عاق>
  block
    text <چون سیه‌رویی فرعون دغا>
    text <رنگ آن باقی و جسم او فنا>
  block
    text <برق و فر روی خوب صادقین>
    text <تن فنا شد وان به جا تو یومن دین>
  block
    text <زشت آن زشتست و خوب آن خوب و بس>
    text <دایم آن ضحاک و این اندر عبس>
  block
    text <خاک را رنگ و فن و سنگی دهد>
    text <طفل‌خویان را بر آن جنگی دهد>
  block
    text <از خمیری اشتر وشیری پزند>
    text <کودکان از حرص آن کف می‌گزند>
  block
    text <شیر و اشتر نان شود اندر دهان>
    text <در نگیرد این سخن با کودکان>
  block
    text <کودک اندر جهل و پندار و شکیست>
    text <شکر باری قوت او اندکیست>
  block
    text <طفل را استیزه و صد آفتست>
    text <شکر این که بی‌فن و بی‌قوتست>
  block
    text <وای ازین پیران طفل ناادیب>
    text <گشته از قوت بلای هر رقیب>
  block
    text <چون سلاح و جهل جمع آید به هم>
    text <گشت فرعونی جهان‌سوز از ستم>
  block
    text <شکر کن ای مرد درویش از قصور>
    text <که ز فرعونی رهیدی وز کفور>
  block
    text <شکر که مظلومی و ظالم نه‌ای>
    text <آمن از فرعونی و هر فتنه‌ای>
  block
    text <اشکم تی لاف اللهی نزد>
    text <که آتشش را نیست از هیزم مدد>
  block
    text <اشکم خالی بود زندان دیو>
    text <کش غم نان مانعست از مکر و ریو>
  block
    text <اشکم پر لوت دان بازار دیو>
    text <تاجران دیو را در وی غریو>
  block
    text <تاجران ساحر لاشی‌فروش>
    text <عقل‌ها را تیره کرده از خروش>
  block
    text <خم روان کرده ز سحری چون فرس>
    text <کرده کرباسی ز مهتاب و غلس>
  block
    text <چون بریشم خاک را برمی‌تنند>
    text <خاک در چشم ممیز می‌زنند>
  block
    text <چندلی را رنگ عودی می‌دهند>
    text <بر کلوخیمان حسودی می‌دهند>
  block
    text <پاک آنک خاک را رنگی دهد>
    text <هم‌چو کودکمان بر آن جنگی دهد>
  block
    text <دامنی پر خاک ما چون طفلکان>
    text <در نظرمان خاک هم‌چون زر کان>
  block
    text <طفل را با بالغان نبود مجال>
    text <طفل را حق کی نشاند با رجال>
  block
    text <میوه گر کهنه شود تا هست خام>
    text <پخته نبود غوره گویندش به نام>
  block
    text <گر شود صدساله آن خام ترش>
    text <طفل و غوره‌ست او بر هر تیزهش>
  block
    text <گرچه باشد مو و ریش او سپید>
    text <هم در آن طفلی خوفست و امید>
  block
    text <که رسم یا نارسیده مانده‌ام>
    text <ای عجب با من کند کرم آن کرم>
  block
    text <با چنین ناقابلی و دوریی>
    text <بخشد این غورهٔ مرا انگوریی>
  block
    text <نیستم اومیدوار از هیچ سو>
    text <وان کرم می‌گویدم لا تیاسوا>
  block
    text <دایما خاقان ما کردست طو>
    text <گوشمان را می‌کشد لا تقنطوا>
  block
    text <گرچه ما زین ناامیدی در گویم>
    text <چون صلا زد دست اندازان رویم>
  block
    text <دست اندازیم چون اسپان سیس>
    text <در دویدن سوی مرعای انیس>
  block
    text <گام اندازیم و آن‌جا گام نی>
    text <جام پردازیم و آن‌جا جام نی>
  block
    text <زانک آن‌جا جمله اشیا جانیست>
    text <معنی اندر معنی اندر معنیست>
  block
    text <هست صورت سایه معنی آفتاب>
    text <نور بی‌سایه بود اندر خراب>
  block
    text <چونک آنجا خشت بر خشتی نماند>
    text <نور مه را سایهٔ زشتی نماند>
  block
    text <خشت اگر زرین بود بر کندنیست>
    text <چون بهای خشت وحی و روشنیست>
  block
    text <کوه بهر دفع سایه مندکست>
    text <پاره گشتن بهر این نور اندکست>
  block
    text <بر برون که چو زد نور صمد>
    text <پاره شد تا در درونش هم زند>
  block
    text <گرسنه چون بر کفش زد قرص نان>
    text <وا شکافد از هوس چشم و دهان>
  block
    text <صد هزاران پاره گشتن ارزد این>
    text <از میان چرخ برخیز ای زمین>
  block
    text <تا که نور چرخ گردد سایه‌سوز>
    text <شب ز سایهٔ تست ای یاغی روز>
  block
    text <این زمین چون گاهوارهٔ طفلکان>
    text <بالغان را تنگ می‌دارد مکان>
  block
    text <بهر طفلان حق زمین را مهد خواند>
    text <شیر در گهواره بر طفلان فشاند>
  block
    text <خانه تنگ آمد ازین گهواره‌ها>
    text <طفلکان را زود بالغ کن شها>
  block
    text <ای گواره خانه را ضیق مدار>
    text <تا تواند کرد بالغ انتشار>
