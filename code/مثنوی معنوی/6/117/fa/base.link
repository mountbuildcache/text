
text <بیان مجاهد کی دست از مجاهده باز ندارد اگر چه داند بسطت عطاء حق را کی آن مقصود از طرف دیگر و به سبب نوع عمل دیگر بدو رساند کی در وهم او نبوده باشد  او همه وهم و اومید درین طریق معین بسته باشد حلقهٔ همین در می‌زند بوک حق تعالی آن روزی را از در دیگر بدو رساند کی او آن تدبیر نکرده باشد و یرزقه من حیث لا یحتسب العبد یدبر والله یقدر و بود کی بنده را وهم بندگی بود کی مرا از غیر این در برساند اگر چه من حلقهٔ این در می‌زنم حق تعالی او را هم ازین در روزی رساند فی‌الجمله این  همه درهای یکی سرایست مع تقریره>
  block
    text <یا درین ره آیدم آن کام من>
    text <یا چو باز آیم ز ره سوی وطن>
  block
    text <بوک موقوفست کامم بر سفر>
    text <چون سفر کردم بیابم در حضر>
  block
    text <یار را چندین بجویم جد و چست>
    text <که بدانم که نمی‌بایست جست>
  block
    text <آن معیت کی رود در گوش من>
    text <تا نگردم گرد دوران زمن>
  block
    text <کی کنم من از معیت فهم راز>
    text <جز که از بعد سفرهای دراز>
  block
    text <حق معیت گفت و دل را مهر کرد>
    text <تا که عکس آید به گوش دل نه طرد>
  block
    text <چون سفرها کرد و داد راه داد>
    text <بعد از آن مهر از دل او بر گشاد>
  block
    text <چون خطایین آن حساب با صفا>
    text <گرددش روشن ز بعد دو خطا>
  block
    text <بعد از آن گوید اگر دانستمی>
    text <این معیت را کی او را جستمی>
  block
    text <دانش آن بود موقوف سفر>
    text <ناید آن دانش به تیزی فکر>
  block
    text <آنچنان که وجه وام شیخ بود>
    text <بسته و موقوف گریهٔ آن وجود>
  block
    text <کودک حلواییی بگریست زار>
    text <توخته شد وام آن شیخ کبار>
  block
    text <گفته شد آن داستان معنوی>
    text <پیش ازین اندر خلال مثنوی>
  block
    text <در دلت خوف افکند از موضعی>
    text <تا نباشد غیر آنت مطمعی>
  block
    text <در طمع فایدهٔ دیگر نهد>
    text <وآن مرادت از کسی دیگر دهد>
  block
    text <ای طمع در بسته در یک جای سخت>
    text <که آیدم میوه از آن عالی‌درخت>
  block
    text <آن طمع زان جا نخواهد شد وفا>
    text <بل ز جای دیگر آید آن عطا>
  block
    text <آن طمع را پس چرا در تو نهاد>
    text <چون نخواستت زان طرف آن چیز داد>
  block
    text <از برای حکمتی و صنعتی>
    text <نیز تا باشد دلت در حیرتی>
  block
    text <تا دلت حیران بود ای مستفید>
    text <که مرادم از کجا خواهد رسد>
  block
    text <تا بدانی عجز خویش و جهل خویش>
    text <تا شود ایقان تو در غیب بیش>
  block
    text <هم دلت حیران بود در منتجع>
    text <که چه رویاند مصرف زین طمع>
  block
    text <طمع داری روزیی در درزیی>
    text <تا ز خیاطی بی زر تا زیی>
  block
    text <رزق تو در زرگری آرد پدید>
    text <که ز وهمت بود آن مکسب بعید>
  block
    text <پس طمع در درزیی بهر چه بود>
    text <چون نخواست آن رزق زان جانب گشود>
  block
    text <بهر نادر حکمتی در علم حق>
    text <که نبشت آن حکم را در ما سبق>
  block
    text <نیز تا حیران بود اندیشه‌ات>
    text <تا که حیرانی بود کل پیشه‌ات>
  block
    text <یا وصال یار زین سعیم رسد>
    text <یا ز راهی خارج از سعی جسد>
  block
    text <من نگویم زین طریق آید مراد>
    text <می‌طپم تا از کجا خواهد گشاد>
  block
    text <سربریده مرغ هر سو می‌فتد>
    text <تا کدامین سو رهد جان از جسد>
  block
    text <یا مراد من برآید زین خروج>
    text <یا ز برجی دیگر از ذات البروج>
