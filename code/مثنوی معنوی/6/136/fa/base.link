
text <کرامات شیخ شیبان راعی قدس الله روحه العزیز>
  block
    text <هم‌چو آن شیبان که از گرگ عنید>
    text <وقت جمعه بر رعا خط می‌کشید>
  block
    text <تا برون ناید از آن خط گوسفند>
    text <نه در آید گرگ و دزد با گزند>
  block
    text <بر مثال دایرهٔ تعویذ هود>
    text <که اندر آن صرصر امان آل بود>
  block
    text <هشت روزی اندرین خط تن زنید>
    text <وز برون مثله تماشا می‌کنید>
  block
    text <بر هوا بردی فکندی بر حجر>
    text <تا دریدی لحم و عظم از هم‌دگر>
  block
    text <یک گره را بر هوا درهم زدی>
    text <تا چو خشخاش استخوان ریزان شدی>
  block
    text <آن سیاست را که لرزید آسمان>
    text <مثنوی اندر نگنجد شرح آن>
  block
    text <گر به طبع این می‌کنی ای باد سرد>
    text <گرد خط و دایرهٔ آن هود گرد>
  block
    text <ای طبیعی فوق طبع این ملک بین>
    text <یا بیا و محو کن از مصحف این>
  block
    text <مقریان را منع کن بندی بنه>
    text <یا معلم را به مال و سهم ده>
  block
    text <عاجزی و خیره کن عجز از کجاست>
    text <عجز تو تابی از آن روز جزاست>
  block
    text <عجزها داری تو در پیش ای لجوج>
    text <وقت شد پنهانیان را نک خروج>
  block
    text <خرم آن کین عجز و حیرت قوت اوست>
    text <در دو عالم خفته اندر ظل دوست>
  block
    text <هم در آخر عجز خود را او بدید>
    text <مرده شد دین عجایز را گزید>
  block
    text <چون زلیخا یوسفش بر وی بتافت>
    text <از عجوزی در جوانی راه یافت>
  block
    text <زندگی در مردن و در محنتست>
    text <آب حیوان در درون ظلمتست>
