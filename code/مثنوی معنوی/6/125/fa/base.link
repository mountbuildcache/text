
text <مکرر کردن برادران پند دادن بزرگین را و تاب ناآوردن او آن پند را و در رمیدن او ازیشان شیدا و بی‌خود رفتن و خود را در بارگاه پادشاه انداختن بی‌دستوری خواستن لیک از فرط عشق و محبت نه از گستاخی و لاابالی الی آخره>
  block
    text <آن دو گفتندش که اندر جان ما>
    text <هست پاسخ‌ها چو نجم اندر سما>
  block
    text <گر نگوییم آن نیاید راست نرد>
    text <ور بگوییم آن دلت آید به درد>
  block
    text <هم‌چو چغزیم اندر آب از گفت الم>
    text <وز خموشی اختناقست و سقم>
  block
    text <گر نگوییم آتشی را نور نیست>
    text <ور بگوییم آن سخن دستور نیست>
  block
    text <در زمان برجست کای خویشان وداع>
    text <انما الدنیا و ما فیها متاع>
  block
    text <پس برون جست او چو تیری از کمان>
    text <که مجال گفت کم بود آن زمان>
  block
    text <اندر آمد مست پیش شاه چین>
    text <زود مستانه ببوسید او زمین>
  block
    text <شاه را مکشوف یک یک حالشان>
    text <اول و آخر غم و زلزالشان>
  block
    text <میش مشغولست در مرعای خویش>
    text <لیک چوپان واقفست از حال میش>
  block
    text <کلکم راع بداند از رمه>
    text <کی علف‌خوارست و کی در ملحمه>
  block
    text <گرچه در صورت از آن صف دور بود>
    text <لیک چون دف در میان سور بود>
  block
    text <واقف از سوز و لهیب آن وفود>
    text <مصلحت آن بد که خشک آورده بود>
  block
    text <در میان جانشان بود آن سمی>
    text <لک قاصد کرده خود را اعجمی>
  block
    text <صورت آتش بود پایان دیگ>
    text <معنی آتش بود در جان دیگ>
  block
    text <صورتش بیرون و معنیش اندرون>
    text <معنی معشوق جان در رگ چو خون>
  block
    text <شاه‌زاده پیش شه زانو زده>
    text <ده معرف شارح حالش شده>
  block
    text <گرچه شه عارف بد از کل پیش پیش>
    text <لیک می‌کردی معرف کار خویش>
  block
    text <در درون یک ذره نور عارفی>
    text <به بود از صد معرف ای صفی>
  block
    text <گوش را رهن معرف داشتن>
    text <آیت محجوبیست و حزر و ظن>
  block
    text <آنک او را چشم دل شد دیدبان>
    text <دید خواهد چشم او عین العیان>
  block
    text <با تواتر نیست قانع جان او>
    text <بل ز چشم دل رسد ایقان او>
  block
    text <پس معرف پیش شاه منتجب>
    text <در بیان حال او بگشود لب>
  block
    text <گفت شاها صید احسان توست>
    text <پادشاهی کن که بی بیرون شوست>
  block
    text <دست در فتراک این دولت زدست>
    text <بر سر سرمست او بر مال دست>
  block
    text <گفت شه هر منصبی و ملکتی>
    text <که التماسش هست یابد این فتی>
  block
    text <بیست چندان ملک کو شد زان بری>
    text <بخشمش اینجا و ما خود بر سری>
  block
    text <گفت تا شاهیت در وی عشق کاشت>
    text <جز هوای تو هوایی کی گذاشت>
  block
    text <بندگی تش چنان درخورد شد>
    text <که شهی اندر دل او سرد شد>
  block
    text <شاهی و شه‌زادگی در باختست>
    text <از پی تو در غریبی ساختست>
  block
    text <صوفیست انداخت خرقه وجد در>
    text <کی رود او بر سر خرقه دگر>
  block
    text <میل سوی خرقهٔ داده و ندم>
    text <آنچنان باشد که من مغبون شدم>
  block
    text <باز ده آن خرقه این سو ای قرین>
    text <که نمی‌ارزید آن یعنی بدین>
  block
    text <دور از عاشق که این فکر آیدش>
    text <ور بیاید خاک بر سر بایدش>
  block
    text <عشق ارزد صد چو خرقه کالبد>
    text <که حیاتی دارد و حس و خرد>
  block
    text <خاصه خرقهٔ ملک دنیا کابترست>
    text <پنج دانگ مستیش درد سرست>
  block
    text <ملک دنیا تن‌پرستان را حلال>
    text <ما غلام ملک عشق بی‌زوال>
  block
    text <عامل عشقست معزولش مکن>
    text <جز به عشق خویش مشغولش مکن>
  block
    text <منصبی کانم ز رؤیت محجبست>
    text <عین معزولیست و نامش منصبست>
  block
    text <موجب تاخیر اینجا آمدن>
    text <فقد استعداد بود و ضعف فن>
  block
    text <بی ز استعداد در کانی روی>
    text <بر یکی حبه نگردی محتوی>
  block
    text <هم‌چو عنینی که بکری را خرد>
    text <گرچه سیمین‌بر بود کی بر خورد>
  block
    text <چون چراغی بی ز زیت و بی فتیل>
    text <نه کثیرستش ز شمع و نه قلیل>
  block
    text <در گلستان اندر آید اخشمی>
    text <کی شود مغزش ز ریحان خرمی>
  block
    text <هم‌چو خوبی دلبری مهمان غر>
    text <بانگ چنگ و بربطی در پیش کر>
  block
    text <هم‌چو مرغ خاک که آید در بحار>
    text <زان چه یابد جز هلاک و جز خسار>
  block
    text <هم‌چو بی‌گندم شده در آسیا>
    text <جز سپیدی ریش و مو نبود عطا>
  block
    text <آسیای چرخ بر بی‌گندمان>
    text <موسپیدی بخشد و ضعف میان>
  block
    text <لیک با باگندمان این آسیا>
    text <ملک‌بخش آمد دهد کار و کیا>
  block
    text <اول استعداد جنت بایدت>
    text <تا ز جنت زندگانی زایدت>
  block
    text <طفل نو را از شراب و از کباب>
    text <چه حلاوت وز قصور و از قباب>
  block
    text <حد ندارد این مثل کم جو سخن>
    text <تو برو تحصیل استعداد کن>
  block
    text <بهر استعداد تا اکنون نشست>
    text <شوق از حد رفت و آن نامد به دست>
  block
    text <گفت استعداد هم از شه رسد>
    text <بی ز جان کی مستعد گردد جسد>
  block
    text <لطف‌های شه غمش را در نوشت>
    text <شد که صید شه کند او صید گشت>
  block
    text <هر که در اشکار چون تو صید شد>
    text <صید را ناکرده قید او قید شد>
  block
    text <هرکه جویای امیری شد یقین>
    text <پیش از آن او در اسیری شد رهین>
  block
    text <عکس می‌دان نقش دیباجهٔ جهان>
    text <نام هر بندهٔ جهان خواجهٔ جهان>
  block
    text <ای تن کژ فکرت معکوس‌رو>
    text <صد هزار آزاد را کرده گرو>
  block
    text <مدتی بگذار این حیلت پزی>
    text <چند دم پیش از اجل آزاد زی>
  block
    text <ور در آزادیت چون خر راه نیست>
    text <هم‌چو دلوت سیر جز در چاه نیست>
  block
    text <مدتی رو ترک جان من بگو>
    text <رو حریف دیگری جز من بجو>
  block
    text <نوبت من شد مرا آزاد کن>
    text <دیگری را غیر من داماد کن>
  block
    text <ای تن صدکاره ترک من بگو>
    text <عمر من بردی کسی دیگر بجو>
