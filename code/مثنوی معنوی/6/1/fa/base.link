
text <تمامت کتاب الموطد الکریم>
  block
    text <ای حیات دل حسام‌الدین بسی>
    text <میل می‌جوشد به قسم سادسی>
  block
    text <گشت از جذب چو تو علامه‌ای>
    text <در جهان گردان حسامی نامه‌ای>
  block
    text <پیش‌کش می‌آرمت ای معنوی>
    text <قسم سادس در تمام مثنوی>
  block
    text <شش جهت را نور ده زین شش صحف>
    text <کی یطوف حوله من لم یطف>
  block
    text <عشق را با پنج و با شش کار نیست>
    text <مقصد او جز که جذب یار نیست>
  block
    text <بوک فیما بعد دستوری رسد>
    text <رازهای گفتنی گفته شود>
  block
    text <یا بیانی که بود نزدیکتر>
    text <زین کنایات دقیق مستتر>
  block
    text <راز جز با رازدان انباز نیست>
    text <راز اندر گوش منکر راز نیست>
  block
    text <لیک دعوت واردست از کردگار>
    text <با قبول و ناقبول او را چه کار>
  block
    text <نوح نهصد سال دعوت می‌نمود>
    text <دم به دم انکار قومش می‌فزود>
  block
    text <هیچ از گفتن عنان واپس کشید>
    text <هیچ اندر غار خاموشی خزید>
  block
    text <گفت از بانگ و علالای سگان>
    text <هیچ واگردد ز راهی کاروان>
  block
    text <یا شب مهتاب از غوغای سگ>
    text <سست گردد بدر را در سیر تگ>
  block
    text <مه فشاند نور و سگ عو عو کند>
    text <هر کسی بر خلقت خود می‌تند>
  block
    text <هر کسی را خدمتی داده قضا>
    text <در خور آن گوهرش در ابتلا>
  block
    text <چونک نگذارد سگ آن نعرهٔ سقم>
    text <من مهم سیران خود را چون هلم>
  block
    text <چونک سرکه سرکگی افزون کند>
    text <پس شکر را واجب افزونی بود>
  block
    text <قهر سرکه لطف هم‌چون انگبین>
    text <کین دو باشد رکن هر اسکنجبین>
  block
    text <انگبین گر پای کم آرد ز خل>
    text <آیند آن اسکنجبین اندر خلل>
  block
    text <قوم بر وی سرکه‌ها می‌ریختند>
    text <نوح را دریا فزون می‌ریخت قند>
  block
    text <قند او را بد مدد از بحر جود>
    text <پس ز سرکهٔ اهل عالم می‌فزود>
  block
    text <واحد کالالف کی بود آن ولی>
    text <بلک صد قرنست آن عبدالعلی>
  block
    text <خم که از دریا درو راهی شود>
    text <پیش او جیحونها زانو زند>
  block
    text <خاصه این دریا که دریاها همه>
    text <چون شنیدند این مثال و دمدمه>
  block
    text <شد دهانشان تلخ ازین شرم و خجل>
    text <که قرین شد نام اعظم با اقل>
  block
    text <در قران این جهان با آن جهان>
    text <این جهان از شرم می‌گردد جهان>
  block
    text <این عبارت تنگ و قاصر رتبتست>
    text <ورنه خس را با اخص چه نسبتست>
  block
    text <زاغ در رز نعرهٔ زاغان زند>
    text <بلبل از آواز خوش کی کم کند>
  block
    text <پس خریدارست هر یک را جدا>
    text <اندرین بازار یفعل ما یشا>
  block
    text <نقل خارستان غذای آتش است>
    text <بوی گل قوت دماغ سرخوش است>
  block
    text <گر پلیدی پیش ما رسوا بود>
    text <خوک و سگ را شکر و حلوا بود>
  block
    text <گر پلیدان این پلیدیها کنند>
    text <آبها بر پاک کردن می‌تنند>
  block
    text <گرچه ماران زهرافشان می‌کنند>
    text <ورچه تلخان‌مان پریشان می‌کنند>
  block
    text <نحلها بر کو و کندو و شجر>
    text <می‌نهند از شهد انبار شکر>
  block
    text <زهرها هرچند زهری می‌کنند>
    text <زود تریاقاتشان بر می‌کنند>
  block
    text <این جهان جنگست کل چون بنگری>
    text <ذره با ذره چو دین با کافری>
  block
    text <آن یکی ذره همی پرد به چپ>
    text <وآن دگر سوی یمین اندر طلب>
  block
    text <ذره‌ای بالا و آن دیگر نگون>
    text <جنگ فعلیشان ببین اندر رکون>
  block
    text <جنگ فعلی هست از جنگ نهان>
    text <زین تخالف آن تخالف را بدان>
  block
    text <ذره‌ای کان محو شد در آفتاب>
    text <جنگ او بیرون شد از وصف و حساب>
  block
    text <چون ز ذره محو شد نفس و نفس>
    text <جنگش اکنون جنگ خورشیدست بس>
  block
    text <رفت از وی جنبش طبع و سکون>
    text <از چه از انا الیه راجعون>
  block
    text <ما به بحر تو ز خود راجع شدیم>
    text <وز رضاع اصل مسترضع شدیم>
  block
    text <در فروغ راه ای مانده ز غول>
    text <لاف کم زن از اصول ای بی‌اصول>
  block
    text <جنگ ما و صلح ما در نور عین>
    text <نیست از ما هست بین اصبعین>
  block
    text <جنگ طبعی جنگ فعلی جنگ قول>
    text <در میان جزوها حربیست هول>
  block
    text <این جهان زن جنگ قایم می‌بود>
    text <در عناصر در نگر تا حل شود>
  block
    text <چار عنصر چار استون قویست>
    text <که بدیشان سقف دنیا مستویست>
  block
    text <هر ستونی اشکنندهٔ آن دگر>
    text <استن آب اشکنندهٔ آن شرر>
  block
    text <پس بنای خلق بر اضداد بود>
    text <لاجرم ما جنگییم از ضر و سود>
  block
    text <هست احوالم خلاف همدگر>
    text <هر یکی با هم مخالف در اثر>
  block
    text <چونک هر دم راه خود را می‌زنم>
    text <با دگر کس سازگاری چون کنم>
  block
    text <موج لشکرهای احوالم ببین>
    text <هر یکی با دیگری در جنگ و کین>
  block
    text <می‌نگر در خود چنین جنگ گران>
    text <پس چه مشغولی به جنگ دیگران>
  block
    text <یا مگر زین جنگ حقت وا خرد>
    text <در جهان صلح یک رنگت برد>
  block
    text <آن جهان جز باقی و آباد نیست>
    text <زانک آن ترکیب از اضداد نیست>
  block
    text <این تفانی از ضد آید ضد را>
    text <چون نباشد ضد نبود جز بقا>
  block
    text <نفی ضد کرد از بهشت آن بی‌نظیر>
    text <که نباشد شمس و ضدش زمهریر>
  block
    text <هست بی‌رنگی اصول رنگها>
    text <صلحها باشد اصول جنگها>
  block
    text <آن جهانست اصل این پرغم وثاق>
    text <وصل باشد اصل هر هجر و فراق>
  block
    text <این مخالف از چه‌ایم ای خواجه ما>
    text <واز چه زاید وحدت این اعداد را>
  block
    text <زانک ما فرعیم و چار اضداد اصل>
    text <خوی خود در فرع کرد ایجاد اصل>
  block
    text <گوهر جان چون ورای فصلهاست>
    text <خوی او این نیست خوی کبریاست>
  block
    text <جنگها بین کان اصول صلحهاست>
    text <چون نبی که جنگ او بهر خداست>
  block
    text <غالبست و چیر در هر دو جهان>
    text <شرح این غالب نگنجد در دهان>
  block
    text <آب جیحون را اگر نتوان کشید>
    text <هم ز قدر تشنگی نتوان برید>
  block
    text <گر شدی عطشان بحر معنوی>
    text <فرجه‌ای کن در جزیرهٔ مثنوی>
  block
    text <فرجه کن چندانک اندر هر نفس>
    text <مثنوی را معنوی بینی و بس>
  block
    text <باد که را ز آب جو چون وا کند>
    text <آب یک‌رنگی خود پیدا کند>
  block
    text <شاخهای تازهٔ مرجان ببین>
    text <میوه‌های رسته ز آب جان ببین>
  block
    text <چون ز حرف و صوت و دم یکتا شود>
    text <آن همه بگذارد و دریا شود>
  block
    text <حرف‌گو و حرف‌نوش و حرفها>
    text <هر سه جان گردند اندر انتها>
  block
    text <نان‌دهنده و نان‌ستان و نان‌پاک>
    text <ساده گردند از صور گردند خاک>
  block
    text <لیک معنیشان بود در سه مقام>
    text <در مراتب هم ممیز هم مدام>
  block
    text <خاک شد صورت ولی معنی نشد>
    text <هر که گوید شد تو گویش نه نشد>
  block
    text <در جهان روح هر سه منتظر>
    text <گه ز صورت هارب و گه مستقر>
  block
    text <امر آید در صور رو در رود>
    text <باز هم از امرش مجرد می‌شود>
  block
    text <پس له الخلق و له الامرش بدان>
    text <خلق صورت امر جان راکب بر آن>
  block
    text <راکب و مرکوب در فرمان شاه>
    text <جسم بر درگاه وجان در بارگاه>
  block
    text <چونک خواهد که آب آید در سبو>
    text <شاه گوید جیش جان را که ارکبوا>
  block
    text <باز جانها را چو خواند در علو>
    text <بانگ آید از نقیبان که انزلوا>
  block
    text <بعد ازین باریک خواهد شد سخن>
    text <کم کن آتش هیزمش افزون مکن>
  block
    text <تا نجوشد دیگهای خرد زود>
    text <دیگ ادراکات خردست و فرود>
  block
    text <پاک سبحانی که سیبستان کند>
    text <در غمام حرفشان پنهان کنند>
  block
    text <زین غمام بانگ و حرف و گفت و گوی>
    text <پرده‌ای کز سیب ناید غیر بوی>
  block
    text <باری افزون کش تو این بو را به هوش>
    text <تا سوی اصلت برد بگرفته گوش>
  block
    text <بو نگه‌دار و بپرهیز از زکام>
    text <تن بپوش از باد و بود سرد عام>
  block
    text <تا نینداید مشامت را ز اثر>
    text <ای هواشان از زمستان سردتر>
  block
    text <چون جمادند و فسرده و تن‌شگرف>
    text <می‌جهد انفاسشان از تل برف>
  block
    text <چون زمین زین برف در پوشد کفن>
    text <تیغ خورشید حسام‌الدین بزن>
  block
    text <هین بر آر از شرق سیف‌الله را>
    text <گرم کن زان شرق این درگاه را>
  block
    text <برف را خنجر زند آن آفتاب>
    text <سیلها ریزد ز کهها بر تراب>
  block
    text <زانک لا شرقیست و لا غربیست او>
    text <با منجم روز و شب حربیست او>
  block
    text <که چرا جز من نجوم بی‌هدی>
    text <قبله کردی از لئیمی و عمی>
  block
    text <تا خوشت ناید مقال آن امین>
    text <در نبی که لا احب الا فلین>
  block
    text <از قزح در پیش مه بستی کمر>
    text <زان همی رنجی ز وانشق القمر>
  block
    text <منکری این را که شمس کورت>
    text <شمس پیش تست اعلی‌مرتبت>
  block
    text <از ستاره دیده تصریف هوا>
    text <ناخوشت آید اذا النجم هوی>
  block
    text <خود مؤثرتر نباشد مه ز نان>
    text <ای بسا نان که ببرد عرق جان>
  block
    text <خود مؤثرتر نباشد زهره زآب>
    text <ای بسا آبا که کرد او تن خراب>
  block
    text <مهر آن در جان تست و پند دوست>
    text <می‌زند بر گوش تو بیرون پوست>
  block
    text <پند ما در تو نگیرد ای فلان>
    text <پند تو در ما نگیرد هم بدان>
  block
    text <جز مگر مفتاح خاص آید ز دوست>
    text <که مقالید السموات آن اوست>
  block
    text <این سخن هم‌چون ستاره‌ست و قمر>
    text <لیک بی‌فرمان حق ندهد اثر>
  block
    text <این ستارهٔ بی‌جهت تاثیر او>
    text <می‌زند بر گوشهای وحی‌جو>
  block
    text <کی بیایید از جهت تا بی‌جهات>
    text <تا ندراند شما را گرگ مات>
  block
    text <آنچنان که لمعهٔ درپاش اوست>
    text <شمس دنیا در صفت خفاش اوست>
  block
    text <هفت چرخ ازرقی در رق اوست>
    text <پیک ماه اندر تب و در دق اوست>
  block
    text <زهره چنگ مسئله در وی زده>
    text <مشتری با نقد جان پیش آمده>
  block
    text <در هوای دستبوس او زحل>
    text <لیک خود را می‌نبیند از محل>
  block
    text <دست و پا مریخ چندین خست ازو>
    text <وآن عطارد صد قلم بشکست ازو>
  block
    text <با منجم این همه انجم به جنگ>
    text <کای رها کرده تو جان بگزیده رنگ>
  block
    text <جان ویست و ما همه رنگ و رقوم>
    text <کوکب هر فکر او جان نجوم>
  block
    text <فکر کو آنجا همه نورست پاک>
    text <بهر تست این لفظ فکر ای فکرناک>
  block
    text <هر ستاره خانه دارد در علا>
    text <هیچ خانه در نگنجد نجم ما>
  block
    text <جای سوز اندر مکان کی در رود>
    text <نور نامحدود را حد کی بود>
  block
    text <لیک تمثیلی و تصویری کنند>
    text <تا که در یابد ضعیفی عشقمند>
  block
    text <مثل نبود لیک باشد آن مثال>
    text <تا کند عقل مجمد را گسیل>
  block
    text <عقل سر تیزست لیکن پای سست>
    text <زانک دل ویران شدست و تن درست>
  block
    text <عقلشان در نقل دنیا پیچ پیچ>
    text <فکرشان در ترک شهوت هیچ هیچ>
  block
    text <صدرشان در وقت دعوی هم‌چو شرق>
    text <صبرشان در وقت تقوی هم‌چو برق>
  block
    text <عالمی اندر هنرها خودنما>
    text <هم‌چو عالم بی‌وفا وقت وفا>
  block
    text <وقت خودبینی نگنجد در جهان>
    text <در گلو و معده گم گشته چو نان>
  block
    text <این همه اوصافشان نیکو شود>
    text <بد نماند چونک نیکوجو شود>
  block
    text <گر منی گنده بود هم‌چون منی>
    text <چون به جان پیوست یابد روشنی>
  block
    text <هر جمادی که کند رو در نبات>
    text <از درخت بخت او روید حیات>
  block
    text <هر نباتی کان به جان رو آورد>
    text <خضروار از چشمهٔ حیوان خورد>
  block
    text <باز جان چون رو سوی جانان نهد>
    text <رخت را در عمر بی‌پایان نهد>
