
text <رفتن پسران سلطان به حکم آنک الانسان حریص علی ما منع  ما بندگی خویش نمودیم ولیکن  خوی بد تو بنده ندانست خریدن  به سوی آن قلعهٔ ممنوع عنه آن همه وصیت‌ها و اندرزهای پدر را زیر پا  نهادند تا در چاه بلا افتادند و می‌گفتند ایشان را نفوس لوامه الم یاتکم  نذیر ایشان می‌گفتند گریان و پشیمان لوکنا نسمع او نعقل ماکنا فی اصحاب السعیر>
  block
    text <این سخن پایان ندارد آن فریق>
    text <بر گرفتند از پی آن دز طریق>
  block
    text <بر درخت گندم منهی زدند>
    text <از طویلهٔ مخلصان بیرون شدند>
  block
    text <چون شدند از منع و نهیش گرم‌تر>
    text <سوی آن قلعه بر آوردند سر>
  block
    text <بر ستیز قول شاه مجتبی>
    text <تا به قلعهٔ صبرسوز هش‌ربا>
  block
    text <آمدند از رغم عقل پندتوز>
    text <در شب تاریک بر گشته ز روز>
  block
    text <اندر آن قلعهٔ خوش ذات الصور>
    text <پنج در در بحر و پنجی سوی بر>
  block
    text <پنج از آن چون حس به سوی رنگ و بو>
    text <پنج از آن چون حس باطن رازجو>
  block
    text <زان هزاران صورت و نقش و نگار>
    text <می‌شدند از سو به سو خوش بی‌قرار>
  block
    text <زین قدح‌های صور کم‌باش مست>
    text <تا نگردی بت‌تراش و بت‌پرست>
  block
    text <از قدح‌های صور بگذر مه‌ایست>
    text <باده در جامست لیک از جام نیست>
  block
    text <سوی باده‌بخش بگشا پهن فم>
    text <چون رسد باده نیاید جام کم>
  block
    text <آدما معنی دلبندم بجوی>
    text <ترک قشر و صورت گندم بگوی>
  block
    text <چونک ریگی آرد شد بهر خلیل>
    text <دانک معزولست گندم ای نبیل>
  block
    text <صورت از بی‌صورت آید در وجود>
    text <هم‌چنانک از آتشی زادست دود>
  block
    text <کمترین عیب مصور در خصال>
    text <چون پیاپی بینیش آید ملال>
  block
    text <حیرت محض آردت بی‌صورتی>
    text <زاده صد گون آلت از بی‌آلتی>
  block
    text <بی ز دستی دست‌ها بافد همی>
    text <جان جان سازد مصور آدمی>
  block
    text <آنچنان که اندر دل از هجر و وصال>
    text <می‌شود بافیده گوناگون خیال>
  block
    text <هیچ ماند این مؤثر با اثر>
    text <هیچ ماند بانگ و نوحه با ضرر>
  block
    text <نوحه را صورت ضرر بی‌صورتست>
    text <دست خایند از ضرر کش نیست دست>
  block
    text <این مثل نالایقست ای مستدل>
    text <حیلهٔ تفهیم را جهد المقل>
  block
    text <صنع بی‌صورت بکارد صورتی>
    text <تن بروید با حواس و آلتی>
  block
    text <تا چه صورت باشد آن بر وفق خود>
    text <اندر آرد جسم را در نیک و بد>
  block
    text <صورت نعمت بود شاکر شود>
    text <صورت مهلت بود صابر شود>
  block
    text <صورت رحمی بود بالان شود>
    text <صورت زخمی بود نالان شود>
  block
    text <صورت شهری بود گیرد سفر>
    text <صورت تیری بود گیرد سپر>
  block
    text <صورت خوبان بود عشرت کند>
    text <صورت غیبی بود خلوت کند>
  block
    text <صورت محتاجی آرد سوی کسب>
    text <صورت بازو وری آرد به غصب>
  block
    text <این ز حد و اندازه‌ها باشد برون>
    text <داعی فعل از خیال گونه‌گون>
  block
    text <بی‌نهایت کیش‌ها و پیشه‌ها>
    text <جمله ظل صورت اندیشه‌ها>
  block
    text <بر لب بام ایستاده قوم خوش>
    text <هر یکی را بر زمین بین سایه‌اش>
  block
    text <صورت فکرست بر بام مشید>
    text <وآن عمل چون سایه بر ارکان پدید>
  block
    text <فعل بر ارکان و فکرت مکتتم>
    text <لیک در تاثیر و وصلت دو به هم>
  block
    text <آن صور در بزم کز جام خوشیست>
    text <فایدهٔ او بی‌خودی و بیهشیست>
  block
    text <صورت مرد و زن و لعب و جماع>
    text <فایده‌ش بی‌هوشی وقت وقاع>
  block
    text <صورت نان و نمک کان نعمتست>
    text <فایده‌ش آن قوت بی‌صورتست>
  block
    text <در مصاف آن صورت تیغ و سپر>
    text <فایده‌ش بی‌صورتی یعنی ظفر>
  block
    text <مدرسه و تعلیق و صورت‌های وی>
    text <چون به دانش متصل شد گشت طی>
  block
    text <این صور چون بندهٔ بی‌صورتند>
    text <پس چرا در نفی صاحب‌نعمتند>
  block
    text <این صور دارد ز بی‌صورت وجود>
    text <چیست پس بر موجد خویشش جحود>
  block
    text <خود ازو یابد ظهور انکار او>
    text <نیست غیر عکس خود این کار او>
  block
    text <صورت دیوار و سقف هر مکان>
    text <سایهٔ اندیشهٔ معمار دان>
  block
    text <گرچه خود اندر محل افتکار>
    text <نیست سنگ و چوب و خشتی آشکار>
  block
    text <فاعل مطلق یقین بی‌صورتست>
    text <صورت اندر دست او چون آلتست>
  block
    text <گه گه آن بی‌صورت از کتم عدم>
    text <مر صور را رو نماید از کرم>
  block
    text <تا مدد گیرد ازو هر صورتی>
    text <از کمال و از جمال و قدرتی>
  block
    text <باز بی‌صورت چو پنهان کرد رو>
    text <آمدند از بهر کد در رنگ و بو>
  block
    text <صورتی از صورت دیگر کمال>
    text <گر بجوید باشد آن عین ضلال>
  block
    text <پس چه عرضه می‌کنی ای بی‌گهر>
    text <احتیاج خود به محتاجی دگر>
  block
    text <چون صور بنده‌ست بر یزدان مگو>
    text <ظن مبر صورت به تشبیهش مجو>
  block
    text <در تضرع جوی و در افنای خویش>
    text <کز تفکر جز صور ناید به پیش>
  block
    text <ور ز غیر صورتت نبود فره>
    text <صورتی کان بی‌تو زاید در تو به>
  block
    text <صورت شهری که آنجا می‌روی>
    text <ذوق بی‌صورت کشیدت ای روی>
  block
    text <پس به معنی می‌روی تا لامکان>
    text <که خوشی غیر مکانست و زمان>
  block
    text <صورت یاری که سوی او شوی>
    text <از برای مونسی‌اش می‌روی>
  block
    text <پس بمعنی سوی بی‌صورت شدی>
    text <گرچه زان مقصود غافل آمدی>
  block
    text <پس حقیقت حق بود معبود کل>
    text <کز پی ذوقست سیران سبل>
  block
    text <لیک بعضی رو سوی دم کرده‌اند>
    text <گرچه سر اصلست سر گم کرده‌اند>
  block
    text <لیک آن سر پیش این ضالان گم>
    text <می‌دهد داد سری از راه دم>
  block
    text <آن ز سر می‌یابد آن داد این ز دم>
    text <قوم دیگر پا و سر کردند گم>
  block
    text <چونک گم شد جمله جمله یافتند>
    text <از کم آمد سوی کل بشتافتند>
