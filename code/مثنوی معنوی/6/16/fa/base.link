
text <حواله کردن مرغ گرفتاری خود را در دام به فعل و مکر و زرق  زاهد و جواب زاهد مرغ را>
  block
    text <گفت آن مرغ این سزای او بود>
    text <که فسون زاهدان را بشنود>
  block
    text <گفت زاهد نه سزای آن نشاف>
    text <کو خورد مال یتیمان از گزاف>
  block
    text <بعد از آن نوحه‌گری آغاز کرد>
    text <که فخ و صیاد لرزان شد ز درد>
  block
    text <کز تناقضهای دل پشتم شکست>
    text <بر سرم جانا بیا می‌مال دست>
  block
    text <زیر دست تو سرم را راحتیست>
    text <دست تو در شکربخشی آیتیست>
  block
    text <سایهٔ خود از سر من برمدار>
    text <بی‌قرارم بی‌قرارم بی‌قرار>
  block
    text <خوابها بیزار شد از چشم من>
    text <در غمت ای رشک سرو و یاسمن>
  block
    text <گر نیم لایق چه باشد گر دمی>
    text <ناسزایی را بپرسی در غمی>
  block
    text <مر عدم را خود چه استحقاق بود>
    text <که برو لطفت چنین درها گشود>
  block
    text <خاک گرگین را کرم آسیب کرد>
    text <ده گهر از نور حس در جیب کرد>
  block
    text <پنج حس ظاهر و پنج نهان>
    text <که بشر شد نطفهٔ مرده از آن>
  block
    text <توبه بی توفیقت ای نور بلند>
    text <چیست جز بر ریش توبه ریش‌خند>
  block
    text <سبلتان توبه یک یک بر کنی>
    text <توبه سایه‌ست و تو ماه روشنی>
  block
    text <ای ز تو ویران دکان و منزلم>
    text <چون ننالم چون بیفشاری دلم>
  block
    text <چون گریزم زانک بی تو زنده نیست>
    text <بی خداوندیت بود بنده نیست>
  block
    text <جان من بستان تو ای جان را اصول>
    text <زانک بی‌تو گشته‌ام از جان ملول>
  block
    text <عاشقم من بر فن دیوانگی>
    text <سیرم از فرهنگی و فرزانگی>
  block
    text <چون بدرد شرم گویم راز فاش>
    text <چند ازین صبر و زحیر و ارتعاش>
  block
    text <در حیا پنهان شدم هم‌چون سجاف>
    text <ناگهان بجهم ازین زیر لحاف>
  block
    text <ای رفیقان راهها را بست یار>
    text <آهوی لنگیم و او شیر شکار>
  block
    text <جز که تسلیم و رضا کو چاره‌ای>
    text <در کف شیر نری خون‌خواره‌ای>
  block
    text <او ندارد خواب و خور چون آفتاب>
    text <روحها را می‌کند بی‌خورد و خواب>
  block
    text <که بیا من باش یا هم‌خوی من>
    text <تا ببینی در تجلی روی من>
  block
    text <ور ندیدی چون چنین شیدا شدی>
    text <خاک بودی طالب احیا شدی>
  block
    text <گر ز بی‌سویت ندادست او علف>
    text <چشم جانت چون بماندست آن طرف>
  block
    text <گربه بر سوراخ زان شد معتکف>
    text <که از آن سوراخ او شد معتلف>
  block
    text <گربهٔ دیگر همی‌گردد به بام>
    text <کز شکار مرغ یابید او طعام>
  block
    text <آن یکی را قبله شد جولاهگی>
    text <وآن یکی حارس برای جامگی>
  block
    text <وان یکی بی‌کار و رو در لامکان>
    text <که از آن سو دادیش تو قوت جان>
  block
    text <کار او دارد که حق را شد مرید>
    text <بهر کار او ز هر کاری برید>
  block
    text <دیگران چون کودکان این روز چند>
    text <تا شب ترحال بازی می‌کنند>
  block
    text <خوابناکی کو ز یقظت می‌جهد>
    text <دایهٔ وسواس عشوه‌ش می‌دهد>
  block
    text <رو بخسپ ای جان که نگذاریم ما>
    text <که کسی از خواب بجهاند ترا>
  block
    text <هم تو خود را بر کنی از بیخ خواب>
    text <هم‌چو تشنه که شنود او بانک آب>
  block
    text <بانگ آبم من به گوش تشنگان>
    text <هم‌چو باران می‌رسم از آسمان>
  block
    text <بر جه ای عاشق برآور اضطراب>
    text <بانگ آب و تشنه و آنگاه خواب>
