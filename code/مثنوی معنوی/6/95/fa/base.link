
text <رجوع کردن به حکایت آن شخص وام کرده و آمدن او به امید عنایت آن محتسب سوی تبریز>
  block
    text <آن غریب ممتحن از بیم وام>
    text <در ره آمد سوی آن دارالسلام>
  block
    text <شد سوی تبریز و کوی گلستان>
    text <خفته اومیدش فراز گل ستان>
  block
    text <زد ز دارالملک تبریز سنی>
    text <بر امیدش روشنی بر روشنی>
  block
    text <جانش خندان شد از آن روضهٔ رجال>
    text <از نسیم یوسف و مصر وصال>
  block
    text <گفت یا حادی انخ لی ناقتی>
    text <جاء اسعادی و طارت فاقتی>
  block
    text <ابرکی یا ناقتی طاب الامور>
    text <ان تبریزا مناخات الصدور>
  block
    text <اسرحی یا ناقتی حول الریاض>
    text <ان تبریزا لنا نعم المفاض>
  block
    text <ساربانا بار بگشا ز اشتران>
    text <شهر تبریزست و کوی گلستان>
  block
    text <فر فردوسیست این پالیز را>
    text <شعشعهٔ عرشیست این تبریز را>
  block
    text <هر زمانی نور روح‌انگیز جان>
    text <از فراز عرش بر تبریزیان>
  block
    text <چون وثاق محتسب جست آن غریب>
    text <خلق گفتندش که بگذشت آن حبیب>
  block
    text <او پریر از دار دنیا نقل کرد>
    text <مرد و زن از واقعهٔ او روی‌زرد>
  block
    text <رفت آن طاوس عرشی سوی عرش>
    text <چون رسید از هاتفانش بوی عرش>
  block
    text <سایه‌اش گرچه پناه خلق بود>
    text <در نوردید آفتابش زود زود>
  block
    text <راند او کشتی ازین ساحل پریر>
    text <گشته بود آن خواجه زین غم‌خانه سیر>
  block
    text <نعره‌ای زد مرد و بیهوش اوفتاد>
    text <گوییا او نیز در پی جان بداد>
  block
    text <پس گلاب و آب بر رویش زدند>
    text <همرهان بر حالتش گریان شدند>
  block
    text <تا به شب بی‌خویش بود و بعد از آن>
    text <نیم مرده بازگشت از غیب جان>
