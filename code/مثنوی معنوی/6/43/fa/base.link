
text <حکایت آن رنجور کی طبیب درو اومید صحت ندید>
  block
    text <آن یکی رنجور شد سوی طبیب>
    text <گفت نبضم را فرو بین ای لبیب>
  block
    text <که ز نبض آگه شوی بر حال دل>
    text <که رگ دستست با دل متصل>
  block
    text <چونک دل غیبست خواهی زو مثال>
    text <زو بجو که با دلستش اتصال>
  block
    text <باد پنهانست از چشم ای امین>
    text <در غبار و جنبش برگش ببین>
  block
    text <کز یمینست او وزان یا از شمال>
    text <جنبش برگت بگوید وصف حال>
  block
    text <مستی دل را نمی‌دانی که کو>
    text <وصف او از نرگس مخمور جو>
  block
    text <چون ز ذات حق بعیدی وصف ذات>
    text <باز دانی از رسول و معجزات>
  block
    text <معجزاتی و کراماتی خفی>
    text <بر زند بر دل ز پیران صفی>
  block
    text <که درونشان صد قیامت نقد هست>
    text <کمترین آنک شود همسایه مست>
  block
    text <پس جلیس الله گشت آن نیک‌بخت>
    text <کو به پهلوی سعیدی برد رخت>
  block
    text <معجزه کان بر جمادی زد اثر>
    text <یا عصا با بحر یا شق‌القمر>
  block
    text <گر ترا بر جان زند بی‌واسطه>
    text <متصل گردد به پنهان رابطه>
  block
    text <بر جمادات آن اثرها عاریه‌ست>
    text <از پی روح خوش متواریه‌ست>
  block
    text <تا از آن جامد اثر گیرد ضمیر>
    text <حبذا نان بی‌هیولای خمیر>
  block
    text <حبذا خوان مسیحی بی‌کمی>
    text <حبذا بی‌باغ میوهٔ مریمی>
  block
    text <بر زند از جان کامل معجزات>
    text <بر ضمیر جان طالب چون حیات>
  block
    text <معجزه بحرست و ناقص مرغ خاک>
    text <مرغ آبی در وی آمن از هلاک>
  block
    text <عجزبخش جان هر نامحرمی>
    text <لیک قدرت‌بخش جان هم‌دمی>
  block
    text <چون نیابی این سعادت در ضمیر>
    text <پس ز ظاهر هر دم استدلال گیر>
  block
    text <که اثرها بر مشاعر ظاهرست>
    text <وین اثرها از مؤثر مخبرست>
  block
    text <هست پنهان معنی هر داروی>
    text <هم‌چو سحر و صنعت هر جادوی>
  block
    text <چون نظر در فعل و آثارش کنی>
    text <گرچه پنهانست اظهارش کنی>
  block
    text <قوتی کان اندرونش مضمرست>
    text <چون به فعل آید عیان و مظهرست>
  block
    text <چون به آثار این همه پیدا شدت>
    text <چون نشد پیدا ز تاثیر ایزدت>
  block
    text <نه سببها و اثرها مغز و پوست>
    text <چون بجویی جملگی آثار اوست>
  block
    text <دوست گیری چیزها را از اثر>
    text <پس چرا ز آثاربخشی بی‌خبر>
  block
    text <از خیالی دوست گیری خلق را>
    text <چون نگیری شاه غرب و شرق را>
  block
    text <این سخن پایان ندارد ای قباد>
    text <حرص ما را اندرین پایان مباد>
