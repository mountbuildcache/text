
text <جواب آن مغفل کی گفته است کی خوش بودی این جهان اگر مرگ نبودی وخوش بودی ملک دنیا اگر زوالش نبودی و علی هذه  الوتیرة من الفشارات>
  block
    text <آن یکی می‌گفت خوش بودی جهان>
    text <گر نبودی پای مرگ اندر میان>
  block
    text <آن دگر گفت ار نبودی مرگ هیچ>
    text <که نیرزیدی جهان پیچ‌پیچ>
  block
    text <خرمنی بودی به دشت افراشته>
    text <مهمل و ناکوفته بگذاشته>
  block
    text <مرگ را تو زندگی پنداشتی>
    text <تخم را در شوره خاکی کاشتی>
  block
    text <عقل کاذب هست خود معکوس‌بین>
    text <زندگی را مرگ بیند ای غبین>
  block
    text <ای خدا بنمای تو هر چیز را>
    text <آنچنان که هست در خدعه‌سرا>
  block
    text <هیچ مرده نیست پر حسرت ز مرگ>
    text <حسرتش آنست کش کم بود برگ>
  block
    text <ورنه از چاهی به صحرا اوفتاد>
    text <در میان دولت و عیش و گشاد>
  block
    text <زین مقام ماتم و ننگین مناخ>
    text <نقل افتادش به صحرای فراخ>
  block
    text <مقعد صدقی نه ایوان دروغ>
    text <بادهٔ خاصی نه مستیی ز دوغ>
  block
    text <مقعد صدق و جلیسش حق شده>
    text <رسته زین آب و گل آتشکده>
  block
    text <ور نکردی زندگانی منیر>
    text <یک دو دم ماندست مردانه بمیر>
