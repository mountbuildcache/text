
text <بیان اتحاد عاشق و معشوق از روی حقیقت اگر چه متضادند  از روی آنک نیاز ضد بی‌نیازیست چنان که آینه بی‌صورتست و  ساده است و بی‌صورتی ضد صورتست ولکن میان ایشان اتحادیست  در حقیقت کی شرح آن درازست و العاقل یکفیه الاشاره>
  block
    text <جسم مجنون را ز رنج و دوریی>
    text <اندر آمد ناگهان رنجوریی>
  block
    text <خون بجوش آمد ز شعلهٔ اشتیاق>
    text <تا پدید آمد بر آن مجنون خناق>
  block
    text <پس طبیب آمد بدار و کردنش>
    text <گفت چاره نیست هیچ از رگ‌زنش>
  block
    text <رگ زدن باید برای دفع خون>
    text <رگ‌زنی آمد بدانجا ذو فنون>
  block
    text <بازوش بست و گرفت آن نیش او>
    text <بانک بر زد در زمان آن عشق‌خو>
  block
    text <مزد خود بستان و ترک فصد کن>
    text <گر بمیرم گو برو جسم کهن>
  block
    text <گفت آخر از چه می‌ترسی ازین>
    text <چون نمی‌ترسی تو از شیر عرین>
  block
    text <شیر و گرگ و خرس و هر گور و دده>
    text <گرد بر گرد تو شب گرد آمده>
  block
    text <می نه آیدشان ز تو بوی بشر>
    text <ز انبهی عشق و وجد اندر جگر>
  block
    text <گرگ و خرس و شیر داند عشق چیست>
    text <کم ز سگ باشد که از عشق او عمیست>
  block
    text <گر رگ عشقی نبودی کلب را>
    text <کی بجستی کلب کهفی قلب را>
  block
    text <هم ز جنس او به صورت چون سگان>
    text <گر نشد مشهور هست اندر جهان>
  block
    text <بو نبردی تو دل اندر جنس خویش>
    text <کی بری تو بوی دل از گرگ و میش>
  block
    text <گر نبودی عشق هستی کی بدی>
    text <کی زدی نان بر تو و کی تو شدی>
  block
    text <نان تو شد از چه ز عشق و اشتها>
    text <ورنه نان را کی بدی تا جان رهی>
  block
    text <عشق نان مرده را می جان کند>
    text <جان که فانی بود جاویدان کند>
  block
    text <گفت مجنون من نمی‌ترسم ز نیش>
    text <صبر من از کوه سنگین هست بیش>
  block
    text <منبلم بی‌زخم ناساید تنم>
    text <عاشقم بر زخمها بر می‌تنم>
  block
    text <لیک از لیلی وجود من پرست>
    text <این صدف پر از صفات آن درست>
  block
    text <ترسم ای فصاد گر فصدم کنی>
    text <نیش را ناگاه بر لیلی زنی>
  block
    text <داند آن عقلی که او دل‌روشنیست>
    text <در میان لیلی و من فرق نیست>
