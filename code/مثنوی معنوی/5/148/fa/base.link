
text <حکایت مات کردن دلقک سید شاه ترمد را>
  block
    text <شاه با دلقک همی شطرنج باخت>
    text <مات کردش زود خشم شه بتاخت>
  block
    text <گفت شه شه و آن شه کبرآورش>
    text <یک یک از شطرنج می‌زد بر سرش>
  block
    text <که بگیر اینک شهت ای قلتبان>
    text <صبر کرد آن دلقک و گفت الامان>
  block
    text <دست دیگر باختن فرمود میر>
    text <او چنان لرزان که عور از زمهریر>
  block
    text <باخت دست دیگر و شه مات شد>
    text <وقت شه شه گفتن و میقات شد>
  block
    text <بر جهید آن دلقک و در کنج رفت>
    text <شش نمد بر خود فکند از بیم تفت>
  block
    text <زیر بالشها و زیر شش نمد>
    text <خفت پنهان تا ز زخم شه رهد>
  block
    text <گفت شه هی هی چه کردی چیست این>
    text <گفت شه شه شه شه ای شاه گزین>
  block
    text <کی توان حق گفت جز زیر لحاف>
    text <با تو ای خشم‌آور آتش‌سجاف>
  block
    text <ای تو مات و من ز زخم شاه مات>
    text <می‌زنم شه شه به زیر رختهات>
  block
    text <چون محله پر شد از هیهای میر>
    text <وز لگد بر در زدن وز دار و گیر>
  block
    text <خلق بیرون جست زود از چپ و راست>
    text <کای مقدم وقت عفوست و رضاست>
  block
    text <مغز او خشکست و عقلش این زمان>
    text <کمترست از عقل و فهم کودکان>
  block
    text <زهد و پیری ضعف بر ضعف آمده>
    text <واندر آن زهدش گشادی ناشده>
  block
    text <رنج دیده گنج نادیده ز یار>
    text <کارها کرده ندیده مزد کار>
  block
    text <یا نبود آن کار او را خود گهر>
    text <یا نیامد وقت پاداش از قدر>
  block
    text <یا که بود آن سعی چون سعی جهود>
    text <یا جزا وابستهٔ میقات بود>
  block
    text <مر ورا درد و مصیبت این بس است>
    text <که درین وادی پر خون بی‌کس است>
  block
    text <چشم پر درد و نشسته او به کنج>
    text <رو ترش کرده فرو افکنده لنج>
  block
    text <نه یکی کحال کو را غم خورد>
    text <نیش عقلی که به کحلی پی برد>
  block
    text <اجتهادی می‌کند با حزر و ظن>
    text <کار در بوکست تا نیکو شدن>
  block
    text <زان رهش دورست تا دیدار دوست>
    text <کو نجوید سر رئیسیش آرزوست>
  block
    text <ساعتی او با خدا اندر عتاب>
    text <که نصیبم رنج آمد زین حساب>
  block
    text <ساعتی با بخت خود اندر جدال>
    text <که همه پران و ما ببریده بال>
  block
    text <هر که محبوس است اندر بو و رنگ>
    text <گرچه در زهدست باشد خوش تنگ>
  block
    text <تا برون ناید ازین ننگین مناخ>
    text <کی شود خویش خوش و صدرش فراخ>
  block
    text <زاهدان را در خلا پیش از گشاد>
    text <کارد و استره نشاید هیچ داد>
  block
    text <کز ضجر خود را بدراند شکم>
    text <غصهٔ آن بی‌مرادیها و غم>
