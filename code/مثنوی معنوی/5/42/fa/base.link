
text <تفسیر انی اری سبع بقرات سمان یاکلهن سبع عجاف آن گاوان لاغر را خدا به صفت شیران گرسنه آفریده  بود تا آن هفت گاو فربه را  به اشتها می‌خوردند اگر چه  آن خیالات صور گاوان در آینهٔ خواب نمودند تو معنی بگیر>
  block
    text <آن عزیز مصر می‌دیدی به خواب>
    text <چونک چشم غیب را شد فتح باب>
  block
    text <هفت گاو فربه بس پروری>
    text <خوردشان آن هفت گاو لاغری>
  block
    text <در درون شیران بدند آن لاغران>
    text <ورنه گاوان را نبودندی خوران>
  block
    text <پس بشر آمد به صورت مرد کار>
    text <لیک در وی شیر پنهان مردخوار>
  block
    text <مرد را خوش وا خورد فردش کند>
    text <صاف گردد دردش ار دردش کند>
  block
    text <زان یکی درد او ز جمله دردها>
    text <وا رهد پا بر نهد او بر سها>
  block
    text <چند گویی هم‌چو زاغ پر نحوس>
    text <ای خلیل از بهر چه کشتی خروس>
  block
    text <گفت فرمان حکمت فرمان بگو>
    text <تا مسبح گردم آن را مو به مو>
