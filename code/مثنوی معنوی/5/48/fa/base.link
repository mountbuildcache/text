
text <تفسیر و هو معکم>
  block
    text <یک سپد پر نان ترا بی‌فرق سر>
    text <تو همی خواهی لب نان در به در>
  block
    text <در سر خود پیچ هل خیره‌سری>
    text <رو در دل زن چرا بر هر دری>
  block
    text <تا بزانویی میان آب‌جو>
    text <غافل از خود زین و آن تو آب جو>
  block
    text <پیش آب و پس هم آب با مدد>
    text <چشمها را پیش سد و خلف سد>
  block
    text <اسپ زیر ران و فارس اسپ‌جو>
    text <چیست این گفت اسپ لیکن اسپ کو>
  block
    text <هی نه اسپست این به زیر تو پدید>
    text <گفت آری لیک خود اسپی که دید>
  block
    text <مست آب و پیش روی اوست آن>
    text <اندر آب و بی‌خبر ز آب روان>
  block
    text <چون گهر در بحر گوید بحر کو>
    text <وآن خیال چون صدف دیوار او>
  block
    text <گفتن آن کو حجابش می‌شود>
    text <ابر تاب آفتابش می‌شود>
  block
    text <بند چشم اوست هم چشم بدش>
    text <عین رفع سد او گشته سدش>
  block
    text <بند گوش او شده هم هوش او>
    text <هوش با حق دار ای مدهوش او>
