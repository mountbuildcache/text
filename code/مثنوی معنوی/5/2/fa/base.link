
text <تفسیر خذ اربعة من الطیر فصرهن الیک>
  block
    text <تو خلیل وقتی ای خورشیدهش>
    text <این چهار اطیار ره‌زن را بکش>
  block
    text <زانک هر مرغی ازینها زاغ‌وش>
    text <هست عقل عاقلان را دیده‌کش>
  block
    text <چار وصف تن چو مرغان خلیل>
    text <بسمل ایشان دهد جان را سبیل>
  block
    text <ای خلیل اندر خلاص نیک و بد>
    text <سر ببرشان تا رهد پاها ز سد>
  block
    text <کل توی و جملگان اجزای تو>
    text <بر گشا که هست پاشان پای تو>
  block
    text <از تو عالم روح زاری می‌شود>
    text <پشت صد لشکر سواری می‌شود>
  block
    text <زانک این تن شد مقام چار خو>
    text <نامشان شد چار مرغ فتنه‌جو>
  block
    text <خلق را گر زندگی خواهی ابد>
    text <سر ببر زین چار مرغ شوم بد>
  block
    text <بازشان زنده کن از نوعی دگر>
    text <که نباشد بعد از آن زیشان ضرر>
  block
    text <چار مرغ معنوی راه‌زن>
    text <کرده‌اند اندر دل خلقان وطن>
  block
    text <چون امیر جمله دلهای سوی>
    text <اندرین دور ای خلیفهٔ حق توی>
  block
    text <سر ببر این چار مرغ زنده را>
    text <سر مدی کن خلق ناپاینده را>
  block
    text <بط و طاوسست و زاغست و خروس>
    text <این مثال چار خلق اندر نفوس>
  block
    text <بط حرصست و خروس آن شهوتست>
    text <جاه چون طاوس و زاغ امنیتست>
  block
    text <منیتش آن که بود اومیدساز>
    text <طامع تابید یا عمر دراز>
  block
    text <بط حرص آمد که نولش در زمین>
    text <در تر و در خشک می‌جوید دفین>
  block
    text <یک زمان نبود معطل آن گلو>
    text <نشنود از حکم جز امر کلوا>
  block
    text <هم‌چو یغماجیست خانه می‌کند>
    text <زود زود انبان خود پر می‌کند>
  block
    text <اندر انبان می‌فشارد نیک و بد>
    text <دانه‌های در و حبات نخود>
  block
    text <تا مبادا یاغیی آید دگر>
    text <می‌فشارد در جوال او خشک و تر>
  block
    text <وقت تنگ و فرصت اندک او مخوف>
    text <در بغل زد هر چه زودتر بی‌وقوف>
  block
    text <لیک مؤمن ز اعتماد آن حیات>
    text <می‌کند غارت به مهل و با انات>
  block
    text <آمنست از فوت و از یاغی که او>
    text <می‌شناسد قهر شه را بر عدو>
  block
    text <آمنست از خواجه‌تاشان دگر>
    text <که بیایندش مزاحم صرفه‌بر>
  block
    text <عدل شه را دید در ضبط حشم>
    text <که نیارد کرد کس بر کس ستم>
  block
    text <لاجرم نشتابد و ساکن بود>
    text <از فوات حظ خود آمن بود>
  block
    text <بس تانی دارد و صبر و شکیب>
    text <چشم‌سیر و مثرست و پاک‌جیب>
  block
    text <کین تانی پرتو رحمان بود>
    text <وان شتاب از هزهٔ شیطان بود>
  block
    text <زانک شیطانش بترساند ز فقر>
    text <بارگیر صبر را بکشد به عقر>
  block
    text <از نبی بشنو که شیطان در وعید>
    text <می‌کند تهدیدت از فقر شدید>
  block
    text <تا خوری زشت و بری زشت و شتاب>
    text <نی مروت نی‌تانی نی ثواب>
  block
    text <لاجرم کافر خورد در هفت بطن>
    text <دین و دل باریک و لاغر زفت بطن>
