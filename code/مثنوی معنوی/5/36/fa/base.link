
text <صفت کشتن خلیل علیه‌السلام زاغ را کی آن اشارت به قمع کدام صفت بود از صفات مذمومهٔ مهلکه در مرید>
  block
    text <این سخن را نیست پایان و فراغ>
    text <ای خلیل حق چرا کشتی تو زاغ>
  block
    text <بهر فرمان حکمت فرمان چه بود>
    text <اندکی ز اسرار آن باید نمود>
  block
    text <کاغ کاغ و نعرهٔ زاغ سیاه>
    text <دایما باشد به دنیا عمرخواه>
  block
    text <هم‌چو ابلیس از خدای پاک فرد>
    text <تا قیامت عمر تن درخواست کرد>
  block
    text <گفت انظرنی الی یوم الجزا>
    text <کاشکی گفتی که تبنا ربنا>
  block
    text <عمر بی توبه همه جان کندنست>
    text <مرگ حاضر غایب از حق بودنست>
  block
    text <عمر و مرگ این هر دو با حق خوش بود>
    text <بی‌خدا آب حیات آتش بود>
  block
    text <آن هم از تاثیر لعنت بود کو>
    text <در چنان حضرت همی‌شد عمرجو>
  block
    text <از خدا غیر خدا را خواستن>
    text <ظن افزونیست و کلی کاستن>
  block
    text <خاصه عمری غرق در بیگانگی>
    text <در حضور شیر روبه‌شانگی>
  block
    text <عمر بیشم ده که تا پس‌تر روم>
    text <مهلم افزون کن که تا کمتر شوم>
  block
    text <تا که لعنت را نشانه او بود>
    text <بد کسی باشد که لعنت‌جو بود>
  block
    text <عمر خوش در قرب جان پروردنست>
    text <عمر زاغ از بهر سرگین خوردنست>
  block
    text <عمر بیشم ده که تا گه می‌خورم>
    text <دایم اینم ده که بس بدگوهرم>
  block
    text <گرنه گه خوارست آن گنده‌دهان>
    text <گویدی کز خوی زاغم وا رهان>
