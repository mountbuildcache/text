
text <جواب گفتن ممن سنی کافر جبری  را و در اثبات اختیار بنده دلیل گفتن سنت راهی باشد کوفتهٔ اقدام انبیا علیهم‌السلام بر یمین آن راه بیابان جبر کی خود را اختیار نبیند و امر و نهی را منکر شود و تاویل کند و از منکر شدن امر و نهی لازم آید انکار بهشت کی جزای مطیعان امرست و دوزخ جزای مخالفان امر و دیگر نگویم بچه انجامد کی العاقل تکفیه الاشاره و بر یسار آن راه بیابان قدرست کی قدرت خالق را مغلوب قدرت خلق داند و از آن آن فسادها زاید کی آن مغ جبری بر می‌شمرد>
  block
    text <گفت مؤمن بشنو ای جبری خطاب>
    text <آن خود گفتی نک آوردم جواب>
  block
    text <بازی خود دیدی ای شطرنج‌باز>
    text <بازی خصمت ببین پهن و دراز>
  block
    text <نامهٔ عذر خودت بر خواندی>
    text <نامهٔ سنی بخوان چه ماندی>
  block
    text <نکته گفتی جبریانه در قضا>
    text <سر آن بشنو ز من در ماجرا>
  block
    text <اختیاری هست ما را بی‌گمان>
    text <حس را منکر نتانی شد عیان>
  block
    text <سنگ را هرگز بگوید کس بیا>
    text <از کلوخی کس کجا جوید وفا>
  block
    text <آدمی را کس نگوید هین بپر>
    text <یا بیا ای کور تو در من نگر>
  block
    text <گفت یزدان ما علی الاعمی حرج>
    text <کی نهد بر کس حرج رب الفرج>
  block
    text <کس نگوید سنگ را دیر آمدی>
    text <یا که چوبا تو چرا بر من زدی>
  block
    text <این چنین واجستها مجبور را>
    text <کس بگوید یا زند معذور را>
  block
    text <امر و نهی و خشم و تشریف و عتاب>
    text <نیست جز مختار را ای پاک‌جیب>
  block
    text <اختیاری هست در ظلم و ستم>
    text <من ازین شیطان و نفس این خواستم>
  block
    text <اختیار اندر درونت ساکنست>
    text <تا ندید او یوسفی کف را نخست>
  block
    text <اختیار و داعیه در نفس بود>
    text <روش دید آنگه پر و بالی گشود>
  block
    text <سگ بخفته اختیارش گشته گم>
    text <چون شکنبه دید جنبانید دم>
  block
    text <اسپ هم حو حو کند چون دید جو>
    text <چون بجنبد گوشت گربه کرد مو>
  block
    text <دیدن آمد جنبش آن اختیار>
    text <هم‌چو نفخی ز آتش انگیزد شرار>
  block
    text <پس بجنبد اختیارت چون بلیس>
    text <شد دلاله آردت پیغام ویس>
  block
    text <چونک مطلوبی برین کس عرضه کرد>
    text <اختیار خفته بگشاید نورد>
  block
    text <وآن فرشته خیرها بر رغم دیو>
    text <عرضه دارد می‌کند در دل غریو>
  block
    text <تا بجنبد اختیار خیر تو>
    text <زانک پیش از عرضه خفتست این دو خو>
  block
    text <پس فرشته و دیو گشته عرضه‌دار>
    text <بهر تحریک عروق اختیار>
  block
    text <می‌شود ز الهامها و وسوسه>
    text <اختیار خیر و شرت ده کسه>
  block
    text <وقت تحلیل نماز ای با نمک>
    text <زان سلام آورد باید بر ملک>
  block
    text <که ز الهام و دعای خوبتان>
    text <اختیار این نمازم شد روان>
  block
    text <باز از بعد گنه لعنت کنی>
    text <بر بلیس ایرا کزویی منحنی>
  block
    text <این دو ضد عرضه کننده‌ت در سرار>
    text <در حجاب غیب آمد عرضه‌دار>
  block
    text <چونک پردهٔ غیب برخیزد ز پیش>
    text <تو ببینی روی دلالان خویش>
  block
    text <وآن سخنشان وا شناسی بی‌گزند>
    text <که آن سخن‌گویان نهان اینها بدند>
  block
    text <دیو گوید ای اسیر طبع و تن>
    text <عرضه می‌کردم نکردم زور من>
  block
    text <وآن فرشته گویدت من گفتمت>
    text <که ازین شادی فزون گردد غمت>
  block
    text <آن فلان روزت نگفتم من چنان>
    text <که از آن سویست ره سوی جنان>
  block
    text <آن فلان روزت نگفتم من چنان>
    text <که از آن سویست ره سوی جنان>
  block
    text <ما محب جان و روح افزای تو>
    text <ساجدان مخلص بابای تو>
  block
    text <این زمانت خدمتی هم می‌کنیم>
    text <سوی مخدومی صلایت می‌زنیم>
  block
    text <آن گره بابات را بوده عدی>
    text <در خطاب اسجدوا کرده ابا>
  block
    text <آن گرفتی آن ما انداختی>
    text <حق خدمتهای ما نشناختی>
  block
    text <این زمان ما را و ایشان را عیان>
    text <در نگر بشناس از لحن و بیان>
  block
    text <نیم شب چون بشنوی رازی ز دوست>
    text <چون سخن گوید سحر دانی که اوست>
  block
    text <ور دو کس در شب خبر آرد ترا>
    text <روز از گفتن شناسی هر دو را>
  block
    text <بانگ شیر و بانگ سگ در شب رسید>
    text <صورت هر دو ز تاریکی ندید>
  block
    text <روز شد چون باز در بانگ آمدند>
    text <پس شناسدشان ز بانگ آن هوشمند>
  block
    text <مخلص این که دیو و روح عرضه‌دار>
    text <هر دو هستند از تتمهٔ اختیار>
  block
    text <اختیاری هست در ما ناپدید>
    text <چون دو مطلب دید آید در مزید>
  block
    text <اوستادان کودکان را می‌زنند>
    text <آن ادب سنگ سیه را کی کنند>
  block
    text <هیچ گویی سنگ را فردا بیا>
    text <ور نیایی من دهم بد را سزا>
  block
    text <هیچ عاقل مر کلوخی را زند>
    text <هیچ با سنگی عتابی کس کند>
  block
    text <در خرد جبر از قدر رسواترست>
    text <زانک جبری حس خود را منکرست>
  block
    text <منکر حس نیست آن مرد قدر>
    text <فعل حق حسی نباشد ای پسر>
  block
    text <منکر فعل خداوند جلیل>
    text <هست در انکار مدلول دلیل>
  block
    text <آن بگوید دود هست و نار نی>
    text <نور شمعی بی ز شمعی روشنی>
  block
    text <وین همی‌بیند معین نار را>
    text <نیست می‌گوید پی انکار را>
  block
    text <جامه‌اش سوزد بگوید نار نیست>
    text <جامه‌اش دوزد بگوید تار نیست>
  block
    text <پس تسفسط آمد این دعوی جبر>
    text <لاجرم بدتر بود زین رو ز گبر>
  block
    text <گبر گوید هست عالم نیست رب>
    text <یا ربی گوید که نبود مستحب>
  block
    text <این همی گوید جهان خود نیست هیچ>
    text <هسته سوفسطایی اندر پیچ پیچ>
  block
    text <جملهٔ عالم مقر در اختیار>
    text <امر و نهی این میار و آن بیار>
  block
    text <او همی گوید که امر و نهی لاست>
    text <اختیاری نیست این جمله خطاست>
  block
    text <حس را حیوان مقرست ای رفیق>
    text <لیک ادراک دلیل آمد دقیق>
  block
    text <زانک محسوسست ما را اختیار>
    text <خوب می‌آید برو تکلیف کار>
