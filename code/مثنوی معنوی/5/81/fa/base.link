
text <آمدن آن امیر نمام با سرهنگان نیم‌شب بگشادن آن حجرهٔ ایاز و پوستین و چارق دیدن آویخته و گمان بردن کی آن مکرست و روپوش و خانه را حفره کردن بهر گوشه‌ای کی گمان آمد چاه کنان  آوردن و دیوارها را سوراخ کردن و  چیزی نایافتن و خجل و نومید  شدن چنانک بدگمانان و خیال‌اندیشان در کار انبیا و اولیا کی  می‌گفتند کی ساحرند و خویشتن ساخته‌اند و تصدر می‌جویند بعد  از تفحص خجل شوند و سود ندارد>
  block
    text <آن امینان بر در حجره شدند>
    text <طالب گنج و زر و خمره بدند>
  block
    text <قفل را برمی‌گشادند از هوس>
    text <با دو صد فرهنگ و دانش چند کس>
  block
    text <زانک قفل صعب و پر پیچیده بود>
    text <از میان قفلها بگزیده بود>
  block
    text <نه ز بخل سیم و مال و زر خام>
    text <از برای کتم آن سر از عوام>
  block
    text <که گروهی بر خیال بد تنند>
    text <قوم دیگر نام سالوسم کنند>
  block
    text <پیش با همت بود اسرار جان>
    text <از خسان محفوظ‌تر از لعل کان>
  block
    text <زر به از جانست پیش ابلهان>
    text <زر نثار جان بود نزد شهان>
  block
    text <حرص تازد بیهده سوی سراب>
    text <عقل گوید نیک بین که آن نیست آب>
  block
    text <حرص غالب بود و زر چون جان شده>
    text <نعرهٔ عقل آن زمان پنهان شده>
  block
    text <گشته صدتو حرص و غوغاهای او>
    text <گشته پنهان حکمت و ایمای او>
  block
    text <تا که در چاه غرور اندر فتد>
    text <آنگه از حکمت ملامت بشنود>
  block
    text <چون ز بند دام باد او شکست>
    text <نفس لوامه برو یابید دست>
  block
    text <تا به دیوار بلا ناید سرش>
    text <نشنود پند دل آن گوش کرش>
  block
    text <کودکان را حرص گوزینه و شکر>
    text <از نصیحتها کند دو گوش کر>
  block
    text <چونک دردت دنبلش آغاز شد>
    text <در نصیحت هر دو گوشش باز شد>
  block
    text <حجره را با حرص و صدگونه هوس>
    text <باز کردند آن زمان آن چند کس>
  block
    text <اندر افتادند از در ز ازدحام>
    text <هم‌چو اندر دوغ گندیده هوام>
  block
    text <عاشقانه در فتد با کر و فر>
    text <خورد امکان نی و بسته هر دو پر>
  block
    text <بنگریدند از یسار و از یمین>
    text <چارقی بدریده بود و پوستین>
  block
    text <باز گفتند این مکان بی‌نوش نیست>
    text <چارق اینجا جز پی روپوش نیست>
  block
    text <هین بیاور سیخهای تیز را>
    text <امتحان کن حفره و کاریز را>
  block
    text <هر طرف کندند و جستند آن فریق>
    text <حفره‌ها کردند و گوهای عمیق>
  block
    text <حفره‌هاشان بانگ می‌داد آن زمان>
    text <کنده‌های خالییم ای کندگان>
  block
    text <زان سگالش شرم هم می‌داشتند>
    text <کنده‌ها را باز می‌انباشتند>
  block
    text <بی‌عدد لا حول در هر سینه‌ای>
    text <مانده مرغ حرصشان بی‌چینه‌ای>
  block
    text <زان ضلالتهای یاوه‌تازشان>
    text <حفرهٔ دیوار و در غمازشان>
  block
    text <ممکن اندای آن دیوار نی>
    text <با ایاز امکان هیچ انکار نی>
  block
    text <گر خداع بی‌گناهی می‌دهند>
    text <حایط و عرصه گواهی می‌دهند>
  block
    text <باز می‌گشتند سوی شهریار>
    text <پر ز گرد و روی زرد و شرمسار>
