
text <قصهٔ آن شخص کی دعوی پیغامبری می‌کرد گفتندش چه خورده‌ای کی گیج شده‌ای و یاوه می‌گویی گفت اگر چیزی یافتمی کی خوردمی نه گیج شدمی و نه یاوه گفتمی کی هر سخن نیک کی با غیر اهلش گویند یاوه گفته باشند اگر چه در آن یاوه گفتن مامورند>
  block
    text <آن یکی می‌گفت من پیغامبرم>
    text <از همه پیغامبران فاضلترم>
  block
    text <گردنش بستند و بردندش به شاه>
    text <کین همی گوید رسولم از اله>
  block
    text <خلق بر وی جمع چون مور و ملخ>
    text <که چه مکرست و چه تزویر و چه فخ>
  block
    text <گر رسول آنست که آید از عدم>
    text <ما همه پیغامبریم و محتشم>
  block
    text <ما از آنجا آمدیم اینجا غریب>
    text <تو چرا مخصوص باشی ای ادیب>
  block
    text <نه شما چون طفل خفته آمدیت>
    text <بی‌خبر از راه وز منزل بدیت>
  block
    text <از منازل خفته بگذشتید و مست>
    text <بی‌خبر از راه و از بالا و پست>
  block
    text <ما به بیداری روان گشتیم و خوش>
    text <از ورای پنج و شش تا پنج و شش>
  block
    text <دیده منزلها ز اصل و از اساس>
    text <چون قلاووز آن خبیر و ره‌شناس>
  block
    text <شاه را گفتند اشکنجه‌ش بکن>
    text <تا نگوید جنس او هیچ این سخن>
  block
    text <شاه دیدش بس نزار و بس ضعیف>
    text <که به یک سیلی بمیرد آن نحیف>
  block
    text <کی توان او را فشردن یا زدن>
    text <که چو شیشه گشته است او را بدن>
  block
    text <لیک با او گویم از راه خوشی>
    text <که چرا داری تو لاف سر کشی>
  block
    text <که درشتی ناید اینجا هیچ کار>
    text <هم به نرمی سر کند از غار مار>
  block
    text <مردمان را دور کرد از گرد وی>
    text <شه لطیفی بود و نرمی ورد وی>
  block
    text <پس نشاندش باز پرسیدش ز جا>
    text <که کجا داری معاش و ملتجی>
  block
    text <گفت ای شه هستم از دار السلام>
    text <آمده از ره درین دار الملام>
  block
    text <نه مرا خانه‌ست و نه یک همنشین>
    text <خانه کی کردست ماهی در زمین>
  block
    text <باز شه از روی لاغش گفت باز>
    text <که چه خوردی و چه داری چاشت‌ساز>
  block
    text <اشتهی داری چه خوردی بامداد>
    text <که چنین سرمستی و پر لاف و باد>
  block
    text <گفت اگر نانم بدی خشک و طری>
    text <کی کنیمی دعوی پیغامبری>
  block
    text <دعوی پیغامبری با این گروه>
    text <هم‌چنان باشد که دل جستن ز کوه>
  block
    text <کس ز کوه و سنگ عقل و دل نجست>
    text <فهم و ضبط نکتهٔ مشکل نجست>
  block
    text <هر چه گویی باز گوید که همان>
    text <می‌کند افسوس چون مستهزیان>
  block
    text <از کجا این قوم و پیغام از کجا>
    text <از جمادی جان کرا باشد رجا>
  block
    text <گر تو پیغام زنی آری و زر>
    text <پیش تو بنهند جمله سیم و سر>
  block
    text <که فلان جا شاهدی می‌خواندت>
    text <عاشق آمد بر تو او می‌داندت>
  block
    text <ور تو پیغام خدا آری چو شهد>
    text <که بیا سوی خدا ای نیک‌عهد>
  block
    text <از جهان مرگ سوی برگ رو>
    text <چون بقا ممکن بود فانی مشو>
  block
    text <قصد خون تو کنند و قصد سر>
    text <نه از برای حمیت دین و هنر>
