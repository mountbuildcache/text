
text <در بیان آنک ثواب عمل عاشق از حق هم حق است>
  block
    text <عاشقان را شادمانی و غم اوست>
    text <دست‌مزد و اجرت خدمت هم اوست>
  block
    text <غیر معشوق ار تماشایی بود>
    text <عشق نبود هرزه سودایی بود>
  block
    text <عشق آن شعله‌ست کو چون بر فروخت>
    text <هرچه جز معشوق باقی جمله سوخت>
  block
    text <تیغ لا در قتل غیر حق براند>
    text <در نگر زان پس که بعد لا چه ماند>
  block
    text <ماند الا الله باقی جمله رفت>
    text <شاد باش ای عشق شرکت‌سوز زفت>
  block
    text <خود همو بود آخرین و اولین>
    text <شرک جز از دیدهٔ احول مبین>
  block
    text <ای عجب حسنی بود جز عکس آن>
    text <نیست تن را جنبشی از غیر جان>
  block
    text <آن تنی را که بود در جان خلل>
    text <خوش نگردد گر بگیری در عسل>
  block
    text <این کسی داند که روزی زنده بود>
    text <از کف این جان جان جامی ربود>
  block
    text <وانک چشم او ندیدست آن رخان>
    text <پیش او جانست این تف دخان>
  block
    text <چون ندید او عمر عبدالعزیز>
    text <پیش او عادل بود حجاج نیز>
  block
    text <چون ندید او مار موسی را ثبات>
    text <در حبال سحر پندارد حیات>
  block
    text <مرغ کو ناخورده است آب زلال>
    text <اندر آب شور دارد پر و بال>
  block
    text <جز به ضد ضد را همی نتوان شناخت>
    text <چون ببیند زخم بشناسد نواخت>
  block
    text <لاجرم دنیا مقدم آمدست>
    text <تا بدانی قدر اقلیم الست>
  block
    text <چون ازینجا وا رهی آنجا روی>
    text <در شکرخانهٔ ابد شاکر شوی>
  block
    text <گویی آنجا خاک را می‌بیختم>
    text <زین جهان پاک می‌بگریختم>
  block
    text <ای دریغا پیش ازین بودیم اجل>
    text <تا عذابم کم بدی اندر وجل>
