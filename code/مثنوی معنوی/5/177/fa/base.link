
text <تفسیر گفتن ساحران فرعون را در وقت سیاست با او کی لا ضیر انا الی ربنا منقلبون>
  block
    text <نعرهٔ لا ضیر بشنید آسمان>
    text <چرخ گویی شد پی آن صولجان>
  block
    text <ضربت فرعون ما را نیست ضیر>
    text <لطف حق غالب بود بر قهر غیر>
  block
    text <گر بدانی سر ما را ای مضل>
    text <می‌رهانیمان ز رنج ای کوردل>
  block
    text <هین بیا زین سو ببین کین ارغنون>
    text <می‌زند یا لیت قومی یعلمون>
  block
    text <داد ما را داد حق فرعونیی>
    text <نه چو فرعونیت و ملکت فانیی>
  block
    text <سر بر آر و ملک بین زنده و جلیل>
    text <ای شده غره به مصر و رود نیل>
  block
    text <گر تو ترک این نجس خرقه کنی>
    text <نیل را در نیل جان غرقه کنی>
  block
    text <هین بدار از مصر ای فرعون دست>
    text <در میان مصر جان صد مصر هست>
  block
    text <تو انا رب همی‌گویی به عام>
    text <غافل از ماهیت این هر دو نام>
  block
    text <رب بر مربوب کی لرزان بود>
    text <کی انادان بند جسم و جان بود>
  block
    text <نک انا ماییم رسته از انا>
    text <از انای پر بلای پر عنا>
  block
    text <آن انایی بر تو ای سگ شوم بود>
    text <در حق ما دولت محتوم بود>
  block
    text <گر نبودیت این انایی کینه‌کش>
    text <کی زدی بر ما چنین اقبال خوش>
  block
    text <شکر آنک از دار فانی می‌رهیم>
    text <بر سر این دار پندت می‌دهیم>
  block
    text <دار قتل ما براق رحلتست>
    text <دار ملک تو غرور و غفلتست>
  block
    text <این حیاتی خفیه در نقش ممات>
    text <وان مماتی خفیه در قشر حیات>
  block
    text <می‌نماید نور نار و نار نور>
    text <ورنه دنیا کی بدی دارالغرور>
  block
    text <هین مکن تعجیل اول نیست شو>
    text <چون غروب آری بر آ از شرق ضو>
  block
    text <از انایی ازل دل دنگ شد>
    text <این انایی سرد گشت و ننگ شد>
  block
    text <زان انای بی‌انا خوش گشت جان>
    text <شد جهان او از انایی جهان>
  block
    text <از انا چون رست اکنون شد انا>
    text <آفرینها بر انای بی عنا>
  block
    text <کو گریزان و انایی در پیش>
    text <می‌دود چون دید وی را بی ویش>
  block
    text <طالب اویی نگردد طالبت>
    text <چون بمردی طالبت شد مطلبت>
  block
    text <زنده‌ای کی مرده‌شو شوید ترا>
    text <طالبی کی مطلبت جوید ترا>
  block
    text <اندرین بحث ار خرده ره‌بین بدی>
    text <فخر رازی رازدان دین بدی>
  block
    text <لیک چون من لمن یذق لم یدر بود>
    text <عقل و تخییلات او حیرت فزود>
  block
    text <کی شود کشف از تفکر این انا>
    text <آن انا مکشوف شد بعد از فنا>
  block
    text <می‌فتد این عقلها در افتقاد>
    text <در مغا کی حلول و اتحاد>
  block
    text <ای ایاز گشته فانی ز اقتراب>
    text <هم‌چو اختر در شعاع آفتاب>
  block
    text <بلک چون نطفه مبدل تو به تن>
    text <نه از حلول و اتحادی مفتتن>
  block
    text <عفو کن ای عفو در صندوق تو>
    text <سابق لطفی همه مسبوق تو>
  block
    text <من کی باشم که بگویم عفو کن>
    text <ای تو سلطان و خلاصهٔ امر کن>
  block
    text <من کی باشم که بوم من با منت>
    text <ای گرفته جمله منها دامنت>
