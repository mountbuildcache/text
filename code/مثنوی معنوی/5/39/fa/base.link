
text <قصهٔ محبوس شدن آن آهوبچه در آخر خران و طعنهٔ آن خران ببر آن غریب گاه به جنگ و گاه به تسخر و مبتلی گشتن او به کاه خشک کی غذای او نیست و این صفت بندهٔ خاص خداست میان اهل دنیا و اهل هوا  و شهوت کی الاسلام بدا غریبا و سیعود غریبا فطوبی للغرباء  صدق رسول الله>
  block
    text <آهوی را کرد صیادی شکار>
    text <اندر آخر کردش آن بی‌زینهار>
  block
    text <آخری را پر ز گاوان و خران>
    text <حبس آهو کرد چون استمگران>
  block
    text <آهو از وحشت به هر سو می‌گریخت>
    text <او به پیش آن خران شب کاه ریخت>
  block
    text <از مجاعت و اشتها هر گاو و خر>
    text <کاه را می‌خورد خوشتر از شکر>
  block
    text <گاه آهو می‌رمید از سو به سو>
    text <گه ز دود و گرد که می‌تافت رو>
  block
    text <هرکرا با ضد خود بگذاشتند>
    text <آن عقوبت را چو مرگ انگاشتند>
  block
    text <تا سلیمان گفت که آن هدهد اگر>
    text <هجر را عذری نگوید معتبر>
  block
    text <بکشمش یا خود دهم او را عذاب>
    text <یک عذاب سخت بیرون از حساب>
  block
    text <هان کدامست آن عذاب این معتمد>
    text <در قفس بودن به غیر جنس خود>
  block
    text <زین بدن اندر عذابی ای بشر>
    text <مرغ روحت بسته با جنسی دگر>
  block
    text <روح بازست و طبایع زاغها>
    text <دارد از زاغان و چغدان داغها>
  block
    text <او بمانده در میانشان زارزار>
    text <هم‌چو بوبکری به شهر سبزوار>
