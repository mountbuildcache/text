
text <بازگشتن نمامان از حجرهٔ ایاز به سوی شاه توبره تهی و خجل هم‌چون بدگمانان در حق انبیا علیهم‌السلام بر وقت ظهور برائت و پاکی ایشان کی یوم تبیض وجوه و تسود وجوه و قوله تری الذین کذبوا علی الله وجوههم مسودة>
  block
    text <شاه قاصد گفت هین احوال چیست>
    text <که بغلتان از زر و همیان تهیست>
  block
    text <ور نهان کردید دینار و تسو>
    text <فر شادی در رخ و رخسار کو>
  block
    text <گرچه پنهان بیخ هر بیخ آورست>
    text <برگ سیماهم وجوهم اخضرست>
  block
    text <آنچ خورد آن بیخ از زهر و ز قند>
    text <نک منادی می‌کند شاخ بلند>
  block
    text <بیخ اگر بی‌برگ و از مایه تهیست>
    text <برگهای سبز اندر شاخ چیست>
  block
    text <بر زبان بیخ گل مهری نهد>
    text <شاخ دست و پا گواهی می‌دهد>
  block
    text <آن امینان جمله در عذر آمدند>
    text <هم‌چو سایه پیش مه ساجد شدند>
  block
    text <عذر آن گرمی و لاف و ما و من>
    text <پیش شه رفتند با تیغ و کفن>
  block
    text <از خجالت جمله انگشتان گزان>
    text <هر یکی می‌گفت کای شاه جهان>
  block
    text <گر بریزی خون حلالستت حلال>
    text <ور ببخشی هست انعام و نوال>
  block
    text <کرده‌ایم آنها که از ما می‌سزید>
    text <تا چه فرمایی تو ای شاه مجید>
  block
    text <گر ببخشی جرم ما ای دل‌فروز>
    text <شب شبیها کرده باشد روز روز>
  block
    text <گر ببخشی یافت نومیدی گشاد>
    text <ورنه صد چون ما فدای شاه باد>
  block
    text <گفت شه نه این نواز و این گداز>
    text <من نخواهم کرد هست آن ایاز>
