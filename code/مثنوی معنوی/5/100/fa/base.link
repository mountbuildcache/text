
text <در تقریر معنی توکل حکایت آن زاهد کی توکل را امتحان می‌کرد از میان اسباب و شهر برون آمد و از قوارع و ره‌گذر خلق دور  شد و ببن کوهی مهجوری مفقودی در غایت گرسنگی سر بر سر سنگی  نهاد و خفت و با خود گفت توکل کردم بر سبب‌سازی و رزاقی تو و از اسباب منقطع شدم تا ببینم سببیت توکل را>
  block
    text <آن یکی زاهد شنود از مصطفی>
    text <که یقین آید به جان رزق از خدا>
  block
    text <گر بخواهی ور نخواهی رزق تو>
    text <پیش تو آید دوان از عشق تو>
  block
    text <از برای امتحان آن مرد رفت>
    text <در بیابان نزد کوهی خفت تفت>
  block
    text <که ببینم رزق می‌آید به من>
    text <تا قوی گردد مرا در رزق ظن>
  block
    text <کاروانی راه گم کرد و کشید>
    text <سوی کوه آن ممتحن را خفته دید>
  block
    text <گفت این مرد این طرف چونست عور>
    text <در بیابان از ره و از شهر دور>
  block
    text <ای عجب مرده‌ست یا زنده که او>
    text <می‌نترسد هیچ از گرگ و عدو>
  block
    text <آمدند و دست بر وی می‌زدند>
    text <قاصدا چیزی نگفت آن ارجمند>
  block
    text <هم نجنبید و نجنبانید سر>
    text <وا نکرد از امتحان هم او بصر>
  block
    text <پس بگفتند این ضعیف بی‌مراد>
    text <از مجاعت سکته اندر اوفتاد>
  block
    text <نان بیاوردند و در دیگی طعام>
    text <تا بریزندش به حلقوم و به کام>
  block
    text <پس بقاصد مرد دندان سخت کرد>
    text <تا ببیند صدق آن میعاد مرد>
  block
    text <رحمشان آمد که این بس بی‌نواست>
    text <وز مجاعت هالک مرگ و فناست>
  block
    text <کارد آوردند قوم اشتافتند>
    text <بسته دندانهاش را بشکافتند>
  block
    text <ریختند اندر دهانش شوربا>
    text <می‌فشردند اندرو نان‌پاره‌ها>
  block
    text <گفت ای دل گرچه خود تن می‌زنی>
    text <راز می‌دانی و نازی می‌کنی>
  block
    text <گفت دل دانم و قاصد می‌کنم>
    text <رازق الله است بر جان و تنم>
  block
    text <امتحان زین بیشتر خود چون بود>
    text <رزق سوی صابران خوش می‌رود>
