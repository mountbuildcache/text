
text <سبب آنک فرجی را نام فرجی نهادند از اول>
  block
    text <صوفیی بدرید جبه در حرج>
    text <پیشش آمد بعد به دریدن فرج>
  block
    text <کرد نام آن دریده فرجی>
    text <این لقب شد فاش زان مرد نجی>
  block
    text <این لقب شد فاش و صافش شیخ برد>
    text <ماند اندر طبع خلقان حرف درد>
  block
    text <هم‌چنین هر نام صافی داشتست>
    text <اسم را چون دردیی بگذاشتست>
  block
    text <هر که گل خوارست دردی را گرفت>
    text <رفت صوفی سوی صافی ناشکفت>
  block
    text <گفت لابد درد را صافی بود>
    text <زین دلالت دل به صفوت می‌رود>
  block
    text <درد عسر افتاد و صافش یسر او>
    text <صاف چون خرما و دردی بسر او>
  block
    text <یسر با عسرست هین آیس مباش>
    text <راه داری زین ممات اندر معاش>
  block
    text <روح خواهی جبه بشکاف ای پسر>
    text <تا از آن صفوت برآری زود سر>
  block
    text <هست صوفی آنک شد صفوت‌طلب>
    text <نه از لباس صوف و خیاطی و دب>
  block
    text <صوفیی گشته به پیش این لئام>
    text <الخیاطه واللواطه والسلام>
  block
    text <بر خیال آن صفا و نام نیک>
    text <رنگ پوشیدن نکو باشد ولیک>
  block
    text <بر خیالش گر روی تا اصل او>
    text <نی چو عباد خیال تو به تو>
  block
    text <دور باش غیرتت آمد خیال>
    text <گرد بر گرد سراپردهٔ جمال>
  block
    text <بسته هر جوینده را که راه نیست>
    text <هر خیالش پیش می‌آید بیست>
  block
    text <جز مگر آن تیزکوش تیزهوش>
    text <کش بود از جیش نصرتهاش جوش>
  block
    text <نجهد از تخییلها نی شه شود>
    text <تیر شه بنماید آنگه ره شود>
  block
    text <این دل سرگشته را تدبیر بخش>
    text <وین کمانهای دوتو را تیر بخش>
  block
    text <جرعه‌ای بر ریختی زان خفیه جام>
    text <بر زمین خاک من کاس الکرام>
  block
    text <هست بر زلف و رخ از جرعه‌ش نشان>
    text <خاک را شاهان همی‌لیسند از آن>
  block
    text <جرعه حسنست اندر خاک گش>
    text <که به صد دل روز و شب می‌بوسیش>
  block
    text <جرعه خاک آمیز چون مجنون کند>
    text <مر ترا تا صاف او خود چون کند>
  block
    text <هر کسی پیش کلوخی جامه‌چاک>
    text <که آن کلوخ از حسن آمد جرعه‌ناک>
  block
    text <جرعه‌ای بر ماه و خورشید و حمل>
    text <جرعه‌ای بر عرش و کرسی و زحل>
  block
    text <جرعه گوییش ای عجب یا کیمیا>
    text <که ز اسیبش بود چندین بها>
  block
    text <جد طلب آسیب او ای ذوفنون>
    text <لا یمس ذاک الا المطهرون>
  block
    text <جرعه‌ای بر زر و بر لعل و درر>
    text <جرعه‌ای بر خمر و بر نقل و ثمر>
  block
    text <جرعه‌ای بر روی خوبان لطاف>
    text <تا چگونه باشد آن راواق صاف>
  block
    text <چون همی مالی زبان را اندرین>
    text <چون شوی چون بینی آن را بی ز طین>
  block
    text <چونک وقت مرگ آن جرعهٔ صفا>
    text <زین کلوخ تن به مردن شد جدا>
  block
    text <آنچ می‌ماند کنی دفنش تو زود>
    text <این چنین زشتی بدان چون گشته بود>
  block
    text <جان چو بی این جیفه بنماید جمال>
    text <من نتانم گفت لطف آن وصال>
  block
    text <مه چو بی‌این ابر بنماید ضیا>
    text <شرح نتوان کرد زان کار و کیا>
  block
    text <حبذا آن مطبخ پر نوش و قند>
    text <کین سلاطین کاسه‌لیسان ویند>
  block
    text <حبذا آن خرمن صحرای دین>
    text <که بود هر خرمن آن را دانه‌چین>
  block
    text <حبذا دریای عمر بی‌غمی>
    text <که بود زو هفت دریا شب‌نمی>
  block
    text <جرعه‌ای چون ریخت ساقی الست>
    text <بر سر این شوره خاک زیردست>
  block
    text <جوش کرد آن خاک و ما زان جوششیم>
    text <جرعهٔ دیگر که بس بی‌کوششیم>
  block
    text <گر روا بد ناله کردم از عدم>
    text <ور نبود این گفتنی نک تن زدم>
  block
    text <این بیان بط حرص منثنیست>
    text <از خلیل آموز که آن بط کشتنیست>
  block
    text <هست در بط غیر این بس خیر و شر>
    text <ترسم از فوت سخنهای دگر>
