
text <تفسیر خلقنا الانسان فی احسن تقویم ثم رددناه اسفل سافلین و  تفسیر و من نعمره ننکسه فی الخلق>
  block
    text <آدم حسن و ملک ساجد شده>
    text <هم‌چو آدم باز معزول آمده>
  block
    text <گفت آوه بعد هستی نیستی>
    text <گفت جرمت این که افزون زیستی>
  block
    text <جبرئیلش می‌کشاند مو کشان>
    text <که برو زین خلد و از جوق خوشان>
  block
    text <گفت بعد از عز این اذلال چیست>
    text <گفت آن دادست و اینت داوریست>
  block
    text <جبرئیلا سجده می‌کردی به جان>
    text <چون کنون می‌رانیم تو از جنان>
  block
    text <حله می‌پرد ز من در امتحان>
    text <هم‌چو برگ از نخ در فصل خزان>
  block
    text <آن رخی که تاب او بد ماه‌وار>
    text <شد به پیری هم‌چو پشت سوسمار>
  block
    text <وان سر و فرق گش شعشع شده>
    text <وقت پیری ناخوش و اصلع شده>
  block
    text <وان قد صف در نازان چون سنان>
    text <گشته در پیری دو تا هم‌چون کمان>
  block
    text <رنگ لاله گشته رنگ زعفران>
    text <زور شیرش گشته چون زهرهٔ زنان>
  block
    text <آنک مردی در بغل کردی به فن>
    text <می‌بگیرندش بغل وقت شدن>
  block
    text <این خود آثار غم و پژمردگیست>
    text <هر یکی زینها رسول مردگیست>
