
text <قصهٔ قوم یونس علیه‌السلام بیان و برهان آنست کی تضرع و زاری دافع بلای آسمانیست و حق تعالی فاعل مختارست پس تضرع و تعظیم پیش او مفید باشد و فلاسفه گویند فاعل به طبع است و بعلت نه مختار پر تضرع طبع را نگرداند>
  block
    text <قوم یونس را چو پیدا شد بلا>
    text <ابر پر آتش جدا شد از سما>
  block
    text <برق می‌انداخت می‌سوزید سنگ>
    text <ابر می‌غرید رخ می‌ریخت رنگ>
  block
    text <جملگان بر بامها بودند شب>
    text <که پدید آمد ز بالا آن کرب>
  block
    text <جملگان از بامها زیر آمدند>
    text <سر برهنه جانب صحرا شدند>
  block
    text <مادران بچگان برون انداختند>
    text <تا همه ناله و نفیر افراختند>
  block
    text <از نماز شام تا وقت سحر>
    text <خاک می‌کردند بر سر آن نفر>
  block
    text <جملگی آوازها بگرفته شد>
    text <رحم آمد بر سر آن قوم لد>
  block
    text <بعد نومیدی و آه ناشکفت>
    text <اندک‌اندک ابر وا گشتن گرفت>
  block
    text <قصهٔ یونس درازست و عریض>
    text <وقت خاکست و حدیث مستفیض>
  block
    text <چون تضرع را بر حق قدرهاست>
    text <وآن بها که آنجاست زاری را کجاست>
  block
    text <هین امید اکنون میان را چست بند>
    text <خیز ای گرینده و دایم بخند>
  block
    text <که برابر می‌نهد شاه مجید>
    text <اشک را در فضل با خون شهید>
