
text <در تفسیر قول مصطفی علیه‌السلام لا بد من قرین یدفن معک و هو حی و  تدفن معه و انت میت ان کان کریما اکرمک و ان کان لیما اسلمک و ذلک القرین عملک فاصلحه ما استطعت صدق رسول‌الله>
  block
    text <پس پیمبر گفت بهر این طریق>
    text <باوفاتر از عمل نبود رفیق>
  block
    text <گر بود نیکو ابد یارت شود>
    text <ور بود بد در لحد مارت شود>
  block
    text <این عمل وین کسب در راه سداد>
    text <کی توان کرد ای پدر بی‌اوستاد>
  block
    text <دون‌ترین کسبی که در عالم رود>
    text <هیچ بی‌ارشاد استادی بود>
  block
    text <اولش علمست آنگاهی عمل>
    text <تا دهد بر بعد مهلت یا اجل>
  block
    text <استعینوا فی‌الحرف یا ذا النهی>
    text <من کریم صالح من اهلها>
  block
    text <اطلب الدر اخی وسط الصدف>
    text <واطلب الفن من ارباب الحرف>
  block
    text <ان رایتم ناصحین انصفوا>
    text <بادروا التعلیم لا تستنکفوا>
  block
    text <در دباغی گر خلق پوشید مرد>
    text <خواجگی خواجه را آن کم نکرد>
  block
    text <وقت دم آهنگر ار پوشید دلق>
    text <احتشام او نشد کم پیش خلق>
  block
    text <پس لباس کبر بیرون کن ز تن>
    text <ملبس ذل پوش در آموختن>
  block
    text <علم آموزی طریقش قولی است>
    text <حرفت آموزی طریقش فعلی است>
  block
    text <فقر خواهی آن به صحبت قایمست>
    text <نه زبانت کار می‌آید نه دست>
  block
    text <دانش آن را ستاند جان ز جان>
    text <نه ز راه دفتر و نه از زبان>
  block
    text <در دل سالک اگر هست آن رموز>
    text <رمزدانی نیست سالک را هنوز>
  block
    text <تا دلش را شرح آن سازد ضیا>
    text <پس الم نشرح بفرماید خدا>
  block
    text <که درون سینه شرحت داده‌ایم>
    text <شرح اندر سینه‌ات بنهاده‌ایم>
  block
    text <تو هنوز از خارج آن را طالبی>
    text <محلبی از دیگران چون حالبی>
  block
    text <چشمهٔ شیرست در تو بی‌کنار>
    text <تو چرا می‌شیر جویی از تغار>
  block
    text <منفذی داری به بحر ای آبگیر>
    text <ننگ دار از آب جستن از غدیر>
  block
    text <که الم نشرح نه شرحت هست باز>
    text <چون شدی تو شرح‌جو و کدیه‌ساز>
  block
    text <در نگر در شرح دل در اندرون>
    text <تا نیاید طعنهٔ لا تبصرون>
