
text <حکایت آن امیر کی غلام را گفت کی می بیار غلام رفت و سبوی می آورد در راه زاهدی بود امر معروف کرد زد سنگی و سبو را بشکست امیر بشنید و قصد گوشمال زاهد کرد و این قصد در عهد دین عیسی بود علیه‌السلام کی هنوز می حرام نشده بود ولیکن زاهد تقزیزی می‌کرد و از تنعم منع می‌کرد>
  block
    text <بود امیری خوش دلی می‌باره‌ای>
    text <کهف هر مخمور و هر بیچاره‌ای>
  block
    text <مشفقی مسکین‌نوازی عادلی>
    text <جوهری زربخششی دریادلی>
  block
    text <شاه مردان و امیرالمؤمنین>
    text <راه‌بان و رازدان و دوست‌بین>
  block
    text <دور عیسی بود و ایام مسیح>
    text <خلق دلدار و کم‌آزار و ملیح>
  block
    text <آمدش مهمان بناگاهان شبی>
    text <هم امیری جنس او خوش‌مذهبی>
  block
    text <باده می‌بایستشان در نظم حال>
    text <باده بود آن وقت ماذون و حلال>
  block
    text <باده‌شان کم بود و گفتا ای غلام>
    text <رو سبو پر کن به ما آور مدام>
  block
    text <از فلان راهب که دارد خمر خاص>
    text <تا ز خاص و عام یابد جان خلاص>
  block
    text <جرعه‌ای زان جام راهب آن کند>
    text <که هزاران جره و خمدان کند>
  block
    text <اندر آن می مایهٔ پنهانی است>
    text <آنچنان که اندر عبا سلطانی است>
  block
    text <تو بدلق پاره‌پاره کم نگر>
    text <که سیه کردند از بیرون زر>
  block
    text <از برای چشم بد مردود شد>
    text <وز برون آن لعل دودآلود شد>
  block
    text <گنج و گوهر کی میان خانه‌هاست>
    text <گنجها پیوسته در ویرانه‌هاست>
  block
    text <گنج آدم چون بویران بد دفین>
    text <گشت طینش چشم‌بند آن لعین>
  block
    text <او نظر می‌کرد در طین سست سست>
    text <جان همی‌گفتش که طینم سد تست>
  block
    text <دو سبو بستد غلام و خوش دوید>
    text <در زمان در دیر رهبانان رسید>
  block
    text <زر بداد و بادهٔ چون زر خرید>
    text <سنگ داد و در عوض گوهر خرید>
  block
    text <باده‌ای که آن بر سر شاهان جهد>
    text <تاج زر بر تارک ساقی نهد>
  block
    text <فتنه‌ها و شورها انگیخته>
    text <بندگان و خسروان آمیخته>
  block
    text <استخوانها رفته جمله جان شده>
    text <تخت و تخته آن زمان یکسان شده>
  block
    text <وقت هشیاری چو آب و روغنند>
    text <وقت مستی هم‌چو جان اندر تنند>
  block
    text <چون هریسه گشته آنجا فرق نیست>
    text <نیست فرقی کاندر آنجا غرق نیست>
  block
    text <این چنین باده همی‌برد آن غلام>
    text <سوی قصر آن امیر نیک‌نام>
  block
    text <پیشش آمد زاهدی غم دیده‌ای>
    text <خشک مغزی در بلا پیچیده‌ای>
  block
    text <تن ز آتشهای دل بگداخته>
    text <خانه از غیر خدا پرداخته>
  block
    text <گوشمال محنت بی‌زینهار>
    text <داغها بر داغها چندین هزار>
  block
    text <دیده هر ساعت دلش در اجتهاد>
    text <روز و شب چفسیده او بر اجتهاد>
  block
    text <سال و مه در خون و خاک آمیخته>
    text <صبر و حلمش نیم‌شب بگریخته>
  block
    text <گفت زاهد در سبوها چیست آن>
    text <گفت باده گفت آن کیست آن>
  block
    text <گفت آن آن فلان میر اجل>
    text <گفت طالب را چنین باشد عمل>
  block
    text <طالب یزدان و آنگه عیش و نوش>
    text <بادهٔ شیطان و آنگه نیم هوش>
  block
    text <هوش تو بی می چنین پژمرده است>
    text <هوشها باید بر آن هوش تو بست>
  block
    text <تا چه باشد هوش تو هنگام سکر>
    text <ای چو مرغی گشته صید دام سکر>
