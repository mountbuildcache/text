
text <دگربار استدعاء شاه از ایاز کی تاویل کار خود بگو و مشکل منکران را و طاعنان را حل کن کی ایشان را در آن التباس رها کردن مروت نیست>
  block
    text <این سخن از حد و اندازه‌ست بیش>
    text <ای ایاز اکنون بگو احوال خویش>
  block
    text <هست احوال تو از کان نوی>
    text <تو بدین احوال کی راضی شوی>
  block
    text <هین حکایت کن از آن احوال خوش>
    text <خاک بر احوال و درس پنج و شش>
  block
    text <حال باطن گر نمی‌آید بگفت>
    text <حال ظاهر گویمت در طاق وجفت>
  block
    text <که ز لطف یار تلخیهای مات>
    text <گشت بر جان خوشتر از شکرنبات>
  block
    text <زان نبات ار گرد در دریا رود>
    text <تلخی دریا همه شیرین شود>
  block
    text <صدهزار احوال آمد هم‌چنین>
    text <باز سوی غیب رفتند ای امین>
  block
    text <حال هر روزی بدی مانند نی>
    text <هم‌چو جو اندر روش کش بند نی>
  block
    text <شادی هر روز از نوعی دگر>
    text <فکرت هر روز را دیگر اثر>
