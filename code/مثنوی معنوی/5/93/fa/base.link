
text <حکایت در بیان آنک کسی توبه کند و پشیمان شود و باز آن پشیمانیها را فراموش کند و آزموده را باز آزماید در خسارت ابد افتد چون توبهٔ او را ثباتی و قوتی و حلاوتی و قبولی مدد نرسد چون درخت بی‌بیخ هر روز زردتر و خشک‌تر نعوذ بالله>
  block
    text <گازری بود و مر او را یک خری>
    text <پشت ریش اشکم تهی و لاغری>
  block
    text <در میان سنگ لاخ بی‌گیاه>
    text <روز تا شب بی‌نوا و بی‌پناه>
  block
    text <بهر خوردن جز که آب آنجا نبود>
    text <روز و شب بد خر در آن کور و کبود>
  block
    text <آن حوالی نیستان و بیشه بود>
    text <شیر بود آنجا که صیدش پیشه بود>
  block
    text <شیر را با پیل نر جنگ اوفتاد>
    text <خسته شد آن شیر و ماند از اصطیاد>
  block
    text <مدتی وا ماند زان ضعف از شکار>
    text <بی‌نوا ماندند دد از چاشت‌خوار>
  block
    text <زانک باقی‌خوار شیر ایشان بدند>
    text <شیر چون رنجور شد تنگ آمدند>
  block
    text <شیر یک روباه را فرمود رو>
    text <مر خری را بهر من صیاد شو>
  block
    text <گر خری یابی به گرد مرغزار>
    text <رو فسونش خوان فریبانش بیار>
  block
    text <چون بیابم قوتی از گوشت خر>
    text <پس بگیرم بعد از آن صیدی دگر>
  block
    text <اندکی من می‌خورم باقی شما>
    text <من سبب باشم شما را در نوا>
  block
    text <یا خری یا گاو بهر من بجوی>
    text <زان فسونهایی که می‌دانی بگوی>
  block
    text <از فسون و از سخنهای خوشش>
    text <از سرش بیرون کن و اینجا کشش>
