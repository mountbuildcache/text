
text <قصد شاه به کشتن امرا و شفاعت کردن  ایاز پیش تخت سلطان کی ای شاه عالم العفو اولی>
  block
    text <پس ایاز مهرافزا بر جهید>
    text <پیش تخت آن الغ سلطان دوید>
  block
    text <سجده‌ای کرد و گلوی خود گرفت>
    text <کای قبادی کز تو چرخ آرد شگفت>
  block
    text <ای همایی که همایان فرخی>
    text <از تو دارند و سخاوت هر سخی>
  block
    text <ای کریمی که کرمهای جهان>
    text <محو گردد پیش ایثارت نهان>
  block
    text <ای لطیفی که گل سرخت بدید>
    text <از خجالت پیرهن را بر درید>
  block
    text <از غفوری تو غفران چشم‌سیر>
    text <روبهان بر شیر از عفو تو چیر>
  block
    text <جز که عفو تو کرا دارد سند>
    text <هر که با امر تو بی‌باکی کند>
  block
    text <غفلت و گستاخی این مجرمان>
    text <از وفور عفو تست ای عفولان>
  block
    text <دایما غفلت ز گستاخی دمد>
    text <که برد تعظیم از دیده رمد>
  block
    text <غفلت و نسیان بد آموخته>
    text <ز آتش تعظیم گردد سوخته>
  block
    text <هیبتش بیداری و فطنت دهد>
    text <سهو نسیان از دلش بیرون جهد>
  block
    text <وقت غارت خواب ناید خلق را>
    text <تا بنرباید کسی زو دلق را>
  block
    text <خواب چون در می‌رمد از بیم دلق>
    text <خواب نسیان کی بود با بیم حلق>
  block
    text <لاتؤاخذ ان نسینا شد گواه>
    text <که بود نسیان بوجهی هم گناه>
  block
    text <زانک استکمال تعظیم او نکرد>
    text <ورنه نسیان در نیاوردی نبرد>
  block
    text <گرچه نسیان لابد و ناچار بود>
    text <در سبب ورزیدن او مختار بود>
  block
    text <که تهاون کرد در تعظیمها>
    text <تا که نسیان زاد یا سهو و خطا>
  block
    text <هم‌چو مستی کو جنایتها کند>
    text <گوید او معذور بودم من ز خود>
  block
    text <گویدش لیکن سبب ای زشتکار>
    text <از تو بد در رفتن آن اختیار>
  block
    text <بی‌خودی نامد بخود تش خواندی>
    text <اختیارت خود نشد تش راندی>
  block
    text <گر رسیدی مستی بی‌جهد تو>
    text <حفظ کردی ساقی جان عهد تو>
  block
    text <پشت‌دارت بودی او و عذرخواه>
    text <من غلام زلت مست اله>
  block
    text <عفوهای جمله عالم ذره‌ای>
    text <عکس عفوت ای ز تو هر بهره‌ای>
  block
    text <عفوها گفته ثنای عفو تو>
    text <نیست کفوش ایها الناس اتقوا>
  block
    text <جانشان بخش و ز خودشان هم مران>
    text <کام شیرین تو اند ای کامران>
  block
    text <رحم کن بر وی که روی تو بدید>
    text <فرقت تلخ تو چون خواهد کشید>
  block
    text <از فراق و هجر می‌گویی سخن>
    text <هر چه خواهی کن ولیکن این مکن>
  block
    text <صد هزاران مرگ تلخ شصت تو>
    text <نیست مانند فراق روی تو>
  block
    text <تلخی هجر از ذکور و از اناث>
    text <دور دار ای مجرمان را مستغاث>
  block
    text <بر امید وصل تو مردن خوشست>
    text <تلخی هجر تو فوق آتشست>
  block
    text <گبر می‌گوید میان آن سقر>
    text <چه غمم بودی گرم کردی نظر>
  block
    text <کان نظر شیرین کنندهٔ رنجهاست>
    text <ساحران را خونبهای دست و پاست>
