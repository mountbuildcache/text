
text <حکایت مریدی کی شیخ از حرص و ضمیر او واقف شد او را نصیحت کرد به زبان و در ضمن نصیحت قوت توکل بخشیدش به امر حق>
  block
    text <شیخ می‌شد با مریدی بی‌درنگ>
    text <سوی شهری نان بدانجا بود تنگ>
  block
    text <ترس جوع و قحط در فکر مرید>
    text <هر دمی می‌گشت از غفلت پدید>
  block
    text <شیخ آگه بود و واقف از ضمیر>
    text <گفت او را چند باشی در زحیر>
  block
    text <از برای غصهٔ نان سوختی>
    text <دیدهٔ صبر و توکل دوختی>
  block
    text <تو نه‌ای زان نازنینان عزیز>
    text <که ترا دارند بی‌جوز و مویز>
  block
    text <جوع رزق جان خاصان خداست>
    text <کی زبون هم‌چو تو گیج گداست>
  block
    text <باش فارغ تو از آنها نیستی>
    text <که درین مطبخ تو بی‌نان بیستی>
  block
    text <کاسه بر کاسه‌ست و نان بر نان مدام>
    text <از برای این شکم‌خواران عام>
  block
    text <چون بمیرد می‌رود نان پیش پیش>
    text <کای ز بیم بی‌نوایی کشته خویش>
  block
    text <تو برفتی ماند نان برخیز گیر>
    text <ای بکشته خویش را اندر زحیر>
  block
    text <هین توکل کن ملرزان پا و دست>
    text <رزق تو بر تو ز تو عاشق‌ترست>
  block
    text <عاشقست و می‌زند او مول‌مول>
    text <که ز بی‌صبریت داند ای فضول>
  block
    text <گر ترا صبری بدی رزق آمدی>
    text <خویشتن چون عاشقان بر تو زدی>
  block
    text <این تب لرزه ز خوف جوع چیست>
    text <در توکل سیر می‌تانند زیست>
