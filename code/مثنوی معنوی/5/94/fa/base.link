
text <تشبیه کردن قطب کی عارف واصلست در اجری دادن خلق از قوت مغفرت و رحمت بر مراتبی کی حقش الهام دهد و تمثیل بشیر که دد اجری خوار و باقی خوار ویند بر مراتب قرب ایشان بشیر نه قرب مکانی بلک قرب صفتی و تفاصیل این بسیارست  والله الهادی>
  block
    text <قطب شیر و صید کردن کار او>
    text <باقیان این خلق باقی‌خوار او>
  block
    text <تا توانی در رضای قطب کوش>
    text <تا قوی گردد کند صید وحوش>
  block
    text <چو برنجد بی‌نوا مانند خلق>
    text <کز کف عقلست جمله رزق حلق>
  block
    text <زانک وجد حلق باقی خورد اوست>
    text <این نگه دار ار دل تو صیدجوست>
  block
    text <او چو عقل و خلق چون اعضا و تن>
    text <بستهٔ عقلست تدبیر بدن>
  block
    text <ضعف قطب از تن بود از روح نی>
    text <ضعف در کشتی بود در نوح نی>
  block
    text <قطب آن باشد که گرد خود تند>
    text <گردش افلاک گرد او بود>
  block
    text <یاریی ده در مرمهٔ کشتی‌اش>
    text <گر غلام خاص و بنده گشتی‌اش>
  block
    text <یاریت در تو فزاید نه اندرو>
    text <گفت حق ان تنصروا الله تنصروا>
  block
    text <هم‌چو روبه صید گیر و کن فداش>
    text <تا عوض گیری هزاران صید بیش>
  block
    text <روبهانه باشد آن صید مرید>
    text <مرده گیرد صید کفتار مرید>
  block
    text <مرده پیش او کشی زنده شود>
    text <چرک در پالیز روینده شود>
  block
    text <گفت روبه شیر را خدمت کنم>
    text <حیله‌ها سازم ز عقلش بر کنم>
  block
    text <حیله و افسونگری کار منست>
    text <کار من دستان و از ره بردنست>
  block
    text <از سر که جانب جو می‌شتافت>
    text <آن خر مسکین لاغر را بیافت>
  block
    text <پس سلام گرم کرد و پیش رفت>
    text <پیش آن ساده دل درویش رفت>
  block
    text <گفت چونی اندرین صحرای خشک>
    text <در میان سنگ لاخ و جای خشک>
  block
    text <گفت خر گر در غمم گر در ارم>
    text <قسمتم حق کرد من زان شاکرم>
  block
    text <شکر گویم دوست را در خیر و شر>
    text <زانک هست اندر قضا از بد بتر>
  block
    text <چونک قسام اوست کفر آمد گله>
    text <صبر باید صبر مفتاح الصله>
  block
    text <غیر حق جمله عدواند اوست دوست>
    text <با عدو از دوست شکوت کی نکوست>
  block
    text <تا دهد دوغم نخواهم انگبین>
    text <زانک هر نعمت غمی دارد قرین>
