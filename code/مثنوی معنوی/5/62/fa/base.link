
text <قصهٔ اهل ضروان و حسد ایشان بر درویشان کی پدر ما از سلیمی اغلب دخل باغ را به مسکینان می‌داد چون انگور بودی عشر دادی و چون مویز و دوشاب شدی عشر دادی و چون حلوا و پالوده کردی عشر دادی و از قصیل عشر دادی و چون در خرمن می‌کوفتی از کفهٔ آمیخته عشر دادی و چون گندم از کاه جدا شدی عشر دادی و چون آرد کردی عشر دادی و چون خمیر کردی عشر دادی و چون نان کردی عشر دادی لاجرم حق تعالی در آن باغ و کشت برکتی نهاده بود کی همه اصحاب باغها محتاج او بدندی هم به میوه و هم به سیم و او محتاج هیچ کس نی ازیشان فرزندانشان خرج عشر می‌دیدند منکر و آن برکت را نمی‌دیدند هم‌چون آن زن بدبخت که کدو را ندید و خر را دید>
  block
    text <بود مردی صالحی ربانیی>
    text <عقل کامل داشت و پایان دانیی>
  block
    text <در ده ضروان به نزدیک یمن>
    text <شهره اندر صدقه و خلق حسن>
  block
    text <کعبهٔ درویش بودی کوی او>
    text <آمدندی مستمندان سوی او>
  block
    text <هم ز خوشه عشر دادی بی‌ریا>
    text <هم ز گندم چون شدی از که جدا>
  block
    text <آرد گشتی عشر دادی هم از آن>
    text <نان شدی عشر دگر دادی ز نان>
  block
    text <عشر هر دخلی فرو نگذاشتی>
    text <چارباره دادی زانچ کاشتی>
  block
    text <بس وصیتها بگفتی هر زمان>
    text <جمع فرزندان خود را آن جوان>
  block
    text <الله الله قسم مسکین بعد من>
    text <وا مگیریدش ز حرص خویشتن>
  block
    text <تا بماند بر شما کشت و ثمار>
    text <در پناه طاعت حق پایدار>
  block
    text <دخلها و میوه‌ها جمله ز غیب>
    text <حق فرستادست بی‌تخمین و ریب>
  block
    text <در محل دخل اگر خرجی کنی>
    text <درگه سودست سودی بر زنی>
  block
    text <ترک اغلب دخل را در کشت‌زار>
    text <باز کارد که ویست اصل ثمار>
  block
    text <بیشتر کارد خورد زان اندکی>
    text <که ندارد در بروییدن شکی>
  block
    text <زان بیفشاند به کشتن ترک دست>
    text <که آن غله‌ش هم زان زمین حاصل شدست>
  block
    text <کفشگر هم آنچ افزاید ز نان>
    text <می‌خرد چرم و ادیم و سختیان>
  block
    text <که اصول دخلم اینها بوده‌اند>
    text <هم ازینها می‌گشاید رزق بند>
  block
    text <دخل از آنجا آمدستش لاجرم>
    text <هم در آنجا می‌کند داد و کرم>
  block
    text <این زمین و سختیان پرده‌ست و بس>
    text <اصل روزی از خدا دان هر نفس>
  block
    text <چون بکاری در زمین اصل کار>
    text <تا بروید هر یکی را صد هزار>
  block
    text <گیرم اکنون تخم را گر کاشتی>
    text <در زمینی که سبب پنداشتی>
  block
    text <چون دو سه سال آن نروید چون کنی>
    text <جز که در لابه و دعا کف در زنی>
  block
    text <دست بر سر می‌زنی پیش اله>
    text <دست و سر بر دادن رزقش گواه>
  block
    text <تا بدانی اصل اصل رزق اوست>
    text <تا همو را جوید آنک رزق‌جوست>
  block
    text <رزق از وی جو مجو از زید و عمرو>
    text <مستی از وی جو مجو از بنگ و خمر>
  block
    text <توانگری زو خو نه از گنج و مال>
    text <نصرت از وی خواه نه از عم و خال>
  block
    text <عاقبت زینها بخواهی ماندن>
    text <هین کرا خواهی در آن دم خواندن>
  block
    text <این دم او را خوان و باقی را بمان>
    text <تا تو باشی وارث ملک جهان>
  block
    text <چون یفر المرء آید من اخیه>
    text <یهرب المولود یوما من ابیه>
  block
    text <زان شود هر دوست آن ساعت عدو>
    text <که بت تو بود و از ره مانع او>
  block
    text <روی از نقاش رو می‌تافتی>
    text <چون ز نقشی انس دل می‌یافتی>
  block
    text <این دم ار یارانت با تو ضد شوند>
    text <وز تو برگردند و در خصمی روند>
  block
    text <هین بگو نک روز من پیروز شد>
    text <آنچ فردا خواست شد امروز شد>
  block
    text <ضد من گشتند اهل این سرا>
    text <تا قیامت عین شد پیشین مرا>
  block
    text <پیش از آنک روزگار خود برم>
    text <عمر با ایشان به پایان آورم>
  block
    text <کالهٔ معیوب بخریده بدم>
    text <شکر کز عیبش بگه واقف شدم>
  block
    text <پیش از آن کز دست سرمایه شدی>
    text <عاقبت معیوب بیرون آمدی>
  block
    text <مال رفته عمر رفته ای نسیب>
    text <ماه و جان داده پی کالهٔ معیب>
  block
    text <رخت دادم زر قلبی بستدم>
    text <شاد شادان سوی خانه می‌شدم>
  block
    text <شکر کین زر قلب پیدا شد کنون>
    text <پیش از آنک عمر بگذشتی فزون>
  block
    text <قلب ماندی تا ابد در گردنم>
    text <حیف بودی عمر ضایع کردنم>
  block
    text <چون بگه‌تر قلبی او رو نمود>
    text <پای خود زو وا کشم من زود زود>
  block
    text <یار تو چون دشمنی پیدا کند>
    text <گر حقد و رشک او بیرون زند>
  block
    text <تو از آن اعراض او افغان مکن>
    text <خویشتن را ابله و نادان مکن>
  block
    text <بلک شکر حق کن و نان بخش کن>
    text <که نگشتی در جوال او کهن>
  block
    text <از جوالش زود بیرون آمدی>
    text <تا بجویی یار صدق سرمدی>
  block
    text <نازنین یاری که بعد از مرگ تو>
    text <رشتهٔ یاری او گردد سه تو>
  block
    text <آن مگر سلطان بود شاه رفیع>
    text <یا بود مقبول سلطان و شفیع>
  block
    text <رستی از قلاب و سالوس و دغل>
    text <غر او دیدی عیان پیش از اجل>
  block
    text <این جفای خلق با تو در جهان>
    text <گر بدانی گنج زر آمد نهان>
  block
    text <خلق را با تو چنین بدخو کنند>
    text <تا ترا ناچار رو آن سو کنند>
  block
    text <این یقین دان که در آخر جمله‌شان>
    text <خصم گردند و عدو و سرکشان>
  block
    text <تو بمانی با فغان اندر لحد>
    text <لا تذرنی فرد خواهان از احد>
  block
    text <ای جفاات به ز عهد وافیان>
    text <هم ز داد تست شهد وافیان>
  block
    text <بشنو از عقل خود ای انباردار>
    text <گندم خود را به ارض الله سپار>
  block
    text <تا شود آمن ز دزد و از شپش>
    text <دیو را با دیوچه زوتر بکش>
  block
    text <کو همی ترساندت هم دم ز فقر>
    text <هم‌چو کبکش صید کن ای نره صقر>
  block
    text <باز سلطان عزیزی کامیار>
    text <ننگ باشد که کند کبکش شکار>
  block
    text <بس وصیت کرد و تخم وعظ کاشت>
    text <چون زمین‌شان شوره بد سودی نداشت>
  block
    text <گرچه ناصح را بود صد داعیه>
    text <پند را اذنی بباید واعیه>
  block
    text <تو به صد تلطیف پندش می‌دهی>
    text <او ز پندت می‌کند پهلو تهی>
  block
    text <یک کس نامستمع ز استیز و رد>
    text <صد کس گوینده را عاجز کند>
  block
    text <ز انبیا ناصح‌تر و خوش لهجه‌تر>
    text <کی بود کی گرفت دمشان در حجر>
  block
    text <زانچ کوه و سنگ درکار آمدند>
    text <می‌نشد بدبخت را بگشاده بند>
  block
    text <آنچنان دلها که بدشان ما و من>
    text <نعتشان شدت بل اشد قسوة>
