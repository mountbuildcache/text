
text <در صفت آن بی‌خودان کی از شر خود و هنر خود آمن شده‌اند کی فانی‌اند  در بقای حق هم‌چون ستارگان کی  فانی‌اند روز در آفتاب و  فانی را خوف آفت و خطر نباشد>
  block
    text <چون فناش از فقر پیرایه شود>
    text <او محمدوار بی‌سایه شود>
  block
    text <فقر فخری را فنا پیرایه شد>
    text <چون زبانهٔ شمع او بی‌سایه شد>
  block
    text <شمع جمله شد زبانه پا و سر>
    text <سایه را نبود بگرد او گذر>
  block
    text <موم از خویش و ز سایه در گریخت>
    text <در شعاع از بهر او کی شمع ریخت>
  block
    text <گفت او بهر فنایت ریختم>
    text <گفت من هم در فنا بگریختم>
  block
    text <این شعاع باقی آمد مفترض>
    text <نه شعاع شمع فانی عرض>
  block
    text <شمع چون در نار شد کلی فنا>
    text <نه اثر بینی ز شمع و نه ضیا>
  block
    text <هست اندر دفع ظلمت آشکار>
    text <آتش صورت به مومی پایدار>
  block
    text <برخلاف موم شمع جسم کان>
    text <تا شود کم گردد افزون نور جان>
  block
    text <این شعاع باقی و آن فانیست>
    text <شمع جان را شعلهٔ ربانیست>
  block
    text <این زبانهٔ آتشی چون نور بود>
    text <سایهٔ فانی شدن زو دور بود>
  block
    text <ابر را سایه بیفتد در زمین>
    text <ماه را سایه نباشد همنشین>
  block
    text <بی‌خودی بی‌ابریست ای نیک‌خواه>
    text <باشی اندر بی‌خودی چون قرص ماه>
  block
    text <باز چون ابری بیاید رانده>
    text <رفت نور از مه خیالی مانده>
  block
    text <از حجاب ابر نورش شد ضعیف>
    text <کم ز ماه نو شد آن بدر شریف>
  block
    text <مه خیالی می‌نماید ز ابر و گرد>
    text <ابر تن ما را خیال‌اندیش کرد>
  block
    text <لطف مه بنگر که این هم لطف اوست>
    text <که بگفت او ابرها ما را عدوست>
  block
    text <مه فراغت دارد از ابر و غبار>
    text <بر فراز چرخ دارد مه مدار>
  block
    text <ابر ما را شد عدو و خصم جان>
    text <که کند مه را ز چشم ما نهان>
  block
    text <حور را این پرده زالی می‌کند>
    text <بدر را کم از هلالی می‌کند>
  block
    text <ماه ما را در کنار عز نشاند>
    text <دشمن ما را عدوی خویش خواند>
  block
    text <تاب ابر و آب او خود زین مهست>
    text <هر که مه خواند ابر را بس گمرهست>
  block
    text <نور مه بر ابر چون منزل شدست>
    text <روی تاریکش ز مه مبدل شدست>
  block
    text <گرچه همرنگ مهست و دولتیست>
    text <اندر ابر آن نور مه عاریتیست>
  block
    text <در قیامت شمس و مه معزول شد>
    text <چشم در اصل ضیا مشغول شد>
  block
    text <تا بداند ملک را از مستعار>
    text <وین رباط فانی از دارالقرار>
  block
    text <دایه عاریه بود روزی سه چار>
    text <مادرا ما را تو گیر اندر کنار>
  block
    text <پر من ابرست و پرده‌ست و کثیف>
    text <ز انعکاس لطف حق شد او لطیف>
  block
    text <بر کنم پر را و حسنش را ز راه>
    text <تا ببینم حسن مه را هم ز ماه>
  block
    text <من نخواهم دایه مادر خوشترست>
    text <موسی‌ام من دایهٔ من مادرست>
  block
    text <من نخواهم لطف مه از واسطه>
    text <که هلاک قوم شد این رابطه>
  block
    text <یا مگر ابری شود فانی راه>
    text <تا نگردد او حجاب روی ماه>
  block
    text <صورتش بنماید او در وصف لا>
    text <هم‌چو جسم انبیا و اولیا>
  block
    text <آنچنان ابری نباشد پرده‌بند>
    text <پرده‌در باشد به معنی سودمند>
  block
    text <آن‌چنان که اندر صباح روشنی>
    text <قطره می‌بارید و بالا ابر نی>
  block
    text <معجزهٔ پیغامبری بود آن سقا>
    text <گشته ابر از محو هم‌رنگ سما>
  block
    text <بود ابر و رفته از وی خوی ابر>
    text <این چنین گردد تن عاشق به صبر>
  block
    text <تن بود اما تنی گم گشته زو>
    text <گشته مبدل رفته از وی رنگ و بو>
  block
    text <پر پی غیرست و سر از بهر من>
    text <خانهٔ سمع و بصر استون تن>
  block
    text <جان فدا کردن برای صید غیر>
    text <کفر مطلق دان و نومیدی ز خیر>
  block
    text <هین مشو چون قند پیش طوطیان>
    text <بلک زهری شو شو آمن از زیان>
  block
    text <یا برای شادباشی در خطاب>
    text <خویش چون مردار کن پی کلاب>
  block
    text <پس خضر کشتی برای این شکست>
    text <تا که آن کشتی ز غاصب باز رست>
  block
    text <فقر فخری بهر آن آمد سنی>
    text <تا ز طماعان گریزم در غنی>
  block
    text <گنجها را در خرابی زان نهند>
    text <تا ز حرص اهل عمران وا رهند>
  block
    text <پر نتانی کند رو خلوت گزین>
    text <تا نگردی جمله خرج آن و این>
  block
    text <زآنک تو هم لقمه‌ای هم لقمه‌خوار>
    text <آکل و ماکولی ای جان هوش‌دار>
