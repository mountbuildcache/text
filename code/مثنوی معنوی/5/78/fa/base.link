
text <در معنی این کی ارنا الاشیاء کما هی و معنی این کی لو کشف الغطاء ما از ددت یقینا و قوله  در هر که تو از دیدهٔ بد می‌نگری  از چنبرهٔ وجود خود می‌نگری  پایهٔ کژ کژ افکند سایه>
  block
    text <ای خروسان از وی آموزید بانگ>
    text <بانگ بهر حق کند نه بهر دانگ>
  block
    text <صبح کاذب آید و نفریبدش>
    text <صبح کاذب عالم و نیک و بدش>
  block
    text <اهل دنیا عقل ناقص داشتند>
    text <تا که صبح صادقش پنداشتند>
  block
    text <صبح کاذب کاروانها را زدست>
    text <که به بوی روز بیرون آمدست>
  block
    text <صبح کاذب خلق را رهبر مباد>
    text <کو دهد بس کاروانها را به باد>
  block
    text <ای شده تو صبح کاذب را رهین>
    text <صبح صادق را تو کاذب هم مبین>
  block
    text <گر نداری از نفاق و بد امان>
    text <از چه داری بر برادر ظن همان>
  block
    text <بدگمان باشد همیشه زشت‌کار>
    text <نامهٔ خود خواند اندر حق یار>
  block
    text <آن خسان که در کژیها مانده‌اند>
    text <انبیا را ساحر و کژ خوانده‌اند>
  block
    text <وآن امیران خسیس قلب‌ساز>
    text <این گمان بردند بر حجرهٔ ایاز>
  block
    text <کو دفینه دارد و گنج اندر آن>
    text <ز آینهٔ خود منگر اندر دیگران>
  block
    text <شاه می‌دانست خود پاکی او>
    text <بهر ایشان کرد او آن جست و جو>
  block
    text <کای امیر آن حجره را بگشای در>
    text <نیم شب که باشد او زان بی‌خبر>
  block
    text <تا پدید آید سگالشهای او>
    text <بعد از آن بر ماست مالشهای او>
  block
    text <مر شما را دادم آن زر و گهر>
    text <من از آن زرها نخواهم جز خبر>
  block
    text <این همی‌گفت و دل او می‌طپید>
    text <از برای آن ایاز بی ندید>
  block
    text <که منم کین بر زبانم می‌رود>
    text <این جفاگر بشنود او چون شود>
  block
    text <باز می‌گوید به حق دین او>
    text <که ازین افزون بود تمکین او>
  block
    text <کی به قذف زشت من طیره شود>
    text <وز غرض وز سر من غافل بود>
  block
    text <مبتلی چون دید تاویلات رنج>
    text <برد بیند کی شود او مات رنج>
  block
    text <صاحب تاویل ایاز صابرست>
    text <کو به بحر عاقبتها ناظرست>
  block
    text <هم‌چو یوسف خواب این زندانیان>
    text <هست تعبیرش به پیش او عیان>
  block
    text <خواب خود را چون نداند مرد خیر>
    text <کو بود واقف ز سر خواب غیر>
  block
    text <گر زنم صد تیغ او را ز امتحان>
    text <کم نگردد وصلت آن مهربان>
  block
    text <داند او که آن تیغ بر خود می‌زنم>
    text <من ویم اندر حقیقت او منم>
