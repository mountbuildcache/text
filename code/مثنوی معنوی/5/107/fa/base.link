
text <حکایت آن شخص کی از ترس خویشتن را در خانه‌ای انداخت رخها زرد چون زعفران لبها کبود چون نیل دست لرزان چون برگ درخت خداوند خانه پرسید کی خیرست چه واقعه است گفت بیرون خر می‌گیرند به سخره گفت مبارک خر می‌گیرند تو خر نیستی چه می‌ترسی گفت خر به جد می‌گیرند تمییز برخاسته است امروز ترسم کی مرا خر گیرند>
  block
    text <آن یکی در خانه‌ای در می‌گریخت>
    text <زرد رو و لب کبود و رنگ ریخت>
  block
    text <صاحب خانه بگفتش خیر هست>
    text <که همی لرزد ترا چون پیر دست>
  block
    text <واقعه چونست چون بگریختی>
    text <رنگ رخساره چنین چون ریختی>
  block
    text <گفت بهر سخرهٔ شاه حرون>
    text <خر همی‌گیرند امروز از برون>
  block
    text <گفت می‌گیرند کو خر جان عم>
    text <چون نه‌ای خر رو ترا زین چیست غم>
  block
    text <گفت بس جدند و گرم اندر گرفت>
    text <گر خرم گیرند هم نبود شگفت>
  block
    text <بهر خرگیری بر آوردند دست>
    text <جدجد تمییز هم برخاستست>
  block
    text <چونک بی‌تمییزیان‌مان سرورند>
    text <صاحب خر را به جای خر برند>
  block
    text <نیست شاه شهر ما بیهوده گیر>
    text <هست تمییزش سمیعست و بصیر>
  block
    text <آدمی باش و ز خرگیران مترس>
    text <خر نه‌ای ای عیسی دوران مترس>
  block
    text <چرخ چارم هم ز نور تو پرست>
    text <حاش لله که مقامت آخرست>
  block
    text <تو ز چرخ و اختران هم برتری>
    text <گرچه بهر مصلحت در آخری>
  block
    text <میر آخر دیگر و خر دیگرست>
    text <نه هر آنک اندر آخر شد خرست>
  block
    text <چه در افتادیم در دنبال خر>
    text <از گلستان گوی و از گلهای تر>
  block
    text <از انار و از ترنج و شاخ سیب>
    text <وز شراب و شاهدان بی‌حساب>
  block
    text <یا از آن دریا که موجش گوهرست>
    text <گوهرش گوینده و بیناورست>
  block
    text <یا از آن مرغان که گل‌چین می‌کنند>
    text <بیضه‌ها زرین و سیمین می‌کنند>
  block
    text <یا از آن بازان که کبکان پرورند>
    text <هم نگون اشکم هم استان می‌پرند>
  block
    text <نردبانهاییست پنهان در جهان>
    text <پایه پایه تا عنان آسمان>
  block
    text <هر گره را نردبانی دیگرست>
    text <هر روش را آسمانی دیگرست>
  block
    text <هر یکی از حال دیگر بی‌خبر>
    text <ملک با پهنا و بی‌پایان و سر>
  block
    text <این در آن حیران که او از چیست خوش>
    text <وآن درین خیره که حیرت چیستش>
  block
    text <صحن ارض الله واسع آمده>
    text <هر درختی از زمینی سر زده>
  block
    text <بر درختان شکر گویان برگ و شاخ>
    text <که زهی ملک و زهی عرصهٔ فراخ>
  block
    text <بلبلان گرد شکوفهٔ پر گره>
    text <که از آنچ می‌خوری ما را بده>
  block
    text <این سخن پایان ندارد کن رجوع>
    text <سوی آن روباه و شیر و سقم و جوع>
