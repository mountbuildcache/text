
text <در بیان آنک نور خود از اندرون شخص منور بی‌آنک فعلی و قولی بیان کند گواهی دهد بر نور وی در بیان آنک آن‌نور خود را از اندرون سر عارف ظاهر کند بر خلقان بی‌فعل عارف و بی‌قول عارف افزون از آنک به قول و فعل او ظاهر شود چنانک آفتاب بلند شود بانگ خروس و اعلام مذن و علامات دیگر حاجت نیاید>
  block
    text <لیک نور سالکی کز حد گذشت>
    text <نور او پر شد بیابانها و دشت>
  block
    text <شاهدی‌اش فارغ آمد از شهود>
    text <وز تکلفها و جانبازی و جود>
  block
    text <نور آن گوهر چو بیرون تافتست>
    text <زین تسلسها فراغت یافتست>
  block
    text <پس مجو از وی گواه فعل و گفت>
    text <که ازو هر دو جهان چون گل شکفت>
  block
    text <این گواهی چیست اظهار نهان>
    text <خواه قول و خواه فعل و غیر آن>
  block
    text <که عرض اظهار سر جوهرست>
    text <وصف باقی وین عرض بر معبرست>
  block
    text <این نشان زر نماند بر محک>
    text <زر بماند نیک نام و بی ز شک>
  block
    text <این صلات و این جهاد و این صیام>
    text <هم نماند جان بماند نیک‌نام>
  block
    text <جان چنین افعال و اقوالی نمود>
    text <بر محک امر جوهر را بسود>
  block
    text <که اعتقادم راستست اینک گواه>
    text <لیک هست اندر گواهان اشتباه>
  block
    text <تزکیه باید گواهان را بدان>
    text <تزکیش صدقی که موقوفی بدان>
  block
    text <حفظ لفظ اندر گواه قولیست>
    text <حفظ عهد اندر گواه فعلیست>
  block
    text <گر گواه قول کژ گوید ردست>
    text <ور گواه فعل کژ پوید ردست>
  block
    text <قول و فعل بی‌تناقض بایدت>
    text <تا قبول اندر زمان بیش آیدت>
  block
    text <سعیکم شتی تناقض اندرید>
    text <روز می‌دوزید شب بر می‌درید>
  block
    text <پس گواهی با تناقض کی شنود>
    text <یا مگر حلمی کند از لطف خود>
  block
    text <فعل و قول اظهار سرست و ضمیر>
    text <هر دو پیدا می‌کند سر ستیر>
  block
    text <چون گواهت تزکیه شد شد قبول>
    text <ورنه محبوس است اندر مول مول>
  block
    text <تا تو بستیزی ستیزند ای حرون>
    text <فانتظرهم انهم منتظرون>
