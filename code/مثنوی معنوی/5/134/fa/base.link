
text <معنی ما شاء الله کان یعنی خواست خواست او و رضا رضای او جویید از خشم دیگران و رد دیگران دلتنگ مباشید آن کان اگر چه لفظ ماضیست لیکن در فعل خدا ماضی و مستقبل نباشد کی لیس  عند الله صباح و لا مساء>
  block
    text <قول بنده ایش شاء الله کان>
    text <بهر آن نبود که تنبل کن در آن>
  block
    text <بلک تحریضست بر اخلاص و جد>
    text <که در آن خدمت فزون شو مستعد>
  block
    text <گر بگویند آنچ می‌خواهی تو راد>
    text <کار کار تست برحسب مراد>
  block
    text <آنگهان تنبل کنی جایز بود>
    text <کانچ خواهی و آنچ گویی آن شود>
  block
    text <چون بگویند ایش شاء الله کان>
    text <حکم حکم اوست مطلق جاودان>
  block
    text <پس چرا صد مرده اندر ورد او>
    text <بر نگردی بندگانه گرد او>
  block
    text <گر بگویند آنچ می‌خواهد وزیر>
    text <خواست آن اوست اندر دار و گیر>
  block
    text <گرد او گردان شوی صد مرده زود>
    text <تا بریزد بر سرت احسان و جود>
  block
    text <یا گریزی از وزیر و قصر او>
    text <این نباشد جست و جوی نصر او>
  block
    text <بازگونه زین سخن کاهل شدی>
    text <منعکس ادراک و خاطر آمدی>
  block
    text <امر امر آن فلان خواجه‌ست هین>
    text <چیست یعنی با جز او کمتر نشین>
  block
    text <گرد خواجه گرد چون امر آن اوست>
    text <کو کشد دشمن رهاند جان دوست>
  block
    text <هرچه او خواهد همان یابی یقین>
    text <یاوه کم رو خدمت او برگزین>
  block
    text <نی چو حاکم اوست گرد او مگرد>
    text <تا شوی نامه سیاه و روی زود>
  block
    text <حق بود تاویل که آن گرمت کند>
    text <پر امید و چست و با شرمت کند>
  block
    text <ور کند سستت حقیقت این بدان>
    text <هست تبدیل و نه تاویلست آن>
  block
    text <این برای گرم کردن آمدست>
    text <تا بگیرد ناامیدان را دو دست>
  block
    text <معنی قرآن ز قرآن پرس و بس>
    text <وز کسی که آتش زدست اندر هوس>
  block
    text <پیش قرآن گشت قربانی و پست>
    text <تا که عین روح او قرآن شدست>
  block
    text <روغنی کو شد فدای گل به کل>
    text <خواه روغن بوی کن خواهی تو گل>
