
text <دوم بار آمدن روبه بر این خر گریخته تا باز بفریبدش>
  block
    text <پس بیامد زود روبه سوی خر>
    text <گفت خر از چون تو یاری الحذر>
  block
    text <ناجوامردا چه کردم من ترا>
    text <که به پیش اژدها بردی مرا>
  block
    text <موجب کین تو با جانم چه بود>
    text <غیر خبث جوهر تو ای عنود>
  block
    text <هم‌چو کزدم کو گزد پای فتی>
    text <نارسیده از وی او را زحمتی>
  block
    text <یا چو دیوی کو عدوی جان ماست>
    text <نارسیده زحمتش از ما و کاست>
  block
    text <بلک طبعا خصم جان آدمیست>
    text <از هلاک آدمی در خرمیست>
  block
    text <از پی هر آدمی او نسکلد>
    text <خو و طبع زشت خود او کی هلد>
  block
    text <زانک خبث ذات او بی‌موجبی>
    text <هست سوی ظلم و عدوان جاذبی>
  block
    text <هر زمان خواند ترا تا خرگهی>
    text <که در اندازد ترا اندر چهی>
  block
    text <که فلان جا حوض آبست و عیون>
    text <تا در اندازد به حوضت سرنگون>
  block
    text <آدمی را با همه وحی و نظر>
    text <اندر افکند آن لعین در شور و شر>
  block
    text <بی‌گناهی بی‌گزند سابقی>
    text <که رسد او را ز آدم ناحقی>
  block
    text <گفت روبه آن طلسم سحر بود>
    text <که ترا در چشم آن شیری نمود>
  block
    text <ورنه من از تو به تن مسکین‌ترم>
    text <که شب و روز اندر آنجا می‌چرم>
  block
    text <گرنه زان گونه طلسمی ساختی>
    text <هر شکم‌خواری بدانجا تاختی>
  block
    text <یک جهان بی‌نوا پر پیل و ارج>
    text <بی‌طلسمی کی بماندی سبز مرج>
  block
    text <من ترا خود خواستم گفتن به درس>
    text <که چنان هولی اگر بینی مترس>
  block
    text <لیک رفت از یاد علم آموزیت>
    text <که بدم مستغرق دلسوزیت>
  block
    text <دیدمت در جوع کلب و بی‌نوا>
    text <می‌شتابیدم که آیی تا دوا>
  block
    text <ورنه با تو گفتمی شرح طلسم>
    text <که آن خیالی می‌نماید نیست جسم>
