
text <در معنی این بیت «گر راه روی راه برت بگشایند   ور نیست شوی بهستیت بگرایند»>
  block
    text <گر زلیخا بست درها هر طرف>
    text <یافت یوسف هم ز جنبش منصرف>
  block
    text <باز شد قفل و در و شد ره پدید>
    text <چون توکل کرد یوسف برجهید>
  block
    text <گر چه رخنه نیست عالم را پدید>
    text <خیره یوسف‌وار می‌باید دوید>
  block
    text <تا گشاید قفل و در پیدا شود>
    text <سوی بی‌جایی شما را جا شود>
  block
    text <آمدی اندر جهان ای ممتحن>
    text <هیچ می‌بینی طریق آمدن>
  block
    text <تو ز جایی آمدی وز موطنی>
    text <آمدن را راه دانی هیچ نی>
  block
    text <گر ندانی تا نگویی راه نیست>
    text <زین ره بی‌راهه ما را رفتنیست>
  block
    text <می‌روی در خواب شادان چپ و راست>
    text <هیچ دانی راه آن میدان کجاست>
  block
    text <تو ببند آن چشم و خود تسلیم کن>
    text <خویش را بینی در آن شهر کهن>
  block
    text <چشم چون بندی که صد چشم خمار>
    text <بند چشم تست این سو از غرار>
  block
    text <چارچشمی تو ز عشق مشتری>
    text <بر امید مهتری و سروری>
  block
    text <ور بخسپی مشتری بینی به خواب>
    text <چغد بد کی خواب بیند جز خراب>
  block
    text <مشتری خواهی بهر دم پیچ پیچ>
    text <تو چه داری که فروشی هیچ هیچ>
  block
    text <گر دلت را نان بدی یا چاشتی>
    text <از خریداران فراغت داشتی>
