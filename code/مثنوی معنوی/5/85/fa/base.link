
text <تعجیل فرمودن پادشاه ایاز را کی زود این حکم را به فیصل رسان و منتظر مدار و ایام بیننا مگو کی الانتظار موت الاحمر و جواب گفتن ایاز شاه را>
  block
    text <گفت ای شه جملگی فرمان تراست>
    text <با وجود آفتاب اختر فناست>
  block
    text <زهره کی بود یا عطارد یا شهاب>
    text <کو برون آید به پیش آفتاب>
  block
    text <گر ز دلق و پوستین بگذشتمی>
    text <کی چنین تخم ملامت کشتمی>
  block
    text <قفل کردن بر در حجره چه بود>
    text <در میان صد خیالیی حسود>
  block
    text <دست در کرده درون آب جو>
    text <هر یکی زیشان کلوخ خشک‌جو>
  block
    text <پس کلوخ خشک در جو کی بود>
    text <ماهیی با آب عاصی کی شود>
  block
    text <بر من مسکین جفا دارند ظن>
    text <که وفا را شرم می‌آید ز من>
  block
    text <گر نبودی زحمت نامحرمی>
    text <چند حرفی از وفا واگفتمی>
  block
    text <چون جهانی شبهت و اشکال‌جوست>
    text <حرف می‌رانیم ما بیرون پوست>
  block
    text <گر تو خود را بشکنی مغزی شوی>
    text <داستان مغز نغزی بشنوی>
  block
    text <جوز را در پوستها آوازهاست>
    text <مغز و روغن را خود آوازی کجاست>
  block
    text <دارد آوازی نه اندر خورد گوش>
    text <هست آوازش نهان در گوش نوش>
  block
    text <گرنه خوش‌آوازی مغزی بود>
    text <ژغژغ آواز قشری کی شنود>
  block
    text <ژغژغ آن زان تحمل می‌کنی>
    text <تا که خاموشانه بر مغزی زنی>
  block
    text <چند گاهی بی‌لب و بی‌گوش شو>
    text <وانگهان چون لب حریف نوش شو>
  block
    text <چند گفتی نظم و نثر و راز فاش>
    text <خواجه یک روز امتحان کن گنگ باش>
