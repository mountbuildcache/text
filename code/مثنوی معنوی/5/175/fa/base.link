
text <تشنیع زدن امرا بر ایاز کی چرا شکستش و جواب دادن ایاز ایشان را>
  block
    text <گفت ایاز ای مهتران نامور>
    text <امر شه بهتر به قیمت یا گهر>
  block
    text <امر سلطان به بود پیش شما>
    text <یا که این نیکو گهر بهر خدا>
  block
    text <ای نظرتان بر گهر بر شاه نه>
    text <قبله‌تان غولست و جادهٔ راه نه>
  block
    text <من ز شه بر می‌نگردانم بصر>
    text <من چو مشرک روی نارم با حجر>
  block
    text <بی‌گهر جانی که رنگین سنگ را>
    text <برگزیند پس نهد شاه مرا>
  block
    text <پشت سوی لعبت گل‌رنگ کن>
    text <عقل در رنگ‌آورنده دنگ کن>
  block
    text <اندر آ در جو سبو بر سنگ زن>
    text <آتش اندر بو و اندر رنگ زن>
  block
    text <گر نه‌ای در راه دین از ره‌زنان>
    text <رنگ و بو مپرست مانند زنان>
  block
    text <سر فرود انداختند آن مهتران>
    text <عذرجویان گشه زان نسیان به جان>
  block
    text <از دل هر یک دو صد آه آن زمان>
    text <هم‌چو دودی می‌شدی تا آسمان>
  block
    text <کرد اشارت شه به جلاد کهن>
    text <که ز صدرم این خسان را دور کن>
  block
    text <این خسان چه لایق صدر من‌اند>
    text <کز پی سنگ امر ما را بشکنند>
  block
    text <امر ما پیش چنین اهل فساد>
    text <بهر رنگین سنگ شد خوار و کساد>
