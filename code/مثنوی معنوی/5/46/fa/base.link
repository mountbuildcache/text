
text <مثال عالم هست نیست‌نما و عالم نیست هست‌نما>
  block
    text <نیست را بنمود هست و محتشم>
    text <هست را بنمود بر شکل عدم>
  block
    text <بحر را پوشید و کف کرد آشکار>
    text <باد را پوشید و بنمودت غبار>
  block
    text <چون منارهٔ خاک پیچان در هوا>
    text <خاک از خود چون برآید بر علا>
  block
    text <خاک را بینی به بالا ای علیل>
    text <باد را نی جز به تعریف دلیل>
  block
    text <کف همی‌بینی روانه هر طرف>
    text <کف بی‌دریا ندارد منصرف>
  block
    text <کف به حس بینی و دریا از دلیل>
    text <فکر پنهان آشکارا قال و قیل>
  block
    text <نفی را اثبات می‌پنداشتیم>
    text <دیدهٔ معدوم‌بینی داشتیم>
  block
    text <دیده‌ای که اندر نعاسی شد پدید>
    text <کی تواند جز خیال و نیست دید>
  block
    text <لاجرم سرگشته گشتیم از ضلال>
    text <چون حقیقت شد نهان پیدا خیال>
  block
    text <این عدم را چون نشاند اندر نظر>
    text <چون نهان کرد آن حقیقت از بصر>
  block
    text <آفرین ای اوستاد سحرباف>
    text <که نمودی معرضان را درد صاف>
  block
    text <ساحران مهتاب پیمایند زود>
    text <پیش بازرگان و زر گیرند سود>
  block
    text <سیم بربایند زین گون پیچ پیچ>
    text <سیم از کف رفته و کرباس هیچ>
  block
    text <این جهان جادوست ما آن تاجریم>
    text <که ازو مهتاب پیموده خریم>
  block
    text <گز کند کرباس پانصد گز شتاب>
    text <ساحرانه او ز نور ماهتاب>
  block
    text <چون ستد او سیم عمرت ای رهی>
    text <سیم شد کرباس نی کیسه تهی>
  block
    text <قل اعوذت خواند باید کای احد>
    text <هین ز نفاثات افغان وز عقد>
  block
    text <می‌دمند اندر گره آن ساحرات>
    text <الغیاث المستغاث از برد و مات>
  block
    text <لیک بر خوان از زبان فعل نیز>
    text <که زبان قول سستست ای عزیز>
  block
    text <در زمانه مر ترا سه همره‌اند>
    text <آن یکی وافی و این دو غدرمند>
  block
    text <آن یکی یاران و دیگر رخت و مال>
    text <وآن سوم وافیست و آن حسن الفعال>
  block
    text <مال ناید با تو بیرون از قصور>
    text <یار آید لیک آید تا به گور>
  block
    text <چون ترا روز اجل آید به پیش>
    text <یار گوید از زبان حال خویش>
  block
    text <تا بدینجا بیش همره نیستم>
    text <بر سر گورت زمانی بیستم>
  block
    text <فعل تو وافیست زو کن ملتحد>
    text <که در آید با تو در قعر لحد>
