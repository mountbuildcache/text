
text <در بیان آنک عقل و روح در آب و گل محبوس‌اند هم‌چون هاروت و ماروت در چاه بابل>
  block
    text <هم‌چو هاروت و چو ماروت آن دو پاک>
    text <بسته‌اند اینجا به چاه سهمناک>
  block
    text <عالم سفلی و شهوانی درند>
    text <اندرین چه گشته‌اند از جرم‌بند>
  block
    text <سحر و ضد سحر را بی‌اختیار>
    text <زین دو آموزند نیکان و شرار>
  block
    text <لیک اول پند بدهندش که هین>
    text <سحر را از ما میاموز و مچین>
  block
    text <ما بیاموزیم این سحر ای فلان>
    text <از برای ابتلا و امتحان>
  block
    text <که امتحان را شرط باشد اختیار>
    text <اختیاری نبودت بی‌اقتدار>
  block
    text <میلها هم‌چون سگان خفته‌اند>
    text <اندریشان خیر و شر بنهفته‌اند>
  block
    text <چونک قدرت نیست خفتند این رده>
    text <هم‌چو هیزم‌پاره‌ها و تن‌زده>
  block
    text <تا که مرداری در آید در میان>
    text <نفخ صور حرص کوبد بر سگان>
  block
    text <چون در آن کوچه خری مردار شد>
    text <صد سگ خفته بدان بیدار شد>
  block
    text <حرصهای رفته اندر کتم غیب>
    text <تاختن آورد سر بر زد ز جیب>
  block
    text <موبه موی هر سگی دندان شده>
    text <وز برای حیله دم جنبان شده>
  block
    text <نیم زیرش حیله بالا آن غضب>
    text <چون ضعیف آتش که یابد او حطب>
  block
    text <شعله شعله می‌رسد از لامکان>
    text <می‌رود دود لهب تا آسمان>
  block
    text <صد چنین سگ اندرین تن خفته‌اند>
    text <چون شکاری نیستشان بنهفته‌اند>
  block
    text <یا چو بازانند و دیده دوخته>
    text <در حجاب از عشق صیدی سوخته>
  block
    text <تا کله بردارد و بیند شکار>
    text <آنگهان سازد طواف کوهسار>
  block
    text <شهوت رنجور ساکن می‌بود>
    text <خاطر او سوی صحت می‌رود>
  block
    text <چون ببیند نان و سیب و خربزه>
    text <در مصاف آید مزه و خوف بزه>
  block
    text <گر بود صبار دیدن سود اوست>
    text <آن تهیج طبع سستش را نکوست>
  block
    text <ور نباشد صبر پس نادیده به>
    text <تیر دور اولی ز مرد بی‌زره>
