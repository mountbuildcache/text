
text <سبب عداوت عام و بیگانه زیستن ایشان به اولیاء خدا کی بحقشان می‌خوانند و با آب حیات ابدی>
  block
    text <بلک از چفسیدگی در خان و مان>
    text <تلخشان آید شنیدن این بیان>
  block
    text <خرقه‌ای بر ریش خر چفسید سخت>
    text <چونک خواهی بر کنی زو لخت لخت>
  block
    text <جفته اندازد یقین آن خر ز درد>
    text <حبذا آن کس کزو پرهیز کرد>
  block
    text <خاصه پنجه ریش و هر جا خرقه‌ای>
    text <بر سرش چفسیده در نم غرقه‌ای>
  block
    text <خان و مان چون خرقه و این حرص‌ریش>
    text <حرص هر که بیش باشد ریش بیش>
  block
    text <خان و مان چغد ویرانست و بس>
    text <نشنود اوصاف بغداد و طبس>
  block
    text <گر بیاید باز سلطانی ز راه>
    text <صد خبر آرد بدین چغدان ز شاه>
  block
    text <شرح دارالملک و باغستان و جو>
    text <پس برو افسوس دارد صد عدو>
  block
    text <که چه باز آورد افسانهٔ کهن>
    text <کز گزاف و لاف می‌بافد سخن>
  block
    text <کهنه ایشانند و پوسیدهٔ ابد>
    text <ورنه آن دم کهنه را نو می‌کند>
  block
    text <مردگان کهنه را جان می‌دهد>
    text <تاج عقل و نور ایمان می‌دهد>
  block
    text <دل مدزد از دلربای روح‌بخش>
    text <که سوارت می‌کند بر پشت رخش>
  block
    text <سر مدزد از سر فراز تاج‌ده>
    text <کو ز پای دل گشاید صد گره>
  block
    text <با کی گویم در همه ده زنده کو>
    text <سوی آب زندگی پوینده کو>
  block
    text <تو به یک خواری گریزانی ز عشق>
    text <تو به جز نامی چه می‌دانی ز عشق>
  block
    text <عشق را صد ناز و استکبار هست>
    text <عشق با صد ناز می‌آید به دست>
  block
    text <عشق چون وافیست وافی می‌خرد>
    text <در حریف بی‌وفا می‌ننگرد>
  block
    text <چون درختست آدمی و بیخ عهد>
    text <بیخ را تیمار می‌باید به جهد>
  block
    text <عهد فاسد بیخ پوسیده بود>
    text <وز ثمار و لطف ببریده بود>
  block
    text <شاخ و برگ نخل گر چه سبز بود>
    text <با فساد بیخ سبزی نیست سود>
  block
    text <ور ندارد برگ سبز و بیخ هست>
    text <عاقبت بیرون کند صد برگ دست>
  block
    text <تو مشو غره به علمش عهد جو>
    text <علم چون قشرست و عهدش مغز او>
