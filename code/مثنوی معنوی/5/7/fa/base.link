
text <بیان آنک نماز و روزه و همه چیزهای برونی گواهیهاست بر نور اندرونی>
  block
    text <این نماز و روزه و حج و جهاد>
    text <هم گواهی دادنست از اعتقاد>
  block
    text <این زکات و هدیه و ترک حسد>
    text <هم گواهی دادنست از سر خود>
  block
    text <خوان و مهمانی پی اظهار راست>
    text <کای مهان ما با شما گشتیم راست>
  block
    text <هدیه‌ها و ارمغان و پیش‌کش>
    text <شد گواه آنک هستم با تو خوش>
  block
    text <هر کسی کوشد به مالی یا فسون>
    text <چیست دارم گوهری در اندرون>
  block
    text <گوهری دارم ز تقوی یا سخا>
    text <این زکات و روزه در هر دو گوا>
  block
    text <روزه گوید کرد تقوی از حلال>
    text <در حرامش دان که نبود اتصال>
  block
    text <وان زکاتش گفت کو از مال خویش>
    text <می‌دهد پس چون بدزدد ز اهل کیش>
  block
    text <گر بطراری کند پس دو گواه>
    text <جرح شد در محکمهٔ عدل اله>
  block
    text <هست صیاد ار کند دانه نثار>
    text <نه ز رحم و جود بل بهر شکار>
  block
    text <هست گربهٔ روزه‌دار اندر صیام>
    text <خفته کرده خویش بهر صید خام>
  block
    text <کرده بدظن زین کژی صد قوم را>
    text <کرده بدنام اهل جود و صوم را>
  block
    text <فضل حق با این که او کژ می‌تند>
    text <عاقبت زین جمله پاکش می‌کند>
  block
    text <سبق برده رحمتش وان غدر را>
    text <داده نوری که نباشد بدر را>
  block
    text <کوششش را شسته حق زین اختلاط>
    text <غسل داده رحمت او را زین خباط>
  block
    text <تا که غفاری او ظاهر شود>
    text <مغفری کلیش را غافر شود>
  block
    text <آب بهر این ببارید از سماک>
    text <تا پلیدان را کند از خبث پاک>
