
text <در تفسیر قول مصطفی علیه‌السلام من جعل الهموم هما واحدا کفاه الله سائر همومه و من تفرقت به الهموم لا یبالی الله فی ای واد اهلکه>
  block
    text <هوش را توزیع کردی بر جهات>
    text <می‌نیرزد تره‌ای آن ترهات>
  block
    text <آب هش را می‌کشد هر بیخ خار>
    text <آب هوشت چون رسد سوی ثمار>
  block
    text <هین بزن آن شاخ بد را خو کنش>
    text <آب ده این شاخ خوش را نو کنش>
  block
    text <هر دو سبزند این زمان آخر نگر>
    text <کین شود باطل از آن روید ثمر>
  block
    text <آب باغ این را حلال آن را حرام>
    text <فرق را آخر ببینی والسلام>
  block
    text <عدل چه بود آب ده اشجار را>
    text <ظلم چه بود آب دادن خار را>
  block
    text <عدل وضع نعمتی در موضعش>
    text <نه بهر بیخی که باشد آبکش>
  block
    text <ظلم چه بود وضع در ناموضعی>
    text <که نباشد جز بلا را منبعی>
  block
    text <نعمت حق را به جان و عقل ده>
    text <نه به طبع پر زحیر پر گره>
  block
    text <بار کن بیگار غم را بر تنت>
    text <بر دل و جان کم نه آن جان کندنت>
  block
    text <بر سر عیسی نهاده تنگ بار>
    text <خر سکیزه می‌زند در مرغزار>
  block
    text <سرمه را در گوش کردن شرط نیست>
    text <کار دل را جستن از تن شرط نیست>
  block
    text <گر دلی رو ناز کن خواری مکش>
    text <ور تنی شکر منوش و زهر چش>
  block
    text <زهر تن را نافعست و قند بد>
    text <تن همان بهتر که باشد بی‌مدد>
  block
    text <هیزم دوزخ تنست و کم کنش>
    text <ور بروید هیزمی رو بر کنش>
  block
    text <ورنه حمال حطب باشی حطب>
    text <در دو عالم هم‌چو جفت بولهب>
  block
    text <از حطب بشناس شاخ سدره را>
    text <گرچه هر دو سبز باشند ای فتی>
  block
    text <اصل آن شاخست هفتم آسمان>
    text <اصل این شاخست از نار و دخان>
  block
    text <هست مانندا به صورت پیش حس>
    text <که غلط‌بینست چشم و کیش حس>
  block
    text <هست آن پیدا به پیش چشم دل>
    text <جهد کن سوی دل آ جهد المقل>
  block
    text <ور نداری پا بجنبان خویش را>
    text <تا ببینی هر کم و هر بیش را>
