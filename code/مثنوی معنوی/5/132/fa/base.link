
text <حکایت هم در بیان تقریر اختیار خلق و بیان آنک تقدیر و قضا سلب کنندهٔ اختیار نیست>
  block
    text <گفت دزدی شحنه را کای پادشاه>
    text <آنچ کردم بود آن حکم اله>
  block
    text <گفت شحنه آنچ من هم می‌کنم>
    text <حکم حقست ای دو چشم روشنم>
  block
    text <از دکانی گر کسی تربی برد>
    text <کین ز حکم ایزدست ای با خرد>
  block
    text <بر سرش کوبی دو سه مشت ای کره>
    text <حکم حقست این که اینجا باز نه>
  block
    text <در یکی تره چو این عذر ای فضول>
    text <می‌نیاید پیش بقالی قبول>
  block
    text <چون بدین عذر اعتمادی می‌کنی>
    text <بر حوالی اژدهایی می‌تنی>
  block
    text <از چنین عذر ای سلیم نانبیل>
    text <خون و مال و زن همه کردی سبیل>
  block
    text <هر کسی پس سبلت تو بر کند>
    text <عذر آرد خویش را مضطر کند>
  block
    text <حکم حق گر عذر می‌شاید ترا>
    text <پس بیاموز و بده فتوی مرا>
  block
    text <که مرا صد آرزو و شهوتست>
    text <دست من بسته ز بیم و هیبتست>
  block
    text <پس کرم کن عذر را تعلیم ده>
    text <برگشا از دست و پای من گره>
  block
    text <اختیاری کرده‌ای تو پیشه‌ای>
    text <که اختیاری دارم و اندیشه‌ای>
  block
    text <ورنه چون بگزیده‌ای آن پیشه را>
    text <از میان پیشه‌ها ای کدخدا>
  block
    text <چونک آید نوبت نفس و هوا>
    text <بیست مرده اختیار آید ترا>
  block
    text <چون برد یک حبه از تو یار سود>
    text <اختیار جنگ در جانت گشود>
  block
    text <چون بیاید نوبت شکر نعم>
    text <اختیارت نیست وز سنگی تو کم>
  block
    text <دوزخت را عذر این باشد یقین>
    text <که اندرین سوزش مرا معذور بین>
  block
    text <کس بدین حجت چو معذورت نداشت>
    text <وز کف جلاد این دورت نداشت>
  block
    text <پس بدین داور جهان منظوم شد>
    text <حال آن عالم همت معلوم شد>
