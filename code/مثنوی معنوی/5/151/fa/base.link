
text <دو بار دست و پای امیر را بوسیدن و لابه کردن شفیعان و همسایگان زاهد>
  block
    text <آن شفیعان از دم هیهای او>
    text <چند بوسیدند دست و پای او>
  block
    text <کای امیر از تو نشاید کین کشی>
    text <گر بشد باده تو بی‌باده خوشی>
  block
    text <باده سرمایه ز لطف تو برد>
    text <لطف آب از لطف تو حسرت خورد>
  block
    text <پادشاهی کن ببخشش ای رحیم>
    text <ای کریم ابن الکریم ابن الکریم>
  block
    text <هر شرابی بندهٔ این قد و خد>
    text <جمله مستان را بود بر تو حسد>
  block
    text <هیچ محتاج می گلگون نه‌ای>
    text <ترک کن گلگونه تو گلگونه‌ای>
  block
    text <ای رخ چون زهره‌ات شمس الضحی>
    text <ای گدای رنگ تو گلگونه‌ها>
  block
    text <باده کاندر خنب می‌جوشد نهان>
    text <ز اشتیاق روی تو جوشد چنان>
  block
    text <ای همه دریا چه خواهی کرد نم>
    text <وی همه هستی چه می‌جویی عدم>
  block
    text <ای مه تابان چه خواهی کرد گرد>
    text <ای که مه در پیش رویت روی‌زرد>
  block
    text <تاج کرمناست بر فرق سرت>
    text <طوق اعطیناک آویز برت>
  block
    text <تو خوش و خوبی و کان هر خوشی>
    text <تو چرا خود منت باده کشی>
  block
    text <جوهرست انسان و چرخ او را عرض>
    text <جمله فرع و پایه‌اند و او غرض>
  block
    text <ای غلامت عقل و تدبیرات و هوش>
    text <چون چنینی خویش را ارزان فروش>
  block
    text <خدمتت بر جمله هستی مفترض>
    text <جوهری چون نجده خواهد از عرض>
  block
    text <علم جویی از کتبها ای فسوس>
    text <ذوق جویی تو ز حلوا ای فسوس>
  block
    text <بحر علمی در نمی پنهان شده>
    text <در سه گز تن عالمی پنهان شده>
  block
    text <می چه باشد یا سماع و یا جماع>
    text <تا بجویی زو نشاط و انتفاع>
  block
    text <آفتاب از ذره‌ای شد وام خواه>
    text <زهره‌ای از خمره‌ای شد جام‌خواه>
  block
    text <جان بی‌کیفی شده محبوس کیف>
    text <آفتابی حبس عقده اینت حیف>
