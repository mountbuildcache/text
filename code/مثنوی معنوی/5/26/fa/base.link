
text <قصهٔ آن حکیم کی دید طاوسی را کی پر زیبای خود را می‌کند به منقار و می‌انداخت و تن خود را کل و زشت می‌کرد از تعجب پرسید کی دریغت نمی‌آید گفت می‌آید اما پیش من جان از پر عزیزتر است و این پر عدوی جان منست>
  block
    text <پر خود می‌کند طاوسی به دشت>
    text <یک حکیمی رفته بود آنجا بگشت>
  block
    text <گفت طاوسا چنین پر سنی>
    text <بی‌دریغ از بیخ چون برمی‌کنی>
  block
    text <خود دلت چون می‌دهد تا این حلل>
    text <بر کنی اندازیش اندر وحل>
  block
    text <هر پرت را از عزیزی و پسند>
    text <حافظان در طی مصحف می‌نهند>
  block
    text <بهر تحریک هوای سودمند>
    text <از پر تو بادبیزن می‌کنند>
  block
    text <این چه ناشکری و چه بی‌باکیست>
    text <تو نمی‌دانی که نقاشش کیست>
  block
    text <یا همی‌دانی و نازی می‌کنی>
    text <قاصدا قلع طرازی می‌کنی>
  block
    text <ای بسا نازا که گردد آن گناه>
    text <افکند مر بنده را از چشم شاه>
  block
    text <ناز کردن خوشتر آید از شکر>
    text <لیک کم خایش که دارد صد خطر>
  block
    text <ایمن آبادست آن راه نیاز>
    text <ترک نازش گیر و با آن ره بساز>
  block
    text <ای بسا نازآوری زد پر و بال>
    text <آخر الامر آن بر آن کس شد وبال>
  block
    text <خوشی ناز ار دمی بفرازدت>
    text <بیم و ترس مضمرش بگدازدت>
  block
    text <وین نیاز ار چه که لاغر می‌کند>
    text <صدر را چون بدر انور می‌کند>
  block
    text <چون ز مرده زنده بیرون می‌کشد>
    text <هر که مرده گشت او دارد رشد>
  block
    text <چون ز زنده مرده بیرون می‌کند>
    text <نفس زنده سوی مرگی می‌تند>
  block
    text <مرده شو تا مخرج الحی الصمد>
    text <زنده‌ای زین مرده بیرون آورد>
  block
    text <دی شوی بینی تو اخراج بهار>
    text <لیل گردی بینی ایلاج نهار>
  block
    text <بر مکن آن پر که نپذیرد رفو>
    text <روی مخراش از عزا ای خوب‌رو>
  block
    text <آنچنان رویی که چون شمس ضحاست>
    text <آنچنان رخ را خراشیدن خطاست>
  block
    text <زخم ناخن بر چنان رخ کافریست>
    text <که رخ مه در فراق او گریست>
  block
    text <یا نمی‌بینی تو روی خویش را>
    text <ترک کن خوی لجاج اندیش را>
