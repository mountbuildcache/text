
text <فرمودن شاه ایاز را کی اختیار کن از عفو و مکافات کی از عدل و لطف هر چه کنی اینجا صوابست و در هر یکی مصلحتهاست کی در عدل هزار لطف هست درج و لکم فی القصاص حیوة آنکس کی کراهت می‌دارد قصاص را درین یک حیات قاتل نظر می‌کند و در صد هزار حیات کی معصوم و محقون خواهند شدن در حصن بیم سیاست نمی‌نگرد>
  block
    text <کن میان مجرمان حکم ای ایاز>
    text <ای ایاز پاک با صد احتراز>
  block
    text <گر دو صد بارت بجوشم در عمل>
    text <در کف جوشت نیابم یک دغل>
  block
    text <ز امتحان شرمنده خلقی بی‌شمار>
    text <امتحانها از تو جمله شرمسار>
  block
    text <بحر بی‌قعرست تنها علم نیست>
    text <کوه و صد کوهست این خود حلم نیست>
  block
    text <گفت من دانم عطای تست این>
    text <ورنه من آن چارقم و آن پوستین>
  block
    text <بهر آن پیغامبر این را شرح ساخت>
    text <هر که خود بشناخت یزدان را شناخت>
  block
    text <چارقت نطفه‌ست و خونت پوستین>
    text <باقی ای خواجه عطای اوست این>
  block
    text <بهر آن دادست تا جویی دگر>
    text <تو مگو که نیستش جز این قدر>
  block
    text <زان نماید چند سیب آن باغبان>
    text <تا بدانی نخل و دخل بوستان>
  block
    text <کف گندم زان دهد خریار را>
    text <تا بداند گندم انبار را>
  block
    text <نکته‌ای زان شرح گوید اوستاد>
    text <تا شناسی علم او را مستزاد>
  block
    text <ور بگویی خود همینش بود و بس>
    text <دورت اندازد چنانک از ریش خس>
  block
    text <ای ایاز اکنون بیا و داده ده>
    text <داد نادر در جهان بنیاد نه>
  block
    text <مجرمانت مستحق کشتن‌اند>
    text <وز طمع بر عفو و حلمت می‌تنند>
  block
    text <تا که رحمت غالب آید یا غضب>
    text <آب کوثر غالب آید یا لهب>
  block
    text <از پی مردم‌ربایی هر دو هست>
    text <شاخ حلم و خشم از عهد الست>
  block
    text <بهر این لفظ الست مستبین>
    text <نفی و اثباتست در لفظی قرین>
  block
    text <زانک استفهام اثباتیست این>
    text <لیک در وی لفظ لیس شد قرین>
  block
    text <ترک کن تا ماند این تقریر خام>
    text <کاسهٔ خاصان منه بر خوان عام>
  block
    text <قهر و لطفی چون صبا و چون وبا>
    text <آن یکی آهن‌ربا وین که‌ربا>
  block
    text <می‌کشد حق راستان را تا رشد>
    text <قسم باطل باطلان را می‌کشد>
  block
    text <معده حلوایی بود حلوا کشد>
    text <معده صفرایی بود سرکا کشد>
  block
    text <فرش سوزان سردی از جالس برد>
    text <فرش افسرده حرارت را خورد>
  block
    text <دوست بینی از تو رحمت می‌جهد>
    text <خصم بینی از تو سطوت می‌جهد>
  block
    text <ای ایاز این کار را زوتر گزار>
    text <زانک نوعی انتقامست انتظار>
