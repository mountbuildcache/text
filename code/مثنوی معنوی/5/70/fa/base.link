
text <جواب آمدن کی آنک نظر او بر اسباب و مرض و زخم تیغ نیاید بر کار تو عزرائیل هم نیاید کی تو هم سببی اگر چه مخفی‌تری از آن سببها و بود کی بر آن رنجور مخفی نباشد کی و هو اقرب الیه منکم و لکن لا تبصرون>
  block
    text <گفت یزدان آنک باشد اصل دان>
    text <پس ترا کی بیند او اندر میان>
  block
    text <گرچه خویش را عامه پنهان کرده‌ای>
    text <پیش روشن‌دیدگان هم پرده‌ای>
  block
    text <وانک ایشان را شکر باشد اجل>
    text <چون نظرشان مست باشد در دول>
  block
    text <تلخ نبود پیش ایشان مرگ تن>
    text <چون روند از چاه و زندان در چمن>
  block
    text <وا رهیدند از جهان پیچ‌پیچ>
    text <کس نگرید بر فوات هیچ هیچ>
  block
    text <برج زندان را شکست ارکانیی>
    text <هیچ ازو رنجد دل زندانیی>
  block
    text <کای دریغ این سنگ مرمر را شکست>
    text <تا روان و جان ما از حبس رست>
  block
    text <آن رخام خوب و آن سنگ شریف>
    text <برج زندان را بهی بود و الیف>
  block
    text <چون شکستش تا که زندانی برست>
    text <دست او در جرم این باید شکست>
  block
    text <هیچ زندانی نگوید این فشار>
    text <جز کسی کز حبس آرندش به دار>
  block
    text <تلخ کی باشد کسی را کش برند>
    text <از میان زهر ماران سوی قند>
  block
    text <جان مجرد گشته از غوغای تن>
    text <می‌پرد با پر دل بی‌پای تن>
  block
    text <هم‌چو زندانی چه که اندر شبان>
    text <خسپد و بیند به خواب او گلستان>
  block
    text <گوید ای یزدان مرا در تن مبر>
    text <تا درین گلشن کنم من کر و فر>
  block
    text <گویدش یزدان دعا شد مستجاب>
    text <وا مرو والله اعلم بالصواب>
  block
    text <این چنین خوابی ببین چون خوش بود>
    text <مرگ نادیده به جنت در رود>
  block
    text <هیچ او حسرت خورد بر انتباه>
    text <بر تن با سلسله در قعر چاه>
  block
    text <مؤمنی آخر در آ در صف رزم>
    text <که ترا بر آسمان بودست بزم>
  block
    text <بر امید راه بالا کن قیام>
    text <هم‌چو شمعی پیش محراب ای غلام>
  block
    text <اشک می‌بار و همی‌سوز از طلب>
    text <هم‌چو شمع سر بریده جمله شب>
  block
    text <لب فرو بند از طعام و از شراب>
    text <سوی خوان آسمانی کن شتاب>
  block
    text <دم به دم بر آسمان می‌دار امید>
    text <در هوای آسمان رقصان چو بید>
  block
    text <دم به دم از آسمان می‌آیدت>
    text <آب و آتش رزق می‌افزایدت>
  block
    text <گر ترا آنجا برد نبود عجب>
    text <منگر اندر عجز و بنگر در طلب>
  block
    text <کین طلب در تو گروگان خداست>
    text <زانک هر طالب به مطلوبی سزاست>
  block
    text <جهد کن تا این طلب افزون شود>
    text <تا دلت زین چاه تن بیرون شود>
  block
    text <خلق گوید مرد مسکین آن فلان>
    text <تو بگویی زنده‌ام ای غافلان>
  block
    text <گر تن من هم‌چو تن‌ها خفته است>
    text <هشت جنت در دلم بشکفته است>
  block
    text <جان چو خفته در گل و نسرین بود>
    text <چه غمست ار تن در آن سرگین بود>
  block
    text <جان خفته چه خبر دارد ز تن>
    text <کو به گلشن خفت یا در گولخن>
  block
    text <می‌زند جان در جهان آبگون>
    text <نعره یا لیت قومی یعلمون>
  block
    text <گر نخواهد زیست جان بی این بدن>
    text <پس فلک ایوان کی خواهد بدن>
  block
    text <گر نخواهد بی بدن جان تو زیست>
    text <فی السماء رزقکم روزی کیست>
