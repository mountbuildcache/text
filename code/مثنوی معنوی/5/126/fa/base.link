
text <صید کردن شیر آن خر را و تشنه  شدن شیر از کوشش رفت به چشمه تا آب خورد تا باز آمدن شیر جگربند و دل و گرده را روباه خورده بود کی لطیفترست شیر طلب کرد دل و جگر نیافت از روبه پرسید کی کو دل و جگر روبه گفت اگر او  را دل و جگر بودی آنچنان  سیاستی دیده بود آن روز و به هزار حیله جان برده کی بر تو باز آمدی لوکنا نسمع او نعقل ماکنا فی اصحاب السعیر>
  block
    text <برد خر را روبهک تا پیش شیر>
    text <پاره‌پاره کردش آن شیر دلیر>
  block
    text <تشنه شد از کوشش آن سلطان دد>
    text <رفت سوی چشمه تا آبی خورد>
  block
    text <روبهک خورد آن جگربند و دلش>
    text <آن زمان چون فرصتی شد حاصلش>
  block
    text <شیر چون وا گشت از چشمه به خور>
    text <جست در خر دل نه دل بد نه جگر>
  block
    text <گفت روبه را جگر کو دل چه شد>
    text <که نباشد جانور را زین دو بد>
  block
    text <گفت گر بودی ورا دل یا جگر>
    text <کی بدینجا آمدی بار دگر>
  block
    text <آن قیامت دیده بود و رستخیز>
    text <وآن ز کوه افتادن و هول و گریز>
  block
    text <گر جگر بودی ورا یا دل بدی>
    text <بار دیگر کی بر تو آمدی>
  block
    text <چون نباشد نور دل دل نیست آن>
    text <چون نباشد روح جز گل نیست آن>
  block
    text <آن زجاجی کو ندارد نور جان>
    text <بول و قاروره‌ست قندیلش مخوان>
  block
    text <نور مصباحست داد ذوالجلال>
    text <صنعت خلقست آن شیشه و سفال>
  block
    text <لاجرم در ظرف باشد اعتداد>
    text <در لهبها نبود الا اتحاد>
  block
    text <نور شش قندیل چون آمیختند>
    text <نیست اندر نورشان اعداد و چند>
  block
    text <آن جهود از ظرفها مشرک شده‌ست>
    text <نور دید آنمؤمنو مدرک شده‌ست>
  block
    text <چون نظر بر ظرف افتد روح را>
    text <پس دو بیند شیث را و نوح را>
  block
    text <جو که آبش هست جو خود آن بود>
    text <آدمی آنست کو را جان بود>
  block
    text <این نه مردانند اینها صورتند>
    text <مردهٔ نانند و کشتهٔ شهوتند>
