
text <رفتن این شیخ در خانهٔ امیری بهر کدیه روزی چهار بار به زنبیل به اشارت غیب و عتاب کردن امیر او را بدان وقاحت و عذر  گفتن او امیر را>
  block
    text <شیخ روزی چار کرت چون فقیر>
    text <بهر کدیه رفت در قصر امیر>
  block
    text <در کفش زنبیل و شی لله زنان>
    text <خالق جان می‌بجوید تای نان>
  block
    text <نعلهای بازگونه‌ست ای پسر>
    text <عقل کلی را کند هم خیره‌سر>
  block
    text <چون امیرش دید گفتش ای وقیح>
    text <گویمت چیزی منه نامم شحیح>
  block
    text <این چه سغری و چه رویست و چه کار>
    text <که به روزی اندر آیی چار بار>
  block
    text <کیست اینجا شیخ اندر بند تو>
    text <من ندیدم نر گدا مانند تو>
  block
    text <حرمت و آب گدایان برده‌ای>
    text <این چه عباسی زشت آورده‌ای>
  block
    text <غاشیه بر دوش تو عباس دبس>
    text <هیچ ملحد را مباد این نفس نحس>
  block
    text <گفت امیرا بنده فرمانم خموش>
    text <ز آتشم آگه نه‌ای چندین مجوش>
  block
    text <بهر نان در خویش حرصی دیدمی>
    text <اشکم نان‌خواه را بدریدمی>
  block
    text <هفت سال از سوز عشق جسم‌پز>
    text <در بیابان خورده‌ام من برگ رز>
  block
    text <تا ز برگ خشک و تازه خوردنم>
    text <سبز گشته بود این رنگ تنم>
  block
    text <تا تو باشی در حجاب بوالبشر>
    text <سرسری در عاشقان کمتر نگر>
  block
    text <زیرکان که مویها بشکافتند>
    text <علم هیات را به جان دریافتند>
  block
    text <علم نارنجات و سحر و فلسفه>
    text <گرچه نشناسند حق المعرفه>
  block
    text <لیک کوشیدند تا امکان خود>
    text <بر گذشتند از همه اقران خود>
  block
    text <عشق غیرت کرد و زیشان در کشید>
    text <شد چنین خورشید زیشان ناپدید>
  block
    text <نور چشمی کو به روز استاره دید>
    text <آفتابی چون ازو رو در کشید>
  block
    text <زین گذر کن پند من بپذیر هین>
    text <عاشقان را تو به چشم عشق بین>
  block
    text <وقت نازک باشد و جان در رصد>
    text <با تو نتوان گفت آن دم عذر خود>
  block
    text <فهم کن موقوف آن گفتن مباش>
    text <سینه‌های عاشقان را کم خراش>
  block
    text <نه گمانی برده‌ای تو زین نشاط>
    text <حزم را مگذار می‌کن احتیاط>
  block
    text <واجبست و جایزست و مستحیل>
    text <این وسط را گیر در حزم ای دخیل>
