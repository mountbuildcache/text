
text <بردن روبه خر را پیش شیر و جستن خر از شیر و عتاب کردن روباه با شیر کی هنوز خر دور بود تعجیل کردی و عذر گفتن  شیر و لابه کردن روبه را شیر کی برو بار دگرش به فریب>
  block
    text <چونک بر کوهش بسوی مرج برد>
    text <تا کند شیرش به حمله خرد و مرد>
  block
    text <دور بود از شیر و آن شیر از نبرد>
    text <تا به نزدیک آمدن صبری نکرد>
  block
    text <گنبدی کرد از بلندی شیر هول>
    text <خود نبودش قوت و امکان حول>
  block
    text <خر ز دورش دید و برگشت و گریز>
    text <تا به زیر کوه تازان نعل ریز>
  block
    text <گفت روبه شیر را ای شاه ما>
    text <چون نکردی صبر در وقت وغا>
  block
    text <تا به نزدیک تو آید آن غوی>
    text <تا باندک حمله‌ای غالب شوی>
  block
    text <مکر شیطانست تعجیل و شتاب>
    text <لطف رحمانست صبر و احتساب>
  block
    text <دور بود و حمله را دید و گریخت>
    text <ضعف تو ظاهر شد و آب تو ریخت>
  block
    text <گفت من پنداشتم بر جاست زور>
    text <تا بدین حد می‌ندانستم فتور>
  block
    text <نیز جوع و حاجتم از حد گذشت>
    text <صبر و عقلم از تجوع یاوه گشت>
  block
    text <گر توانی بار دیگر از خرد>
    text <باز آوردن مر او را مسترد>
  block
    text <منت بسیار دارم از تو من>
    text <جهد کن باشد بیاری‌اش به فن>
  block
    text <گفت آری گر خدا یاری دهد>
    text <بر دل او از عمی مهری نهد>
  block
    text <پس فراموشش شود هولی که دید>
    text <از خری او نباشد این بعید>
  block
    text <لیک چون آرم من او را بر متاز>
    text <تا ببادش ندهی از تعجیل باز>
  block
    text <گفت آری تجربه کردم که من>
    text <سخت رنجورم مخلخل گشته تن>
  block
    text <تا به نزدیکم نیاید خر تمام>
    text <من نجنبم خفته باشم در قوام>
  block
    text <رفت روبه گفت ای شه همتی>
    text <تا بپوشد عقل او را غفلتی>
  block
    text <توبه‌ها کردست خر با کردگار>
    text <که نگردد غرهٔ هر نابکار>
  block
    text <توبه‌هااش را به فن بر هم زنیم>
    text <ما عدوی عقل و عهد روشنیم>
  block
    text <کلهٔ خر گوی فرزندان ماست>
    text <فکرتش بازیچهٔ دستان ماست>
  block
    text <عقل که آن باشد ز دوران زحل>
    text <پیش عقل کل ندارد آن محل>
  block
    text <از عطارد وز زحل دانا شد او>
    text <ما ز داد کردگار لطف‌خو>
  block
    text <علم الانسان خم طغرای ماست>
    text <علم عند الله مقصدهای ماست>
  block
    text <تربیهٔ آن آفتاب روشنیم>
    text <ربی الاعلی از آن رو می‌زنیم>
  block
    text <تجربه گر دارد او با این همه>
    text <بشکند صد تجربه زین دمدمه>
  block
    text <بوک توبه بشکند آن سست‌خو>
    text <در رسد شومی اشکستن درو>
