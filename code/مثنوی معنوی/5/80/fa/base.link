
text <معشوقی از عاشق پرسید کی خود را دوست‌تر داری یا مرا  گفت من از خود مرده‌ام و به تو زنده‌ام از خود و از صفات خود نیست  شده‌ام و به تو هست شده‌ام علم خود را فراموش کرده‌ام و از علم تو  عالم شده‌ام قدرت خود را از یاد داده‌ام و از قدرت تو قادر شده‌ام اگر خود را دوست دارم ترا دوست داشته باشم و اگر ترا دوست دارم  خود را دوست داشته باشم  هر که را آینهٔ یقین باشد  گرچه خود بین خدای بین باشد  اخرج به صفاتی الی خلقی من رآک رآنی و من قصدک قصدنی و علی هذا>
  block
    text <گفت معشوقی به عاشق ز امتحان>
    text <در صبوحی کای فلان ابن الفلان>
  block
    text <مر مرا تو دوست‌تر داری عجب>
    text <یا که خود را راست گو یا ذا الکرب>
  block
    text <گفت من در تو چنان فانی شدم>
    text <که پرم از تتو ز ساران تا قدم>
  block
    text <بر من از هستی من جز نام نیست>
    text <در وجودم جز تو ای خوش‌کام نیست>
  block
    text <زان سبب فانی شدم من این چنین>
    text <هم‌چو سرکه در تو بحر انگبین>
  block
    text <هم‌چو سنگی کو شود کل لعل ناب>
    text <پر شود او از صفات آفتاب>
  block
    text <وصف آن سنگی نماند اندرو>
    text <پر شود از وصف خور او پشت و رو>
  block
    text <بعد از آن گر دوست دارد خویش را>
    text <دوستی خور بود آن ای فتا>
  block
    text <ور که خود را دوست دارد ای بجان>
    text <دوستی خویش باشد بی‌گمان>
  block
    text <خواه خود را دوست دارد لعل ناب>
    text <خواه تا او دوست دارد آفتاب>
  block
    text <اندرین دو دوستی خود فرق نیست>
    text <هر دو جانب جز ضیای شرق نیست>
  block
    text <تا نشد او لعل خود را دشمنست>
    text <زانک یک من نیست آنجا دو منست>
  block
    text <زانک ظلمانیست سنگ و روزکور>
    text <هست ظلمانی حقیقت ضد نور>
  block
    text <خویشتن را دوست دارد کافرست>
    text <زانک او مناع شمس اکبرست>
  block
    text <پس نشاید که بگوید سنگ انا>
    text <او همه تاریکیست و در فنا>
  block
    text <گفت فرعونی انا الحق گشت پست>
    text <گفت منصوری اناالحق و برست>
  block
    text <آن انا را لعنة الله در عقب>
    text <وین انا را رحمةالله ای محب>
  block
    text <زانک او سنگ سیه بد این عقیق>
    text <آن عدوی نور بود و این عشیق>
  block
    text <این انا هو بود در سر ای فضول>
    text <ز اتحاد نور نه از رای حلول>
  block
    text <جهد کن تا سنگیت کمتر شود>
    text <تا به لعلی سنگ تو انور شود>
  block
    text <صبر کن اندر جهاد و در عنا>
    text <دم به دم می‌بین بقا اندر فنا>
  block
    text <وصف سنگی هر زمان کم می‌شود>
    text <وصف لعلی در تو محکم می‌شود>
  block
    text <وصف هستی می‌رود از پیکرت>
    text <وصف مستی می‌فزاید در سرت>
  block
    text <سمع شو یکبارگی تو گوش‌وار>
    text <تا ز حلقهٔ لعل یابی گوشوار>
  block
    text <هم‌چو چه کن خاک می‌کن گر کسی>
    text <زین تن خاکی که در آبی رسی>
  block
    text <گر رسد جذبهٔ خدا آب معین>
    text <چاه ناکنده بجوشد از زمین>
  block
    text <کار می‌کن تو بگوش آن مباش>
    text <اندک اندک خاک چه را می‌تراش>
  block
    text <هر که رنجی دید گنجی شد پدید>
    text <هر که جدی کرد در جدی رسید>
  block
    text <گفت پیغمبر رکوعست و سجود>
    text <بر در حق کوفتن حلقهٔ وجود>
  block
    text <حلقهٔ آن در هر آنکو می‌زند>
    text <بهر او دولت سری بیرون کند>
