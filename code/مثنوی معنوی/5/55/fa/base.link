
text <پرسیدن آن پادشاه از آن مدعی نبوت کی آنک رسول راستین باشد و ثابت شود با او چه باشد کی کسی را بخشد یا به صحبت و خدمت او چه بخشش یابند غیر نصیحت به زبان کی می‌گوید>
  block
    text <شاه پرسیدش که باری وحی چیست>
    text <یا چه حاصل دارد آن کس کو نبیست>
  block
    text <گفت خود آن چیست کش حاصل نشد>
    text <یا چه دولت ماند کو واصل نشد>
  block
    text <گیرم این وحی نبی گنجور نیست>
    text <هم کم از وحی دل زنبور نیست>
  block
    text <چونک او حی الرب الی النحل آمدست>
    text <خانهٔ وحیش پر از حلوا شدست>
  block
    text <او به نور وحی حق عزوجل>
    text <کرد عالم را پر از شمع و عسل>
  block
    text <این که کرمناست و بالا می‌رود>
    text <وحیش از زنبور کمتر کی بود>
  block
    text <نه تو اعطیناک کوثر خوانده‌ای>
    text <پس چرا خشکی و تشنه مانده‌ای>
  block
    text <یا مگر فرعونی و کوثر چو نیل>
    text <بر تو خون گشتست و ناخوش ای علیل>
  block
    text <توبه کن بیزار شو از هر عدو>
    text <کو ندارد آب کوثر در کدو>
  block
    text <هر کرا دیدی ز کوثر سرخ‌رو>
    text <او محمدخوست با او گیر خو>
  block
    text <تا احب لله آیی در حساب>
    text <کز درخت احمدی با اوست سیب>
  block
    text <هر کرا دیدی ز کوثر خشک لب>
    text <دشمنش می‌دار هم‌چون مرگ و تب>
  block
    text <گر چه بابای توست و مام تو>
    text <کو حقیقت هست خون‌آشام تو>
  block
    text <از خلیل حق بیاموز این سیر>
    text <که شد او بیزار اول از پدر>
  block
    text <تا که ابغض لله آیی پیش حق>
    text <تا نگیرد بر تو رشک عشق دق>
  block
    text <تا نخوانی لا و الا الله را>
    text <در نیابی منهج این راه را>
