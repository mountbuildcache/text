
text <نصیحت مبارزان او را کی با این دل و زهره کی تو داری کی از کلابیسه شدن چشم کافر اسیری دست بسته بیهوش شوی و دشنه از دست بیفتد زنهار زنهار ملازم مطبخ خانقاه باش و سوی پیکار مرو تا رسوا نشوی>
  block
    text <قوم گفتندش به پیکار و نبرد>
    text <با چنین زهره که تو داری مگرد>
  block
    text <چون ز چشم آن اسیر بسته‌دست>
    text <غرقه گشتی کشتی تو در شکست>
  block
    text <پس میان حملهٔ شیران نر>
    text <که بود با تیغشان چون گوی سر>
  block
    text <کی توانی کرد در خون آشنا>
    text <چون نه‌ای با جنگ مردان آشنا>
  block
    text <که ز طاقاطاق گردنها زدن>
    text <طاق‌طاق جامه کوبان ممتهن>
  block
    text <بس تن بی‌سر که دارد اضطراب>
    text <بس سر بی‌تن به خون بر چون حباب>
  block
    text <زیر دست و پای اسپان در غزا>
    text <صد فنا کن غرقه گشته در فنا>
  block
    text <این چنین هوشی که از موشی پرید>
    text <اندر آن صف تیغ چون خواهد کشید>
  block
    text <چالش است آن حمزه خوردن نیست این>
    text <تا تو برمالی بخوردن آستین>
  block
    text <نیست حمزه خوردن اینجا تیغ بین>
    text <حمزه‌ای باید درین صف آهنین>
  block
    text <کار هر نازک‌دلی نبود قتال>
    text <که گریزد از خیالی چون خیال>
  block
    text <کار ترکانست نه ترکان برو>
    text <جای ترکان هست خانه خانه شو>
