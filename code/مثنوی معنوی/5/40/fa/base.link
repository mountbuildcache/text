
text <حکایت محمد خوارزمشاه کی شهر سبزوار کی همه رافضی باشند به جنگ بگرفت اما جان خواستند گفت آنگه امان دهم کی ازین شهر پیش من به هدیه ابوبکر نامی بیارید>
  block
    text <شد محمد الپ الغ خوارزمشاه>
    text <در قتال سبزوار پر پناه>
  block
    text <تنگشان آورد لشکرهای او>
    text <اسپهش افتاد در قتل عدو>
  block
    text <سجده آوردند پیشش کالامان>
    text <حلقه‌مان در گوش کن وا بخش جان>
  block
    text <هر خراج و صلتی که بایدت>
    text <آن ز ما هر موسمی افزایدت>
  block
    text <جان ما آن توست ای شیرخو>
    text <پیش ما چندی امانت باش گو>
  block
    text <گفت نرهانید از من جان خویش>
    text <تا نیاریدم ابوبکری به پیش>
  block
    text <تا مرا بوبکر نام از شهرتان>
    text <هدیه نارید ای رمیده امتان>
  block
    text <بدرومتان هم‌چو کشت ای قوم دون>
    text <نه خراج استانم و نه هم فسون>
  block
    text <بس جوال زر کشیدندش به راه>
    text <کز چنین شهری ابوبکری مخواه>
  block
    text <کی بود بوبکر اندر سبزوار>
    text <یا کلوخ خشک اندر جویبار>
  block
    text <رو بتابید از زر و گفت ای مغان>
    text <تا نیاریدم ابوبکر ارمغان>
  block
    text <هیچ سودی نیست کودک نیستم>
    text <تا به زر و سیم حیران بیستم>
  block
    text <تا نیاری سجده نرهی ای زبون>
    text <گر بپیمایی تو مسجد را به کون>
  block
    text <منهیان انگیختند از چپ و راست>
    text <که اندرین ویرانه بوبکری کجاست>
  block
    text <بعد سه روز و سه شب که اشتافتند>
    text <یک ابوبکری نزاری یافتند>
  block
    text <ره گذر بود و بمانده از مرض>
    text <در یکی گوشهٔ خرابه پر حرض>
  block
    text <خفته بود او در یکی کنجی خراب>
    text <چون بدیدندش بگفتندش شتاب>
  block
    text <خیز که سلطان ترا طالب شدست>
    text <کز تو خواهد شهر ما از قتل رست>
  block
    text <گفت اگر پایم بدی یا مقدمی>
    text <خود به راه خود به مقصد رفتمی>
  block
    text <اندرین دشمن‌کده کی ماندمی>
    text <سوی شهر دوستان می‌راندمی>
  block
    text <تختهٔ مرده‌کشان بفراشتند>
    text <وان ابوبکر مرا برداشتند>
  block
    text <سوی خوارمشاه حمالان کشان>
    text <می‌کشیدندش که تا بیند نشان>
  block
    text <سبزوارست این جهان و مرد حق>
    text <اندرین جا ضایعست و ممتحق>
  block
    text <هست خوارمشاه یزدان جلیل>
    text <دل همی خواهد ازین قوم رذیل>
  block
    text <گفت لا ینظر الی تصویرکم>
    text <فابتغوا ذا القلب فی‌تدبیر کم>
  block
    text <من ز صاحب‌دل کنم در تو نظر>
    text <نه به نقش سجده و ایثار زر>
  block
    text <تو دل خود را چو دل پنداشتی>
    text <جست و جوی اهل دل بگذاشتی>
  block
    text <دل که گر هفصد چو این هفت آسمان>
    text <اندرو آید شود یاوه و نهان>
  block
    text <این چنین دل ریزه‌ها را دل مگو>
    text <سبزوار اندر ابوبکری بجو>
  block
    text <صاحب دل آینهٔ شش‌رو شود>
    text <حق ازو در شش جهت ناظر بود>
  block
    text <هر که اندر شش جهت دارد مقر>
    text <نکندش بی‌واسطهٔ او حق نظر>
  block
    text <گر کند رد از برای او کند>
    text <ور قبول آرد همو باشد سند>
  block
    text <بی‌ازو ندهد کسی را حق نوال>
    text <شمه‌ای گفتم من از صاحب‌وصال>
  block
    text <موهبت را بر کف دستش نهد>
    text <وز کفش آن را به مرحومان دهد>
  block
    text <با کفش دریای کل را اتصال>
    text <هست بی‌چون و چگونه و بر کمال>
  block
    text <اتصالی که نگنجد در کلام>
    text <گفتنش تکلیف باشد والسلام>
  block
    text <صد جوال زر بیاری ای غنی>
    text <حق بگوید دل بیار ای منحنی>
  block
    text <گر ز تو راضیست دل من راضیم>
    text <ور ز تو معرض بود اعراضیم>
  block
    text <ننگرم در تو در آن دل بنگرم>
    text <تحفه او را آر ای جان بر درم>
  block
    text <با تو او چونست هستم من چنان>
    text <زیر پای مادران باشد جنان>
  block
    text <مادر و بابا و اصل خلق اوست>
    text <ای خنک آنکس که داند دل ز پوست>
  block
    text <تو بگویی نک دل آوردم به تو>
    text <گویدت پرست ازین دلها قتو>
  block
    text <آن دلی آور که قطب عالم اوست>
    text <جان جان جان جان آدم اوست>
  block
    text <از برای آن دل پر نور و بر>
    text <هست آن سلطان دلها منتظر>
  block
    text <تو بگردی روزها در سبزوار>
    text <آنچنان دل را نیابی ز اعتبار>
  block
    text <پس دل پژمردهٔ پوسیده‌جان>
    text <بر سر تخته نهی آن سو کشان>
  block
    text <که دل آوردم ترا ای شهریار>
    text <به ازین دل نبود اندر سبزوار>
  block
    text <گویدت این گورخانه‌ست ای جری>
    text <که دل مرده بدینجا آوری>
  block
    text <رو بیاور آن دلی کو شاه‌خوست>
    text <که امان سبزوار کون ازوست>
  block
    text <گویی آن دل زین جهان پنهان بود>
    text <زانک ظلمت با ضیا ضدان بود>
  block
    text <دشمنی آن دل از روز الست>
    text <سبزوار طبع را میراثی است>
  block
    text <زانک او بازست و دنیا شهر زاغ>
    text <دیدن ناجنس بر ناجنس داغ>
  block
    text <ور کند نرمی نفاقی می‌کند>
    text <ز استمالت ارتفاقی می‌کند>
  block
    text <می‌کند آری نه از بهر نیاز>
    text <تا که ناصح کم کند نصح دراز>
  block
    text <زانک این زاغ خس مردارجو>
    text <صد هزاران مکر دارد تو به تو>
  block
    text <گر پذیرند آن نفاقش را رهید>
    text <شد نفاقش عین صدق مستفید>
  block
    text <زانک آن صاحب دل با کر و فر>
    text <هست در بازار ما معیوب‌خر>
  block
    text <صاحب دل جو اگر بی‌جان نه‌ای>
    text <جنس دل شو گر ضد سلطان نه‌ای>
  block
    text <آنک زرق او خوش آید مر ترا>
    text <آن ولی تست نه خاص خدا>
  block
    text <هر که او بر خو و بر طبع تو زیست>
    text <پیش طبع تو ولی است و نبیست>
  block
    text <رو هوا بگذار تا بویت شود>
    text <وان مشام خوش عبرجویت شود>
  block
    text <از هوارانی دماغت فاسدست>
    text <مشک و عنبر پیش مغزت کاسدست>
  block
    text <حد ندارد این سخن و آهوی ما>
    text <می‌گریزد اندر آخر جابجا>
