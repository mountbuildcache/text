
text <فرق میان دعوت شیخ کامل واصل و میان سخن ناقصان  فاضل فضل تحصیلی بر بسته>
  block
    text <شیخ نورانی ز ره آگه کند>
    text <با سخن هم نور را همره کند>
  block
    text <جهد کن تا مست و نورانی شوی>
    text <تا حدیثت را شود نورش روی>
  block
    text <هر چه در دوشاب جوشیده شود>
    text <در عقیده طعم دوشابش بود>
  block
    text <از جزر وز سیب و به وز گردگان>
    text <لذت دوشاب یابی تو از آن>
  block
    text <علم اندر نور چون فرغرده شد>
    text <پس ز علمت نور یابد قوم لد>
  block
    text <هر چه گویی باشد آن هم نورناک>
    text <که آسمان هرگز نبارد غیر پاک>
  block
    text <آسمان شو ابر شو باران ببار>
    text <ناودان بارش کند نبود به کار>
  block
    text <آب اندر ناودان عاریتیست>
    text <آب اندر ابر و دریا فطرتیست>
  block
    text <فکر و اندیشه‌ست مثل ناودان>
    text <وحی و مکشوفست ابر و آسمان>
  block
    text <آب باران باغ صد رنگ آورد>
    text <ناودان همسایه در جنگ آورد>
  block
    text <خر دو سه حمله به روبه بحث کرد>
    text <چون مقلد بد فریب او بخورد>
  block
    text <طنطنهٔ ادراک بینایی نداشت>
    text <دمدمهٔ روبه برو سکته گماشت>
  block
    text <حرص خوردن آنچنان کردش ذلیل>
    text <که زبونش گشت با پانصد دلیل>
