
text <باز جواب گفتن آن کافر جبری آن سنی را کی باسلامش دعوت می‌کرد و به ترک اعتقاد جبرش دعوت می‌کرد و دراز شدن  مناظره از طرفین کی مادهٔ اشکال و جواب را نبرد الا عشق حقیقی کی او را پروای آن نماند و ذلک فضل الله یتیه من یشاء>
  block
    text <کافر جبری جواب آغاز کرد>
    text <که از آن حیران شد آن منطیق مرد>
  block
    text <لیک گر من آن جوابات و سؤال>
    text <جمله را گویم بمانم زین مقال>
  block
    text <زان مهم‌تر گفتنیها هستمان>
    text <که بدان فهم تو به یابد نشان>
  block
    text <اندکی گفتیم زان بحث ای عتل>
    text <ز اندکی پیدا بود قانون کل>
  block
    text <هم‌چنین بحثست تا حشر بشر>
    text <در میان جبری و اهل قدر>
  block
    text <گر فرو ماندی ز دفع خصم خویش>
    text <مذهب ایشان بر افتادی ز پیش>
  block
    text <چون برون‌شوشان نبودی در جواب>
    text <پس رمیدندی از آن راه تباب>
  block
    text <چونک مقضی بد دوام آن روش>
    text <می‌دهدشان از دلایل پرورش>
  block
    text <تا نگردد ملزم از اشکال خصم>
    text <تا بود محجوب از اقبال خصم>
  block
    text <تا که این هفتاد و دو ملت مدام>
    text <در جهان ماند الی یوم القیام>
  block
    text <چون جهان ظلمتست و غیب این>
    text <از برای سایه می‌باید زمین>
  block
    text <تا قیامت ماند این هفتاد و دو>
    text <کم نیاید مبتدع را گفت و گو>
  block
    text <عزت مخزن بود اندر بها>
    text <که برو بسیار باشد قفلها>
  block
    text <عزت مقصد بود ای ممتحن>
    text <پیچ پیچ راه و عقبه و راه‌زن>
  block
    text <عزت کعبه بود و آن نادیه>
    text <ره‌زنی اعراب و طول بادیه>
  block
    text <هر روش هر ره که آن محمود نیست>
    text <عقبه‌ای و مانعی و ره‌زنیست>
  block
    text <این روش خصم و حقود آن شده>
    text <تا مقلد در دو ره حیران شده>
  block
    text <صدق هر دو ضد بیند در روش>
    text <هر فریقی در ره خود خوش منش>
  block
    text <گر جوابش نیست می‌بندد ستیز>
    text <بر همان دم تا به روز رستخیز>
  block
    text <که مهان ما بدانند این جواب>
    text <گرچه از ما شد نهان وجه صواب>
  block
    text <پوزبند وسوسه عشقست و بس>
    text <ورنه کی وسواس را بستست کس>
  block
    text <عاشقی شو شاهدی خوبی بجو>
    text <صید مرغابی همی‌کن جو بجو>
  block
    text <کی بری زان آب کان آبت برد>
    text <کی کنی زان فهم فهمت را خورد>
  block
    text <غیر این معقولها معقولها>
    text <یابی اندر عشق با فر و بها>
  block
    text <غیر این عقل تو حق را عقلهاست>
    text <که بدان تدبیر اسباب سماست>
  block
    text <که بدین عقل آوری ارزاق را>
    text <زان دگر مفرش کنی اطباق را>
  block
    text <چون ببازی عقل در عشق صمد>
    text <عشر امثالت دهد یا هفت‌صد>
  block
    text <آن زنان چون عقلها درباختند>
    text <بر رواق عشق یوسف تاختند>
  block
    text <عقلشان یک‌دم ستد ساقی عمر>
    text <سیر گشتند از خرد باقی مرد>
  block
    text <اصل صد یوسف جمال ذوالجلال>
    text <ای کم از زن شو فدای آن جمال>
  block
    text <عشق برد بحث را ای جان و بس>
    text <کو ز گفت و گو شود فریاد رس>
  block
    text <حیرتی آید ز عشق آن نطق را>
    text <زهره نبود که کند او ماجرا>
  block
    text <که بترسد گر جوابی وا دهد>
    text <گوهری از لنج او بیرون فتد>
  block
    text <لب ببندد سخت او از خیر و شر>
    text <تا نباید کز دهان افتد گهر>
  block
    text <هم‌چنانک گفت آن یار رسول>
    text <چون نبی بر خواندی بر ما فصول>
  block
    text <آن رسول مجتبی وقت نثار>
    text <خواستی از ما حضور و صد وقار>
  block
    text <آنچنان که بر سرت مرغی بود>
    text <کز فواتش جان تو لرزان شود>
  block
    text <پس نیاری هیچ جنبیدن ز جا>
    text <تا نگیرد مرغ خوب تو هوا>
  block
    text <دم نیاری زد ببندی سرفه را>
    text <تا نباید که بپرد آن هما>
  block
    text <ور کست شیرین بگوید یا ترش>
    text <بر لب انگشتی نهی یعنی خمش>
  block
    text <حیرت آن مرغست خاموشت کند>
    text <بر نهد سردیگ و پر جوشت کند>
