
text <در ابتدای خلقت جسم آدم علیه‌السلام  کی جبرئیل علیه‌السلام را اشارت کرد کی برو از زمین مشتی خاک برگیر و به روایتی از هر نواحی مشت مشت بر گیر>
  block
    text <چونک صانع خواست ایجاد بشر>
    text <از برای ابتلای خیر و شر>
  block
    text <جبرئیل صدق را فرمود رو>
    text <مشت خاکی از زمین بستان گرو>
  block
    text <او میان بست و بیامد تا زمین>
    text <تا گزارد امر رب‌العالمین>
  block
    text <دست سوی خاک برد آن مؤتمر>
    text <خاک خود را در کشید و شد حذر>
  block
    text <پس زبان بگشاد خاک و لابه کرد>
    text <کز برای حرمت خلاق فرد>
  block
    text <ترک من گو و برو جانم ببخش>
    text <رو بتاب از من عنان خنگ رخش>
  block
    text <در کشاکشهای تکلیف و خطر>
    text <بهر لله هل مرا اندر مبر>
  block
    text <بهر آن لطفی که حقت بر گزید>
    text <کرد بر تو علم لوح کل پدید>
  block
    text <تا ملایک را معلم آمدی>
    text <دایما با حق مکلم آمدی>
  block
    text <که سفیر انبیا خواهی بدن>
    text <تو حیات جان وحیی نی بدن>
  block
    text <بر سرافیلت فضیلت بود از آن>
    text <کو حیات تن بود تو آن جان>
  block
    text <بانگ صورش نشات تن‌ها بود>
    text <نفخ تو نشو دل یکتا بود>
  block
    text <جان جان تن حیات دل بود>
    text <پس ز دادش داد تو فاضل بود>
  block
    text <باز میکائیل رزق تن دهد>
    text <سعی تو رزق دل روشن دهد>
  block
    text <او بداد کیل پر کردست ذیل>
    text <داد رزق تو نمی‌گنجد به کیل>
  block
    text <هم ز عزرائیل با قهر و عطب>
    text <تو بهی چون سبق رحمت بر غضب>
  block
    text <حامل عرش این چهارند و تو شاه>
    text <بهترین هر چهاری ز انتباه>
  block
    text <روز محشر هشت بینی حاملانش>
    text <هم تو باشی افضل هشت آن زمانش>
  block
    text <هم‌چنین برمی‌شمرد و می‌گریست>
    text <بوی می‌برد او کزین مقصود چیست>
  block
    text <معدن شرم و حیا بد جبرئیل>
    text <بست آن سوگندها بر وی سبیل>
  block
    text <بس که لابه کردش و سوگند داد>
    text <بازگشت و گفت یا رب العباد>
  block
    text <که نبودم من به کارت سرسری>
    text <لیک زانچ رفت تو داناتری>
  block
    text <گفت نامی که ز هولش ای بصیر>
    text <هفت گردون باز ماند از مسیر>
  block
    text <شرمم آمد گشتم از نامت خجل>
    text <ورنه آسانست نقل مشت گل>
  block
    text <که تو زوری داده‌ای املاک را>
    text <که بدرانند این افلاک را>
