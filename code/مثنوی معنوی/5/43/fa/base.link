
text <بیان آنک کشتن خلیل علیه‌السلام خروس را اشارت به قمع و قهر کدام  صفت بود از صفات مذمومات مهلکان در باطن مرید>
  block
    text <شهوتی است او و بس شهوت‌پرست>
    text <زان شراب زهرناک ژاژ مست>
  block
    text <گرنه بهر نسل بود ای وصی>
    text <آدم از ننگش بکردی خود خصی>
  block
    text <گفت ابلیس لعین دادار را>
    text <دام زفتی خواهم این اشکار را>
  block
    text <زر و سیم و گلهٔ اسپش نمود>
    text <که بدین تانی خلایق را ربود>
  block
    text <گفت شاباش و ترش آویخت لنج>
    text <شد ترنجیده ترش هم‌چون ترنج>
  block
    text <پس زر و گوهر ز معدنهای خوش>
    text <کرد آن پس‌مانده را حق پیش‌کش>
  block
    text <گیر این دام دگر را ای لعین>
    text <گفت زین افزون ده ای نعم‌المعین>
  block
    text <چرب و شیرین و شرابات ثمین>
    text <دادش و بس جامهٔ ابریشمین>
  block
    text <گفت یا رب بیش ازین خواهم مدد>
    text <تا ببندمشان به حبل من مسد>
  block
    text <تا که مستانت که نر و پر دلند>
    text <مردوار آن بندها را بسکلند>
  block
    text <تا بدین دام و رسنهای هوا>
    text <مرد تو گردد ز نامردان جدا>
  block
    text <دام دیگر خواهم ای سلطان تخت>
    text <دام مردانداز و حیلت‌ساز سخت>
  block
    text <خمر و چنگ آورد پیش او نهاد>
    text <نیم‌خنده زد بدان شد نیم‌شاد>
  block
    text <سوی اضلال ازل پیغام کرد>
    text <که بر آر از قعر بحر فتنه گرد>
  block
    text <نی یکی از بندگانت موسی است>
    text <پرده‌ها در بحر او از گرد بست>
  block
    text <آب از هر سو عنان را واکشید>
    text <از تگ دریا غباری برجهید>
  block
    text <چونک خوبی زنان فا او نمود>
    text <که ز عقل و صبر مردان می‌فزود>
  block
    text <پس زد انگشتک به رقص اندر فتاد>
    text <که بده زوتر رسیدم در مراد>
  block
    text <چون بدید آن چشمهای پرخمار>
    text <که کند عقل و خرد را بی‌قرار>
  block
    text <وآن صفای عارض آن دلبران>
    text <که بسوزد چون سپند این دل بر آن>
  block
    text <رو و خال و ابرو و لب چون عقیق>
    text <گوییا حق تافت از پردهٔ رقیق>
  block
    text <دید او آن غنج و برجست سبک>
    text <چون تجلی حق از پردهٔ تنک>
