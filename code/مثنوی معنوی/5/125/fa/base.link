
text <حکایت آن گاو کی تنها در جزیره ایست بزرگ حق تعالی آن جزیرهٔ بزرگ را پر کند از نبات و ریاحین کی علف گاو باشد تا به شب آن گاو همه را بخورد و فربه شود چون کوه پاره‌ای چون شب شود خوابش نبرد از غصه و خوف کی همه صحرا را چریدم فردا چه خورم تا ازین غصه لاغر شود هم‌چون خلال روز برخیزد  همه صحرا را سبزتر و انبوه‌تر بیند از دی باز بخورد و فربه شود باز شبش همان غم بگیرد سالهاست کی او هم‌چنین می‌بیند و اعتماد نمی‌کند>
  block
    text <یک جزیرهٔ سبز هست اندر جهان>
    text <اندرو گاویست تنها خوش‌دهان>
  block
    text <جمله صحرا را چرد او تا به شب>
    text <تا شود زفت و عظیم و منتجب>
  block
    text <شب ز اندیشه که فردا چه خورم>
    text <گردد او چون تار مو لاغر ز غم>
  block
    text <چون برآید صبح گردد سبز دشت>
    text <تا میان رسته قصیل سبز و کشت>
  block
    text <اندر افتد گاو با جوع البقر>
    text <تا به شب آن را چرد او سر به سر>
  block
    text <باز زفت و فربه و لمتر شود>
    text <آن تنش از پیه و قوت پر شود>
  block
    text <باز شب اندر تب افتد از فزع>
    text <تا شود لاغر ز خوف منتجع>
  block
    text <که چه خواهم خورد فردا وقت خور>
    text <سالها اینست کار آن بقر>
  block
    text <هیچ نندیشد که چندین سال من>
    text <می‌خورم زین سبزه‌زار و زین چمن>
  block
    text <هیچ روزی کم نیامد روزیم>
    text <چیست این ترس و غم و دلسوزیم>
  block
    text <باز چون شب می‌شود آن گاو زفت>
    text <می‌شود لاغر که آوه رزق رفت>
  block
    text <نفس آن گاوست و آن دشت این جهان>
    text <کو همی لاغر شود از خوف نان>
  block
    text <که چه خواهم خورد مستقبل عجب>
    text <لوت فردا از کجا سازم طلب>
  block
    text <سالها خوردی و کم نامد ز خور>
    text <ترک مستقبل کن و ماضی نگر>
  block
    text <لوت و پوت خورده را هم یاد آر>
    text <منگر اندر غابر و کم باش زار>
