
text <حکایت دیدن خر هیزم‌فروش با نوایی اسپان تازی را بر آخر  خاص و تمنا بردن آن دولت را در موعظهٔ آنک تمنا نباید بردن الا  مغفرت و عنایت و هدایت کی اگر در صد لون رنجی چون لذت  مغفرت بود همه شیرین شود باقی هر دولتی کی آن را ناآزموده تمنی  می‌بری با آن رنجی قرینست کی آن را نمی‌بینی چنانک از هر دامی  دانه پیدا بود و فخ پنهان تو درین یک دام مانده‌ای تمنی می‌بری کی  کاشکی با آن دانه‌ها رفتمی پنداری کی آن دانه‌ها بی‌دامست>
  block
    text <بود سقایی مرورا یک خری>
    text <گشته از محنت دو تا چون چنبری>
  block
    text <پشتش از بار گران صد جای ریش>
    text <عاشق و جویان روز مرگ خویش>
  block
    text <جو کجا از کاه خشک او سیر نی>
    text <در عقب زخمی و سیخی آهنی>
  block
    text <میر آخر دید او را رحم کرد>
    text <که آشنای صاحب خر بود مرد>
  block
    text <پس سلامش کرد و پرسیدش ز حال>
    text <کز چه این خر گشت دوتا هم‌چو دال>
  block
    text <گفت از درویشی و تقصیر من>
    text <که نمی‌یابد خود این بسته‌دهن>
  block
    text <گفت بسپارش به من تو روز چند>
    text <تا شود در آخر شه زورمند>
  block
    text <خر بدو بسپرد و آن رحمت‌پرست>
    text <در میان آخر سلطانش بست>
  block
    text <خر ز هر سو مرکب تازی بدید>
    text <با نوا و فربه و خوب و جدید>
  block
    text <زیر پاشان روفته آبی زده>
    text <که به وقت وجو به هنگام آمده>
  block
    text <خارش و مالش مر اسپان را بدید>
    text <پوز بالا کرد کای رب مجید>
  block
    text <نه که مخلوق توم گیرم خرم>
    text <از چه زار و پشت ریش و لاغرم>
  block
    text <شب ز درد پشت و از جوع شکم>
    text <آرزومندم به مردن دم به دم>
  block
    text <حال این اسپان چنین خوش با نوا>
    text <من چه مخصوصم به تعذیب و بلا>
  block
    text <ناگهان آوازهٔ پیگار شد>
    text <تازیان را وقت زین و کار شد>
  block
    text <زخمهای تیر خوردند از عدو>
    text <رفت پیکانها دریشان سو به سو>
  block
    text <از غزا باز آمدند آن تازیان>
    text <اندر آخر جمله افتاده ستان>
  block
    text <پایهاشان بسته محکم با نوار>
    text <نعلبندان ایستاده بر قطار>
  block
    text <می‌شکافیدند تن‌هاشان بنیش>
    text <تا برون آرند پیکانها ز ریش>
  block
    text <آن خر آن را دید و می‌گفت ای خدا>
    text <من به فقر و عافیت دادم رضا>
  block
    text <زان نوا بیزارم و زان زخم زشت>
    text <هرکه خواهد عافیت دنیا بهشت>
