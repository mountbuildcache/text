
text <صاحب‌دلی دید سگ حامله در شکم آن سگ‌بچگان بانگ می‌کردند در تعجب ماند کی حکمت بانگ سگ پاسبانیست بانگ در اندرون شکم مادر پاسبانی نیست و نیز بانگ جهت یاری خواستن و شیر خواستن باشد و غیره و آنجا هیچ این فایده‌ها نیست چون به خویش آمد با حضرت مناجات کرد و ما یعلم تاویله الا الله جواب آمد کی آن صورت حال قومیست از حجاب بیرون نیامده و چشم دل باز ناشده دعوی بصیرت کنند و مقالات گویند از آن نی ایشان را قوتی و یاریی رسد و نه مستمعان را هدایتی  و رشدی>
  block
    text <آن یکی می‌دید خواب اندر چله>
    text <در رهی ماده سگی بد حامله>
  block
    text <ناگهان آواز سگ‌بچگان شنید>
    text <سگ‌بچه اندر شکم بد ناپدید>
  block
    text <بس عجب آمد ورا آن بانگها>
    text <سگ‌بچه اندر شکم چون زد ندا>
  block
    text <سگ‌بچه اندر شکم ناله کنان>
    text <هیچ‌کس دیدست این اندر جهان>
  block
    text <چون بجست از واقعه آمد به خویش>
    text <حیرت او دم به دم می‌گشت بیش>
  block
    text <در چله کس نی که گردد عقده حل>
    text <جز که درگاه خدا عز و جل>
  block
    text <گفت یا رب زین شکال و گفت و گو>
    text <در چله وا مانده‌ام از ذکر تو>
  block
    text <پر من بگشای تا پران شوم>
    text <در حدیقهٔ ذکر و سیبستان شوم>
  block
    text <آمدش آواز هاتف در زمان>
    text <که آن مثالی دان ز لاف جاهلان>
  block
    text <کز حجاب و پرده بیرون نامده>
    text <چشم بسته بیهده گویان شده>
  block
    text <بانگ سگ اندر شکم باشد زیان>
    text <نه شکارانگیز و نه شب پاسبان>
  block
    text <گرگ نادیده که منع او بود>
    text <دزد نادیده که دفع او شود>
  block
    text <از حریصی وز هوای سروری>
    text <در نظر کند و بلافیدن جری>
  block
    text <از هوای مشتری و گرم‌دار>
    text <بی بصیرت پا نهاده در فشار>
  block
    text <ماه نادیده نشانها می‌دهد>
    text <روستایی را بدان کژ می‌نهد>
  block
    text <از برای مشتری در وصف ماه>
    text <صد نشان نادیده گوید بهر جاه>
  block
    text <مشتری کو سود دارد خود یکیست>
    text <لیک ایشان را درو ریب و شکیست>
  block
    text <از هوای مشتری بی‌شکوه>
    text <مشتری را باد دادند این گروه>
  block
    text <مشتری ماست الله اشتری>
    text <از غم هر مشتری هین برتر آ>
  block
    text <مشتریی جو که جویان توست>
    text <عالم آغاز و پایان توست>
  block
    text <هین مکش هر مشتری را تو به دست>
    text <عشق‌بازی با دو معشوقه بدست>
  block
    text <زو نیابی سود و مایه گر خرد>
    text <نبودش خود قیمت عقل و خرد>
  block
    text <نیست او را خود بهای نیم نعل>
    text <تو برو عرضه کنی یاقوت و لعل>
  block
    text <حرص کورت کرد و محرومت کند>
    text <دیو هم‌چون خویش مرجومت کند>
  block
    text <هم‌چنانک اصحاب فیل و قوم لوط>
    text <کردشان مرجوم چون خود آن سخوط>
  block
    text <مشتری را صابران در یافتند>
    text <چون سوی هر مشتری نشتافتند>
  block
    text <آنک گردانید رو زان مشتری>
    text <بخت و اقبال و بقا شد زو بری>
  block
    text <ماند حسرت بر حریصان تا ابد>
    text <هم‌چو حال اهل ضروان در حسد>
