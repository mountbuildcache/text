
text <نوبت جستن رسیدن به نصوح و آواز آمدن که همه را جستیم نصوح را بجویید و بیهوش شدن نصوح از آن هیبت و گشاده شدن کار بعد از نهایت بستگی کماکان یقول رسول الله صلی الله علیه و سلم اذا اصابه مرض او هم اشتدی ازمة تنفرجی>
  block
    text <جمله را جستیم پیش آی ای نصوح>
    text <گشت بیهوش آن زمان پرید روح>
  block
    text <هم‌چو دیوار شکسته در فتاد>
    text <هوش و عقلش رفت شد او چون جماد>
  block
    text <چونک هوشش رفت از تن بی‌امان>
    text <سر او با حق بپیوست آن زمان>
  block
    text <چون تهی گشت و وجود او نماند>
    text <باز جانش را خدا در پیش خواند>
  block
    text <چون شکست آن کشتی او بی‌مراد>
    text <در کنار رحمت دریا فتاد>
  block
    text <جان به حق پیوست چون بی‌هوش شد>
    text <موج رحمت آن زمان در جوش شد>
  block
    text <چون که جانش وا رهید از ننگ تن>
    text <رفت شادان پیش اصل خویشتن>
  block
    text <جان چو باز و تن مرورا کنده‌ای>
    text <پای بسته پر شکسته بنده‌ای>
  block
    text <چونک هوشش رفت و پایش بر گشاد>
    text <می‌پرد آن باز سوی کیقباد>
  block
    text <چونک دریاهای رحمت جوش کرد>
    text <سنگها هم آب حیوان نوش کرد>
  block
    text <ذرهٔ لاغر شگرف و زفت شد>
    text <فرش خاکی اطلس و زربفت شد>
  block
    text <مردهٔ صدساله بیرون شد ز گور>
    text <دیو ملعون شد به خوبی رشک حور>
  block
    text <این همه روی زمین سرسبز شد>
    text <چوب خشک اشکوفه کرد و نغز شد>
  block
    text <گرگ با بره حریف می شده>
    text <ناامیدان خوش‌رگ و خوش پی شده>
