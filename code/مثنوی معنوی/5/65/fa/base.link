
text <فرستادن میکائیل را علیه‌السلام به قبض حفنه‌ای خاک از زمین جهت ترکیب ترتیب جسم مبارک ابوالبشر خلیفة  الحق مسجود الملک و معلمهم آدم علیه‌السلام>
  block
    text <گفت میکائیل را تو رو به زیر>
    text <مشت خاکی در ربا از وی چو شیر>
  block
    text <چونک میکائیل شد تا خاکدان>
    text <دست کرد او تا که برباید از آن>
  block
    text <خاک لرزید و درآمد در گریز>
    text <گشت او لابه‌کنان و اشک‌ریز>
  block
    text <سینه سوزان لابه کرد و اجتهاد>
    text <با سرشک پر ز خون سوگند داد>
  block
    text <که به یزدان لطیف بی‌ندید>
    text <که بکردت حامل عرش مجید>
  block
    text <کیل ارزاق جهان را مشرفی>
    text <تشنگان فضل را تو مغرفی>
  block
    text <زانک میکائیل از کیل اشتقاق>
    text <دارد و کیال شد در ارتزاق>
  block
    text <که امانم ده مرا آزاد کن>
    text <بین که خون‌آلود می‌گویم سخن>
  block
    text <معدن رحم اله آمد ملک>
    text <گفت چون ریزم بر آن ریش این نمک>
  block
    text <هم‌چنانک معدن قهرست دیو>
    text <که برآورد از نبی آدم غریو>
  block
    text <سبق رحمت بر غضب هست ای فتا>
    text <لطف غالب بود در وصف خدا>
  block
    text <بندگان دارند لابد خوی او>
    text <مشکهاشان پر ز آب جوی او>
  block
    text <آن رسول حق قلاوز سلوک>
    text <گفت الناس علی دین الملوک>
  block
    text <رفت میکائیل سوی رب دین>
    text <خالی از مقصود دست و آستین>
  block
    text <گفت ای دانای سر و شاه فرد>
    text <خاک از زاری و گریه بسته کرد>
  block
    text <آب دیده پیش تو با قدر بود>
    text <من نتانستم که آرم ناشنود>
  block
    text <آه و زاری پیش تو بس قدر داشت>
    text <من نتانستم حقوق آن گذاشت>
  block
    text <پیش تو بس قدر دارد چشم تر>
    text <من چگونه گشتمی استیزه‌گر>
  block
    text <دعوت زاریست روزی پنج بار>
    text <بنده را که در نماز آ و بزار>
  block
    text <نعرهٔ مؤذن که حیا عل فلاح>
    text <وآن فلاح این زاری است و اقتراح>
  block
    text <آن که خواهی کز غمش خسته کنی>
    text <راه زاری بر دلش بسته کنی>
  block
    text <تا فرو آید بلا بی‌دافعی>
    text <چون نباشد از تضرع شافعی>
  block
    text <وانک خواهی کز بلااش وا خری>
    text <جان او را در تضرع آوری>
  block
    text <گفته‌ای اندر نبی که آن امتان>
    text <که بریشان آمد آن قهر گران>
  block
    text <چون تضرع می‌نکردند آن نفس>
    text <تا بلا زیشان بگشتی باز پس>
  block
    text <لیک دلهاشان چون قاسی گشته بود>
    text <آن گنههاشان عبادت می‌نمود>
  block
    text <تا نداند خویش را مجرم عنید>
    text <آب از چشمش کجا داند دوید>
