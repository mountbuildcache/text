
text <فیما یرجی من رحمة الله تعالی معطی النعم قبل استحقاقها و  هو الذی ینزل الغیث من بعد ما قنطوا و رب بعد یورث قربا و رب  معصیة میمونة و رب سعادة تاتی من حیث یرجی النقم لیعلم ان الله یبدل سیاتهم حسنات>
  block
    text <در حدیث آمد که روز رستخیز>
    text <امر آید هر یکی تن را که خیز>
  block
    text <نفخ صور امرست از یزدان پاک>
    text <که بر آرید ای ذرایر سر ز خاک>
  block
    text <باز آید جان هر یک در بدن>
    text <هم‌چو وقت صبح هوش آید به تن>
  block
    text <جان تن خود را شناسد وقت روز>
    text <در خراب خود در آید چون کنوز>
  block
    text <جسم خود بشناسد و در وی رود>
    text <جان زرگر سوی درزی کی رود>
  block
    text <جان عالم سوی عالم می‌دود>
    text <روح ظالم سوی ظالم می‌دود>
  block
    text <که شناسا کردشان علم اله>
    text <چونک بره و میش وقت صبحگاه>
  block
    text <پای کفش خود شناسد در ظلم>
    text <چون نداند جان تن خود ای صنم>
  block
    text <صبح حشر کوچکست ای مستجیر>
    text <حشر اکبر را قیاس از وی بگیر>
  block
    text <آنچنان که جان بپرد سوی طین>
    text <نامه پرد تا یسار و تا یمین>
  block
    text <در کفش بنهند نامهٔ بخل و جود>
    text <فسق و تقوی آنچ دی خو کرده بود>
  block
    text <چون شود بیدار از خواب او سحر>
    text <باز آید سوی او آن خیر و شر>
  block
    text <گر ریاضت داده باشد خوی خویش>
    text <وقت بیداری همان آید به پیش>
  block
    text <ور بد او دی خام و زشت و در ضلال>
    text <چون عزا نامه سیه یابد شمال>
  block
    text <ور بد او دی پاک و با تقوی و دین>
    text <وقت بیداری برد در ثمین>
  block
    text <هست ما را خواب و بیداری ما>
    text <بر نشان مرگ و محشر دو گوا>
  block
    text <حشر اصغر حشر اکبر را نمود>
    text <مرگ اصغر مرگ اکبر را زدود>
  block
    text <لیک این نامه خیالست و نهان>
    text <وآن شود در حشر اکبر بس عیان>
  block
    text <این خیال اینجا نهان پیدا اثر>
    text <زین خیال آنجا برویاند صور>
  block
    text <در مهندس بین خیال خانه‌ای>
    text <در دلش چون در زمینی دانه‌ای>
  block
    text <آن خیال از اندرون آید برون>
    text <چون زمین که زاید از تخم درون>
  block
    text <هر خیالی کو کند در دل وطن>
    text <روز محشر صورتی خواهد شدن>
  block
    text <چون خیال آن مهندس در ضمیر>
    text <چون نبات اندر زمین دانه‌گیر>
  block
    text <مخلصم زین هر دو محشر قصه‌ایست>
    text <مؤمنان را در بیانش حصه‌ایست>
  block
    text <چون بر آید آفتاب رستخیز>
    text <بر جهند از خاک زشت و خوب تیز>
  block
    text <سوی دیوان قضا پویان شوند>
    text <نقد نیک و بد به کوره می‌روند>
  block
    text <نقد نیکو شادمان و ناز ناز>
    text <نقد قلب اندر زحیر و در گداز>
  block
    text <لحظه لحظه امتحانها می‌رسد>
    text <سر دلها می‌نماید در جسد>
  block
    text <چون ز قندیل آب و روغن گشته فاش>
    text <یا چو خاکی که بروید سرهاش>
  block
    text <از پیاز و گندنا و کوکنار>
    text <سر دی پیدا کند دست بهار>
  block
    text <آن یکی سرسبز نحن المتقون>
    text <وآن دگر هم‌چون بنفشه سرنگون>
  block
    text <چشمها بیرون جهید از خطر>
    text <گشته ده چشمه ز بیم مستقر>
  block
    text <باز مانده دیده‌ها در انتظار>
    text <تا که نامه ناید از سوی یسار>
  block
    text <چشم گردان سوی راست و سوی چپ>
    text <زانک نبود بخت نامهٔ راست زپ>
  block
    text <نامه‌ای آید به دست بنده‌ای>
    text <سر سیه از جرم و فسق آگنده‌ای>
  block
    text <اندرو یک خیر و یک توفیق نه>
    text <جز که آزار دل صدیق نه>
  block
    text <پر ز سر تا پای زشتی و گناه>
    text <تسخر و خنبک زدن بر اهل راه>
  block
    text <آن دغل‌کاری و دزدیهای او>
    text <و آن چو فرعونان انا و انای او>
  block
    text <چون بخواند نامهٔ خود آن ثقیل>
    text <داند او که سوی زندان شد رحیل>
  block
    text <پس روان گردد چو دزدان سوی دار>
    text <جرم پیدا بسته راه اعتذار>
  block
    text <آن هزاران حجت و گفتار بد>
    text <بر دهانش گشته چون مسمار بد>
  block
    text <رخت دزدی بر تن و در خانه‌اش>
    text <گشته پیدا گم شده افسانه‌اش>
  block
    text <پس روان گردد به زندان سعیر>
    text <که نباشد خار را ز آتش گزیر>
  block
    text <چون موکل آن ملایک پیش و پس>
    text <بوده پنهان گشته پیدا چون عسس>
  block
    text <می‌برندش می‌سپوزندش به نیش>
    text <که برو ای سگ به کهدانهای خویش>
  block
    text <می‌کشد پا بر سر هر راه او>
    text <تا بود که بر جهد زان چاه او>
  block
    text <منتظر می‌ایستد تن می‌زند>
    text <در امیدی روی وا پس می‌کند>
  block
    text <اشک می‌بارد چون باران خزان>
    text <خشک اومیدی چه دارد او جز آن>
  block
    text <هر زمانی روی وا پس می‌کند>
    text <رو به درگاه مقدس می‌کند>
  block
    text <پس ز حق امر آید از اقلیم نور>
    text <که بگوییدش کای بطال عور>
  block
    text <انتظار چیستی ای کان شر>
    text <رو چه وا پس می‌کنی ای خیره‌سر>
  block
    text <نامه‌ات آنست کت آمد به دست>
    text <ای خدا آزار و ای شیطان‌پرست>
  block
    text <چون بدیدی نامهٔ کردار خویش>
    text <چه نگری پس بین جزای کار خویش>
  block
    text <بیهده چه مول مولی می‌زنی>
    text <در چنین چه کو امید روشنی>
  block
    text <نه ترا از روی ظاهر طاعتی>
    text <نه ترا در سر و باطن نیتی>
  block
    text <نه ترا شبها مناجات و قیام>
    text <نه ترا در روز پرهیز و صیام>
  block
    text <نه ترا حفظ زبان ز آزار کس>
    text <نه نظر کردن به عبرت پیش و پس>
  block
    text <پیش چه بود یاد مرگ و نزع خویش>
    text <پس چه باشد مردن یاران ز پیش>
  block
    text <نه ترا بر ظلم توبهٔ پر خروش>
    text <ای دغا گندم‌نمای جوفروش>
  block
    text <چون ترازوی تو کژ بود و دغا>
    text <راست چون جویی ترازوی جزا>
  block
    text <چونک پای چپ بدی در غدر و کاست>
    text <نامه چون آید ترا در دست راست>
  block
    text <چون جزا سایه‌ست ای قد تو خم>
    text <سایهٔ تو کژ فتد در پیش هم>
  block
    text <زین قبل آید خطابات درشت>
    text <که شود که را از آن هم کوز پشت>
  block
    text <بنده گوید آنچ فرمودی بیان>
    text <صد چنانم صد چنانم صد چنان>
  block
    text <خود تو پوشیدی بترها را به حلم>
    text <ورنه می‌دانی فضیحتها به علم>
  block
    text <لیک بیرون از جهاد و فعل خویش>
    text <از ورای خیر و شر و کفر و کیش>
  block
    text <وز نیاز عاجزانهٔ خویشتن>
    text <وز خیال و وهم من یا صد چو من>
  block
    text <بودم اومیدی به محض لطف تو>
    text <از ورای راست باشی یا عتو>
  block
    text <بخشش محضی ز لطف بی‌عوض>
    text <بودم اومید ای کریم بی‌عوض>
  block
    text <رو سپس کردم بدان محض کرم>
    text <سوی فعل خویشتن می‌ننگرم>
  block
    text <سوی آن اومید کردم روی خویش>
    text <که وجودم داده‌ای از پیش بیش>
  block
    text <خلعت هستی بدادی رایگان>
    text <من همیشه معتمد بودم بر آن>
  block
    text <چون شمارد جرم خود را و خطا>
    text <محض بخشایش در آید در عطا>
  block
    text <کای ملایک باز آریدش به ما>
    text <که بدستش چشم دل سوی رجا>
  block
    text <لاابالی وار آزادش کنیم>
    text <وآن خطاها را همه خط بر زنیم>
  block
    text <لا ابالی مر کسی را شد مباح>
    text <کش زیان نبود ز غدر و از صلاح>
  block
    text <آتشی خوش بر فروزیم از کرم>
    text <تا نماند جرم و زلت بیش و کم>
  block
    text <آتشی کز شعله‌اش کمتر شرار>
    text <می‌بسوزد جرم و جبر و اختیار>
  block
    text <شعله در بنگاه انسانی زنیم>
    text <خار را گلزار روحانی کنیم>
  block
    text <ما فرستادیم از چرخ نهم>
    text <کیمیا یصلح لکم اعمالکم>
  block
    text <خود چه باشد پیش نور مستقر>
    text <کر و فر اختیار بوالبشر>
  block
    text <گوشت‌پاره آلت گویای او>
    text <پیه‌پاره منظر بینای او>
  block
    text <مسمع او آن دو پاره استخوان>
    text <مدرکش دو قطره خون یعنی جنان>
  block
    text <کرمکی و از قذر آکنده‌ای>
    text <طمطراقی در جهان افکنده‌ای>
  block
    text <از منی بودی منی را واگذار>
    text <ای ایاز آن پوستین را یاد دار>
