
text <سبب رجوع کردن آن مهمان به خانهٔ مصطفی علیه‌السلام در آن ساعت که مصطفی نهالین ملوث او را به دست خود می‌شست و خجل شدن او و جامه چاک کردن و نوحهٔ او بر خود و بر سعادت خود>
  block
    text <کافرک را هیکلی بد یادگار>
    text <یاوه دید آن را و گشت او بی‌قرار>
  block
    text <گفت آن حجره که شب جا داشتم>
    text <هیکل آنجا بی‌خبر بگذاشتم>
  block
    text <گر چه شرمین بود شرمش حرص برد>
    text <حرص اژدرهاست نه چیزیست خرد>
  block
    text <از پی هیکل شتاب اندر دوید>
    text <در وثاق مصطفی و آن را بدید>
  block
    text <کان یدالله آن حدث را هم به خود>
    text <خوش همی‌شوید که دورش چشم بد>
  block
    text <هیکلش از یاد رفت و شد پدید>
    text <اندرو شوری گریبان را درید>
  block
    text <می‌زد او دو دست را بر رو و سر>
    text <کله را می‌کوفت بر دیوار و در>
  block
    text <آنچنان که خون ز بینی و سرش>
    text <شد روان و رحم کرد آن مهترش>
  block
    text <نعره‌ها زد خلق جمع آمد برو>
    text <گبر گویان ایهاالناس احذروا>
  block
    text <می‌زد او بر سر کای بی‌عقل سر>
    text <می‌زد او بر سینه کای بی‌نور بر>
  block
    text <سجده می‌کرد او کای کل زمین>
    text <شرمسارست از تو این جزو مهین>
  block
    text <تو که کلی خاضع امر ویی>
    text <من که جزوم ظالم و زشت و غوی>
  block
    text <تو که کلی خوار و لرزانی ز حق>
    text <من که جزوم در خلاف و در سبق>
  block
    text <هر زمان می‌کرد رو بر آسمان>
    text <که ندارم روی ای قبلهٔ جهان>
  block
    text <چون ز حد بیرون بلرزید و طپید>
    text <مصطفی‌اش در کنار خود کشید>
  block
    text <ساکنش کرد و بسی بنواختش>
    text <دیده‌اش بگشاد و داد اشناختش>
  block
    text <تا نگرید ابر کی خندد چمن>
    text <تا نگرید طفل کی جوشد لبن>
  block
    text <طفل یک روزه همی‌داند طریق>
    text <که بگریم تا رسد دایهٔ شفیق>
  block
    text <تو نمی‌دانی که دایهٔ دایگان>
    text <کم دهد بی‌گریه شیر او رایگان>
  block
    text <گفت فلیبکوا کثیرا گوش دار>
    text <تا بریزد شیر فضل کردگار>
  block
    text <گریهٔ ابرست و سوز آفتاب>
    text <استن دنیا همین دو رشته تاب>
  block
    text <گر نبودی سوز مهر و اشک ابر>
    text <کی شدی جسم و عرض زفت و سطبر>
  block
    text <کی بدی معمور این هر چار فصل>
    text <گر نبودی این تف و این گریه اصل>
  block
    text <سوز مهر و گریهٔ ابر جهان>
    text <چون همی دارد جهان را خوش‌دهان>
  block
    text <آفتاب عقل را در سوز دار>
    text <چشم را چون ابر اشک‌افروز دار>
  block
    text <چشم گریان بایدت چون طفل خرد>
    text <کم خور آن نان را که نان آب تو برد>
  block
    text <تن چو با برگست روز و شب از آن>
    text <شاخ جان در برگ‌ریزست و خزان>
  block
    text <برگ تن بی‌برگی جانست زود>
    text <این بباید کاستن آن را فزود>
  block
    text <اقرضوا الله قرض ده زین برگ تن>
    text <تا بروید در عوض در دل چمن>
  block
    text <قرض ده کم کن ازین لقمهٔ تنت>
    text <تا نماید وجه لا عین رات>
  block
    text <تن ز سرگین خویش چون خالی کند>
    text <پر ز مشک و در اجلالی کند>
  block
    text <زین پلیدی بدهد و پاکی برد>
    text <از یطهرکم تن او بر خورد>
  block
    text <دیو می‌ترساندت که هین و هین>
    text <زین پشیمان گردی و گردی حزین>
  block
    text <گر گدازی زین هوسها تو بدن>
    text <بس پشیمان و غمین خواهی شدن>
  block
    text <این بخور گرمست و داروی مزاج>
    text <وآن بیاشام از پی نفع و علاج>
  block
    text <هم بدین نیت که این تن مرکبست>
    text <آنچ خو کردست آنش اصوبست>
  block
    text <هین مگردان خو که پیش آید خلل>
    text <در دماغ و دل بزاید صد علل>
  block
    text <این چنین تهدیدها آن دیو دون>
    text <آرد و بر خلق خواند صد فسون>
  block
    text <خویش جالینوس سازد در دوا>
    text <تا فریبد نفس بیمار ترا>
  block
    text <کین ترا سودست از درد و غمی>
    text <گفت آدم را همین در گندمی>
  block
    text <پیش آرد هیهی و هیهات را>
    text <وز لویشه پیچد او لبهات را>
  block
    text <هم‌چو لبهای فرس و در وقت نعل>
    text <تا نماید سنگ کمتر را چو لعل>
  block
    text <گوشهاات گیرد او چون گوش اسب>
    text <می‌کشاند سوی حرص و سوی کسب>
  block
    text <بر زند بر پات نعلی ز اشتباه>
    text <که بمانی تو ز درد آن ز راه>
  block
    text <نعل او هست آن تردد در دو کار>
    text <این کنم یا آن کنم هین هوش دار>
  block
    text <آن بکن که هست مختار نبی>
    text <آن مکن که کرد مجنون و صبی>
  block
    text <حفت الجنه بچه محفوف گشت>
    text <بالمکاره که ازو افزود کشت>
  block
    text <صد فسون دارد ز حیلت وز دغا>
    text <که کند در سله گر هست اژدها>
  block
    text <گر بود آب روان بر بنددش>
    text <ور بود حبر زمان برخنددش>
  block
    text <عقل را با عقل یاری یار کن>
    text <امرهم شوری بخوان و کار کن>
