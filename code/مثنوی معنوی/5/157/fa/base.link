
text <تمثیل فکر هر روزینه کی اندر دل آید به مهمان نو کی از اول روز در خانه فرود آید و فضیلت مهمان‌نوازی و ناز مهمان کشیدن و تحکم و بدخویی کند به خداوند خانه>
  block
    text <هر دمی فکری چو مهمان عزیز>
    text <آید اندر سینه‌ات هر روز نیز>
  block
    text <فکر را ای جان به جای شخص دان>
    text <زانک شخص از فکر دارد قدر و جان>
  block
    text <فکر غم گر راه شادی می‌زند>
    text <کارسازیهای شادی می‌کند>
  block
    text <خانه می‌روبد به تندی او ز غیر>
    text <تا در آید شادی نو ز اصل خیر>
  block
    text <می‌فشاند برگ زرد از شاخ دل>
    text <تا بروید برگ سبز متصل>
  block
    text <می‌کند بیخ سرور کهنه را>
    text <تا خرامد ذوق نو از ما ورا>
  block
    text <غم کند بیخ کژ پوسیده را>
    text <تا نماید بیخ رو پوشیده را>
  block
    text <غم ز دل هر چه بریزد یا برد>
    text <در عوض حقا که بهتر آورد>
  block
    text <خاصه آن را که یقینش باشد این>
    text <که بود غم بندهٔ اهل یقین>
  block
    text <گر ترش‌رویی نیارد ابر و برق>
    text <رز بسوزد از تبسمهای شرق>
  block
    text <سعد و نحس اندر دلت مهمان شود>
    text <چون ستاره خانه خانه می‌رود>
  block
    text <آن زمان که او مقیم برج تست>
    text <باش هم‌چون طالعش شیرین و چست>
  block
    text <تا که با مه چون شود او متصل>
    text <شکر گوید از تو با سلطان دل>
  block
    text <هفت سال ایوب با صبر و رضا>
    text <در بلا خوش بود با ضیف خدا>
  block
    text <تا چو وا گردد بلای سخت‌رو>
    text <پیش حق گوید به صدگون شکر او>
  block
    text <کز محبت با من محبوب کش>
    text <رو نکرد ایوب یک لحظه ترش>
  block
    text <از وفا و خجلت علم خدا>
    text <بود چون شیر و عسل او با بلا>
  block
    text <فکر در سینه در آید نو به نو>
    text <خند خندان پیش او تو باز رو>
  block
    text <که اعذنی خالقی من شره>
    text <لا تحرمنی انل من بره>
  block
    text <رب اوزعنی لشکر ما اری>
    text <لا تعقب حسرة لی ان مضی>
  block
    text <آن ضمیر رو ترش را پاس‌دار>
    text <آن ترش را چون شکر شیرین شمار>
  block
    text <ابر را گر هست ظاهر رو ترش>
    text <گلشن آرنده‌ست ابر و شوره‌کش>
  block
    text <فکر غم را تو مثال ابر دان>
    text <با ترش تو رو ترش کم کن چنان>
  block
    text <بوک آن گوهر به دست او بود>
    text <جهد کن تا از تو او راضی رود>
  block
    text <ور نباشد گوهر و نبود غنی>
    text <عادت شیرین خود افزون کنی>
  block
    text <جای دیگر سود دارد عادتت>
    text <ناگهان روزی بر آید حاجتت>
  block
    text <فکرتی کز شادیت مانع شود>
    text <آن به امر و حکمت صانع شود>
  block
    text <تو مخوان دو چار دانگش ای جوان>
    text <بوک نجمی باشد و صاحب‌قران>
  block
    text <تو مگو فرعیست او را اصل گیر>
    text <تا بوی پیوسته بر مقصود چیر>
  block
    text <ور تو آن را فرع گیری و مضر>
    text <چشم تو در اصل باشد منتظر>
  block
    text <زهر آمد انتظارش اندر چشش>
    text <دایما در مرگ باشی زان روش>
  block
    text <اصل دان آن را بگیرش در کنار>
    text <بازره دایم ز مرگ انتظار>
