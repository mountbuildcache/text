
text <اشارت آمدن از غیب به شیخ کی این دو سال به فرمان ما بستدی و بدادی بعد ازین بده و مستان دست در زیر حصیر می‌کن کی آن را چون  انبان بوهریره کردیم در حق تو هر چه خواهی بیابی تا یقین شود عالمیان  را کی ورای این عالمیست کی خاک به کف گیری زر شود مرده درو آید  زنده شود نحس اکبر در وی آید سعد اکبر شود کفر درو آید ایمان گردد  زهر درو آید تریاق شود نه داخل این  عالمست و نه خارج این عالم نه  تحت و نه فوق نه متصل نه منفصل بی‌چون و بی چگونه هر دم ازو  هزاران اثر و نمونه ظاهر می‌شود چنانک صنعت دست با صورت دست و  غمزهٔ چشم با صورت چشم و فصاحت زبان با صورت زبان نه داخلست  و نه خارج او نه متصل و نه منفصل والعاقل تکفیه الاشارة>
  block
    text <تا دو سال این کار کرد آن مرد کار>
    text <بعد از آن امر آمدش از کردگار>
  block
    text <بعد ازین می‌ده ولی از کس مخواه>
    text <ما بدادیمت ز غیب این دستگاه>
  block
    text <هر که خواهد از تو از یک تا هزار>
    text <دست در زیر حصیری کن بر آر>
  block
    text <هین ز گنج رحمت بی‌مر بده>
    text <در کف تو خاک گردد زر بده>
  block
    text <هر چه خواهندت بده مندیش از آن>
    text <داد یزدان را تو بیش از بیش دان>
  block
    text <دست زیر بوریا کن ای سند>
    text <از برای روی‌پوش چشم بد>
  block
    text <پس ز زیر بوریا پر کن تو مشت>
    text <ده به دست سایل بشکسته پشت>
  block
    text <بعد ازین از اجر ناممنون بده>
    text <هر که خواهد گوهر مکنون بده>
  block
    text <رو ید الله فوق ایدیهم تو باش>
    text <هم‌چو دست حق گزافی رزق پاش>
  block
    text <وام داران را ز عهده وا رهان>
    text <هم‌چو باران سبز کن فرش جهان>
  block
    text <بود یک سال دگر کارش همین>
    text <که بدادی زر ز کیسهٔ رب دین>
  block
    text <زر شدی خاک سیه اندر کفش>
    text <حاتم طایی گدایی در صفش>
