
text <در بیان آنک صفا و سادگی نفس مطمنه از فکرتها مشوش شود چنانک بر روی آینه چیزی نویسی یا نقش کنی اگر چه پاک کنی داغی بماند و نقصانی>
  block
    text <روی نفس مطمئنه در جسد>
    text <زخم ناخنهای فکرت می‌کشد>
  block
    text <فکرت بد ناخن پر زهر دان>
    text <می‌خراشد در تعمق روی جان>
  block
    text <تا گشاید عقدهٔ اشکال را>
    text <در حدث کردست زرین بیل را>
  block
    text <عقده را بگشاده گیر ای منتهی>
    text <عقدهٔ سختست بر کیسهٔ تهی>
  block
    text <دز گشاد عقده‌ها گشتی تو پیر>
    text <عقدهٔ چندی دگر بگشاده گیر>
  block
    text <عقده‌ای که آن بر گلوی ماست سخت>
    text <که بدانی که خسی یا نیک‌بخت>
  block
    text <حل این اشکال کن گر آدمی>
    text <خرج این کن دم اگر آدم‌دمی>
  block
    text <حد اعیان و عرض دانسته گیر>
    text <حد خود را دان که نبود زین گزیر>
  block
    text <چون بدانی حد خود زین حدگریز>
    text <تا به بی‌حد در رسی ای خاک‌بیز>
  block
    text <عمر در محمول و در موضوع رفت>
    text <بی‌بصیرت عمر در مسموع رفت>
  block
    text <هر دلیلی بی‌نتیجه و بی‌اثر>
    text <باطل آمد در نتیجهٔ خود نگر>
  block
    text <جز به مصنوعی ندیدی صانعی>
    text <بر قیاس اقترانی قانعی>
  block
    text <می‌فزاید در وسایط فلسفی>
    text <از دلایل باز برعکسش صفی>
  block
    text <این گریزد از دلیل و از حجاب>
    text <از پی مدلول سر برده به جیب>
  block
    text <گر دخان او را دلیل آتشست>
    text <بی‌دخان ما را در آن آتش خوشست>
  block
    text <خاصه این آتش که از قرب ولا>
    text <از دخان نزدیک‌تر آمد به ما>
  block
    text <پس سیه‌کاری بود رفتن ز جان>
    text <بهر تخییلات جان سوی دخان>
