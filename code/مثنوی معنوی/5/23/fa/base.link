
text <حکایت آن اعرابی کی سگ او از گرسنگی می‌مرد و انبان او پر نان و بر سگ نوحه می‌کرد و شعر می‌گفت و می‌گریست و سر و رو می‌زد و دریغش می‌آمد لقمه‌ای از انبان به سگ دادن>
  block
    text <آن سگی می‌مرد و گریان آن عرب>
    text <اشک می‌بارید و می‌گفت ای کرب>
  block
    text <سایلی بگذشت و گفت این گریه چیست>
    text <نوحه و زاری تو از بهر کیست>
  block
    text <گفت در ملکم سگی بد نیک‌خو>
    text <نک همی‌میرد میان راه او>
  block
    text <روز صیادم بد و شب پاسبان>
    text <تیزچشم و صیدگیر و دزدران>
  block
    text <گفت رنجش چیست زخمی خورده است>
    text <گفت جوع الکلب زارش کرده است>
  block
    text <گفت صبری کن برین رنج و حرض>
    text <صابران را فضل حق بخشد عوض>
  block
    text <بعد از آن گفتش کای سالار حر>
    text <چیست اندر دستت این انبان پر>
  block
    text <گفت نان و زاد و لوت دوش من>
    text <می‌کشانم بهر تقویت بدن>
  block
    text <گفت چون ندهی بدان سگ نان و زاد>
    text <گفت تا این حد ندارم مهر و داد>
  block
    text <دست ناید بی‌درم در راه نان>
    text <لیک هست آب دو دیده رایگان>
  block
    text <گفت خاکت بر سر ای پر باد مشک>
    text <که لب نان پیش تو بهتر ز اشک>
  block
    text <اشک خونست و به غم آبی شده>
    text <می‌نیرزد خاک خون بیهده>
  block
    text <کل خود را خوار کرد او چون بلیس>
    text <پارهٔ این کل نباشد جز خسیس>
  block
    text <من غلام آنک نفروشد وجود>
    text <جز بدان سلطان با افضال و جود>
  block
    text <چون بگرید آسمان گریان شود>
    text <چون بنالد چرخ یا رب خوان شود>
  block
    text <من غلام آن مس همت‌پرست>
    text <کو به غیر کیمیا نارد شکست>
  block
    text <دست اشکسته برآور در دعا>
    text <سوی اشکسته پرد فضل خدا>
  block
    text <گر رهایی بایدت زین چاه تنگ>
    text <ای برادر رو بر آذر بی‌درنگ>
  block
    text <مکر حق را بین و مکر خود بهل>
    text <ای ز مکرش مکر مکاران خجل>
  block
    text <چونک مکرت شد فنای مکر رب>
    text <برگشایی یک کمینی بوالعجب>
  block
    text <که کمینهٔ آن کمین باشد بقا>
    text <تا ابد اندر عروج و ارتقا>
