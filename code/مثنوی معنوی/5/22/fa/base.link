
text <تفاوت عقول در اصل فطرت خلاف معتزله کی ایشان گویند در اصل عقول جز وی برابرند این افزونی و  تفاوت از تعلم است و ریاضت و تجربه>
  block
    text <این تفاوت عقلها را نیک دان>
    text <در مراتب از زمین تا آسمان>
  block
    text <هست عقلی هم‌چو قرص آفتاب>
    text <هست عقلی کمتر از زهره و شهاب>
  block
    text <هست عقلی چون چراغی سرخوشی>
    text <هست عقلی چون ستارهٔ آتشی>
  block
    text <زانک ابر از پیش آن چون وا جهد>
    text <نور یزدان‌بین خردها بر دهد>
  block
    text <عقل جزوی عقل را بدنام کرد>
    text <کام دنیا مرد را بی‌کام کرد>
  block
    text <آن ز صیدی حسن صیادی بدید>
    text <وین ز صیادی غم صیدی کشید>
  block
    text <آن ز خدمت ناز مخدومی بیافت>
    text <وآن ز مخدومی ز راه عز بتافت>
  block
    text <آن ز فرعونی اسیر آب شد>
    text <وز اسیری سبط صد سهراب شد>
  block
    text <لعب معکوسست و فرزین‌بند سخت>
    text <حیله کم کن کار اقبالست و بخت>
  block
    text <بر حیال و حیله کم تن تار را>
    text <که غنی ره کم دهد مکار را>
  block
    text <مکر کن در راه نیکو خدمتی>
    text <تا نبوت یابی اندر امتی>
  block
    text <مکر کن تا وا رهی از مکر خود>
    text <مکر کن تا فرد گردی از جسد>
  block
    text <مکر کن تا کمترین بنده شوی>
    text <در کمی رفتی خداونده شوی>
  block
    text <روبهی و خدمت ای گرگ کهن>
    text <هیچ بر قصد خداوندی مکن>
  block
    text <لیک چون پروانه در آتش بتاز>
    text <کیسه‌ای زان بر مدوز و پاک باز>
  block
    text <زور را بگذار و زاری را بگیر>
    text <رحم سوی زاری آید ای فقیر>
  block
    text <زاری مضطر تشنه معنویست>
    text <زاری سرد دروغ آن غویست>
  block
    text <گریهٔ اخوان یوسف حیلتست>
    text <که درونشان پر ز رشک و علتست>
