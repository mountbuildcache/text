
text <تمثیل روشهای مختلف و همتهای گوناگون به اختلاف تحری  متحریان در وقت نماز قبله را در وقت تاریکی و تحری غواصان در  قعر بحر>
  block
    text <هم‌چو قومی که تحری می‌کنند>
    text <بر خیال قبله سویی می‌تنند>
  block
    text <چونک کعبه رو نماید صبحگاه>
    text <کشف گردد که کی گم کردست راه>
  block
    text <یا چو غواصان به زیر قعر آب>
    text <هر کسی چیزی همی‌چیند شتاب>
  block
    text <بر امید گوهر و در ثمین>
    text <توبره پر می‌کنند از آن و این>
  block
    text <چون بر آیند از تگ دریای ژرف>
    text <کشف گردد صاحب در شگرف>
  block
    text <وآن دگر که برد مروارید خرد>
    text <وآن دگر که سنگ‌ریزه و شبه برد>
  block
    text <هکذی یبلوهم بالساهره>
    text <فتنة ذات افتضاح قاهره>
  block
    text <هم‌چنین هر قوم چون پروانگان>
    text <گرد شمعی پرزنان اندر جهان>
  block
    text <خویشتن بر آتشی برمی‌زنند>
    text <گرد شمع خود طوافی می‌کنند>
  block
    text <بر امید آتش موسی بخت>
    text <کز لهیبش سبزتر گردد درخت>
  block
    text <فضل آن آتش شنیده هر رمه>
    text <هر شرر را آن گمان برده همه>
  block
    text <چون برآید صبحدم نور خلود>
    text <وا نماید هر یکی چه شمع بود>
  block
    text <هر کرا پر سوخت زان شمع ظفر>
    text <بدهدش آن شمع خوش هشتاد پر>
  block
    text <جوق پروانهٔ دو دیده دوخته>
    text <مانده زیر شمع بد پر سوخته>
  block
    text <می‌تپد اندر پشیمانی و سوز>
    text <می‌کند آه از هوای چشم‌دوز>
  block
    text <شمع او گوید که چون من سوختم>
    text <کی ترا برهانم از سوز و ستم>
  block
    text <شمع او گریان که من سرسوخته>
    text <چون کنم مر غیر را افروخته>
