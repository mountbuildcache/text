
text <حکایت هم در جواب جبری و اثبات اختیار و صحت امر و نهی و بیان آنک عذر جبری در هیچ ملتی و در هیچ دینی مقبول نیست و موجب خلاص نیست از سزای آن کار  کی کرده است چنانک خلاص نیافت ابلیس جبری بدان کی گفت بما اغویتنی والقلیل یدل علی الکثیر>
  block
    text <آن یکی می‌رفت بالای درخت>
    text <می‌فشاند آن میوه را دزدانه سخت>
  block
    text <صاحب باغ آمد و گفت ای دنی>
    text <از خدا شرمیت کو چه می‌کنی>
  block
    text <گفت از باغ خدا بندهٔ خدا>
    text <گر خورد خرما که حق کردش عطا>
  block
    text <عامیانه چه ملامت می‌کنی>
    text <بخل بر خوان خداوند غنی>
  block
    text <گفت ای ایبک بیاور آن رسن>
    text <تا بگویم من جواب بوالحسن>
  block
    text <پس ببستش سخت آن دم بر درخت>
    text <می‌زد او بر پشت و ساقش چوب سخت>
  block
    text <گفت آخر از خدا شرمی بدار>
    text <می‌کشی این بی‌گنه را زار زار>
  block
    text <گفت از چوب خدا این بنده‌اش>
    text <می‌زند بر پشت دیگر بنده خوش>
  block
    text <چوب حق و پشت و پهلو آن او>
    text <من غلام و آلت فرمان او>
  block
    text <گفت توبه کردم از جبر ای عیار>
    text <اختیارست اختیارست اختیار>
  block
    text <اختیارات اختیارش هست کرد>
    text <اختیارش چون سواری زیر گرد>
  block
    text <اختیارش اختیار ما کند>
    text <امر شد بر اختیاری مستند>
  block
    text <حاکمی بر صورت بی‌اختیار>
    text <هست هر مخلوق را در اقتدار>
  block
    text <تا کشد بی‌اختیاری صید را>
    text <تا برد بگرفته گوش او زید را>
  block
    text <لیک بی هیچ آلتی صنع صمد>
    text <اختیارش را کمند او کند>
  block
    text <اختیارش زید را قدیش کند>
    text <بی‌سگ و بی‌دام حق صیدش کند>
  block
    text <آن دروگر حاکم چوبی بود>
    text <وآن مصور حاکم خوبی بود>
  block
    text <هست آهنگر بر آهن قیمی>
    text <هست بنا هم بر آلت حاکمی>
  block
    text <نادر این باشد که چندین اختیار>
    text <ساجد اندر اختیارش بنده‌وار>
  block
    text <قدرت تو بر جمادات از نبرد>
    text <کی جمادی را از آنها نفی کرد>
  block
    text <قدرتش بر اختیارات آنچنان>
    text <نفی نکند اختیاری را از آن>
  block
    text <خواستش می‌گوی بر وجه کمال>
    text <که نباشد نسبت جبر و ضلال>
  block
    text <چونک گفتی کفر من خواست ویست>
    text <خواست خود را نیز هم می‌دان که هست>
  block
    text <زانک بی‌خواه تو خود کفر تو نیست>
    text <کفر بی‌خواهش تناقض گفتنیست>
  block
    text <امر عاجز را قبیحست و ذمیم>
    text <خشم بتر خاصه از رب رحیم>
  block
    text <گاو گر یوغی نگیرد می‌زنند>
    text <هیچ گاوی که نپرد شد نژند>
  block
    text <گاو چون معذور نبود در فضول>
    text <صاحب گاو از چه معذورست و دول>
  block
    text <چون نه‌ای رنجور سر را بر مبند>
    text <اختیارت هست بر سبلت مخند>
  block
    text <جهد کن کز جام حق یابی نوی>
    text <بی‌خود و بی‌اختیار آنگه شوی>
  block
    text <آنگه آن می را بود کل اختیار>
    text <تو شوی معذور مطلق مست‌وار>
  block
    text <هرچه گویی گفتهٔ می باشد آن>
    text <هر چه روبی رفتهٔ می باشد آن>
  block
    text <کی کند آن مست جز عدل و صواب>
    text <که ز جام حق کشیدست او شراب>
  block
    text <جادوان فرعون را گفتند بیست>
    text <مست را پروای دست و پای نیست>
  block
    text <دست و پای ما می آن واحدست>
    text <دست ظاهر سایه است و کاسدست>
