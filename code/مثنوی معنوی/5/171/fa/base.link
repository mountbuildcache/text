
text <عزم کردن شاه چون واقف شد بر آن خیانت کی بپوشاند و عفو کند و او را به او دهد و دانست کی آن فتنه جزای او بود و قصد او بود و ظلم او بر صاحب موصل کی و من اساء فعلیها و ان ربک لبالمرصاد و ترسیدن کی اگر انتقام کشد آن انتقام هم بر سر او آید چنانک این ظلم و طمع بر سرش آمد>
  block
    text <شاه با خود آمد استغفار کرد>
    text <یاد جرم و زلت و اصرار کرد>
  block
    text <گفت با خود آنچ کردم با کسان>
    text <شد جزای آن به جان من رسان>
  block
    text <قصد جفت دیگران کردم ز جاه>
    text <بر من آمد آن و افتادم به چاه>
  block
    text <من در خانهٔ کسی دیگر زدم>
    text <او در خانهٔ مرا زد لاجرم>
  block
    text <هر که با اهل کسان شد فسق‌جو>
    text <اهل خود را دان که قوادست او>
  block
    text <زانک مثل آن جزای آن شود>
    text <چون جزای سیئه مثلش بود>
  block
    text <چون سبب کردی کشیدی سوی خویش>
    text <مثل آن را پس تو دیوثی و بیش>
  block
    text <غصب کردم از شه موصل کنیز>
    text <غصب کردند از من او را زود نیز>
  block
    text <او کامین من بد و لالای من>
    text <خاینش کرد آن خیانتهای من>
  block
    text <نیست وقت کین‌گزاری و انتقام>
    text <من به دست خویش کردم کار خام>
  block
    text <گر کشم کینه بر آن میر و حرم>
    text <آن تعدی هم بیاید بر سرم>
  block
    text <هم‌چنانک این یک بیامد در جزا>
    text <آزمودم باز نزمایم ورا>
  block
    text <درد صاحب موصلم گردن شکست>
    text <من نیارم این دگر را نیز خست>
  block
    text <داد حق‌مان از مکافات آگهی>
    text <گفت ان عدتم به عدنا به>
  block
    text <چون فزونی کردن اینجا سود نیست>
    text <غیر صبر و مرحمت محمود نیست>
  block
    text <ربنا انا ظلمنا سهو رفت>
    text <رحمتی کن ای رحیمیهات رفت>
  block
    text <عفو کردم تو هم از من عفو کن>
    text <از گناه نو ز زلات کهن>
  block
    text <گفت اکنون ای کنیزک وا مگو>
    text <این سخن را که شنیدم من ز تو>
  block
    text <با امیرت جفت خواهم کرد من>
    text <الله الله زین حکایت دم مزن>
  block
    text <تا نگردد او ز رویم شرمسار>
    text <کو یکی بد کرد و نیکی صد هزار>
  block
    text <بارها من امتحانش کرده‌ام>
    text <خوب‌تر از تو بدو بسپرده‌ام>
  block
    text <در امانت یافتم او را تمام>
    text <این قضایی بود هم از کرده‌هام>
  block
    text <پس به خود خواند آن امیر خویش را>
    text <کشت در خود خشم قهراندیش را>
  block
    text <کرد با او یک بهانهٔ دل‌پذیر>
    text <که شدستم زین کنیزک من نفیر>
  block
    text <زان سبب کز غیرت و رشک کنیز>
    text <مادر فرزند دارد صد ازیز>
  block
    text <مادر فرزند را بس حقهاست>
    text <او نه درخورد چنین جور و جفاست>
  block
    text <رشک و غیرت می‌برد خون می‌خورد>
    text <زین کنیزک سخت تلخی می‌برد>
  block
    text <چون کسی را داد خواهم این کنیز>
    text <پس ترا اولیترست این ای عزیز>
  block
    text <که تو جانبازی نمودی بهر او>
    text <خوش نباشد دادن آن جز به تو>
  block
    text <عقد کردش با امیر او را سپرد>
    text <کرد خشم و حرص را او خرد و مرد>
