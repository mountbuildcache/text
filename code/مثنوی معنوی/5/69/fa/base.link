
text <بیان آنک مخلوقی کر ترا ازو ظلمی رسد به حقیقت او هم‌چون  آلتیست عارف آن بود کی بحق رجوع کند نه به آلت و اگر به آلت رجوع  کند به ظاهر نه از جهل کند بلک برای مصلحتی چنانک ابایزید قدس  الله سره گفت کی چندین سالست کی من با مخلوق سخن نگفته‌ام و از مخلوق  سخن نشنیده‌ام ولیکن خلق چنین پندارند کی با ایشان سخن می‌گویم و ازیشان می‌شنوم زیرا ایشان مخاطب اکبر را نمی‌بینند کی ایشان چون صدااند او را نسبت به حال من التفات مستمع عاقل به صدا نباشد چنانک مثل است معروف قال الجدار للوتد لم تشقنی قال الوتد انظر الی من یدقنی>
  block
    text <احمقانه از سنان رحمت مجو>
    text <زان شهی جو کان بود در دست او>
  block
    text <باسنان و تیغ لابه چون کنی>
    text <کو اسیر آمد به دست آن سنی>
  block
    text <او به صنعت آزرست و من صنم>
    text <آلتی کو سازدم من آن شوم>
  block
    text <گر مرا ساغر کند ساغر شوم>
    text <ور مرا خنجر کند خنجر شوم>
  block
    text <گر مرا چشمه کند آبی هم>
    text <ور مرا آتش کند تابی دهم>
  block
    text <گر مرا باران کند خرمن دهم>
    text <ور مرا ناوک کند در تن جهم>
  block
    text <گر مرا ماری کند زهر افکنم>
    text <ور مرا یاری کند خدمت کنم>
  block
    text <من چو کلکم در میان اصبعین>
    text <نیستم در صف طاعت بین بین>
  block
    text <خاک را مشغول کرد او در سخن>
    text <یک کفی بربود از آن خاک کهن>
  block
    text <ساحرانه در ربود از خاکدان>
    text <خاک مشغول سخن چون بی‌خودان>
  block
    text <برد تا حق تربت بی‌رای را>
    text <تا به مکتب آن گریزان پای را>
  block
    text <گفت یزدان که به علم روشنم>
    text <که ترا جلاد این خلقان کنم>
  block
    text <گفت یا رب دشمنم گیرند خلق>
    text <چون فشارم خلق را در مرگ حلق>
  block
    text <تو روا داری خداوند سنی>
    text <که مرا مبغوض و دشمن‌رو کنی>
  block
    text <گفت اسبابی پدید آرم عیان>
    text <از تب و قولنج و سرسام و سنان>
  block
    text <که بگردانم نظرشان را ز تو>
    text <در مرضها و سببهای سه تو>
  block
    text <گفت یا رب بندگان هستند نیز>
    text <که سببها را بدرند ای عزیز>
  block
    text <چشمشان باشد گذاره از سبب>
    text <در گذشته از حجب از فضل رب>
  block
    text <سرمهٔ توحید از کحال حال>
    text <یافته رسته ز علت و اعتلال>
  block
    text <ننگرند اندر تب و قولنج و سل>
    text <راه ندهند این سببها را به دل>
  block
    text <زانک هر یک زین مرضها را دواست>
    text <چون دوا نپذیرد آن فعل قضاست>
  block
    text <هر مرض دارد دوا می‌دان یقین>
    text <چون دوای رنج سرما پوستین>
  block
    text <چون خدا خواهد که مردی بفسرد>
    text <سردی از صد پوستین هم بگذرد>
  block
    text <در وجودش لرزه‌ای بنهد که آن>
    text <نه به جامه به شود نه از آشیان>
  block
    text <چون قضا آید طبیب ابله شود>
    text <وان دوا در نفع هم گمره شود>
  block
    text <کی شود محجوب ادراک بصیر>
    text <زین سببهای حجاب گول‌گیر>
  block
    text <اصل بیند دیده چون اکمل بود>
    text <فرع بیند چونک مرد احول بود>
