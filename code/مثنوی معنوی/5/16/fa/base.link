
text <تمثیل لوح محفوظ و ادراک عقل هر کسی از آن لوح آنک امر و قسمت و مقدور هر روزهٔ ویست هم چون ادراک جبرئیل علیه‌السلام  هر روزی از لوح اعظم  عقل مثال جبرئیلست و نظر او به تفکر به سوی غیبی که معهود اوست در  تفکر و اندیشهٔ کیفیت معاش و بیرون شو کارهای هر روزینه مانند نظر  جبرئیلست در لوح و فهم کردن او از لوح>
  block
    text <چون ملک از لوح محفوظ آن خرد>
    text <هر صباحی درس هر روزه برد>
  block
    text <بر عدم تحریرها بین بی‌بنان>
    text <و از سوادش حیرت سوداییان>
  block
    text <هر کسی شد بر خیالی ریش گاو>
    text <گشته در سودای گنجی کنج‌کاو>
  block
    text <از خیالی گشته شخصی پرشکوه>
    text <روی آورده به معدنهای کوه>
  block
    text <وز خیالی آن دگر با جهد مر>
    text <رو نهاده سوی دریا بهر در>
  block
    text <وآن دگر بهر ترهب در کنشت>
    text <وآن یکی اندر حریصی سوی کشت>
  block
    text <از خیال آن ره‌زن رسته شده>
    text <وز خیال این مرهم خسته شده>
  block
    text <در پری‌خوانی یکی دل کرده گم>
    text <بر نجوم آن دیگری بنهاده سم>
  block
    text <این روشها مختلف بیند برون>
    text <زان خیالات ملون ز اندرون>
  block
    text <این در آن حیران شده کان بر چیست>
    text <هر چشنده آن دگر را نافیست>
  block
    text <آن خیالات ار نبد نامؤتلف>
    text <چون ز بیرون شد روشها مختلف>
  block
    text <قبلهٔ جان را چو پنهان کرده‌اند>
    text <هر کسی رو جانبی آورده‌اند>
