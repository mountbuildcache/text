
text <دانستن شیخ ضمیر سایل را بی گفتن و دانستن قدر وام وام‌داران  بی گفتن کی نشان آن باشد کی اخرج به صفاتی الی خلقی>
  block
    text <حاجت خود گر نگفتی آن فقیر>
    text <او بدادی و بدانستی ضمیر>
  block
    text <آنچ در دل داشتی آن پشت‌خم>
    text <قدر آن دادی بدو نه بیش و کم>
  block
    text <پس بگفتندی چه دانستی که او>
    text <این قدر اندیشه دارد ای عمو>
  block
    text <او بگفتی خانهٔ دل خلوتست>
    text <خالی از کدیه مثال جنتست>
  block
    text <اندرو جز عشق یزدان کار نیست>
    text <جز خیال وصل او دیار نیست>
  block
    text <خانه را من روفتم از نیک و بد>
    text <خانه‌ام پرست از عشق احد>
  block
    text <هرچه بینم اندرو غیر خدا>
    text <آن من نبود بود عکس گدا>
  block
    text <گر در آبی نخل یا عرجون نمود>
    text <جز ز عکس نخلهٔ بیرون نبود>
  block
    text <در تگ آب ار ببینی صورتی>
    text <عکس بیرون باشد آن نقش ای فتی>
  block
    text <لیک تا آب از قذی خالی شدن>
    text <تنقیه شرطست در جوی بدن>
  block
    text <تا نماند تیرگی و خس درو>
    text <تا امین گردد نماید عکس رو>
  block
    text <جز گلابه در تنت کو ای مقل>
    text <آب صافی کن ز گل ای خصم دل>
  block
    text <تو بر آنی هر دمی کز خواب و خور>
    text <خاک ریزی اندرین جو بیشتر>
