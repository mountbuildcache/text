
text <دعوت کردن مسلمان مغ را>
  block
    text <مر مغی را گفت مردی کای فلان>
    text <هین مسلمان شو بباش از مؤمنان>
  block
    text <گفت اگر خواهد خدا مؤمن شوم>
    text <ور فزاید فضل هم موقن شوم>
  block
    text <گفت می‌خواهد خدا ایمان تو>
    text <تا رهد از دست دوزخ جان تو>
  block
    text <لیک نفس نحس و آن شیطان زشت>
    text <می‌کشندت سوی کفران و کنشت>
  block
    text <گفت ای منصف چو ایشان غالب‌اند>
    text <یار او باشم که باشد زورمند>
  block
    text <یار آن تانم بدن کو غالبست>
    text <آن طرف افتم که غالب جاذبست>
  block
    text <چون خدا می‌خواست از من صدق زفت>
    text <خواست او چه سود چون پیشش نرفت>
  block
    text <نفس و شیطان خواست خود را پیش برد>
    text <وآن عنایت قهر گشت و خرد و مرد>
  block
    text <تو یکی قصر و سرایی ساختی>
    text <اندرو صد نقش خوش افراختی>
  block
    text <خواستی مسجد بود آن جای خیر>
    text <دیگری آمد مر آن را ساخت دیر>
  block
    text <یا تو بافیدی یکی کرباس تا>
    text <خوش بسازی بهر پوشیدن قبا>
  block
    text <تو قبا می‌خواستی خصم از نبرد>
    text <رغم تو کرباس را شلوار کرد>
  block
    text <او زبون شد جرم این کرباس چیست>
    text <آنک او مغلوب غالب نیست کیست>
  block
    text <چون کسی بی‌خواست او بر وی براند>
    text <خاربن در ملک و خانهٔ او نشاند>
  block
    text <صاحب خانه بدین خواری بود>
    text <که چنین بر وی خلاقت می‌رود>
  block
    text <هم خلق گردم من ار تازه و نوم>
    text <چونک یار این چنین خواری شوم>
  block
    text <چونک خواه نفس آمد مستعان>
    text <تسخر آمد ایش شاء الله کان>
  block
    text <من اگر ننگ مغان یا کافرم>
    text <آن نیم که بر خدا این ظن برم>
  block
    text <که کسی ناخواه او و رغم او>
    text <گردد اندر ملکت او حکم جو>
  block
    text <ملکت او را فرو گیرد چنین>
    text <که نیارد دم زدن دم آفرین>
  block
    text <دفع او می‌خواهد و می‌بایدش>
    text <دیو هر دم غصه می‌افزایدش>
  block
    text <بندهٔ این دیو می‌باید شدن>
    text <چونک غالب اوست در هر انجمن>
  block
    text <تا مبادا کین کشد شیطان ز من>
    text <پس چه دستم گیرد آنجا ذوالمنن>
  block
    text <آنک او خواهد مراد او شود>
    text <از کی کار من دگر نیکو شود>
