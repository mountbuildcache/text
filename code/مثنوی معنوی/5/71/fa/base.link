
text <در بیان وخامت چرب و شیرین دنیا و مانع شدن او از طعام الله چنانک فرمود الجوع طعام الله یحیی به ابدان الصدیقین ای فی الجوع طعام الله و قوله ابیت عند ربی یطعمنی و یسقینی و قوله  یرزقون فرحین>
  block
    text <وا رهی زین روزی ریزهٔ کثیف>
    text <در فتی در لوت و در قوت شریف>
  block
    text <گر هزاران رطل لوتش می‌خوری>
    text <می‌روی پاک و سبک هم‌چون پری>
  block
    text <که نه حبس باد و قولنجت کند>
    text <چارمیخ معده آهنجت کند>
  block
    text <گر خوری کم گرسنه مانی چو زاغ>
    text <ور خوری پر گیرد آروغت دماغ>
  block
    text <کم خوری خوی بد و خشکی و دق>
    text <پر خوری شد تخمه را تن مستحق>
  block
    text <از طعام الله و قوت خوش‌گوار>
    text <بر چنان دریا چو کشتی شو سوار>
  block
    text <باش در روزه شکیبا و مصر>
    text <دم به دم قوت خدا را منتظر>
  block
    text <که آن خدای خوب‌کار بردبار>
    text <هدیه‌ها را می‌دهد در انتظار>
  block
    text <انتظار نان ندارد مرد سیر>
    text <که سبک آید وظیفه یا که دیر>
  block
    text <بی‌نوا هر دم همی گوید که کو>
    text <در مجاعت منتظر در جست و جو>
  block
    text <چون نباشی منتظر ناید به تو>
    text <آن نوالهٔ دولت هفتاد تو>
  block
    text <ای پدر الانتظار الانتظار>
    text <از برای خوان بالا مردوار>
  block
    text <هر گرسنه عاقبت قوتی بیافت>
    text <آفتاب دولتی بر وی بتافت>
  block
    text <ضیف با همت چو ز آشی کم خورد>
    text <صاحب خوان آش بهتر آورد>
  block
    text <جز که صاحب خوان درویشی لئیم>
    text <ظن بد کم بر به رزاق کریم>
  block
    text <سر برآور هم‌چو کوهی ای سند>
    text <تا نخستین نور خور بر تو زند>
  block
    text <که آن سر کوه بلند مستقر>
    text <هست خورشید سحر را منتظر>
