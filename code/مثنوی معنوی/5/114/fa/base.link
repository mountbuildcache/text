
text <آمدن شیخ بعد از چندین سال از بیابان به شهر غزنین و  زنبیل گردانیدن به اشارت غیبی و تفرقه کردن آنچ جمع آید بر فقرا  هر که را جان عز لبیکست  نامه بر نامه پیک بر پیکست  چنانک روزن خانه باز باشد آفتاب و ماهتاب و باران و نامه و غیره  منقطع نباشد>
  block
    text <رو به شهر آورد آن فرمان‌پذیر>
    text <شهر غزنین گشت از رویش منیر>
  block
    text <از فرح خلقی به استقبال رفت>
    text <او در آمد از ره دزدیده تفت>
  block
    text <جمله اعیان و مهان بر خاستند>
    text <قصرها از بهر او آراستند>
  block
    text <گفت من از خودنمایی نامدم>
    text <جز به خواری و گدایی نامدم>
  block
    text <نیستم در عزم قال و قیل من>
    text <در به در گردم به کف زنبیل من>
  block
    text <بنده فرمانم که امرست از خدا>
    text <که گدا باشم گدا باشم گدا>
  block
    text <در گدایی لفظ نادر ناورم>
    text <جز طریق خس گدایان نسپرم>
  block
    text <تا شوم غرقهٔ مذلت من تمام>
    text <تا سقطها بشنوم از خاص و عام>
  block
    text <امر حق جانست و من آن را تبع>
    text <او طمع فرمود ذل من طمع>
  block
    text <چون طمع خواهد ز من سلطان دین>
    text <خاک بر فرق قناعت بعد ازین>
  block
    text <او مذلت خواست کی عزت تنم>
    text <او گدایی خواست کی میری کنم>
  block
    text <بعد ازین کد و مذلت جان من>
    text <بیست عباس‌اند در انبان من>
  block
    text <شیخ بر می‌گشت زنبیلی به دست>
    text <شیء لله خواجه توفیقیت هست>
  block
    text <برتر از کرسی و عرش اسرار او>
    text <شیء لله شیء لله کار او>
  block
    text <انبیا هر یک همین فن می‌زنند>
    text <خلق مفلس کدیه ایشان می‌کنند>
  block
    text <اقرضوا الله اقرضوا الله می‌زنند>
    text <بازگون بر انصروا الله می‌تنند>
  block
    text <در به در این شیخ می‌آرد نیاز>
    text <بر فلک صد در برای شیخ باز>
  block
    text <که آن گدایی که آن به جد می‌کرد او>
    text <بهر یزدان بود نه از بهر گلو>
  block
    text <ور بکردی نیز از بهر گلو>
    text <آن گلو از نور حق دارد غلو>
  block
    text <در حق او خورد نان و شهد و شیر>
    text <به ز چله وز سه روزهٔ صد فقیر>
  block
    text <نور می‌نوشد مگو نان می‌خورد>
    text <لاله می‌کارد به صورت می‌چرد>
  block
    text <چون شراری کو خورد روغن ز شمع>
    text <نور افزاید ز خوردش بهر جمع>
  block
    text <نان‌خوری را گفت حق لاتسرفوا>
    text <نور خوردن را نگفتست اکتفوا>
  block
    text <آن گلوی ابتلا بد وین گلو>
    text <فارغ از اسراف و آمن از غلو>
  block
    text <امر و فرمان بود نه حرص و طمع>
    text <آن چنان جان حرص را نبود تبع>
  block
    text <گر بگوید کیمیا مس را بده>
    text <تو به من خود را طمع نبود فره>
  block
    text <گنجهای خاک تا هفتم طبق>
    text <عرضه کرده بود پیش شیخ حق>
  block
    text <شیخ گفتا خالقا من عاشقم>
    text <گر بجویم غیر تو من فاسقم>
  block
    text <هشت جنت گر در آرم در نظر>
    text <ور کنم خدمت من از خوف سقر>
  block
    text <ممنی باشم سلامت‌جوی من>
    text <زانک این هر دو بود حظ بدن>
  block
    text <عاشقی کز عشق یزدان خورد قوت>
    text <صد بدن پیشش نیرزد تره‌توت>
  block
    text <وین بدن که دارد آن شیخ فطن>
    text <چیز دگر گشت کم خوانش بدن>
  block
    text <عاشق عشق خدا وانگاه مزد>
    text <جبرئیل مؤتمن وانگاه دزد>
  block
    text <عاشق آن لیلی کور و کبود>
    text <ملک عالم پیش او یک تره بود>
  block
    text <پیش او یکسان شده بد خاک و زر>
    text <زر چه باشد که نبد جان را خطر>
  block
    text <شیر و گرگ و دد ازو واقف شده>
    text <هم‌چو خویشان گرد او گرد آمده>
  block
    text <کین شدست از خوی حیوان پاک پاک>
    text <پر ز عشق و لحم و شحمش زهرناک>
  block
    text <زهر دد باشد شکرریز خرد>
    text <زانک نیک نیک باشد ضد بد>
  block
    text <لحم عاشق را نیارد خورد دد>
    text <عشق معروفست پیش نیک و بد>
  block
    text <ور خورد خود فی‌المثل دام و ددش>
    text <گوشت عاشق زهر گردد بکشدش>
  block
    text <هر چه جز عشقست شد ماکول عشق>
    text <دو جهان یک دانه پیش نول عشق>
  block
    text <دانه‌ای مر مرغ را هرگز خورد>
    text <کاهدان مر اسپ را هرگز چرد>
  block
    text <بندگی کن تا شوی عاشق لعل>
    text <بندگی کسبیست آید در عمل>
  block
    text <بنده آزادی طمع دارد ز جد>
    text <عاشق آزادی نخواهد تا ابد>
  block
    text <بنده دایم خلعت و ادرارجوست>
    text <خلعت عاشق همه دیدار دوست>
  block
    text <در نگنجد عشق در گفت و شنید>
    text <عشق دریاییست قعرش ناپدید>
  block
    text <قطره‌های بحر را نتوان شمرد>
    text <هفت دریا پیش آن بحرست خرد>
  block
    text <این سخن پایان ندارد ای فلان>
    text <باز رو در قصهٔ شیخ زمان>
