
text <فرستادن اسرافیل را علیه‌السلام به خاک کی حفنه‌ای بر گیر از  خاک بهر ترکیب جسم آدم علیه‌السلام>
  block
    text <گفت اسرافیل را یزدان ما>
    text <که برو زان خاک پر کن کف بیا>
  block
    text <آمد اسرافیل هم سوی زمین>
    text <باز آغازید خاکستان حنین>
  block
    text <کای فرشتهٔ صور و ای بحر حیات>
    text <که ز دمهای تو جان یابد موات>
  block
    text <در دمی از صور یک بانگ عظیم>
    text <پر شود محشر خلایق از رمیم>
  block
    text <در دمی در صور گویی الصلا>
    text <برجهید ای کشتگان کربلا>
  block
    text <ای هلاکت دیدگان از تیغ مرگ>
    text <برزنید از خاک سر چون شاخ و برگ>
  block
    text <رحمت تو وآن دم گیرای تو>
    text <پر شود این عالم از احیای تو>
  block
    text <تو فرشتهٔ رحمتی رحمت نما>
    text <حامل عرشی و قبلهٔ دادها>
  block
    text <عرش معدن گاه داد و معدلت>
    text <چار جو در زیر او پر مغفرت>
  block
    text <جوی شیر و جوی شهد جاودان>
    text <جوی خمر و دجلهٔ آب روان>
  block
    text <پس ز عرش اندر بهشتستان رود>
    text <در جهان هم چیزکی ظاهر شود>
  block
    text <گرچه آلوده‌ست اینجا آن چهار>
    text <از چه از زهر فنا و ناگوار>
  block
    text <جرعه‌ای بر خاک تیره ریختند>
    text <زان چهار و فتنه‌ای انگیختند>
  block
    text <تا بجویند اصل آن را این خسان>
    text <خود برین قانع شدند این ناکسان>
  block
    text <شیر داد و پرورش اطفال را>
    text <چشمه کرده سینهٔ هر زال را>
  block
    text <خمر دفع غصه و اندیشه را>
    text <چشمه کرده از عنب در اجترا>
  block
    text <انگبین داروی تن رنجور را>
    text <چشمه کرده باطن زنبور را>
  block
    text <آب دادی عام اصل و فرع را>
    text <از برای طهر و بهر کرع را>
  block
    text <تا ازینها پی بری سوی اصول>
    text <تو برین قانع شدی ای بوالفضول>
  block
    text <بشنو اکنون ماجرای خاک را>
    text <که چه می‌گوید فسون محراک را>
  block
    text <پیش اسرافیل‌گشته او عبوس>
    text <می‌کند صد گونه شکل و چاپلوس>
  block
    text <که بحق ذات پاک ذوالجلال>
    text <که مدار این قهر را بر من حلال>
  block
    text <من ازین تقلیب بویی می‌برم>
    text <بدگمانی می‌دود اندر سرم>
  block
    text <تو فرشتهٔ رحمتی رحمت نما>
    text <زانک مرغی را نیازارد هما>
  block
    text <ای شفا و رحمت اصحاب درد>
    text <تو همان کن کان دو نیکوکار کرد>
  block
    text <زود اسرافیل باز آمد به شاه>
    text <گفت عذر و ماجرا نزد اله>
  block
    text <کز برون فرمان بدادی که بگیر>
    text <عکس آن الهام دادی در ضمیر>
  block
    text <امر کردی در گرفتن سوی گوش>
    text <نهی کردی از قساوت سوی هوش>
  block
    text <سبق رحمت گشت غالب بر غضب>
    text <ای بدیع افعال و نیکوکار رب>
