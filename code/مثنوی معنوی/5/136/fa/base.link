
text <حکایت آن درویش کی در هری غلامان آراستهٔ عمید خراسان را دید و بر اسبان تازی و قباهای زربفت و کلاهای مغرق و غیر آن پرسید کی اینها کدام امیرانند و چه شاهانند گفت او را کی اینها امیران نیستند اینها غلامان عمید خراسانند روی به آسمان  کرد کی ای خدا غلام پروردن از عمید  بیاموز آنجا مستوفی را عمید گویند>
  block
    text <آن یکی گستاخ رو اندر هری>
    text <چون بدیدی او غلام مهتری>
  block
    text <جامهٔ اطلس کمر زرین روان>
    text <روی کردی سوی قبلهٔ آسمان>
  block
    text <کای خدا زین خواجهٔ صاحب منن>
    text <چون نیاموزی تو بنده داشتن>
  block
    text <بنده پروردن بیاموز ای خدا>
    text <زین رئیس و اختیار شاه ما>
  block
    text <بود محتاج و برهنه و بی‌نوا>
    text <در زمستان لرز لرزان از هوا>
  block
    text <انبساطی کرد آن از خود بری>
    text <جراتی بنمود او از لمتری>
  block
    text <اعتمادش بر هزاران موهبت>
    text <که ندیم حق شد اهل معرفت>
  block
    text <گر ندیم شاه گستاخی کند>
    text <تو مکن آنک نداری آن سند>
  block
    text <حق میان داد و میان به از کمر>
    text <گر کسی تاجی دهد او داد سر>
  block
    text <تا یکی روزی که شاه آن خواجه را>
    text <متهم کرد و ببستش دست و پا>
  block
    text <آن غلامان را شکنجه می‌نمود>
    text <که دفینهٔ خواجه بنمایید زود>
  block
    text <سر او با من بگویید ای خسان>
    text <ورنه برم از شما حلق و لسان>
  block
    text <مدت یک ماهشان تعذیب کرد>
    text <روز و شب اشکنجه و افشار و درد>
  block
    text <پاره پاره کردشان و یک غلام>
    text <راز خواجه وا نگفت از اهتمام>
  block
    text <گفتش اندر خواب هاتف کای کیا>
    text <بنده بودن هم بیاموز و بیا>
  block
    text <ای دریده پوستین یوسفان>
    text <گر بدرد گرگت آن از خویش دان>
  block
    text <زانک می‌بافی همه‌ساله بپوش>
    text <زانک می‌کاری همه ساله بنوش>
  block
    text <فعل تست این غصه‌های دم به دم>
    text <این بود معنی قد جف القلم>
  block
    text <که نگردد سنت ما از رشد>
    text <نیک را نیکی بود بد راست بد>
  block
    text <کار کن هین که سلیمان زنده است>
    text <تا تو دیوی تیغ او برنده است>
  block
    text <چون فرشته گشته از تیغ آمنیست>
    text <از سلیمان هیچ او را خوف نیست>
  block
    text <حکم او بر دیو باشد نه ملک>
    text <رنج در خاکست نه فوق فلک>
  block
    text <ترک کن این جبر را که بس تهیست>
    text <تا بدانی سر سر جبر چیست>
  block
    text <ترک کن این جبر جمع منبلان>
    text <تا خبر یابی از آن جبر چو جان>
  block
    text <ترک معشوقی کن و کن عاشقی>
    text <ای گمان برده که خوب و فایقی>
  block
    text <ای که در معنی ز شب خامش‌تری>
    text <گفت خود را چند جویی مشتری>
  block
    text <سر بجنبانند پیشت بهر تو>
    text <رفت در سودای ایشان دهر تو>
  block
    text <تو مرا گویی حسد اندر مپیچ>
    text <چه حسد آرد کسی از فوت هیچ>
  block
    text <هست تعلیم خسان ای چشم‌شوخ>
    text <هم‌چو نقش خرد کردن بر کلوخ>
  block
    text <خویش را تعلیم کن عشق و نظر>
    text <که آن بود چون نقش فی جرم الحجر>
  block
    text <نفس تو با تست شاگرد وفا>
    text <غیر فانی شد کجا جویی کجا>
  block
    text <تا کنی مر غیر را حبر و سنی>
    text <خویش را بدخو و خالی می‌کنی>
  block
    text <متصل چون شد دلت با آن عدن>
    text <هین بگو مهراس از خالی شدن>
  block
    text <امر قل زین آمدش کای راستین>
    text <کم نخواهد شد بگو دریاست این>
  block
    text <انصتوا یعنی که آبت را بلاغ>
    text <هین تلف کم کن که لب‌خشکست باغ>
  block
    text <این سخن پایان ندارد ای پدر>
    text <این سخن را ترک کن پایان نگر>
  block
    text <غیرتم آید که پیشت بیستند>
    text <بر تو می‌خندند عاشق نیستند>
  block
    text <عاشقانت در پس پردهٔ کرم>
    text <بهر تو نعره‌زنان بین دم بدم>
  block
    text <عاشق آن عاشقان غیب باش>
    text <عاشقان پنج روزه کم تراش>
  block
    text <که بخوردندت ز خدعه و جذبه‌ای>
    text <سالها زیشان ندیدی حبه‌ای>
  block
    text <چند هنگامه نهی بر راه عام>
    text <گام خستی بر نیامد هیچ کام>
  block
    text <وقت صحت جمله یارند و حریف>
    text <وقت درد و غم به جز حق کو الیف>
  block
    text <وقت درد چشم و دندان هیچ کس>
    text <دست تو گیرد به جز فریاد رس>
  block
    text <پس همان درد و مرض را یاد دار>
    text <چون ایاز از پوستین کن اعتبار>
  block
    text <پوستین آن حالت درد توست>
    text <که گرفتست آن ایاز آن را به دست>
