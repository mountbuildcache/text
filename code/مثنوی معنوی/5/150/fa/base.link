
text <جواب گفتن امیر مر آن شفیعان را و همسایگان زاهد را کی گستاخی چرا کرد و سبوی ما را چرا شکست من درین باب شفاعت قبول نخواهم کرد کی سوگند خورده‌ام کی سزای او را بدهم>
  block
    text <میر گفت او کیست کو سنگی زند>
    text <بر سبوی ما سبو را بشکند>
  block
    text <چون گذر سازد ز کویم شیر نر>
    text <ترس ترسان بگذرد با صد حذر>
  block
    text <بندهٔ ما را چرا آزرد دل>
    text <کرد ما را پیش مهمانان خجل>
  block
    text <شربتی که به ز خون اوست ریخت>
    text <این زمان هم‌چون زنان از ما گریخت>
  block
    text <لیک جان از دست من او کی برد>
    text <گیر هم‌چون مرغ بالا بر پرد>
  block
    text <تیر قهر خویش بر پرش زنم>
    text <پر و بال مردریگش بر کنم>
  block
    text <گر رود در سنگ سخت از کوششم>
    text <از دل سنگش کنون بیرون کشم>
  block
    text <من برانم بر تن او ضربتی>
    text <که بود قوادکان را عبرتی>
  block
    text <با همه سالوس با ما نیز هم>
    text <داد او و صد چو او این دم دهم>
  block
    text <خشم خون‌خوارش شده بد سرکشی>
    text <از دهانش می بر آمد آتشی>
