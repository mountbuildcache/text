
text <حکایت در بیان توبهٔ نصوح کی چنانک شیر از پستان بیرون آید باز در پستان نرود آنک توبه نصوحی کرد هرگز از آن گناه یاد نکند به طریق رغبت بلک هر دم نفرتش افزون باشد و آن نفرت دلیل آن بود  کی لذت قبول یافت آن شهوت اول بی‌لذت شد این به جای آن نشست نبرد عشق را جز عشق دیگر  چرا یاری نجویی زو نکوتر وانک دلش باز بدان گناه رغبت می‌کند علامت آنست کی لذت قبول نیافته است و لذت قبول به جای آن لذت گناه ننشسته است سنیسره للیسری نشده است لذت و نیسره للعسری باقیست بر وی>
  block
    text <بود مردی پیش ازین نامش نصوح>
    text <بد ز دلاکی زن او را فتوح>
  block
    text <بود روی او چو رخسار زنان>
    text <مردی خود را همی‌کرد او نهان>
  block
    text <او به حمام زنان دلاک بود>
    text <در دغا و حیله بس چالاک بود>
  block
    text <سالها می‌کرد دلاکی و کس>
    text <بو نبرد از حال و سر آن هوس>
  block
    text <زانک آواز و رخش زن‌وار بود>
    text <لیک شهوت کامل و بیدار بود>
  block
    text <چادر و سربند پوشیده و نقاب>
    text <مرد شهوانی و در غرهٔ شباب>
  block
    text <دختران خسروان را زین طریق>
    text <خوش همی‌مالید و می‌شست آن عشیق>
  block
    text <توبه‌ها می‌کرد و پا در می‌کشید>
    text <نفس کافر توبه‌اش را می‌درید>
  block
    text <رفت پیش عارفی آن زشت‌کار>
    text <گفت ما را در دعایی یاد دار>
  block
    text <سر او دانست آن آزادمرد>
    text <لیک چون حلم خدا پیدا نکرد>
  block
    text <بر لبش قفلست و در دل رازها>
    text <لب خموش و دل پر از آوازها>
  block
    text <عارفان که جام حق نوشیده‌اند>
    text <رازها دانسته و پوشیده‌اند>
  block
    text <هر کرا اسرار کار آموختند>
    text <مهر کردند و دهانش دوختند>
  block
    text <سست خندید و بگفت ای بدنهاد>
    text <زانک دانی ایزدت توبه دهاد>
