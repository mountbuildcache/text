
text <تفسیر این آیت که و ان الدار الاخرة لهی الحیوان لوکانوا یعلمون کی در و دیوار و عرصهٔ آن عالم و آب  و کوزه و میوه و درخت همه زنده‌اند و سخن‌گوی و سخن‌شنو و جهت آن فرمود مصطفی علیه السلام کی الدنیا جیفه و طلابها کلاب و اگر آخرت را حیات نبودی آخرت هم جیفه بودی جیفه را برای مردگیش جیفه گویند نه برای بوی زشت و فرخجی>
  block
    text <آن جهان چون ذره ذره زنده‌اند>
    text <نکته‌دانند و سخن گوینده‌اند>
  block
    text <در جهان مرده‌شان آرام نیست>
    text <کین علف جز لایق انعام نیست>
  block
    text <هر که را گلشن بود بزم و وطن>
    text <کی خورد او باده اندر گولخن>
  block
    text <جای روح پاک علیین بود>
    text <کرم باشد کش وطن سرگین بود>
  block
    text <بهر مخمور خدا جام طهور>
    text <بهر این مرغان کور این آب شور>
  block
    text <هر که عدل عمرش ننمود دست>
    text <پیش او حجاج خونی عادلست>
  block
    text <دختران را لعبت مرده دهند>
    text <که ز لعب زندگان بی‌آگهند>
  block
    text <چون ندارند از فتوت زور و دست>
    text <کودکان را تیغ چوبین بهترست>
  block
    text <کافران قانع بنقش انبیا>
    text <که نگاریده‌ست اندر دیرها>
  block
    text <زان مهان ما را چو دور روشنیست>
    text <هیچ‌مان پروای نقش سایه نیست>
  block
    text <این یکی نقشش نشسته در جهان>
    text <وآن دگر نقشش چو مه در آسمان>
  block
    text <این دهانش نکته‌گویان با جلیس>
    text <و آن دگر با حق به گفتار و انیس>
  block
    text <گوش ظاهر این سخن را ضبط کن>
    text <گوش جانش جاذب اسرار کن>
  block
    text <چشم ظاهر ضابط حلیهٔ بشر>
    text <چشم سر حیران مازاغ البصر>
  block
    text <پای ظاهر در صف مسجد صواف>
    text <پای معنی فوق گردون در طواف>
  block
    text <جزو جزوش را تو بشمر هم‌چنین>
    text <این درون وقت و آن بیرون حین>
  block
    text <این که در وقتست باشد تا اجل>
    text <وان دگر یار ابد قرن ازل>
  block
    text <هست یک نامش ولی الدولتین>
    text <هست یک نعتش امام القبلتین>
  block
    text <خلوت و چله برو لازم نماند>
    text <هیچ غیمی مر ورا غایم نماند>
  block
    text <قرص خورشیدست خلوت‌خانه‌اش>
    text <کی حجاب آرد شب بیگانه‌اش>
  block
    text <علت و پرهیز شد بحران نماند>
    text <کفر او ایمان شد و کفران نماند>
  block
    text <چون الف از استقامت شد به پیش>
    text <او ندارد هیچ از اوصاف خویش>
  block
    text <گشت فرد از کسوهٔ خوهای خویش>
    text <شد برهنه جان به جان‌افزای خویش>
  block
    text <چون برهنه رفت پیش شاه فرد>
    text <شاهش از اوصاف قدسی جامه کرد>
  block
    text <خلعتی پوشید از اوصاف شاه>
    text <بر پرید از چاه بر ایوان جاه>
  block
    text <این چنین باشد چو دردی صاف گشت>
    text <از بن طشت آمد او بالای طشت>
  block
    text <در بن طشت از چه بود او دردناک>
    text <شومی آمیزش اجزای خاک>
  block
    text <یار ناخوش پر و بالش بسته بود>
    text <ورنه او در اصل بس برجسته بود>
  block
    text <چون عتاب اهبطوا انگیختند>
    text <هم‌چو هاروتش نگون آویختند>
  block
    text <بود هاروت از ملاک آسمان>
    text <از عتابی شد معلق هم‌چنان>
  block
    text <سرنگون زان شد که از سر دور ماند>
    text <خویش را سر ساخت و تنها پیش راند>
  block
    text <آن سپد خود را چو پر از آب دید>
    text <کر استغنا و از دریا برید>
  block
    text <بر جگر آبش یکی قطره نماند>
    text <بحر رحمت کرد و او را باز خواند>
  block
    text <رحمتی بی‌علتی بی‌خدمتی>
    text <آید از دریا مبارک ساعتی>
  block
    text <الله الله گرد دریابار گرد>
    text <گرچه باشند اهل دریابار زرد>
  block
    text <تا که آید لطف بخشایش‌گری>
    text <سرخ گردد روی زرد از گوهری>
  block
    text <زردی رو بهترین رنگهاست>
    text <زانک اندر انتظار آن لقاست>
  block
    text <لیک سرخی بر رخی که آن لامعست>
    text <بهر آن آمد که جانش قانعست>
  block
    text <که طمع لاغر کند زرد و ذلیل>
    text <نیست او از علت ابدان علیل>
  block
    text <چون ببیند روی زرد بی‌سقم>
    text <خیره گردد عقل جالینوس هم>
  block
    text <چون طمع بستی تو در انوار هو>
    text <مصطفی گوید که ذلت نفسه>
  block
    text <نور بی‌سایه لطیف و عالی است>
    text <آن مشبک سایهٔ غربالی است>
  block
    text <عاشقان عریان همی‌خواهند تن>
    text <پیش عنینان چه جامه چه بدن>
  block
    text <روزه‌داران را بود آن نان و خوان>
    text <خرمگس را چه ابا چه دیگدان>
