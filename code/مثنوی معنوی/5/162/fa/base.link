
text <حکایت عیاضی رحمه‌الله کی هفتاد غزو کرده بود سینه برهنه بر امید شهید شدن چون از آن نومید شد از جهاد اصغر رو به جهاد اکبر آورد و خلوت گزید ناگهان طبل غازیان شنید نفس از اندرون زنجیر می‌درانید سوی غزا و متهم داشتن او نفس خود را درین رغبت>
  block
    text <گفت عیاضی نود بار آمدم>
    text <تن برهنه بوک زخمی آیدم>
  block
    text <تن برهنه می‌شدم در پیش تیر>
    text <تا یکی تیری خورم من جای‌گیر>
  block
    text <تیر خوردن بر گلو یا مقتلی>
    text <در نیابد جز شهیدی مقبلی>
  block
    text <بر تنم یک جایگه بی‌زخم نیست>
    text <این تنم از تیر چون پرویز نیست>
  block
    text <لیک بر مقتل نیامد تیرها>
    text <کار بخت است این نه جلدی و دها>
  block
    text <چون شهیدی روزی جانم نبود>
    text <رفتم اندر خلوت و در چله زود>
  block
    text <در جهاد اکبر افکندم بدن>
    text <در ریاضت کردن و لاغر شدن>
  block
    text <بانگ طبل غازیان آمد به گوش>
    text <که خرامیدند جیش غزوکوش>
  block
    text <نفس از باطن مرا آواز داد>
    text <که به گوش حس شنیدم بامداد>
  block
    text <خیز هنگام غزا آمد برو>
    text <خویش را در غزو کردن کن گرو>
  block
    text <گفتم ای نفس خبیث بی‌وفا>
    text <از کجا میل غزا تو از کجا>
  block
    text <راست گوی ای نفس کین حیلت‌گریست>
    text <ورنه نفس شهوت از طاعت بریست>
  block
    text <گر نگویی راست حمله آرمت>
    text <در ریاضت سخت‌تر افشارمت>
  block
    text <نفس بانگ آورد آن دم از درون>
    text <با فصاحت بی‌دهان اندر فسون>
  block
    text <که مرا هر روز اینجا می‌کشی>
    text <جان من چون جان گبران می‌کشی>
  block
    text <هیچ کس را نیست از حالم خبر>
    text <که مرا تو می‌کشی بی‌خواب و خور>
  block
    text <در غزا بجهم به یک زخم از بدن>
    text <خلق بیند مردی و ایثار من>
  block
    text <گفتم ای نفسک منافق زیستی>
    text <هم منافق می‌مری تو چیستی>
  block
    text <در دو عالم تو مرایی بوده‌ای>
    text <در دو عالم تو چنین بیهوده‌ای>
  block
    text <نذر کردم که ز خلوت هیچ من>
    text <سر برون نارم چو زنده‌ست این بدن>
  block
    text <زانک در خلوت هر آنچ تن کند>
    text <نه از برای روی مرد و زن کند>
  block
    text <جنبش و آرامش اندر خلوتش>
    text <جز برای حق نباشد نیتش>
  block
    text <این جهاد اکبرست آن اصغرست>
    text <هر دو کار رستمست و حیدرست>
  block
    text <کار آن کس نیست کو را عقل و هوش>
    text <پرد از تن چون بجنبد دنب موش>
  block
    text <آن چنان کس را بباید چون زنان>
    text <دور بودن از مصاف و از سنان>
  block
    text <صوفیی آن صوفیی این اینت حیف>
    text <آن ز سوزن کشته این را طعمه سیف>
  block
    text <نقش صوفی باشد او را نیست جان>
    text <صوفیان بدنام هم زین صوفیان>
  block
    text <بر در و دیوار جسم گل‌سرشت>
    text <حق ز غیرت نقش صد صوفی نبشت>
  block
    text <تا ز سحر آن نقشها جنبان شود>
    text <تا عصای موسوی پنهان شود>
  block
    text <نقشها را میخورد صدق عصا>
    text <چشم فرعونیست پر گرد و حصا>
  block
    text <صوفی دیگر میان صف حرب>
    text <اندر آمد بیست بار از بهر ضرب>
  block
    text <با مسلمانان به کافر وقت کر>
    text <وانگشت او با مسلمانان به فر>
  block
    text <زخم خورد و بست زخمی را که خورد>
    text <بار دیگر حمله آورد و نبرد>
  block
    text <تا نمیرد تن به یک زخم از گزاف>
    text <تا خورد او بیست زخم اندر مصاف>
  block
    text <حیفش آمد که به زخمی جان دهد>
    text <جان ز دست صدق او آسان رهد>
