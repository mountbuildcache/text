
text <در بیان آنک مرد بدکار چون متمکن شود در بدکاری و اثر دولت نیکوکاران ببیند شیطان شود و مانع خیر گردد از حسد هم‌چون شیطان کی خرمن سوخته همه را خرمن سوخته خواهد ارایت الذی  ینهی عبدا اذا صلی>
  block
    text <وافیان را چون ببینی کرده سود>
    text <تو چو شیطانی شوی آنجا حسود>
  block
    text <هرکرا باشد مزاج و طبع سست>
    text <او نخواهد هیچ کس را تن‌درست>
  block
    text <گر نخواهی رشک ابلیسی بیا>
    text <از در دعوی به درگاه وفا>
  block
    text <چون وفاات نیست باری دم مزن>
    text <که سخن دعویست اغلب ما و من>
  block
    text <این سخن در سینه دخل مغزهاست>
    text <در خموشی مغز جان را صد نماست>
  block
    text <چون بیامد در زبان شد خرج مغز>
    text <خرج کم کن تا بماند مغز نغز>
  block
    text <مرد کم گوینده را فکرست زفت>
    text <قشر گفتن چون فزون شد مغز رفت>
  block
    text <پوست افزون بود لاغر بود مغز>
    text <پوست لاغر شد چو کامل گشت و نغز>
  block
    text <بنگر این هر سه ز خامی رسته را>
    text <جوز را و لوز را و پسته را>
  block
    text <هر که او عصیان کند شیطان شود>
    text <که حسود دولت نیکان شود>
  block
    text <چونک در عهد خدا کردی وفا>
    text <از کرم عهدت نگه دارد خدا>
  block
    text <از وفای حق تو بسته دیده‌ای>
    text <اذکروا اذکرکم نشنیده‌ای>
  block
    text <گوش نه اوفوا به عهدی گوش‌دار>
    text <تا که اوفی عهدکم آید ز یار>
  block
    text <عهد و قرض ما چه باشد ای حزین>
    text <هم‌چو دانهٔ خشک کشتن در زمین>
  block
    text <نه زمین را زان فروغ و لمتری>
    text <نه خداوند زمین را توانگری>
  block
    text <جز اشارت که ازین می‌بایدم>
    text <که تو دادی اصل این را از عدم>
  block
    text <خوردم و دانه بیاوردم نشان>
    text <که ازین نعمت به سوی ما کشان>
  block
    text <پس دعای خشک هل ای نیک‌بخت>
    text <که فشاند دانه می‌خواهد درخت>
  block
    text <گر نداری دانه ایزد زان دعا>
    text <بخشدت نخلی که نعم ما سعی>
  block
    text <هم‌چو مریم درد بودش دانه نی>
    text <سبز کرد آن نخل را صاحب‌فنی>
  block
    text <زانک وافی بود آن خاتون راد>
    text <بی‌مرادش داد یزدان صد مراد>
  block
    text <آن جماعت را که وافی بوده‌اند>
    text <بر همه اصنافشان افزوده‌اند>
  block
    text <گشت دریاها مسخرشان و کوه>
    text <چار عنصر نیز بندهٔ آن گروه>
  block
    text <این خود اکرامیست از بهر نشان>
    text <تا ببینند اهل انکار آن عیان>
  block
    text <آن کرامتهای پنهانشان که آن>
    text <در نیاید در حواس و در بیان>
  block
    text <کار آن دارد خود آن باشد ابد>
    text <دایما نه منقطع نه مسترد>
