
text <پرسیدن پادشاه قاصدا ایاز را کی چندین غم و شادی با چارق و پوستین کی جمادست می‌گویی تا ایاز را در سخن آورد>
  block
    text <ای ایاز این مهرها بر چارقی>
    text <چیست آخر هم‌چو بر بت عاشقی>
  block
    text <هم‌چو مجنون از رخ لیلی خویش>
    text <کرده‌ای تو چارقی را دین و کیش>
  block
    text <با دو کهنه مهر جان آمیخته>
    text <هر دو را در حجره‌ای آویخته>
  block
    text <چند گویی با دو کهنه نو سخن>
    text <در جمادی می‌دمی سر کهن>
  block
    text <چون عرب با ربع و اطلال ای ایاز>
    text <می‌کشی از عشق گفت خود دراز>
  block
    text <چارقت ربع کدامین آصفست>
    text <پوستین گویی که کرتهٔ یوسفست>
  block
    text <هم‌چو ترسا که شمارد با کشش>
    text <جرم یکساله زنا و غل و غش>
  block
    text <تا بیامرزد کشش زو آن گناه>
    text <عفو او را عفو داند از اله>
  block
    text <نیست آگه آن کشش از جرم و داد>
    text <لیک بس جادوست عشق و اعتقاد>
  block
    text <دوستی و وهم صد یوسف تند>
    text <اسحر از هاروت و ماروتست خود>
  block
    text <صورتی پیدا کند بر یاد او>
    text <جذب صورت آردت در گفت و گو>
  block
    text <رازگویی پیش صورت صد هزار>
    text <آن چنان که یار گوید پیش یار>
  block
    text <نه بدانجا صورتی نه هیکلی>
    text <زاده از وی صد الست و صد بلی>
  block
    text <آن چنان که مادری دل‌برده‌ای>
    text <پیش گور بچهٔ نومرده‌ای>
  block
    text <رازها گوید به جد و اجتهاد>
    text <می‌نماید زنده او را آن جماد>
  block
    text <حی و قایم داند او آن خاک را>
    text <چشم و گوشی داند او خاشاک را>
  block
    text <پیش او هر ذرهٔ آن خاک گور>
    text <گوش دارد هوش دارد وقت شور>
  block
    text <مستمع داند به جد آن خاک را>
    text <خوش نگر این عشق ساحرناک را>
  block
    text <آنچنان بر خاک گور تازه او>
    text <دم‌بدم خوش می‌نهد با اشک رو>
  block
    text <که بوقت زندگی هرگز چنان>
    text <روی ننهادست بر پور چو جان>
  block
    text <از عزا چون چند روزی بگذرد>
    text <آتش آن عشق او ساکن شود>
  block
    text <عشق بر مرده نباشد پایدار>
    text <عشق را بر حی جان‌افزای دار>
  block
    text <بعد از آن زان گور خود خواب آیدش>
    text <از جمادی هم جمادی زایدش>
  block
    text <زانک عشق افسون خود بربود و رفت>
    text <ماند خاکستر چو آتش رفت تفت>
  block
    text <آنچ بیند آن جوان در آینه>
    text <پیر اندر خشت می‌بیند همه>
  block
    text <پیر عشق تست نه ریش سپید>
    text <دستگیر صد هزاران ناامید>
  block
    text <عشق صورتها بسازد در فراق>
    text <نامصور سر کند وقت تلاق>
  block
    text <که منم آن اصل اصل هوش و مست>
    text <بر صور آن حسن عکس ما بدست>
  block
    text <پرده‌ها را این زمان برداشتم>
    text <حسن را بی‌واسطه بفراشتم>
  block
    text <زانک بس با عکس من در بافتی>
    text <قوت تجرید ذاتم یافتی>
  block
    text <چون ازین سو جذبهٔ من شد روان>
    text <او کشش را می‌نبیند در میان>
  block
    text <مغفرت می‌خواهد از جرم و خطا>
    text <از پس آن پرده از لطف خدا>
  block
    text <چون ز سنگی چشمه‌ای جاری شود>
    text <سنگ اندر چشمه متواری شود>
  block
    text <کس نخواهد بعد از آن او را حجر>
    text <زانک جاری شد از آن سنگ آن گهر>
  block
    text <کاسه‌ها دان این صور را واندرو>
    text <آنچ حق ریزد بدان گیرد علو>
