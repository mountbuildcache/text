
text <حجت منکران آخرت و بیان ضعف آن حجت زیرا حجت ایشان به دین باز می‌گردد کی غیر این نمی‌بینیم>
  block
    text <حجتش اینست گوید هر دمی>
    text <گر بدی چیزی دگر هم دیدمی>
  block
    text <گر نبیند کودکی احوال عقل>
    text <عاقلی هرگز کند از عقل نقل>
  block
    text <ور نبیند عاقلی احوال عشق>
    text <کم نگردد ماه نیکوفال عشق>
  block
    text <حسن یوسف دیدهٔ اخوان ندید>
    text <از دل یعقوب کی شد ناپدید>
  block
    text <مر عصا را چشم موسی چوب دید>
    text <چشم غیبی افعی و آشوب دید>
  block
    text <چشم سر با چشم سر در جنگ بود>
    text <غالب آمد چشم سر حجت نمود>
  block
    text <چشم موسی دست خود را دست دید>
    text <پیش چشم غیب نوری بد پدید>
  block
    text <این سخن پایان ندارد در کمال>
    text <پیش هر محروم باشد چون خیال>
  block
    text <چون حقیقت پیش او فرج و گلوست>
    text <کم بیان کن پیش او اسرار دوست>
  block
    text <پیش ما فرج و گلو باشد خیال>
    text <لاجرم هر دم نماید جان جمال>
  block
    text <هر که را فرج و گلو آیین و خوست>
    text <آن لکم دین ولی دین بهر اوست>
  block
    text <با چنان انکار کوته کن سخن>
    text <احمدا کم گوی با گبر کهن>
