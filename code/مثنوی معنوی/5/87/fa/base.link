
text <در بیان کسی کی سخنی گوید کی حال او مناسب آن سخن و آن دعوی نباشد چنان که کفره و لن سالتهم من خلق السموات والارض لیقولن الله خدمت بت سنگین کردن و جان و زر فدای او کردن چه مناسب باشد با جانی کی داند کی خالق سموات و ارض و خلایق الهیست سمیعی بصیری حاضری مراقبی مستولی غیوری الی آخره>
  block
    text <زاهدی را یک زنی بد بس غیور>
    text <هم بد او را یک کنیزک هم‌چو حور>
  block
    text <زان ز غیرت پاس شوهر داشتی>
    text <با کنیزک خلوتش نگذاشتی>
  block
    text <مدتی زن شد مراقب هر دو را>
    text <تاکشان فرصت نیفتد در خلا>
  block
    text <تا در آمد حکم و تقدیر اله>
    text <عقل حارس خیره‌سر گشت و تباه>
  block
    text <حکم و تقدیرش چو آید بی‌وقوف>
    text <عقل کی بود در قمر افتد خسوف>
  block
    text <بود در حمام آن زن ناگهان>
    text <یادش آمد طشت و در خانه بد آن>
  block
    text <با کنیزک گفت رو هین مرغ‌وار>
    text <طشت سیمین را ز خانهٔ ما بیار>
  block
    text <آن کنیزک زنده شد چون این شنید>
    text <که به خواجه این زمان خواهد رسید>
  block
    text <خواجه در خانه‌ست و خلوت این زمان>
    text <پس دوان شد سوی خانه شادمان>
  block
    text <عشق شش ساله کنیزک را بد این>
    text <که بیابد خواجه را خلوت چنین>
  block
    text <گشت پران جانب خانه شتافت>
    text <خواجه را در خانه در خلوت بیافت>
  block
    text <هر دو عاشق را چنان شهوت ربود>
    text <که احتیاط و یاد در بستن نبود>
  block
    text <هر دو با هم در خزیدند از نشاط>
    text <جان به جان پیوست آن دم ز اختلاط>
  block
    text <یاد آمد در زمان زن را که من>
    text <چون فرستادم ورا سوی وطن>
  block
    text <پنبه در آتش نهادم من به خویش>
    text <اندر افکندم قج نر را به میش>
  block
    text <گل فرو شست از سر و بی‌جان دوید>
    text <در پی او رفت و چادر می‌کشید>
  block
    text <آن ز عشق جان دوید و این ز بیم>
    text <عشق کو و بیم کو فرقی عظیم>
  block
    text <سیر عارف هر دمی تا تخت شاه>
    text <سیر زاهد هر مهی یک روزه راه>
  block
    text <گرچه زاهد را بود روزی شگرف>
    text <کی بود یک روز او خمسین الف>
  block
    text <قدر هر روزی ز عمر مرد کار>
    text <باشد از سال جهان پنجه هزار>
  block
    text <عقلها زین سر بود بیرون در>
    text <زهرهٔ وهم ار بدرد گو بدر>
  block
    text <ترس مویی نیست اندر پیش عشق>
    text <جمله قربانند اندر کیش عشق>
  block
    text <عشق وصف ایزدست اما که خوف>
    text <وصف بندهٔ مبتلای فرج و جوف>
  block
    text <چون یحبون بخواندی در نبی>
    text <با یحبوهم قرین در مطلبی>
  block
    text <پس محبت وصف حق دان عشق نیز>
    text <خوف نبود وصف یزدان ای عزیز>
  block
    text <وصف حق کو وصف مشتی خاک کو>
    text <وصف حادث کو وصف پاک کو>
  block
    text <شرح عشق ار من بگویم بر دوام>
    text <صد قیامت بگذرد و آن ناتمام>
  block
    text <زانک تاریخ قیامت را حدست>
    text <حد کجا آنجا که وصف ایزدست>
  block
    text <عشق را پانصد پرست و هر پری>
    text <از فراز عرش تا تحت‌الثری>
  block
    text <زاهد با ترس می‌تازد به پا>
    text <عاشقان پران‌تر از برق و هوا>
  block
    text <کی رسند این خایفان در گرد عشق>
    text <که آسمان را فرش سازد درد عشق>
  block
    text <جز مگر آید عنایتهای ضو>
    text <کز جهان و زین روش آزاد شو>
  block
    text <از قش خود وز دش خود باز ره>
    text <که سوی شه یافت آن شهباز ره>
  block
    text <این قش و دش هست جبر و اختیار>
    text <از ورای این دو آمد جذب یار>
  block
    text <چون رسید آن زن به خانه در گشاد>
    text <بانگ در در گوش ایشان در فتاد>
  block
    text <آن کنیزک جست آشفته ز ساز>
    text <مرد بر جست و در آمد در نماز>
  block
    text <زن کنیزک را پژولیده بدید>
    text <درهم و آشفته و دنگ و مرید>
  block
    text <شوی خود را دید قایم در نماز>
    text <در گمان افتاد زن زان اهتزاز>
  block
    text <شوی را برداشت دامن بی‌خطر>
    text <دید آلودهٔ منی خصیه و ذکر>
  block
    text <از ذکر باقی نطفه می‌چکید>
    text <ران و زانو گشت آلوده و پلید>
  block
    text <بر سرش زد سیلی و گفت ای مهین>
    text <خصیهٔ مرد نمازی باشد این>
  block
    text <لایق ذکر و نمازست این ذکر>
    text <وین چنین ران و زهار پر قذر>
  block
    text <نامهٔ پر ظلم و فسق و کفر و کین>
    text <لایقست انصاف ده اندر یمین>
  block
    text <گر بپرسی گبر را کین آسمان>
    text <آفریدهٔ کیست وین خلق و جهان>
  block
    text <گوید او کین آفریدهٔ آن خداست>
    text <که آفرینش بر خدایی‌اش گواست>
  block
    text <کفر و فسق و استم بسیار او>
    text <هست لایق با چنین اقرار او>
  block
    text <هست لایق با چنین اقرار راست>
    text <آن فضیحتها و آن کردار کاست>
  block
    text <فعل او کرده دروغ آن قول را>
    text <تا شد او لایق عذاب هول را>
  block
    text <روز محشر هر نهان پیدا شود>
    text <هم ز خود هر مجرمی رسوا شود>
  block
    text <دست و پا بدهد گواهی با بیان>
    text <بر فساد او به پیش مستعان>
  block
    text <دست گوید من چنین دزدیده‌ام>
    text <لب بگوید من چنین پرسیده‌ام>
  block
    text <پای گوید من شدستم تا منی>
    text <فرج گوید من بکردستم زنی>
  block
    text <چشم گوید کرده‌ام غمزهٔ حرام>
    text <گوش گوید چیده‌ام س الکلام>
  block
    text <پس دروغ آمد ز سر تا پای خویش>
    text <که دروغش کرد هم اعضای خویش>
  block
    text <آنچنان که در نماز با فروغ>
    text <از گواهی خصیه شد زرقش دروغ>
  block
    text <پس چنان کن فعل که آن خود بی‌زبان>
    text <باشد اشهد گفتن و عین بیان>
  block
    text <تا همه تن عضو عضوت ای پسر>
    text <گفته باشد اشهد اندر نفع و ضر>
  block
    text <رفتن بنده پی خواجه گواست>
    text <که منم محکوم و این مولای ماست>
  block
    text <گر سیه کردی تو نامهٔ عمر خویش>
    text <توبه کن زانها که کردستی تو پیش>
  block
    text <عمر اگر بگذشت بیخش این دمست>
    text <آب توبه‌ش ده اگر او بی‌نمست>
  block
    text <بیخ عمرت را بده آب حیات>
    text <تا درخت عمر گردد با نبات>
  block
    text <جمله ماضیها ازین نیکو شوند>
    text <زهر پارینه ازین گردد چو قند>
  block
    text <سیئاتت را مبدل کرد حق>
    text <تا همه طاعت شود آن ما سبق>
  block
    text <خواجه بر توبهٔ نصوحی خوش به تن>
    text <کوششی کن هم به جان و هم به تن>
  block
    text <شرح این توبهٔ نصوح از من شنو>
    text <بگرویدستی و لیک از نو گرو>
