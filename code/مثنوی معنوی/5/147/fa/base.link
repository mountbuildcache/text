
text <رفتن امیر خشم‌آلود برای گوشمال زاهد>
  block
    text <میر چون آتش شد و برجست راست>
    text <گفت بنما خانهٔ زاهد کجاست>
  block
    text <تا بدین گرز گران کوبم سرش>
    text <آن سر بی‌دانش مادرغرش>
  block
    text <او چه داند امر معروف از سگی>
    text <طالب معروفی است و شهرگی>
  block
    text <تا بدین سالوس خود را جا کند>
    text <تا به چیزی خویشتن پیدا کند>
  block
    text <کو ندارد خود هنر الا همان>
    text <که تسلس می‌کند با این و آن>
  block
    text <او اگر دیوانه است و فتنه‌کاو>
    text <داروی دیوانه باشد کیر گاو>
  block
    text <تا که شیطان از سرش بیرون رود>
    text <بی‌لت خربندگان خر چون رود>
  block
    text <میر بیرون جست دبوسی بدست>
    text <نیم شب آمد به زاهد نیم‌مست>
  block
    text <خواست کشتن مرد زاهد را ز خشم>
    text <مرد زاهد گشت پنهان زیر پشم>
  block
    text <مرد زاهد می‌شنید از میر آن>
    text <زیر پشم آن رسن‌تابان نهان>
  block
    text <گفت در رو گفتن زشتی مرد>
    text <آینه تاند که رو را سخت کرد>
  block
    text <روی باید آینه‌وار آهنین>
    text <تات گوید روی زشت خود ببین>
