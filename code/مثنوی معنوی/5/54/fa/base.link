
text <مناجات>
  block
    text <ای دهندهٔ قوت و تمکین و ثبات>
    text <خلق را زین بی‌ثباتی ده نجات>
  block
    text <اندر آن کاری که ثابت بودنیست>
    text <قایمی ده نفس را که منثنیست>
  block
    text <صبرشان بخش و کفهٔ میزان گران>
    text <وا رهانشان از فن صورتگران>
  block
    text <وز حسودی بازشان خر ای کریم>
    text <تا نباشند از حسد دیو رجیم>
  block
    text <در نعیم فانی مال و جسد>
    text <چون همی‌سوزند عامه از حسد>
  block
    text <پادشاهان بین که لشکر می‌کشند>
    text <از حسد خویشان خود را می‌کشند>
  block
    text <عاشقان لعبتان پر قذر>
    text <کرده قصد خون و جان همدگر>
  block
    text <ویس و رامین خسرو و شیرین بخوان>
    text <که چه کردند از حسد آن ابلهان>
  block
    text <که فنا شد عاشق و معشوق نیز>
    text <هم نه چیزند و هواشان هم نه چیز>
  block
    text <پاک الهی که عدم بر هم زند>
    text <مر عدم را بر عدم عاشق کند>
  block
    text <در دل نه‌دل حسدها سر کند>
    text <نیست را هست این چنین مضطر کند>
  block
    text <این زنانی کز همه مشفق‌تراند>
    text <از حسد دو ضره خود را می‌خورند>
  block
    text <تا که مردانی که خود سنگین‌دلند>
    text <از حسد تا در کدامین منزلند>
  block
    text <گر نکردی شرع افسونی لطیف>
    text <بر دریدی هر کسی جسم حریف>
  block
    text <شرع بهر دفع شر رایی زند>
    text <دیو را در شیشهٔ حجت کند>
  block
    text <از گواه و از یمین و از نکول>
    text <تا به شیشه در رود دیو فضول>
  block
    text <مثل میزانی که خشنودی دو ضد>
    text <جمع می‌آید یقین در هزل و جد>
  block
    text <شرع چون کیله و ترازو دان یقین>
    text <که بدو خصمان رهند از جنگ و کین>
  block
    text <گر ترازو نبود آن خصم از جدال>
    text <کی رهد از وهم حیف و احتیال>
  block
    text <پس درین مردار زشت بی‌وفا>
    text <این همه رشکست و خصمست و جفا>
  block
    text <پس در اقبال و دولت چون بود>
    text <چون شود جنی و انسی در حسد>
  block
    text <آن شیاطین خود حسود کهنه‌اند>
    text <یک زمان از ره‌زنی خالی نه‌اند>
  block
    text <وآن بنی آدم که عصیان کشته‌اند>
    text <از حسودی نیز شیطان گشته‌اند>
  block
    text <از نبی برخوان که شیطانان انس>
    text <گشته‌اند از مسخ حق با دیو جنس>
  block
    text <دیو چون عاجز شود در افتتان>
    text <استعانت جوید او زین انسیان>
  block
    text <که شما یارید با ما یاریی>
    text <جانب مایید جانب داریی>
  block
    text <گر کسی را ره زنند اندر جهان>
    text <هر دو گون شیطان بر آید شادمان>
  block
    text <ور کسی جان برد و شد در دین بلند>
    text <نوحه می‌دارند آن دو رشک‌مند>
  block
    text <هر دو می‌خایند دندان حسد>
    text <بر کسی که داد ادیب او را خرد>
