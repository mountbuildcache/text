
text <حکایت ضیاء دلق کی سخت دراز بود و برادرش شیخ اسلام تاج بلخ به غایت کوتاه بالا بود و این شیخ اسلام از برادرش ضیا ننگ داشتی ضیا در آمد به درس او و همه صدور بلخ حاضر به درس او ضیا خدمتی کرد و بگذشت شیخ اسلام او را نیم قیامی کرد سرسری گفت آری سخت درازی پاره‌ای در دزد>
  block
    text <آن ضیاء دلق خوش الهام بود>
    text <دادر آن تاج شیخ اسلام بود>
  block
    text <تاج شیخ اسلام دار الملک بلخ>
    text <بود کوته‌قد و کوچک هم‌چو فرخ>
  block
    text <گرچه فاضل بود و فحل و ذو فنون>
    text <این ضیا اندر ظرافت بد فزون>
  block
    text <او بسی کوته ضیا بی‌حد دراز>
    text <بود شیخ اسلام را صد کبر و ناز>
  block
    text <زین برادر عار و ننگش آمدی>
    text <آن ضیا هم واعظی بد با هدی>
  block
    text <روز محفل اندر آمد آن ضیا>
    text <بارگه پر قاضیان و اصفیا>
  block
    text <کرد شیخ اسلام از کبر تمام>
    text <این برادر را چنین نصف القیام>
  block
    text <گفت او را بس درازی بهر مزد>
    text <اندکی زان قد سروت هم بدزد>
  block
    text <پس ترا خود هوش کو یا عقل کو>
    text <تا خوری می ای تو دانش را عدو>
  block
    text <روت بس زیباست نیلی هم بکش>
    text <ضحکه باشد نیل بر روی حبش>
  block
    text <در تو نوری کی درآمد ای غوی>
    text <تا تو بیهوشی و ظلمت‌جو شوی>
  block
    text <سایه در روزست جستن قاعده>
    text <در شب ابری تو سایه‌جو شده>
  block
    text <گر حلال آمد پی قوت عوام>
    text <طالبان دوست را آمد حرام>
  block
    text <عاشقان را باده خون دل بود>
    text <چشمشان بر راه و بر منزل بود>
  block
    text <در چنین راه بیابان مخوف>
    text <این قلاوز خرد با صد کسوف>
  block
    text <خاک در چشم قلاوزان زنی>
    text <کاروان را هالک و گمره کنی>
  block
    text <نان جو حقا حرامست و فسوس>
    text <نفس را در پیش نه نان سبوس>
  block
    text <دشمن راه خدا را خوار دار>
    text <دزد را منبر منه بر دار دار>
  block
    text <دزد را تو دست ببریدن پسند>
    text <از بریدن عاجزی دستش ببند>
  block
    text <گر نبندی دست او دست تو بست>
    text <گر تو پایش نشکنی پایت شکست>
  block
    text <تو عدو را می دهی و نی‌شکر>
    text <بهر چه گو زهر خند و خاک خور>
  block
    text <زد ز غیرت بر سبو سنگ و شکست>
    text <او سبو انداخت و از زاهد بجست>
  block
    text <رفت پیش میر و گفتش باده کو>
    text <ماجرا را گفت یک یک پیش او>
