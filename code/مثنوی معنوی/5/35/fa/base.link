
text <در بیان آنک ما سوی الله هر چیزی آکل و ماکولست هم‌چون آن مرغی کی قصد صید ملخ می‌کرد و به صید ملخ مشغول می‌بود و غافل بود از باز گرسنه کی از پس قفای او قصد صید او داشت اکنون ای آدمی صیاد آکل از صیاد و آکل خود آمن مباش اگر چه نمی‌بینیش به نظر چشم به نظر دلیل و عبرتش می‌بین تا چشم نیز باز شدن>
  block
    text <مرغکی اندر شکار کرم بود>
    text <گربه فرصت یافت او را در ربود>
  block
    text <آکل و ماکول بود و بی‌خبر>
    text <در شکار خود ز صیادی دگر>
  block
    text <دزد گرچه در شکار کاله‌ایست>
    text <شحنه با خصمانش در دنباله‌ایست>
  block
    text <عقل او مشغول رخت و قفل و در>
    text <غافل از شحنه‌ست و از آه سحر>
  block
    text <او چنان غرقست در سودای خود>
    text <غافلست از طالب و جویای خود>
  block
    text <گر حشیش آب و هوایی می‌خورد>
    text <معدهٔ حیوانش در پی می‌چرد>
  block
    text <آکل و ماکول آمد آن گیاه>
    text <هم‌چنین هر هستیی غیر اله>
  block
    text <و هو یطعمکم و لا یطعم چو اوست>
    text <نیست حق ماکول و آکل لحم و پوست>
  block
    text <آکل و ماکول کی ایمن بود>
    text <ز آکلی که اندر کمین ساکن بود>
  block
    text <امن ماکولان جذوب ماتمست>
    text <رو بدان درگاه کو لا یطعم است>
  block
    text <هر خیالی را خیالی می‌خورد>
    text <فکر آن فکر دگر را می‌چرد>
  block
    text <تو نتانی کز خیالی وا رهی>
    text <یا بخسپی که از آن بیرون جهی>
  block
    text <فکر زنبورست و آن خواب تو آب>
    text <چون شوی بیدار باز آید ذباب>
  block
    text <چند زنبور خیالی در پرد>
    text <می‌کشد این سو و آن سو می‌برد>
  block
    text <کمترین آکلانست این خیال>
    text <وآن دگرها را شناسد ذوالجلال>
  block
    text <هین گریز از جوق اکال غلیظ>
    text <سوی او که گفت ما ایمت حفیظ>
  block
    text <یا به سوی آن که او آن حفظ یافت>
    text <گر نتانی سوی آن حافظ شتافت>
  block
    text <دست را مسپار جز در دست پیر>
    text <حق شدست آن دست او را دستگیر>
  block
    text <پیر عقلت کودکی خو کرده است>
    text <از جوار نفس که اندر پرده است>
  block
    text <عقل کامل را قرین کن با خرد>
    text <تا که باز آید خرد زان خوی بد>
  block
    text <چونک دست خود به دست او نهی>
    text <پس ز دست آکلان بیرون جهی>
  block
    text <دست تو از اهل آن بیعت شود>
    text <که یدالله فوق ایدیهم بود>
  block
    text <چون بدادی دست خود در دست پیر>
    text <پیر حکمت که علیمست و خطیر>
  block
    text <کو نبی وقت خویشست ای مرید>
    text <تا ازو نور نبی آید پدید>
  block
    text <در حدیبیه شدی حاضر بدین>
    text <وآن صحابهٔ بیعتی را هم‌قرین>
  block
    text <پس ز ده یار مبشر آمدی>
    text <هم‌چو زر ده‌دهی خالص شدی>
  block
    text <تا معیت راست آید زانک مرد>
    text <با کسی جفتست کو را دوست کرد>
  block
    text <این جهان و آن جهان با او بود>
    text <وین حدیث احمد خوش‌خو بود>
  block
    text <گفت المرء مع محبوبه>
    text <لا یفک القلب من مطلوبه>
  block
    text <هر کجا دامست و دانه کم نشین>
    text <رو زبون‌گیرا زبون‌گیران ببین>
  block
    text <ای زبون‌گیر زبونان این بدان>
    text <دست هم بالای دستست ای جوان>
  block
    text <تو زبونی و زبون‌گیر ای عجب>
    text <هم تو صید و صیدگیر اندر طلب>
  block
    text <بین ایدی خلفهم سدا مباش>
    text <که نبینی خصم را وآن خصم فاش>
  block
    text <حرص صیادی ز صیدی مغفلست>
    text <دلبریی می‌کند او بی‌دلست>
  block
    text <تو کم از مرغی مباش اندر نشید>
    text <بین ایدی خلف عصفوری بدید>
  block
    text <چون به نزد دانه آید پیش و پس>
    text <چند گرداند سر و رو آن نفس>
  block
    text <کای عجب پیش و پسم صیاد هست>
    text <تا کشم از بیم او زین لقمه دست>
  block
    text <تو ببین پس قصهٔ فجار را>
    text <پیش بنگر مرگ یار و جار را>
  block
    text <که هلاکت دادشان بی‌آلتی>
    text <او قرین تست در هر حالتی>
  block
    text <حق شکنجه کرد و گرز و دست نیست>
    text <پس بدان بی‌دست حق داورکنیست>
  block
    text <آنک می‌گفتی اگر حق هست کو>
    text <در شکنجه او مقر می‌شد که هو>
  block
    text <آنک می‌گفت این بعیدست و عجیب>
    text <اشک می‌راند و همی گفت ای قریب>
  block
    text <چون فرار از دام واجب دیده است>
    text <دام تو خود بر پرت چفسیده است>
  block
    text <بر کنم من میخ این منحوس دام>
    text <از پی کامی نباشم طلخ‌کام>
  block
    text <درخور عقل تو گفتم این جواب>
    text <فهم کن وز جست و جو رو بر متاب>
  block
    text <بسکل این حبلی که حرص است و حسد>
    text <یاد کن فی جیدها حبل مسد>
