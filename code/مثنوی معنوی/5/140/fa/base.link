
text <حکایت جوحی کی چادر پوشید و در وعظ میان زنان نشست  و حرکتی کرد زنی او را بشناخت کی مردست نعره‌ای زد>
  block
    text <واعظی بد بس گزیده در بیان>
    text <زیر منبر جمع مردان و زنان>
  block
    text <رفت جوحی چادر و روبند ساخت>
    text <در میان آن زنان شد ناشناخت>
  block
    text <سایلی پرسید واعظ را به راز>
    text <موی عانه هست نقصان نماز>
  block
    text <گفت واعظ چون شود عانه دراز>
    text <پس کراهت باشد از وی در نماز>
  block
    text <یا به آهک یا ستره بسترش>
    text <تا نمازت کامل آید خوب و خوش>
  block
    text <گفت سایل آن درازی تا چه حد>
    text <شرط باشد تا نمازم کم بود>
  block
    text <گفت چون قدر جوی گردد به طول>
    text <پس ستردن فرض باشد ای سئول>
  block
    text <گفت جوحی زود ای خوهر ببین>
    text <عانهٔ من گشته باشد این چنین>
  block
    text <بهر خشنودی حق پیش آر دست>
    text <که آن به مقدار کراهت آمدست>
  block
    text <دست زن در کرد در شلوار مرد>
    text <کیر او بر دست زن آسیب کرد>
  block
    text <نعره‌ای زد سخت اندر حال زن>
    text <گفت واعظ بر دلش زد گفت من>
  block
    text <گفت نه بر دل نزد بر دست زد>
    text <وای اگر بر دل زدی ای پر خرد>
  block
    text <بر دل آن ساحران زد اندکی>
    text <شد عصا و دست ایشان را یکی>
  block
    text <گر عصا بستانی از پیری شها>
    text <بیش رنجد که آن گروه از دست و پا>
  block
    text <نعرهٔ لاضیر بر گردون رسید>
    text <هین ببر که جان ز جان کندن رهید>
  block
    text <ما بدانستیم ما این تن نه‌ایم>
    text <از ورای تن به یزدان می‌زییم>
  block
    text <ای خنک آن را که ذات خود شناخت>
    text <اندر امن سرمدی قصری بساخت>
  block
    text <کودکی گرید پی جوز و مویز>
    text <پیش عاقل باشد آن بس سهل چیز>
  block
    text <پیش دل جوز و مویز آمد جسد>
    text <طفل کی در دانش مردان رسد>
  block
    text <هر که محجوبست او خود کودکست>
    text <مرد آن باشد که بیرون از شکست>
  block
    text <گر بریش و خایه مردستی کسی>
    text <هر بزی را ریش و مو باشد بسی>
  block
    text <پیشوای بد بود آن بز شتاب>
    text <می‌برد اصحاب را پیش قصاب>
  block
    text <ریش شانه کرده که من سابقم>
    text <سابقی لیکن به سوی مرگ و غم>
  block
    text <هین روش بگزین و ترک ریش کن>
    text <ترک این ما و من و تشویش کن>
  block
    text <تا شوی چون بوی گل با عاشقان>
    text <پیشوا و رهنمای گلستان>
  block
    text <کیست بوی گل دم عقل و خرد>
    text <خوش قلاووز ره ملک ابد>
