
text <در حجره گشادن مصطفی علیه‌السلام بر مهمان و خود را پنهان  کردن تا او خیال گشاینده را نبیند و خجل شود و گستاخ  بیرون رود>
  block
    text <مصطفی صبح آمد و در را گشاد>
    text <صبح آن گمراه را او راه داد>
  block
    text <در گشاد و گشت پنهان مصطفی>
    text <تا نگردد شرمسار آن مبتلا>
  block
    text <تا برون آید رود گستاخ او>
    text <تا نبیند درگشا را پشت و رو>
  block
    text <یا نهان شد در پس چیزی و یا>
    text <از ویش پوشید دامان خدا>
  block
    text <صبغة الله گاه پوشیده کند>
    text <پردهٔ بی‌چون بر آن ناظر تند>
  block
    text <تا نبیند خصم را پهلوی خویش>
    text <قدرت یزدان از آن بیشست بیش>
  block
    text <مصطفی می‌دید احوال شبش>
    text <لیک مانع بود فرمان ربش>
  block
    text <تا که پیش از خبط بگشاید رهی>
    text <تا نیفتد زان فضیحت در چهی>
  block
    text <لیک حکمت بود و امر آسمان>
    text <تا ببیند خویشتن را او چنان>
  block
    text <بس عداوتها که آن یاری بود>
    text <بس خرابیها که معماری بود>
  block
    text <جامه خواب پر حدث را یک فضول>
    text <قاصدا آورد در پیش رسول>
  block
    text <که چنین کردست مهمانت ببین>
    text <خنده‌ای زد رحمةللعالمین>
  block
    text <که بیار آن مطهره اینجا به پیش>
    text <تا بشویم جمله را با دست خویش>
  block
    text <هر کسی می‌جست کز بهر خدا>
    text <جان ما و جسم ما قربان ترا>
  block
    text <ما بشوییم این حدث را تو بهل>
    text <کار دستست این نمط نه کار دل>
  block
    text <ای لعمرک مر ترا حق عمر خواند>
    text <پس خلیفه کرد و بر کرسی نشاند>
  block
    text <ما برای خدمت تو می‌زییم>
    text <چون تو خدمت می‌کنی پس ما چه‌ایم>
  block
    text <گفت آن دانم و لیک این ساعتیست>
    text <که درین شستن بخویشم حکمتیست>
  block
    text <منتظر بودند کین قول نبیست>
    text <تا پدید آید که این اسرار چیست>
  block
    text <او به جد می‌شست آن احداث را>
    text <خاص ز امر حق نه تقلید و ریا>
  block
    text <که دلش می‌گفت کین را تو بشو>
    text <که درین جا هست حکمت تو بتو>
