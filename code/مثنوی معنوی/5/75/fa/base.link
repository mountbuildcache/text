
text <بیان آنک آنچ بیان کرده می‌شود صورت قصه است وانگه آن صورتیست کی در خورد این صورت گیرانست و درخورد آینهٔ تصویر ایشان و از قدوسیتی کی حقیقت این قصه راست نطق را ازین تنزیل شرم می‌آید و از خجالت سر و ریش و قلم گم می‌کند و العاقل یکفیه الاشاره>
  block
    text <زانک پیلم دید هندستان به خواب>
    text <از خراج اومید بر ده شد خراب>
  block
    text <کیف یاتی النظم لی والقافیه>
    text <بعد ما ضاعت اصول العافیه>
  block
    text <ما جنون واحد لی فی الشجون>
    text <بل جنون فی جنون فی جنون>
  block
    text <ذاب جسمی من اشارات الکنی>
    text <منذ عاینت البقاء فی الفنا>
  block
    text <ای ایاز از عشق تو گشتم چو موی>
    text <ماندم از قصه تو قصهٔ من بگوی>
  block
    text <بس فسانهٔ عشق تو خواندم به جان>
    text <تو مرا که افسانه گشتستم بخوان>
  block
    text <خود تو می‌خوانی نه من ای مقتدی>
    text <من که طورم تو موسی وین صدا>
  block
    text <کوه بیچاره چه داند گفت چیست>
    text <زانک موسی می‌بداند که تهیست>
  block
    text <کوه می‌داند به قدر خویشتن>
    text <اندکی دارد ز لطف روح تن>
  block
    text <تن چو اصطرلاب باشد ز احتساب>
    text <آیتی از روح هم‌چون آفتاب>
  block
    text <آن منجم چون نباشد چشم‌تیز>
    text <شرط باشد مرد اصطرلاب‌ریز>
  block
    text <تا صطرلابی کند از بهر او>
    text <تا برد از حالت خورشید بو>
  block
    text <جان کز اصطرلاب جوید او صواب>
    text <چه قدر داند ز چرخ و آفتاب>
  block
    text <تو که ز اصطرب دیده بنگری>
    text <درجهان دیدن یقین بس قاصری>
  block
    text <تو جهان را قدر دیده دیده‌ای>
    text <کو جهان سبلت چرا مالیده‌ای>
  block
    text <عارفان را سرمه‌ای هست آن بجوی>
    text <تا که دریا گردد این چشم چو جوی>
  block
    text <ذره‌ای از عقل و هوش ار با منست>
    text <این چه سودا و پریشان گفتنست>
  block
    text <چونک مغز من ز عقل و هش تهیست>
    text <پس گناه من درین تخلیط چیست>
  block
    text <نه گناه اوراست که عقلم ببرد>
    text <عقل جملهٔ عاقلان پیشش بمرد>
  block
    text <یا مجیر العقل فتان الحجی>
    text <ما سواک للعقول مرتجی>
  block
    text <ما اشتهیت العقل مذ جننتنی>
    text <ما حسدت الحسن مذ زینتنی>
  block
    text <هل جنونی فی هواک مستطاب>
    text <قل بلی والله یجزیک الثواب>
  block
    text <گر بتازی گوید او ور پارسی>
    text <گوش و هوشی کو که در فهمش رسی>
  block
    text <بادهٔ او درخور هر هوش نیست>
    text <حلقهٔ او سخرهٔ هر گوش نیست>
  block
    text <باز دیگر آمدم دیوانه‌وار>
    text <رو رو ای جان زود زنجیری بیار>
  block
    text <غیر آن زنجیر زلف دلبرم>
    text <گر دو صد زنجیر آری بردرم>
