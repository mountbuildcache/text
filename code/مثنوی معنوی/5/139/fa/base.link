
text <گفتن خویشاوندان مجنون را کی حسن لیلی باندازه‌ایست چندان نیست ازو نغزتر در شهر ما بسیارست یکی و دو و ده بر تو عرضه کنیم اختیار کن ما را و خود را وا رهان و جواب گفتن مجنون ایشان را>
  block
    text <ابلهان گفتند مجنون را ز جهل>
    text <حسن لیلی نیست چندان هست سهل>
  block
    text <بهتر از وی صد هزاران دلربا>
    text <هست هم‌چون ماه اندر شهر ما>
  block
    text <گفت صورت کوزه است و حسن می>
    text <می خدایم می‌دهد از نقش وی>
  block
    text <مر شما را سرکه داد از کوزه‌اش>
    text <تا نباشد عشق اوتان گوش کش>
  block
    text <از یکی کوزه دهد زهر و عسل>
    text <هر یکی را دست حق عز و جل>
  block
    text <کوزه می‌بینی ولیکن آب شراب>
    text <روی ننماید به چشم ناصواب>
  block
    text <قاصرات الطرف باشد ذوق جان>
    text <جز به خصم خود بنماید نشان>
  block
    text <قاصرات الطرف آمد آن مدام>
    text <وین حجاب ظرفها هم‌چون خیام>
  block
    text <هست دریا خیمه‌ای در وی حیات>
    text <بط را لیکن کلاغان را ممات>
  block
    text <زهر باشد مار را هم قوت و برگ>
    text <غیر او را زهر او دردست و مرگ>
  block
    text <صورت هر نعمتی و محنتی>
    text <هست این را دوزخ آن را جنتی>
  block
    text <پس همه اجسام و اشیا تبصرون>
    text <واندرو قوتست و سم لاتبصرون>
  block
    text <هست هر جسمی چو کاسه و کوزه‌ای>
    text <اندرو هم قوت و هم دلسوزه‌ای>
  block
    text <کاسه پیدا اندرو پنهان رغد>
    text <طاعمش داند کزان چه می‌خورد>
  block
    text <صورت یوسف چو جامی بود خوب>
    text <زان پدر می‌خورد صد بادهٔ طروب>
  block
    text <باز اخوان را از آن زهراب بود>
    text <کان دریشان خشم و کینه می‌فزود>
  block
    text <باز از وی مر زلیخا را سکر>
    text <می‌کشید از عشق افیونی دگر>
  block
    text <غیر آنچ بود مر یعقوب را>
    text <بود از یوسف غذا آن خوب را>
  block
    text <گونه‌گونه شربت و کوزه یکی>
    text <تا نماند در می غیبت شکی>
  block
    text <باده از غیبست و کوزه زین جهان>
    text <کوزه پیدا باده در وی بس نهان>
  block
    text <بس نهان از دیدهٔ نامحرمان>
    text <لیک بر محرم هویدا و عیان>
  block
    text <یا الهی سکرت ابصارنا>
    text <فاعف عنا اثقلت اوزارنا>
  block
    text <یا خفیا قد ملات الخافقین>
    text <قد علوت فوق نور المشرقین>
  block
    text <انت سر کاشف اسرارنا>
    text <انت فجر مفجر انهارنا>
  block
    text <یا خفی الذات محسوس العطا>
    text <انت کالماء و نحن کالرحا>
  block
    text <انت کالریح و نحن کالغبار>
    text <تختفی الریح و غبراها جهار>
  block
    text <تو بهاری ما چو باغ سبز خوش>
    text <او نهان و آشکارا بخششش>
  block
    text <تو چو جانی ما مثال دست و پا>
    text <قبض و بسط دست از جان شد روا>
  block
    text <تو چو عقلی ما مثال این زبان>
    text <این زبان از عقل دارد این بیان>
  block
    text <تو مثال شادی و ما خنده‌ایم>
    text <که نتیجهٔ شادی فرخنده‌ایم>
  block
    text <جنبش ما هر دمی خود اشهدست>
    text <که گواه ذوالجلال سرمدست>
  block
    text <گردش سنگ آسیا در اضطراب>
    text <اشهد آمد بر وجود جوی آب>
  block
    text <ای برون از وهم و قال و قیل من>
    text <خاک بر فرق من و تمثیل من>
  block
    text <بنده نشکیبد ز تصویر خوشت>
    text <هر دمت گوید که جانم مفرشت>
  block
    text <هم‌چو آن چوپان که می‌گفت ای خدا>
    text <پیش چوپان و محب خود بیا>
  block
    text <تا شپش جویم من از پیراهنت>
    text <چارقت دوزم ببوسم دامنت>
  block
    text <کس نبودش در هوا و عشق جفت>
    text <لیک قاصر بود از تسبیح و گفت>
  block
    text <عشق او خرگاه بر گردون زده>
    text <جان سگ خرگاه آن چوپان شده>
  block
    text <چونک بحر عشق یزدان جوش زد>
    text <بر دل او زد ترا بر گوش زد>
