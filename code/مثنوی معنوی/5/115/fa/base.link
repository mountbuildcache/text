
text <در معنی لولاک لما خلقت الافلاک>
  block
    text <شد چنین شیخی گدای کو به کو>
    text <عشق آمد لاابالی اتقوا>
  block
    text <عشق جوشد بحر را مانند دیگ>
    text <عشق ساید کوه را مانند ریگ>
  block
    text <عشق‌بشکافد فلک را صد شکاف>
    text <عشق لرزاند زمین را از گزاف>
  block
    text <با محمد بود عشق پاک جفت>
    text <بهر عشق او را خدا لولاک گفت>
  block
    text <منتهی در عشق چون او بود فرد>
    text <پس مر او را ز انبیا تخصیص کرد>
  block
    text <گر نبودی بهر عشق پاک را>
    text <کی وجودی دادمی افلاک را>
  block
    text <من بدان افراشتم چرخ سنی>
    text <تا علو عشق را فهمی کنی>
  block
    text <منفعتهای دیگر آید ز چرخ>
    text <آن چو بیضه تابع آید این چو فرخ>
  block
    text <خاک را من خوار کردم یک سری>
    text <تا ز خواری عاشقان بویی بری>
  block
    text <خاک را دادیم سبزی و نوی>
    text <تا ز تبدیل فقیر آگه شوی>
  block
    text <با تو گویند این جبال راسیات>
    text <وصف حال عاشقان اندر ثبات>
  block
    text <گرچه آن معنیست و این نقش ای پسر>
    text <تا به فهم تو کند نزدیک‌تر>
  block
    text <غصه را با خار تشبیهی کنند>
    text <آن نباشد لیک تنبیهی کنند>
  block
    text <آن دل قاسی که سنگش خواندند>
    text <نامناسب بد مثالی راندند>
  block
    text <در تصور در نیاید عین آن>
    text <عیب بر تصویر نه نفیش مدان>
