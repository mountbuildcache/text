
text <حکایت آن مجاهد کی از همیان سیم هر روز یک درم در خندق انداختی به تفاریق از بهر ستیزهٔ حرص و آرزوی نفس و وسوسهٔ نفس کی چون می‌اندازی به خندق باری به یک‌بار بینداز تا خلاص یابم کی الیاس احدی الراحتین او گفته کی این راحت نیز ندهم>
  block
    text <آن یکی بودش به کف در چل درم>
    text <هر شب افکندی یکی در آب یم>
  block
    text <تا که گردد سخت بر نفس مجاز>
    text <در تانی درد جان کندن دراز>
  block
    text <با مسلمانان بکر او پیش رفت>
    text <وقت فر او وا نگشت از خصم تفت>
  block
    text <زخم دیگر خورد آن را هم ببست>
    text <بیست کرت رمح و تیر از وی شکست>
  block
    text <بعد از آن قوت نماند افتاد پیش>
    text <مقعد صدق او ز صدق عشق خویش>
  block
    text <صدق جان دادن بود هین سابقوا>
    text <از نبی برخوان رجال صدقوا>
  block
    text <این همه مردن نه مرگ صورتست>
    text <این بدن مر روح را چون آلتست>
  block
    text <ای بسا خامی که ظاهر خونش ریخت>
    text <لیک نفس زنده آن جانب گریخت>
  block
    text <آلتش بشکست و ره‌زن زنده ماند>
    text <نفس زنده‌ست ارچه مرکب خون فشاند>
  block
    text <اسپ کشت و راه او رفته نشد>
    text <جز که خام و زشت و آشفته نشد>
  block
    text <گر بهر خون ریزیی گشتی شهید>
    text <کافری کشته بدی هم بوسعید>
  block
    text <ای بسا نفس شهید معتمد>
    text <مرده در دنیا چو زنده می‌رود>
  block
    text <روح ره‌زن مرد و تن که تیغ اوست>
    text <هست باقی در کف آن غزوجوست>
  block
    text <تیغ آن تیغست مرد آن مرد نیست>
    text <لیک این صورت ترا حیران کنیست>
  block
    text <نفس چون مبدل شود این تیغ تن>
    text <باشد اندر دست صنع ذوالمنن>
  block
    text <آن یکی مردیست قوتش جمله درد>
    text <این دگر مردی میان‌تی هم‌چو گرد>
