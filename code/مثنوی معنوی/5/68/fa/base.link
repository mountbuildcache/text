
text <فرستادن عزرائیل ملک العزم و الحزم را علیه‌السلام ببر گرفتن  حفنه‌ای خاک تا شود جسم آدم چالاک عیله‌السلام و الصلوة>
  block
    text <گفت یزدان زو عزرائیل را>
    text <که ببین آن خاک پر تخییل را>
  block
    text <آن ضعیف زال ظالم را بیاب>
    text <مشت خاکی هین بیاور با شتاب>
  block
    text <رفت عزرائیل سرهنگ قضا>
    text <سوی کرهٔ خاک بهر اقتضا>
  block
    text <خاک بر قانون نفیر آغاز کرد>
    text <داد سوگندش بسی سوگند خورد>
  block
    text <کای غلام خاص و ای حمال عرش>
    text <ای مطاع الامر اندر عرش و فرش>
  block
    text <رو به حق رحمت رحمن فرد>
    text <رو به حق آنک با تو لطف کرد>
  block
    text <حق شاهی که جز او معبود نیست>
    text <پیش او زاری کس مردود نیست>
  block
    text <گفت نتوانم بدین افسون که من>
    text <رو بتابم ز آمر سر و علن>
  block
    text <گفت آخر امر فرمود او به حلم>
    text <هر دو امرند آن بگیر از راه علم>
  block
    text <گفت آن تاویل باشد یا قیاس>
    text <در صریح امر کم جو التباس>
  block
    text <فکر خود را گر کنی تاویل به>
    text <که کنی تاویل این نامشتبه>
  block
    text <دل همی‌سوزد مرا بر لابه‌ات>
    text <سینه‌ام پر خون شد از شورابه‌ات>
  block
    text <نیستم بی‌رحم بل زان هر سه پاک>
    text <رحم بیشستم ز درد دردناک>
  block
    text <گر طبانجه می‌زنم من بر یتیم>
    text <ور دهد حلوا به دستش آن حلیم>
  block
    text <این طبانجه خوشتر از حلوای او>
    text <ور شود غره به حلوا وای او>
  block
    text <بر نفیر تو جگر می‌سوزدم>
    text <لیک حق لطفی همی‌آموزدم>
  block
    text <لطف مخفی در میان قهرها>
    text <در حدث پنهان عقیق بی‌بها>
  block
    text <قهر حق بهتر ز صد حلم منست>
    text <منع کردن جان ز حق جان کندنست>
  block
    text <بترین قهرش به از حلم دو کون>
    text <نعم رب‌العالمین و نعم عون>
  block
    text <لطفهای مضمر اندر قهر او>
    text <جان سپردن جان فزاید بهر او>
  block
    text <هین رها کن بدگمانی و ضلال>
    text <سر قدم کن چونک فرمودت تعال>
  block
    text <آن تعال او تعالیها دهد>
    text <مستی و جفت و نهالیها دهد>
  block
    text <باری آن امر سنی را هیچ هیچ>
    text <من نیارم کرد وهن و پیچ پیچ>
  block
    text <این همه بشنید آن خاک نژند>
    text <زان گمان بد بدش در گوش بند>
  block
    text <باز از نوعی دگر آن خاک پست>
    text <لابه و سجده همی‌کرد او چو مست>
  block
    text <گفت نه برخیز نبود زین زیان>
    text <من سر و جان می‌نهم رهن و ضمان>
  block
    text <لابه مندیش و مکن لابه دگر>
    text <جز بدان شاه رحیم دادگر>
  block
    text <بنده فرمانم نیارم ترک کرد>
    text <امر او کز بحر انگیزید گرد>
  block
    text <جز از آن خلاق گوش و چشم و سر>
    text <نشنوم از جان خود هم خیر و شر>
  block
    text <گوش من از گفت غیر او کرست>
    text <او مرا از جان شیرین جان‌ترست>
  block
    text <جان ازو آمد نیامد او ز جان>
    text <صدهزاران جان دهم او رایگان>
  block
    text <جان کی باشد کش گزینم بر کریم>
    text <کیک چه بود که بسوزم زو گلیم>
  block
    text <من ندانم خیر الا خیر او>
    text <صم و بکم و عمی من از غیر او>
  block
    text <گوش من کرست از زاری‌کنان>
    text <که منم در کف او هم‌چون سنان>
