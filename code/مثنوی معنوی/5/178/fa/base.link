
text <مجرم دانستن ایاز خود را درین شفاعت‌گری و عذر این جرم خواستن و در آن عذرگویی خود را مجرم دانستن و این شکستگی از شناخت و عظمت شاه خیزد کی انا اعلمکم بالله و اخشیکم لله و قال الله تعالی انما یخشی الله من عباده العلما>
  block
    text <من کی آرم رحم خلم آلود را>
    text <ره نمایم حلم علم‌اندود را>
  block
    text <صد هزاران صفع را ارزانیم>
    text <گر زبون صفعها گردانیم>
  block
    text <من چه گویم پیشت اعلامت کنم>
    text <یا که وا یادت دهم شرط کرم>
  block
    text <آنچ معلوم تو نبود چیست آن>
    text <وآنچ یادت نیست کو اندر جهان>
  block
    text <ای تو پاک از جهل و علمت پاک از آن>
    text <که فراموشی کند بر وی نهان>
  block
    text <هیچ کس را تو کسی انگاشتی>
    text <هم‌چو خورشیدش به نور افراشتی>
  block
    text <چون کسم کردی اگر لابه کنم>
    text <مستمع شو لابه‌ام را از کرم>
  block
    text <زانک از نقشم چو بیرون برده‌ای>
    text <آن شفاعت هم تو خود را کرده‌ای>
  block
    text <چون ز رخت من تهی گشت این وطن>
    text <تر و خشک خانه نبود آن من>
  block
    text <هم دعا از من روان کردی چو آب>
    text <هم نباتش بخش و دارش مستجاب>
  block
    text <هم تو بودی اول آرندهٔ دعا>
    text <هم تو باش آخر اجابت را رجا>
  block
    text <تا زنم من لاف کان شاه جهان>
    text <بهر بنده عفو کرد از مجرمان>
  block
    text <درد بودم سر به سر من خودپسند>
    text <کرد شاهم داروی هر دردمند>
  block
    text <دوزخی بودم پر از شور و شری>
    text <کرد دست فضل اویم کوثری>
  block
    text <هر که را سوزید دوزخ در قود>
    text <من برویانم دگر بار از جسد>
  block
    text <کار کوثر چیست که هر سوخته>
    text <گردد از وی نابت و اندوخته>
  block
    text <قطره قطره او منادی کرم>
    text <کانچ دوزخ سوخت من باز آورم>
  block
    text <هست دوزخ هم‌چو سرمای خزان>
    text <هست کوثر چون بهار ای گلستان>
  block
    text <هست دوزخ هم‌چو مرگ و خاک گور>
    text <هست کوثر بر مثال نفخ صور>
  block
    text <ای ز دوزخ سوخته اجسامتان>
    text <سوی کوثر می‌کشد اکرامتان>
  block
    text <چون خلقت الخلق کی یربح علی>
    text <لطف تو فرمود ای قیوم حی>
  block
    text <لالان اربح علیهم جود تست>
    text <که شود زو جمله ناقصها درست>
  block
    text <عفو کن زین بندگان تن‌پرست>
    text <عفو از دریای عفو اولیترست>
  block
    text <عفو خلقان هم‌چو جو و هم‌چو سیل>
    text <هم بدان دریای خود تازند خیل>
  block
    text <عفوها هر شب ازین دل‌پاره‌ها>
    text <چون کبوتر سوی تو آید شها>
  block
    text <بازشان وقت سحر پران کنی>
    text <تا به شب محبوس این ابدان کنی>
  block
    text <پر زنان بار دگر در وقت شام>
    text <می‌پرند از عشق آن ایوان و بام>
  block
    text <تا که از تن تار وصلت بسکلند>
    text <پیش تو آیند کز تو مقبلند>
  block
    text <پر زنان آمن ز رجع سرنگون>
    text <در هوا که انا الیه راجعون>
  block
    text <بانگ می‌آید تعالوا زان کرم>
    text <بعد از آن رجعت نماند از حرص و غم>
  block
    text <بس غریبیها کشیدیت از جهان>
    text <قدر من دانسته باشید ای مهان>
  block
    text <زیر سایهٔ این درختم مست ناز>
    text <هین بیندازید پاها را دراز>
  block
    text <پایهای پر عنا از راه دین>
    text <بر کنار و دست حوران خالدین>
  block
    text <حوریان گشته مغمز مهربان>
    text <کز سفر باز آمدند این صوفیان>
  block
    text <صوفیان صافیان چون نور خور>
    text <مدتی افتاده بر خاک و قذر>
  block
    text <بی‌اثر پاک از قذر باز آمدند>
    text <هم‌چو نور خور سوی قرص بلند>
  block
    text <این گروه مجرمان هم ای مجید>
    text <جمله سرهاشان به دیواری رسید>
  block
    text <بر خطا و جرم خود واقف شدند>
    text <گرچه مات کعبتین شه بدند>
  block
    text <رو به تو کردند اکنون اه‌کنان>
    text <ای که لطفت مجرمان را ره‌کنان>
  block
    text <راه ده آلودگان را العجل>
    text <در فرات عفو و عین مغتسل>
  block
    text <تا که غسل آرند زان جرم دراز>
    text <در صف پاکان روند اندر نماز>
  block
    text <اندر آن صفها ز اندازه برون>
    text <غرقگان نور نحن الصافون>
  block
    text <چون سخن در وصف این حالت رسید>
    text <هم قلم بشکست و هم کاغذ درید>
  block
    text <بحر را پیمود هیچ اسکره‌ای>
    text <شیر را برداشت هرگز بره‌ای>
  block
    text <گر حجابستت برون رو ز احتجاب>
    text <تا ببینی پادشاهی عجاب>
  block
    text <گرچه بشکستند حامت قوم مست>
    text <آنک مست از تو بود عذریش هست>
  block
    text <مستی ایشان به اقبال و به مال>
    text <نه ز بادهٔ تست ای شیرین فعال>
  block
    text <ای شهنشه مست تخصیص توند>
    text <عفو کن از مست خود ای عفومند>
  block
    text <لذت تخصیص تو وقت خطاب>
    text <آن کند که ناید از صد خم شراب>
  block
    text <چونک مستم کرده‌ای حدم مزن>
    text <شرع مستان را نبیند حد زدن>
  block
    text <چون شوم هشیار آنگاهم بزن>
    text <که نخواهم گشت خود هشیار من>
  block
    text <هرکه از جام تو خورد ای ذوالمنن>
    text <تا ابد رست از هش و از حد زدن>
  block
    text <خالدین فی فناء سکرهم>
    text <من تفانی فی هواکم لم یقم>
  block
    text <فضل تو گوید دل ما را که رو>
    text <ای شده در دوغ عشق ما گرو>
  block
    text <چون مگس در دوغ ما افتاده‌ای>
    text <تو نه‌ای مست ای مگس تو باده‌ای>
  block
    text <کرگسان مست از تو گردند ای مگس>
    text <چونک بر بحر عسل رانی فرس>
  block
    text <کوهها چون ذره‌ها سرمست تو>
    text <نقطه و پرگار و خط در دست تو>
  block
    text <فتنه که لرزند ازو لرزان تست>
    text <هر گران‌قیمت گهر ارزان تست>
  block
    text <گر خدا دادی مرا پانصد دهان>
    text <گفتمی شرح تو ای جان و جهان>
  block
    text <یک دهان دارم من آن هم منکسر>
    text <در خجالت از تو ای دانای سر>
  block
    text <منکسرتر خود نباشم از عدم>
    text <کز دهانش آمدستند این امم>
  block
    text <صد هزار آثار غیبی منتظر>
    text <کز عدم بیرون جهد با لطف و بر>
  block
    text <از تقاضای تو می‌گردد سرم>
    text <ای ببرده من به پیش آن کرم>
  block
    text <رغبت ما از تقاضای توست>
    text <جذبهٔ حقست هر جا ره‌روست>
  block
    text <خاک بی‌بادی به بالا بر جهد>
    text <کشتی بی‌بحر پا در ره نهد>
  block
    text <پیش آب زندگانی کس نمرد>
    text <پیش آبت آب حیوانست درد>
  block
    text <آب حیوان قبلهٔ جان دوستان>
    text <ز آب باشد سبز و خندان بوستان>
  block
    text <مرگ آشامان ز عشقش زنده‌اند>
    text <دل ز جان و آب جان بر کنده‌اند>
  block
    text <آب عشق تو چو ما را دست داد>
    text <آب حیوان شد به پیش ما کساد>
  block
    text <ز آب حیوان هست هر جان را نوی>
    text <لیک آب آب حیوانی توی>
  block
    text <هر دمی مرگی و حشری دادیم>
    text <تا بدیدم دست برد آن کرم>
  block
    text <هم‌چو خفتن گشت این مردن مرا>
    text <ز اعتماد بعث کردن ای خدا>
  block
    text <هفت دریا هر دم ار گردد سراب>
    text <گوش گیری آوریش ای آب آب>
  block
    text <عقل لرزان از اجل وان عشق شوخ>
    text <سنگ کی ترسد ز باران چون کلوخ>
  block
    text <از صحاف مثنوی این پنجمست>
    text <بر بروج چرخ جان چون انجمست>
  block
    text <ره نیابد از ستاره هر حواس>
    text <جز که کشتیبان استاره‌شناس>
  block
    text <جز نظاره نیست قسم دیگران>
    text <از سعودش غافلند و از قران>
  block
    text <آشنایی گیر شبها تا به روز>
    text <با چنین استارهای دیوسوز>
  block
    text <هر یکی در دفع دیو بدگمان>
    text <هست نفط‌انداز قلعهٔ آسمان>
  block
    text <اختر ار با دیو هم‌چون عقربست>
    text <مشتری را او ولی الاقربست>
  block
    text <قوس اگر از تیر دوزد دیو را>
    text <دلو پر آبست زرع و میو را>
  block
    text <حوت اگرچه کشتی غی بشکند>
    text <دوست را چون ثور کشتی می‌کند>
  block
    text <شمس اگر شب را بدرد چون اسد>
    text <لعل را زو خلعت اطلس رسد>
  block
    text <هر وجودی کز عدم بنمود سر>
    text <بر یکی زهرست و بر دیگر شکر>
  block
    text <دوست شو وز خوی ناخوش شو بری>
    text <تا ز خمرهٔ زهر هم شکر خوری>
  block
    text <زان نشد فاروق را زهری گزند>
    text <که بد آن تریاق فاروقیش قند>
