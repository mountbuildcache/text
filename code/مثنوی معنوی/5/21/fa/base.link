
text <در بیان آنک لطف حق را همه کس داند و قهر حق را همه کس داند و همه از قهر حق گریزانند و به لطف حق در آویزان اما حق تعالی قهرها را در لطف پنهان کرد و لطفها را در قهر پنهان کرد نعل بازگونه و تلبیس و مکرالله بود تا اهل تمیز و ینظر به نور الله از حالی‌بینان و ظاهربینان جدا شوند کی لیبلوکم ایکم احسن عملا>
  block
    text <گفت درویشی به درویشی که تو>
    text <چون بدیدی حضرت حق را بگو>
  block
    text <گفت بی‌چون دیدم اما بهر قال>
    text <بازگویم مختصر آن را مثال>
  block
    text <دیدمش سوی چپ او آذری>
    text <سوی دست راست جوی کوثری>
  block
    text <سوی چپش بس جهان‌سوز آتشی>
    text <سوی دست راستش جوی خوشی>
  block
    text <سوی آن آتش گروهی برده دست>
    text <بهر آن کوثر گروهی شاد و مست>
  block
    text <لیک لعب بازگونه بود سخت>
    text <پیش پای هر شقی و نیکبخت>
  block
    text <هر که در آتش همی رفت و شرر>
    text <از میان آب بر می‌کرد سر>
  block
    text <هر که سوی آب می‌رفت از میان>
    text <او در آتش یافت می‌شد در زمان>
  block
    text <هر که سوی راست شد و آب زلال>
    text <سر ز آتش بر زد از سوی شمال>
  block
    text <وانک شد سوی شمال آتشین>
    text <سر برون می‌کرد از سوی یمین>
  block
    text <کم کسی بر سر این مضمر زدی>
    text <لاجرم کم کس در آن آتش شدی>
  block
    text <جز کسی که بر سرش اقبال ریخت>
    text <کو رها کرد آب و در آتش گریخت>
  block
    text <کرده ذوق نقد را معبود خلق>
    text <لاجرم زین لعب مغبون بود خلق>
  block
    text <جوق‌جوق وصف صف از حرص و شتاب>
    text <محترز ز آتش گریزان سوی آب>
  block
    text <لاجرم ز آتش برآوردند سر>
    text <اعتبارالاعتبار ای بی‌خبر>
  block
    text <بانگ می‌زد آتش ای گیجان گول>
    text <من نیم آتش منم چشمهٔ قبول>
  block
    text <چشم‌بندی کرده‌اند ای بی‌نظر>
    text <در من آی و هیچ مگریز از شرر>
  block
    text <ای خلیل اینجا شرار و دود نیست>
    text <جز که سحر و خدعهٔ نمرود نیست>
  block
    text <چون خلیل حق اگر فرزانه‌ای>
    text <آتش آب تست و تو پروانه‌ای>
  block
    text <جان پروانه همی‌دارد ندا>
    text <کای دریغا صد هزارم پر بدی>
  block
    text <تا همی سوزید ز آتش بی‌امان>
    text <کوری چشم و دل نامحرمان>
  block
    text <بر من آرد رحم جاهل از خری>
    text <من برو رحم آرم از بینش‌وری>
  block
    text <خاصه این آتش که جان آبهاست>
    text <کار پروانه به عکس کار ماست>
  block
    text <او ببینند نور و در ناری رود>
    text <دل ببیند نار و در نوری شود>
  block
    text <این چنین لعب آمد از رب جلیل>
    text <تا ببینی کیست از آل خلیل>
  block
    text <آتشی را شکل آبی داده‌اند>
    text <واندر آتش چشمه‌ای بگشاده‌اند>
  block
    text <ساحری صحن برنجی را به فن>
    text <صحن پر کرمی کند در انجمن>
  block
    text <خانه را او پر ز کزدمها نمود>
    text <از دم سحر و خود آن کزدم نبود>
  block
    text <چونک جادو می‌نماید صد چنین>
    text <چون بود دستان جادوآفرین>
  block
    text <لاجرم از سحر یزدان قرن قرن>
    text <اندر افتادند چون زن زیر پهن>
  block
    text <ساحرانشان بنده بودند و غلام>
    text <اندر افتادند چون صعوه به دام>
  block
    text <هین بخوان قرآن ببین سحر حلال>
    text <سرنگونی مکرهای کالجبال>
  block
    text <من نیم فرعون کایم سوی نیل>
    text <سوی آتش می‌روم من چون خلیل>
  block
    text <نیست آتش هست آن ماء معین>
    text <وآن دگر از مکر آب آتشین>
  block
    text <پس نکو گفت آن رسول خوش‌جواز>
    text <ذره‌ای عقلت به از صوم و نماز>
  block
    text <زانک عقلت جوهرست این دو عرض>
    text <این دو در تکمیل آن شد مفترض>
  block
    text <تا جلا باشد مر آن آیینه را>
    text <که صفا آید ز طاعت سینه را>
  block
    text <لیک گر آیینه از بن فاسدست>
    text <صیقل او را دیر باز آرد به دست>
  block
    text <وان گزین آیینه که خوش مغرس است>
    text <اندکی صیقل گری آن را بس است>
