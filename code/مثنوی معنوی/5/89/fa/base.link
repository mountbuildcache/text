
text <در بیان آنک دعای عارف واصل و درخواست او از حق هم‌چو درخواست حقست از خویشتن کی کنت له سمعا و بصرا و لسانا و یدا و قوله و ما رمیت اذ رمیت و لکن الله رمی و آیات و اخبار و آثار درین بسیارست و شرح سبب ساختن حق تا مجرم را گوش گرفته بتوبهٔ نصوح آورد>
  block
    text <آن دعا از هفت گردون در گذشت>
    text <کار آن مسکین به آخر خوب گشت>
  block
    text <که آن دعای شیخ نه چون هر دعاست>
    text <فانی است و گفت او گفت خداست>
  block
    text <چون خدا از خود سؤال و کد کند>
    text <پس دعای خویش را چون رد کند>
  block
    text <یک سبب انگیخت صنع ذوالجلال>
    text <که رهانیدش ز نفرین و وبال>
  block
    text <اندر آن حمام پر می‌کرد طشت>
    text <گوهری از دختر شه یاوه گشت>
  block
    text <گوهری از حلقه‌های گوش او>
    text <یاوه گشت و هر زنی در جست و جو>
  block
    text <پس در حمام را بستند سخت>
    text <تا بجویند اولش در پیچ رخت>
  block
    text <رختها جستند و آن پیدا نشد>
    text <دزد گوهر نیز هم رسوا نشد>
  block
    text <پس به جد جستن گرفتند از گزاف>
    text <در دهان و گوش و اندر هر شکاف>
  block
    text <در شکاف تحت و فوق و هر طرف>
    text <جست و جو کردند دری خوش صدف>
  block
    text <بانگ آمد که همه عریان شوید>
    text <هر که هستید ار عجوز و گر نوید>
  block
    text <یک به یک را حاجبه جستن گرفت>
    text <تا پدید آید گهردانهٔ شگفت>
  block
    text <آن نصوح از ترس شد در خلوتی>
    text <روی زرد و لب کبود از خشیتی>
  block
    text <پیش چشم خویش او می‌دید مرگ>
    text <رفت و می‌لرزید او مانند برگ>
  block
    text <گفت یارب بارها برگشته‌ام>
    text <توبه‌ها و عهدها بشکسته‌ام>
  block
    text <کرده‌ام آنها که از من می‌سزید>
    text <تا چنین سیل سیاهی در رسید>
  block
    text <نوبت جستن اگر در من رسد>
    text <وه که جان من چه سختیها کشد>
  block
    text <در جگر افتاده‌استم صد شرر>
    text <در مناجاتم ببین بوی جگر>
  block
    text <این چنین اندوه کافر را مباد>
    text <دامن رحمت گرفتم داد داد>
  block
    text <کاشکی مادر نزادی مر مرا>
    text <یا مرا شیری بخوردی در چرا>
  block
    text <ای خدا آن کن که از تو می‌سزد>
    text <که ز هر سوراخ مارم می‌گزد>
  block
    text <جان سنگین دارم و دل آهنین>
    text <ورنه خون گشتی درین رنج و حنین>
  block
    text <وقت تنگ آمد مرا و یک نفس>
    text <پادشاهی کن مرا فریاد رس>
  block
    text <گر مرا این بار ستاری کنی>
    text <توبه کردم من ز هر ناکردنی>
  block
    text <توبه‌ام بپذیر این بار دگر>
    text <تا ببندم بهر توبه صد کمر>
  block
    text <من اگر این بار تقصیری کنم>
    text <پس دگر مشنو دعا و گفتنم>
  block
    text <این همی زارید و صد قطره روان>
    text <که در افتادم به جلاد و عوان>
  block
    text <تا نمیرد هیچ افرنگی چنین>
    text <هیچ ملحد را مبادا این حنین>
  block
    text <نوحه‌ها کرد او بر جان خویش>
    text <روی عزرائیل دیده پیش پیش>
  block
    text <ای خدا و ای خدا چندان بگفت>
    text <که آن در و دیوار با او گشت جفت>
  block
    text <در میان یارب و یارب بد او>
    text <بانگ آمد از میان جست و جو>
