
text <و هم‌چنین قد جف القلم یعنی جف القلم و کتب لا یستوی الطاعة والمعصیة لا یستوی الامانة و السرقة جف القلم ان لا یستوی الشکر و الکفران جف القلم ان الله لا یضیع اجر المحسنین>
  block
    text <هم‌چنین تاویل قد جف القلم>
    text <بهر تحریضست بر شغل اهم>
  block
    text <پس قلم بنوشت که هر کار را>
    text <لایق آن هست تاثیر و جزا>
  block
    text <کژ روی جف القلم کژ آیدت>
    text <راستی آری سعادت زایدت>
  block
    text <ظلم آری مدبری جف القلم>
    text <عدل آری بر خوری جف القلم>
  block
    text <چون بدزدد دست شد جف القلم>
    text <خورد باده مست شد جف القلم>
  block
    text <تو روا داری روا باشد که حق>
    text <هم‌چو معزول آید از حکم سبق>
  block
    text <که ز دست من برون رفتست کار>
    text <پیش من چندین میا چندین مزار>
  block
    text <بلک معنی آن بود جف القلم>
    text <نیست یکسان پیش من عدل و ستم>
  block
    text <فرق بنهادم میان خیر و شر>
    text <فرق بنهادم ز بد هم از بتر>
  block
    text <ذره‌ای گر در تو افزونی ادب>
    text <باشد از یارت بداند فضل رب>
  block
    text <قدر آن ذره ترا افزون دهد>
    text <ذره چون کوهی قدم بیرون نهد>
  block
    text <پادشاهی که به پیش تخت او>
    text <فرق نبود از امین و ظلم‌جو>
  block
    text <آنک می‌لرزد ز بیم رد او>
    text <وانک طعنه می‌زند در جد او>
  block
    text <فرق نبود هر دو یک باشد برش>
    text <شاه نبود خاک تیره بر سرش>
  block
    text <ذره‌ای گر جهد تو افزون بود>
    text <در ترازوی خدا موزون بود>
  block
    text <پیش این شاهان هماره جان کنی>
    text <بی‌خبر ایشان ز غدر و روشنی>
  block
    text <گفت غمازی که بد گوید ترا>
    text <ضایع آرد خدمتت را سالها>
  block
    text <پیش شاهی که سمیعست و بصیر>
    text <گفت غمازان نباشد جای‌گیر>
  block
    text <جمله غمازان ازو آیس شوند>
    text <سوی ما آیند و افزایند پند>
  block
    text <بس جفا گویند شه را پیش ما>
    text <که برو جف القلم کم کن وفا>
  block
    text <معنی جف القلم کی آن بود>
    text <که جفاها با وفا یکسان بود>
  block
    text <بل جفا را هم جفا جف القلم>
    text <وآن وفا را هم وفا جف القلم>
  block
    text <عفو باشد لیک کو فر امید>
    text <که بود بنده ز تقوی روسپید>
  block
    text <دزد را گر عفو باشد جان برد>
    text <کی وزیر و خازن مخزن شود>
  block
    text <ای امین الدین ربانی بیا>
    text <کز امانت رست هر تاج و لوا>
  block
    text <پور سلطان گر برو خاین شود>
    text <آن سرش از تن بدان باین شود>
  block
    text <وز غلامی هندوی آرد وفا>
    text <دولت او را می‌زند طال بقا>
  block
    text <چه غلام ار بر دری سگ باوفاست>
    text <در دل سالار او را صد رضاست>
  block
    text <زین چو سگ را بوسه بر پوزش دهد>
    text <گر بود شیری چه پیروزش کند>
  block
    text <جز مگر دزدی که خدمتها کند>
    text <صدق او بیخ جفا را بر کند>
  block
    text <چون فضیل ره‌زنی کو راست باخت>
    text <زانک ده مرده به سوی توبه تاخت>
  block
    text <وآنچنان که ساحران فرعون را>
    text <رو سیه کردند از صبر و وفا>
  block
    text <دست و پا دادند در جرم قود>
    text <آن به صد ساله عبادت کی شود>
  block
    text <تو که پنجه سال خدمت کرده‌ای>
    text <کی چنین صدقی به دست آورده‌ای>
