
text <صفت طاوس و طبع او و سبب کشتن ابراهیم علیه‌السلام او را>
  block
    text <آمدیم اکنون به طاوس دورنگ>
    text <کو کند جلوه برای نام و ننگ>
  block
    text <همت او صید خلق از خیر و شر>
    text <وز نتیجه و فایدهٔ آن بی‌خبر>
  block
    text <بی‌خبر چون دام می‌گیرد شکار>
    text <دام را چه علم از مقصود کار>
  block
    text <دام را چه ضر و چه نفع از گرفت>
    text <زین گرفت بیهده‌ش دارم شگفت>
  block
    text <ای برادر دوستان افراشتی>
    text <با دو صد دلداری و بگذاشتی>
  block
    text <کارت این بودست از وقت ولاد>
    text <صید مردم کردن از دام وداد>
  block
    text <زان شکار و انبهی و باد و بود>
    text <دست در کن هیچ یابی تار و پود>
  block
    text <بیشتر رفتست و بیگاهست روز>
    text <تو به جد در صید خلقانی هنوز>
  block
    text <آن یکی می‌گیر و آن می‌هل ز دام>
    text <وین دگر را صید می‌کن چون لام>
  block
    text <باز این را می‌هل و می‌جو دگر>
    text <اینت لعب کودکان بی‌خبر>
  block
    text <شب شود در دام تو یک صید نی>
    text <دام بر تو جز صداع و قید نی>
  block
    text <پس تو خود را صید می‌کردی به دام>
    text <که شدی محبوس و محرومی ز کام>
  block
    text <در زمانه صاحب دامی بود>
    text <هم‌چو ما احمق که صید خود کند>
  block
    text <چون شکار خوک آمد صید عام>
    text <رنج بی‌حد لقمه خوردن زو حرام>
  block
    text <آنک ارزد صید را عشقست و بس>
    text <لیک او کی گنجد اندر دام کس>
  block
    text <تو مگر آیی و صید او شوی>
    text <دام بگذاری به دام او روی>
  block
    text <عشق می‌گوید به گوشم پست پست>
    text <صید بودن خوش‌تر از صیادیست>
  block
    text <گول من کن خویش را و غره شو>
    text <آفتابی را رها کن ذره شو>
  block
    text <بر درم ساکن شو و بی‌خانه باش>
    text <دعوی شمعی مکن پروانه باش>
  block
    text <تا ببینی چاشنی زندگی>
    text <سلطنت بینی نهان در بندگی>
  block
    text <نعل بینی بازگونه در جهان>
    text <تخته‌بندان را لقب گشته شهان>
  block
    text <بس طناب اندر گلو و تاج دار>
    text <بر وی انبوهی که اینک تاجدار>
  block
    text <هم‌چو گور کافران بیرون حلل>
    text <اندرون قهر خدا عز و جل>
  block
    text <چون قبور آن را مجصص کرده‌اند>
    text <پردهٔ پندار پیش آورده‌اند>
  block
    text <طبع مسکینت مجصص از هنر>
    text <هم‌چو نخل موم بی‌برگ و ثمر>
