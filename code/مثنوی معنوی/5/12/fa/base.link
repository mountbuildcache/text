
text <عرضه کردن مصطفی علیه‌السلام شهادت را بر مهمان خویش>
  block
    text <این سخن پایان ندارد مصطفی>
    text <عرضه کرد ایمان و پذرفت آن فتی>
  block
    text <آن شهادت را که فرخ بوده است>
    text <بندهای بسته را بگشوده است>
  block
    text <گشت مؤمن گفت او را مصطفی>
    text <که امشبان هم باش تو مهمان ما>
  block
    text <گفت والله تا ابد ضیف توم>
    text <هر کجا باشم بهر جا که روم>
  block
    text <زنده کرده و معتق و دربان تو>
    text <این جهان و آن جهان بر خوان تو>
  block
    text <هر که بگزیند جزین بگزیده خوان>
    text <عاقبت درد گلویش ز استخوان>
  block
    text <هر که سوی خوان غیر تو رود>
    text <دیو با او دان که هم‌کاسه بود>
  block
    text <هر که از همسایگی تو رود>
    text <دیو بی‌شکی که همسایه‌ش شود>
  block
    text <ور رود بی‌تو سفر او دوردست>
    text <دیو بد همراه و هم‌سفرهٔ ویست>
  block
    text <ور نشیند بر سر اسپ شریف>
    text <حاسد ماهست دیو او را ردیف>
  block
    text <ور بچه گیرد ازو شهناز او>
    text <دیو در نسلش بود انباز او>
  block
    text <در نبی شارکهم گفتست حق>
    text <هم در اموال و در اولاد ای شفق>
  block
    text <گفت پیغامبر ز غیب این را جلی>
    text <در مقالات نوادر با علی>
  block
    text <یا رسول‌الله رسالت را تمام>
    text <تو نمودی هم‌چو شمس بی‌غمام>
  block
    text <این که تو کردی دو صد مادر نکرد>
    text <عیسی از افسونش با عازر نکرد>
  block
    text <از تو جانم از اجل نک جان ببرد>
    text <عازر ار شد زنده زان دم باز مرد>
  block
    text <گشت مهمان رسول آن شب عرب>
    text <شیر یک بز نیمه خورد و بست لب>
  block
    text <کرد الحاحش بخور شیر و رقاق>
    text <گفت گشتم سیر والله بی‌نفاق>
  block
    text <این تکلف نیست نی ناموس و فن>
    text <سیرتر گشتم از آنک دوش من>
  block
    text <در عجب ماندند جمله اهل بیت>
    text <پر شد این قندیل زین یک قطره زیت>
  block
    text <آنچ قوت مرغ بابیلی بود>
    text <سیری معدهٔ چنین پیلی شود>
  block
    text <فجفجه افتاد اندر مرد و زن>
    text <قدر پشه می‌خورد آن پیل‌تن>
  block
    text <حرص و وهم کافری سرزیر شد>
    text <اژدها از قوت موری سیر شد>
  block
    text <آن گدا چشمی کفر از وی برفت>
    text <لوت ایمانیش لمتر کرد و زفت>
  block
    text <آنک از جوع البقر او می‌طپید>
    text <هم‌چو مریم میوهٔ جنت بدید>
  block
    text <میوهٔ جنت سوی چشمش شتافت>
    text <معدهٔ چون دوزخش آرام یافت>
  block
    text <ذات ایمان نعمت و لوتیست هول>
    text <ای قناعت کرده از ایمان به قول>
