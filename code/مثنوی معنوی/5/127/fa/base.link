
text <حکایت آن راهب که روز با چراغ می‌گشت در میان بازار از  سر حالتی کی او را بود>
  block
    text <آن یکی با شمع برمی‌گشت روز>
    text <گرد بازاری دلش پر عشق و سوز>
  block
    text <بوالفضولی گفت او را کای فلان>
    text <هین چه می‌جویی به سوی هر دکان>
  block
    text <هین چه می‌گردی تو جویان با چراغ>
    text <در میان روز روشن چیست لاغ>
  block
    text <گفت می‌جویم به هر سو آدمی>
    text <که بود حی از حیات آن دمی>
  block
    text <هست مردی گفت این بازار پر>
    text <مردمانند آخر ای دانای حر>
  block
    text <گفت خواهم مرد بر جادهٔ دو ره>
    text <در ره خشم و به هنگام شره>
  block
    text <وقت خشم و وقت شهوت مرد کو>
    text <طالب مردی دوانم کو به کو>
  block
    text <کو درین دو حال مردی در جهان>
    text <تا فدای او کنم امروز جان>
  block
    text <گفت نادر چیز می‌جویی ولیک>
    text <غافل از حکم و قضایی بین تو نیک>
  block
    text <ناظر فرعی ز اصلی بی‌خبر>
    text <فرع ماییم اصل احکام قدر>
  block
    text <چرخ گردان را قضا گمره کند>
    text <صدعطارد را قضا ابله کند>
  block
    text <تنگ گرداند جهان چاره را>
    text <آب گرداند حدید و خاره را>
  block
    text <ای قراری داده ره را گام گام>
    text <خام خامی خام خامی خام خام>
  block
    text <چون بدیدی گردش سنگ آسیا>
    text <آب جو را هم ببین آخر بیا>
  block
    text <خاک را دیدی برآمد در هوا>
    text <در میان خاک بنگر باد را>
  block
    text <دیگهای فکر می‌بینی به جوش>
    text <اندر آتش هم نظر می‌کن به هوش>
  block
    text <گفت حق ایوب را در مکرمت>
    text <من بهر موییت صبری دادمت>
  block
    text <هین به صبر خود مکن چندین نظر>
    text <صبر دیدی صبر دادن را نگر>
  block
    text <چند بینی گردش دولاب را>
    text <سر برون کن هم ببین تیز آب را>
  block
    text <تو همی‌گویی که می‌بینم ولیک>
    text <دید آن را بس علامتهاست نیک>
  block
    text <گردش کف را چو دیدی مختصر>
    text <حیرتت باید به دریا در نگر>
  block
    text <آنک کف را دید سر گویان بود>
    text <وانک دریا دید او حیران بود>
  block
    text <آنک کف را دید نیتها کند>
    text <وانک دریا دید دل دریا کند>
  block
    text <آنک کفها دید باشد در شمار>
    text <و آنک دریا دید شد بی‌اختیار>
  block
    text <آنک او کف دید در گردش بود>
    text <وانک دریا دید او بی‌غش بود>
