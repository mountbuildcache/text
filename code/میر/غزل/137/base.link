
text <عشق میں نے خوف و خطر چاہیے>
  block
    text <عشق میں نے خوف و خطر چاہیے>
    text <جان کے دینے کو جگر چاہیے>
  block
    text <قابل آغوش ستم دیدگاں>
    text <اشک سا پاکیزہ گہر چاہیے>
  block
    text <حال یہ پہنچا ہے کہ اب ضعف سے>
    text <اٹھتے پلک ایک پہر چاہیے>
  block
    text <کم ہے شناسائے زر داغ دل>
    text <اس کے پرکھنے کو نظر چاہیے>
  block
    text <سینکڑوں مرتے ہیں سدا پھر بھی یاں>
    text <واقعہ اک شام و سحر چاہیے>
  block
    text <عشق کے آثار ہیں اے بوالہوس>
    text <داغ بہ دل دست بسر چاہیے>
  block
    text <شرط سلیقہ ہے ہر اک امر میں>
    text <عیب بھی کرنے کو ہنر چاہیے>
  block
    text <جیسے جرس پارہ گلو کیا کروں>
    text <نالہ و افغاں میں اثر چاہیے>
  block
    text <خوف قیامت کا یہی ہے کہ میرؔ>
    text <ہم کو جیا بار دگر چاہیے>
