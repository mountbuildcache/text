
text <سیر کے قابل ہے دل صد پارہ اس نخچیر کا>
  block
    text <سیر کے قابل ہے دل صد پارہ اس نخچیر کا>
    text <جس کے ہر ٹکڑے میں ہو پیوست پیکاں تیر کا>
  block
    text <سب کھلا باغ جہاں الا یہ حیران و خفا>
    text <جس کو دل سمجھے تھے ہم سو غنچہ تھا تصویر کا>
  block
    text <بوئے خوں سے جی رکا جاتا ہے اے باد بہار>
    text <ہو گیا ہے چاک دل شاید کسو دلگیر کا>
  block
    text <کیونکے نقاش ازل نے نقش ابرو کا کیا>
    text <کام ہے اک تیرے منہ پر کھینچنا شمشیر کا>
  block
    text <رہ گزر سیل حوادث کا ہے بے بنیاد دہر>
    text <اس خرابے میں نہ کرنا قصد تم تعمیر کا>
  block
    text <بس طبیب اٹھ جا مری بالیں سے مت دے درد سر>
    text <کام یاں آخر ہوا اب فائدہ تدبیر کا>
  block
    text <نالہ کش ہیں عہد پیری میں بھی تیرے در پہ ہم>
    text <قد خم گشتہ ہمارا حلقہ ہے زنجیر کا>
  block
    text <جو ترے کوچے میں آیا پھر وہیں گاڑا اسے>
    text <تشنۂ خوں میں تو ہوں اس خاک دامن گیر کا>
  block
    text <خون سے میرے ہوئی یک دم خوشی تم کو تو لیک>
    text <مفت میں جاتا رہا جی ایک بے تقصیر کا>
  block
    text <لخت دل سے جوں چھڑی پھولوں کی گوندھی ہے ولے>
    text <فائدہ کچھ اے جگر اس آہ بے تاثیر کا>
  block
    text <گور مجنوں سے نہ جاویں گے کہیں ہم بے نوا>
    text <عیب ہے ہم میں جو چھوڑیں ڈھیر اپنے پیر کا>
  block
    text <کس طرح سے مانیے یارو کہ یہ عاشق نہیں>
    text <رنگ اڑا جاتا ہے ٹک چہرہ تو دیکھو میرؔ کا>
