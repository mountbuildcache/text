
text <تری ابرو و تیغ تیز تو ہم دم ہیں یہ دونوں>
  block
    text <تری ابرو و تیغ تیز تو ہم دم ہیں یہ دونوں>
    text <ہوئے ہیں دل جگر بھی سامنے رستم ہیں یہ دونوں>
  block
    text <نہ کچھ کاغذ میں ہے تانے قلم کو درد نالوں کا>
    text <لکھوں کیا عشق کے حالات نامحرم ہیں یہ دونوں>
  block
    text <لہو آنکھوں سے بہتے وقت رکھ لیتا ہوں ہاتھوں کو>
    text <جراحت ہیں اگر وے دونوں تو مرہم ہیں یہ دونوں>
  block
    text <کسو چشمے پہ دریا کے دیا اوپر نظر رکھیے>
    text <ہمارے دیدۂ نم دیدہ کیا کچھ کم ہیں یہ دونوں>
  block
    text <لب جاں بخش اس کے مار ہی رکھتے ہیں عاشق کو>
    text <اگرچہ آب حیواں ہیں و لیکن سم ہیں یہ دونوں>
  block
    text <نہیں ابرو ہی مائل جھک رہی ہے تیغ بھی ادھر>
    text <ہمارے کشت و خوں میں متفق باہم ہیں یہ دونوں>
  block
    text <کھلے سینے کے داغوں پر ٹھہر رہتے ہیں کچھ آنسو>
    text <چمن میں مہر ورزی کے گل‌ و شبنم ہیں یہ دونوں>
  block
    text <کبھو دل رکنے لگتا ہے جگر گاہے تڑپتا ہے>
    text <غم ہجراں میں چھاتی کے ہماری جم ہیں یہ دونوں>
  block
    text <خدا جانے کہ دنیا میں ملیں اس سے کہ عقبیٰ میں>
    text <مکاں تو میرؔ صاحب شہرۂ عالم ہیں یہ دونوں>
