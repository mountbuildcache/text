
text <بھلا ہوگا کچھ اک احوال اس سے یا برا ہوگا>
  block
    text <بھلا ہوگا کچھ اک احوال اس سے یا برا ہوگا>
    text <مآل اپنا ترے غم میں خدا جانے کہ کیا ہوگا>
  block
    text <تفحص فائدہ ناصح تدارک تجھ سے کیا ہوگا>
    text <وہی پاوے گا میرا درد دل جس کا لگا ہوگا>
  block
    text <کسو کو شوق یا رب بیش اس سے اور کیا ہوگا>
    text <قلم ہاتھ آ گئی ہوگی تو سو سو خط لکھا ہوگا>
  block
    text <دکانیں حسن کی آگے ترے تختہ ہوئی ہوں گی>
    text <جو تو بازار میں ہوگا تو یوسف کب بکا ہوگا>
  block
    text <معیشت ہم فقیروں کی سی اخوان زماں سے کر>
    text <کوئی گالی بھی دے تو کہہ بھلا بھائی بھلا ہوگا>
  block
    text <خیال اس بے وفا کا ہم نشیں اتنا نہیں اچھا>
    text <گماں رکھتے تھے ہم بھی یہ کہ ہم سے آشنا ہوگا>
  block
    text <قیامت کر کے اب تعبیر جس کو کرتی ہے خلقت>
    text <وہ اس کوچے میں اک آشوب سا شاید ہوا ہوگا>
  block
    text <عجب کیا ہے ہلاک عشق میں فرہاد و مجنوں کے>
    text <محبت روگ ہے کوئی کہ کم اس سے جیا ہوگا>
  block
    text <نہ ہو کیوں غیرت گلزار وہ کوچہ خدا جانے>
    text <لہو اس خاک پر کن کن عزیزوں کا گرا ہوگا>
  block
    text <بہت ہم سایے اس گلشن کے زنجیری رہا ہوں میں>
    text <کبھو تم نے بھی میرا شور نالوں کا سنا ہوگا>
  block
    text <نہیں جز عرش جاگا راہ میں لینے کو دم اس کے>
    text <قفس سے تن کے مرغ روح میرا جب رہا ہوگا>
  block
    text <کہیں ہیں میرؔ کو مارا گیا شب اس کے کوچے میں>
    text <کہیں وحشت میں شاید بیٹھے بیٹھے اٹھ گیا ہوگا>
