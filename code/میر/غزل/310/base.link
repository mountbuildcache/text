
text <خنجر بکف وہ جب سے سفاک ہو گیا ہے>
  block
    text <خنجر بکف وہ جب سے سفاک ہو گیا ہے>
    text <ملک ان ستم زدوں کا سب پاک ہو گیا ہے>
  block
    text <جس سے اسے لگاؤں روکھا ہی ہو ملے ہے>
    text <سینے میں جل کر از بس دل خاک ہو گیا ہے>
  block
    text <کیا جانوں لذت درد اس کی جراحتوں کی>
    text <یہ جانوں ہوں کہ سینہ سب چاک ہو گیا ہے>
  block
    text <صحبت سے اس جہاں کی کوئی خلاص ہوگا>
    text <اس فاحشہ پہ سب کو امساک ہو گیا ہے>
  block
    text <دیوار کہنہ ہے یہ مت بیٹھ اس کے سائے>
    text <اٹھ چل کہ آسماں تو کا واک ہو گیا ہے>
  block
    text <شرم و حیا کہاں کی ہر بات پر ہے شمشیر>
    text <اب تو بہت وہ ہم سے بے باک ہو گیا ہے>
  block
    text <ہر حرف بسکہ رویا ہے حال پر ہمارے>
    text <قاصد کے ہاتھ میں خط نمناک ہو گیا ہے>
  block
    text <زیر فلک بھلا تو رووے ہے آپ کو میرؔ>
    text <کس کس طرح کا عالم یاں خاک ہو گیا ہے>
