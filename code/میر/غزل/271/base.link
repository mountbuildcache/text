
text <یہ ترک ہو کے خشن کج اگر کلاہ کریں>
  block
    text <یہ ترک ہو کے خشن کج اگر کلاہ کریں>
    text <تو بوالہوس نہ کبھو چشم کو سیاہ کریں>
  block
    text <تمہیں بھی چاہیے ہے کچھ تو پاس چاہت کا>
    text <ہم اپنی اور سے یوں کب تلک نباہ کریں>
  block
    text <رکھا ہے اپنے تئیں روک روک کر ورنہ>
    text <سیاہ کر دیں زمانے کو ہم جو آہ کریں>
  block
    text <جو اس کی اور کو جانا ملے تو ہم بھی ضعیف>
    text <ہزار سجدے ہر اک گام سربراہ کریں>
  block
    text <ہوائے مے کدہ یہ ہے تو فوت وقت ہے ظلم>
    text <نماز چھوڑ دیں اب کوئی دن گناہ کریں>
  block
    text <ہمیشہ کون تکلف ہے خوب رویوں کا>
    text <گزار ناز سے ایدھر بھی گاہ گاہ کریں>
  block
    text <اگر اٹھیں گے اسی حال سے تو کہیو تو>
    text <جو روز حشر تجھی کو نہ عذر خواہ کریں>
  block
    text <بری بلا ہیں ستم کشتۂ محبت ہم>
    text <جو تیغ برسے تو سر کو نہ کچھ پناہ کریں>
  block
    text <اگرچہ سہل ہیں پر دیدنی ہیں ہم بھی میرؔ>
    text <ادھر کو یار تأمل سے گر نگاہ کریں>
