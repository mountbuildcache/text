
text <جس سر کو غرور آج ہے یاں تاجوری کا>
  block
    text <جس سر کو غرور آج ہے یاں تاجوری کا>
    text <کل اس پہ یہیں شور ہے پھر نوحہ گری کا>
  block
    text <شرمندہ ترے رخ سے ہے رخسار پری کا>
    text <چلتا نہیں کچھ آگے ترے کبک دری کا>
  block
    text <آفاق کی منزل سے گیا کون سلامت>
    text <اسباب لٹا راہ میں یاں ہر سفری کا>
  block
    text <زنداں میں بھی شورش نہ گئی اپنے جنوں کی>
    text <اب سنگ مداوا ہے اس آشفتہ سری کا>
  block
    text <ہر زخم جگر داور محشر سے ہمارا>
    text <انصاف طلب ہے تری بیداد گری کا>
  block
    text <اپنی تو جہاں آنکھ لڑی پھر وہیں دیکھو>
    text <آئینے کو لپکا ہے پریشاں نظری کا>
  block
    text <صد موسم گل ہم کو تہ بال ہی گزرے>
    text <مقدور نہ دیکھا کبھو بے بال و پری کا>
  block
    text <اس رنگ سے جھمکے ہے پلک پر کہ کہے تو>
    text <ٹکڑا ہے مرا اشک عقیق جگری کا>
  block
    text <کل سیر کیا ہم نے سمندر کو بھی جا کر>
    text <تھا دست نگر پنجۂ مژگاں کی تری کا>
  block
    text <لے سانس بھی آہستہ کہ نازک ہے بہت کام>
    text <آفاق کی اس کارگہ شیشہ گری کا>
  block
    text <ٹک میرؔ جگر سوختہ کی جلد خبر لے>
    text <کیا یار بھروسا ہے چراغ سحری کا>
