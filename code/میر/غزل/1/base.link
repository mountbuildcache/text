
text <الٹی ہو گئیں سب تدبیریں کچھ نہ دوا نے کام کیا>
  block
    text <الٹی ہو گئیں سب تدبیریں کچھ نہ دوا نے کام کیا>
    text <دیکھا اس بیماری دل نے آخر کام تمام کیا>
  block
    text <عہد جوانی رو رو کاٹا پیری میں لیں آنکھیں موند>
    text <یعنی رات بہت تھے جاگے صبح ہوئی آرام کیا>
  block
    text <حرف نہیں جاں بخشی میں اس کی خوبی اپنی قسمت کی>
    text <ہم سے جو پہلے کہہ بھیجا سو مرنے کا پیغام کیا>
  block
    text <ناحق ہم مجبوروں پر یہ تہمت ہے مختاری کی>
    text <چاہتے ہیں سو آپ کریں ہیں ہم کو عبث بدنام کیا>
  block
    text <سارے رند اوباش جہاں کے تجھ سے سجود میں رہتے ہیں>
    text <بانکے ٹیڑھے ترچھے تیکھے سب کا تجھ کو امام کیا>
  block
    text <سرزد ہم سے بے ادبی تو وحشت میں بھی کم ہی ہوئی>
    text <کوسوں اس کی اور گئے پر سجدہ ہر ہر گام کیا>
  block
    text <کس کا کعبہ کیسا قبلہ کون حرم ہے کیا احرام>
    text <کوچے کے اس کے باشندوں نے سب کو یہیں سے سلام کیا>
  block
    text <شیخ جو ہے مسجد میں ننگا رات کو تھا مے خانے میں>
    text <جبہ خرقہ کرتا ٹوپی مستی میں انعام کیا>
  block
    text <کاش اب برقعہ منہ سے اٹھا دے ورنہ پھر کیا حاصل ہے>
    text <آنکھ مندے پر ان نے گو دیدار کو اپنے عام کیا>
  block
    text <یاں کے سپید و سیہ میں ہم کو دخل جو ہے سو اتنا ہے>
    text <رات کو رو رو صبح کیا یا دن کو جوں توں شام کیا>
  block
    text <صبح چمن میں اس کو کہیں تکلیف ہوا لے آئی تھی>
    text <رخ سے گل کو مول لیا قامت سے سرو غلام کیا>
  block
    text <ساعد سیمیں دونوں اس کے ہاتھ میں لا کر چھوڑ دیئے>
    text <بھولے اس کے قول و قسم پر ہائے خیال خام کیا>
  block
    text <کام ہوئے ہیں سارے ضائع ہر ساعت کی سماجت سے>
    text <استغنا کی چوگنی ان نے جوں جوں میں ابرام کیا>
  block
    text <ایسے آہوئے رم خوردہ کی وحشت کھونی مشکل تھی>
    text <سحر کیا اعجاز کیا جن لوگوں نے تجھ کو رام کیا>
  block
    text <میرؔ کے دین و مذہب کو اب پوچھتے کیا ہو ان نے تو>
    text <قشقہ کھینچا دیر میں بیٹھا کب کا ترک اسلام کیا>
