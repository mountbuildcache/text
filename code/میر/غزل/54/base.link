
text <اس کا خرام دیکھ کے جایا نہ جائے گا>
  block
    text <اس کا خرام دیکھ کے جایا نہ جائے گا>
    text <اے کبک پھر بحال بھی آیا نہ جائے گا>
  block
    text <ہم کشتگان عشق ہیں ابرو و چشم یار>
    text <سر سے ہمارے تیغ کا سایہ نہ جائے گا>
  block
    text <ہم رہرو‌ان راہ فنا ہیں برنگ عمر>
    text <جاویں گے ایسے کھوج بھی پایا نہ جائے گا>
  block
    text <پھوڑا سا ساری رات جو پکتا رہے گا دل>
    text <تو صبح تک تو ہاتھ لگایا نہ جائے گا>
  block
    text <اپنے شہید ناز سے بس ہاتھ اٹھا کہ پھر>
    text <دیوان حشر میں اسے لایا نہ جائے گا>
  block
    text <اب دیکھ لے کہ سینہ بھی تازہ ہوا ہے چاک>
    text <پھر ہم سے اپنا حال دکھایا نہ جائے گا>
  block
    text <ہم بے خودان محفل تصویر اب گئے>
    text <آئندہ ہم سے آپ میں آیا نہ جائے گا>
  block
    text <گو بے ستوں کو ٹال دے آگے سے کوہ کن>
    text <سنگ گران عشق اٹھایا نہ جائے گا>
  block
    text <ہم تو گئے تھے شیخ کو انسان بوجھ کر>
    text <پر اب سے خانقاہ میں جایا نہ جائے گا>
  block
    text <یاد اس کی اتنی خوب نہیں میرؔ باز آ>
    text <نادان پھر وہ جی سے بھلایا نہ جائے گا>
