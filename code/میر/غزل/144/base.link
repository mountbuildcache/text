
text <دیکھے گا جو تجھ رو کو سو حیران رہے گا>
  block
    text <دیکھے گا جو تجھ رو کو سو حیران رہے گا>
    text <وابستہ ترے مو کا پریشان رہے گا>
  block
    text <وعدہ تو کیا اس سے دم صبح کا لیکن>
    text <اس دم تئیں مجھ میں بھی اگر جان رہے گا>
  block
    text <منعم نے بنا ظلم کی رکھ گھر تو بنایا>
    text <پر آپ کوئی رات ہی مہمان رہے گا>
  block
    text <چھوٹوں کہیں ایذا سے لگا ایک ہی جلاد>
    text <تا حشر مرے سر پہ یہ احسان رہے گا>
  block
    text <چمٹے رہیں گے دشت محبت میں سر و تیغ>
    text <محشر تئیں خالی نہ یہ میدان رہے گا>
  block
    text <جانے کا نہیں شور سخن کا مرے ہرگز>
    text <تا حشر جہاں میں مرا دیوان رہے گا>
  block
    text <دل دینے کی ایسی حرکت ان نے نہیں کی>
    text <جب تک جئے گا میرؔ پشیمان رہے گا>
