
text <کب تلک جی رکے خفا ہووے>
  block
    text <کب تلک جی رکے خفا ہووے>
    text <آہ کریے کہ ٹک ہوا ہووے>
  block
    text <جی ٹھہر جائے یا ہوا ہووے>
    text <دیکھیے ہوتے ہوتے کیا ہووے>
  block
    text <کر نمک سود سینۂ مجروح>
    text <جی میں گر ہے کہ کچھ مزہ ہووے>
  block
    text <کاہش دل کی کیجیے تدبیر>
    text <جان میں کچھ بھی جو رہا ہووے>
  block
    text <چپ کا باعث ہے بے تمنائی>
    text <کہیے کچھ بھی تو مدعا ہووے>
  block
    text <بیکلی مارے ڈالتی ہے نسیم>
    text <دیکھیے اب کے سال کیا ہووے>
  block
    text <مر گئے ہم تو مر گئے تو جی>
    text <دل گرفتہ تری بلا ہووے>
  block
    text <عشق کیا ہے درست اے ناصح>
    text <جانے وہ جس کا دل لگا ہووے>
  block
    text <پھر نہ شیطاں سجود آدم سے>
    text <شاید اس پردے میں خدا ہووے>
  block
    text <نہ سنا رات ہم نے اک نالہ>
    text <غالباً میرؔ مر رہا ہووے>
