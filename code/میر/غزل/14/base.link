
text <ہمارے آگے ترا جب کسو نے نام لیا>
  block
    text <ہمارے آگے ترا جب کسو نے نام لیا>
    text <دل ستم زدہ کو ہم نے تھام تھام لیا>
  block
    text <قسم جو کھائیے تو طالع زلیخا کی>
    text <عزیز مصر کا بھی صاحب اک غلام لیا>
  block
    text <خراب رہتے تھے مسجد کے آگے مے خانے>
    text <نگاہ مست نے ساقی کی انتقام لیا>
  block
    text <وہ کج روش نہ ملا راستے میں مجھ سے کبھی>
    text <نہ سیدھی طرح سے ان نے مرا سلام لیا>
  block
    text <مزا دکھاویں گے بے رحمی کا تری صیاد>
    text <گر اضطراب اسیری نے زیر دام لیا>
  block
    text <مرے سلیقے سے میری نبھی محبت میں>
    text <تمام عمر میں ناکامیوں سے کام لیا>
  block
    text <اگرچہ گوشہ گزیں ہوں میں شاعروں میں میرؔ>
    text <پہ میرے شور نے روئے زمیں تمام لیا>
