
text <غالب کہ یہ دل خستہ شب ہجر میں مر جائے>
  block
    text <غالب کہ یہ دل خستہ شب ہجر میں مر جائے>
    text <یہ رات نہیں وہ جو کہانی میں گزر جائے>
  block
    text <ہے طرفہ مفتن نگہ اس آئنہ رو کی>
    text <اک پل میں کرے سینکڑوں خوں اور مکر جائے>
  block
    text <نے بت کدہ ہے منزل مقصود نہ کعبہ>
    text <جو کوئی تلاشی ہو ترا آہ کدھر جائے>
  block
    text <ہر صبح تو خورشید ترے منہ پہ چڑھے ہے>
    text <ایسا نہ ہو یہ سادہ کہیں جی سے اتر جائے>
  block
    text <یاقوت کوئی ان کو کہے ہے کوئی گلبرگ>
    text <ٹک ہونٹ ہلا تو بھی کہ اک بات ٹھہر جائے>
  block
    text <ہم تازہ شہیدوں کو نہ آ دیکھنے نازاں>
    text <دامن کی تری زہ کہیں لوہو میں نہ بھر جائے>
  block
    text <گریے کو مرے دیکھ ٹک اک شہر کے باہر>
    text <اک سطح ہے پانی کا جہاں تک کہ نظر جائے>
  block
    text <مت بیٹھ بہت عشق کے آزردہ دلوں میں>
    text <نالہ کسو مظلوم کا تاثیر نہ کر جائے>
  block
    text <اس ورطے سے تختہ جو کوئی پہنچے کنارے>
    text <تو میرؔ وطن میرے بھی شاید یہ خبر جائے>
