
text <گئے جی سے چھوٹے بتوں کی جفا سے>
  block
    text <گئے جی سے چھوٹے بتوں کی جفا سے>
    text <یہی بات ہم چاہتے تھے خدا سے>
  block
    text <وہ اپنی ہی خوبی پہ رہتا ہے نازاں>
    text <مرو یا جیو کوئی اس کی بلا سے>
  block
    text <کوئی ہم سے کھلتے ہیں بند اس قبا کے>
    text <یہ عقدے کھلیں گے کسو کی دعا سے>
  block
    text <پشیمان توبہ سے ہوگا عدم میں>
    text <کہ غافل چلا شیخ لطف ہوا سے>
  block
    text <نہ رکھی مری خاک بھی اس گلی میں>
    text <کدورت مجھے ہے نہایت صبا سے>
  block
    text <جگر سوئی مژگاں کھنچا جائے ہے کچھ>
    text <مگر دیدۂ تر ہیں لوہو کے پیاسے>
  block
    text <اگر چشم ہے تو وہی عین حق ہے>
    text <تعصب تجھے ہے عجب ماسوا سے>
  block
    text <طبیب سبک عقل ہرگز نہ سمجھا>
    text <ہوا درد عشق آہ دونا دوا سے>
  block
    text <ٹک اے مدعی چشم انصاف وا کر>
    text <کہ بیٹھے ہیں یہ قافیے کس ادا سے>
  block
    text <نہ شکوہ شکایت نہ حرف و حکایت>
    text <کہو میرؔ جی آج کیوں ہو خفا سے>
