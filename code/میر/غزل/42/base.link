
text <آہ سحر نے سوزش دل کو مٹا دیا>
  block
    text <آہ سحر نے سوزش دل کو مٹا دیا>
    text <اس باؤ نے ہمیں تو دیا سا بجھا دیا>
  block
    text <سمجھی نہ باد صبح کہ آ کر اٹھا دیا>
    text <اس فتنۂ زمانہ کو ناحق جگا دیا>
  block
    text <پوشیدہ راز عشق چلا جائے تھا سو آج>
    text <بے طاقتی نے دل کی وہ پردہ اٹھا دیا>
  block
    text <اس موج خیز دہر میں ہم کو قضا نے آہ>
    text <پانی کے بلبلے کی طرح سے مٹا دیا>
  block
    text <تھی لاگ اس کی تیغ کو ہم سے سو عشق نے>
    text <دونوں کو معرکے میں گلے سے ملا دیا>
  block
    text <سب شور ما و من کو لیے سر میں مر گئے>
    text <یاروں کو اس فسانے نے آخر سلا دیا>
  block
    text <آوارگان عشق کا پوچھا جو میں نشاں>
    text <مشت غبار لے کے صبا نے اڑا دیا>
  block
    text <اجزا بدن کے جتنے تھے پانی ہو بہہ گئے>
    text <آخر گداز عشق نے ہم کو بہا دیا>
  block
    text <کیا کچھ نہ تھا ازل میں نہ تالا جو تھے درست>
    text <ہم کو دل شکستہ قضا نے دلا دیا>
  block
    text <گویا محاسبہ مجھے دینا تھا عشق کا>
    text <اس طور دل سی چیز کو میں نے لگا دیا>
  block
    text <مدت رہے گی یاد ترے چہرے کی جھلک>
    text <جلوے کو جس نے ماہ کے جی سے بھلا دیا>
  block
    text <ہم نے تو سادگی سے کیا جی کا بھی زیاں>
    text <دل جو دیا تھا سو تو دیا سر جدا دیا>
  block
    text <بوئی کباب سوختہ آئی دماغ میں>
    text <شاید جگر بھی آتش غم نے جلا دیا>
  block
    text <تکلیف درد دل کی عبث ہم نشیں نے کی>
    text <درد سخن نے میرے سبھوں کو رلا دیا>
  block
    text <ان نے تو تیغ کھینچی تھی پر جی چلا کے میرؔ>
    text <ہم نے بھی ایک دم میں تماشا دکھا دیا>
