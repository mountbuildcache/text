
text <قابو خزاں سے ضعف کا گلشن میں بن گیا>
  block
    text <قابو خزاں سے ضعف کا گلشن میں بن گیا>
    text <دوش ہوا پہ رنگ گل و یاسمن گیا>
  block
    text <برگشتہ بخت دیکھ کہ قاصد سفر سے میں>
    text <بھیجا تھا اس کے پاس سو میرے وطن گیا>
  block
    text <خاطر نشاں اے صید فگن ہوگی کب تری>
    text <تیروں کے مارے میرا کلیجہ تو چھن گیا>
  block
    text <یادش بخیر دشت میں مانند عنکبوت>
    text <دامن کے اپنے تار جو خاروں پہ تن گیا>
  block
    text <مارا تھا کس لباس میں عریانی نے مجھے>
    text <جس سے تہ زمین بھی میں بے کفن گیا>
  block
    text <آئی اگر بہار تو اب ہم کو کیا صبا>
    text <ہم سے تو آشیاں بھی گیا اور چمن گیا>
  block
    text <سرسبز ملک ہند میں ایسا ہوا کہ میرؔ>
    text <یہ ریختہ لکھا ہوا تیرا دکن گیا>
