
text <مر رہتے جو گل بن تو سارا یہ خلل جاتا>
  block
    text <مر رہتے جو گل بن تو سارا یہ خلل جاتا>
    text <نکلا ہی نہ جی ورنہ کانٹا سا نکل جاتا>
  block
    text <پیدا ہے کہ پنہاں تھی آتش نفسی میری>
    text <میں ضبط نہ کرتا تو سب شہر یہ جل جاتا>
  block
    text <میں گریۂ خونیں کو روکے ہی رہا ورنہ>
    text <اک دم میں زمانے کا یاں رنگ بدل جاتا>
  block
    text <بن پوچھے کرم سے وہ جو بخش نہ دیتا تو>
    text <پرسش میں ہماری ہی دن حشر کا ڈھل جاتا>
  block
    text <استادہ جہاں میں تھا میدان محبت میں>
    text <واں رستم اگر آتا تو دیکھ کے ٹل جاتا>
  block
    text <وہ سیر کا وادی کے مائل نہ ہوا ورنہ>
    text <آنکھوں کو غزالوں کی پاؤں تلے مل جاتا>
  block
    text <بے تاب و تواں یوں میں کاہے کو تلف ہوتا>
    text <یاقوتی ترے لب کی ملتی تو سنبھل جاتا>
  block
    text <اس سیم بدن کو تھی کب تاب تعب اتنی>
    text <وہ چاندنی میں شب کی ہوتا تو پگھل جاتا>
  block
    text <مارا گیا تب گزرا بوسے سے ترے لب کے>
    text <کیا میرؔ بھی لڑکا تھا باتوں میں بہل جاتا>
