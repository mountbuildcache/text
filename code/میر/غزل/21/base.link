
text <جن کے لیے اپنے تو یوں جان نکلتے ہیں>
  block
    text <جن کے لیے اپنے تو یوں جان نکلتے ہیں>
    text <اس راہ میں وے جیسے انجان نکلتے ہیں>
  block
    text <کیا تیر ستم اس کے سینے میں بھی ٹوٹے تھے>
    text <جس زخم کو چیروں ہوں پیکان نکلتے ہیں>
  block
    text <مت سہل ہمیں جانو پھرتا ہے فلک برسوں>
    text <تب خاک کے پردے سے انسان نکلتے ہیں>
  block
    text <کس کا ہے قماش ایسا گودڑ بھرے ہیں سارے>
    text <دیکھو نہ جو لوگوں کے دیوان نکلتے ہیں>
  block
    text <گہ لوہو ٹپکتا ہے گہ لخت دل آنکھوں سے>
    text <یا ٹکڑے جگر ہی کے ہر آن نکلتے ہیں>
  block
    text <کریے تو گلہ کس سے جیسی تھی ہمیں خواہش>
    text <اب ویسے ہی یہ اپنے ارمان نکلتے ہیں>
  block
    text <جاگہ سے بھی جاتے ہو منہ سے بھی خشن ہو کر>
    text <وے حرف نہیں ہیں جو شایان نکلتے ہیں>
  block
    text <سو کاہے کو اپنی تو جوگی کی سی پھیری ہے>
    text <برسوں میں کبھو ایدھر ہم آن نکلتے ہیں>
  block
    text <ان آئینہ رویوں کے کیا میرؔ بھی عاشق ہیں>
    text <جب گھر سے نکلتے ہیں حیران نکلتے ہیں>
