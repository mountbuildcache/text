
text <بغیر دل کہ یہ قیمت ہے سارے عالم کی>
  block
    text <بغیر دل کہ یہ قیمت ہے سارے عالم کی>
    text <کسو سے کام نہیں رکھتی جنس آدم کی>
  block
    text <کوئی ہو محرم شوخی ترا تو میں پوچھوں>
    text <کہ بزم عیش جہاں کیا سمجھ کے برہم کی>
  block
    text <ہمیں تو باغ کی تکلیف سے معاف رکھو>
    text <کہ سیر و گشت نہیں رسم اہل ماتم کی>
  block
    text <تنک تو لطف سے کچھ کہہ کہ جاں بہ لب ہوں میں>
    text <رہی ہے بات مری جان اب کوئی دم کی>
  block
    text <گزرنے کو تو کج و واکج اپنی گزرے ہے>
    text <جفا جو ان نے بہت کی تو کچھ وفا کم کی>
  block
    text <گھرے ہیں درد و الم میں فراق کے ایسے>
    text <کہ صبح عید بھی یاں شام ہے محرم کی>
  block
    text <قفس میں میرؔ نہیں جوش داغ سینے پر>
    text <ہوس نکالی ہے ہم نے بھی گل کے موسم کی>
