
text <غلط ہے عشق میں اے بوالہوس اندیشہ راحت کا>
  block
    text <غلط ہے عشق میں اے بوالہوس اندیشہ راحت کا>
    text <رواج اس ملک میں ہے درد و داغ و رنج و کلفت کا>
  block
    text <زمیں اک صفحۂ تصویر بیہوشاں سے مانا ہے>
    text <یہ مجلس جب سے ہے اچھا نہیں کچھ رنگ صحبت کا>
  block
    text <جہاں جلوے سے اس محبوب کے یکسر لبالب ہے>
    text <نظر پیدا کر اول پھر تماشا دیکھ قدرت کا>
  block
    text <ہنوز آوارۂ لیلیٰ ہے جان رفتہ مجنوں کی>
    text <موئے پر بھی رہا ہوتا نہیں وابستہ الفت کا>
  block
    text <حریف بے جگر ہے صبر ورنہ کل کی صحبت میں>
    text <نیاز و ناز کا جھگڑا گرو تھا ایک جرأت کا>
  block
    text <نگاہ یاس بھی اس صید افگن پر غنیمت ہے>
    text <نہایت تنگ ہے اے صید بسمل وقت فرصت کا>
  block
    text <خرابی دل کی اس حد ہے کہ یہ سمجھا نہیں جاتا>
    text <کہ آبادی بھی یاں تھی یا کہ ویرانہ تھا مدت کا>
  block
    text <نگاہ مست نے اس کی لٹائی خانقہ ساری>
    text <پڑا ہے برہم اب تک کارخانہ زہد و طاعت کا>
  block
    text <قدم ٹک دیکھ کر رکھ میرؔ سر دل سے نکالے گا>
    text <پلک سے شوخ تر کانٹا ہے صحرائے محبت کا>
