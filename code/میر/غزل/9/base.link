
text <کیا کہوں تم سے میں کہ کیا ہے عشق>
  block
    text <کیا کہوں تم سے میں کہ کیا ہے عشق>
    text <جان کا روگ ہے بلا ہے عشق>
  block
    text <عشق ہی عشق ہے جہاں دیکھو>
    text <سارے عالم میں بھر رہا ہے عشق>
  block
    text <عشق ہے طرز و طور عشق کے تئیں>
    text <کہیں بندہ کہیں خدا ہے عشق>
  block
    text <عشق معشوق عشق عاشق ہے>
    text <یعنی اپنا ہی مبتلا ہے عشق>
  block
    text <گر پرستش خدا کی ثابت کی>
    text <کسو صورت میں ہو بھلا ہے عشق>
  block
    text <دل کش ایسا کہاں ہے دشمن جاں>
    text <مدعی ہے پہ مدعا ہے عشق>
  block
    text <ہے ہمارے بھی طور کا عاشق>
    text <جس کسی کو کہیں ہوا ہے عشق>
  block
    text <کوئی خواہاں نہیں محبت کا>
    text <تو کہے جنس ناروا ہے عشق>
  block
    text <میرؔ جی زرد ہوتے جاتے ہو>
    text <کیا کہیں تم نے بھی کیا ہے عشق>
