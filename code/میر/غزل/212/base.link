
text <شوق ہے تو ہے اس کا گھر نزدیک>
  block
    text <شوق ہے تو ہے اس کا گھر نزدیک>
    text <دوری رہ ہے راہ بر نزدیک>
  block
    text <آہ کرنے میں دم کو سادھے رہ>
    text <کہتے ہیں دل سے ہے جگر نزدیک>
  block
    text <دور والوں کو بھی نہ پہنچے ہم>
    text <یہی نہ تم سے ہیں مگر نزدیک>
  block
    text <ڈوبیں دریا و کوہ و شہر و دشت>
    text <تجھ سے سب کچھ ہے چشم تر نزدیک>
  block
    text <حرف دوری ہے گرچہ انشا لیک>
    text <دیجو خط جا کے نامہ بر نزدیک>
  block
    text <دور اب بیٹھتے ہیں مجلس میں>
    text <ہم جو تم سے تھے بیشتر نزدیک>
  block
    text <خبر آتی ہے سو بھی دور سے یاں>
    text <آؤ یک بار بے خبر نزدیک>
  block
    text <توشۂ آخرت کا فکر رہے>
    text <جی سے جانے کا ہے سفر نزدیک>
  block
    text <دور پھرنے کا ہم سے وقت گیا>
    text <پوچھ کچھ حال بیٹھ کر نزدیک>
  block
    text <مر بھی رہ میرؔ شب بہت رویا>
    text <ہے مری جان اب سحر نزدیک>
