
text <شہر سے یار سوار ہوا جو سواد میں خوب غبار ہے آج>
  block
    text <شہر سے یار سوار ہوا جو سواد میں خوب غبار ہے آج>
    text <دشتی وحش و طیر اس کے سر تیزی ہی میں شکار ہے آج>
  block
    text <بر افروختہ رخ ہے اس کا کس خوبی سے مستی میں>
    text <پی کے شراب شگفتہ ہوا ہے اس نو گل پہ بہار ہے آج>
  block
    text <اس کا بحر حسن سراسر اوج و موج و تلاطم ہے>
    text <شوق کی اپنے نگاہ جہاں تک جاوے بوس و کنار ہے آج>
  block
    text <آنکھیں اس کی لال ہوئیں ہیں اور چلے جاتے ہیں سر>
    text <رات کو دارو پی سویا تھا اس کا صبح خمار ہے آج>
  block
    text <گھر آئے ہو فقیروں کے تو آؤ بیٹھو لطف کرو>
    text <کیا ہے جان بن اپنے کنے سو ان قدموں پہ نثار ہے آج>
  block
    text <کیا پوچھو ہو سانجھ تلک پہلو میں کیا کیا تڑپا ہے>
    text <کل کی نسبت دل کو ہمارے بارے کچھ تو قرار ہے آج>
  block
    text <خوب جو آنکھیں کھول کے دیکھا شاخ گل سا نظر آیا>
    text <ان رنگوں پھولوں میں ملا کچھ محو جلوۂ یار ہے آج>
  block
    text <جذب عشق جدھر چاہے لے جائے ہے محمل لیلیٰ کا>
    text <یعنی ہاتھ میں مجنوں کے ناقے کی اس کے مہار ہے آج>
  block
    text <رات کا پہنا ہار جو اب تک دن کو اتارا ان نے نہیں>
    text <شاید میرؔ جمال گل بھی اس کے گلے کا ہار ہے آج>
