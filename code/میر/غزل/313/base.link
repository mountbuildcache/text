
text <کب سے نظر لگی تھی دروازۂ حرم سے>
  block
    text <کب سے نظر لگی تھی دروازۂ حرم سے>
    text <پردہ اٹھا تو لڑیاں آنکھیں ہماری ہم سے>
  block
    text <صورت گر اجل کا کیا ہاتھ تھا کہے تو>
    text <کھینچی وہ تیغ ابرو فولاد کے قلم سے>
  block
    text <سوزش گئی نہ دل کی رونے سے روز و شب کے>
    text <جلتا ہوں اور دریا بہتے ہیں چشم نم سے>
  block
    text <طاعت کا وقت گزرا مستی میں آب رز کی>
    text <اب چشم داشت اس کے یاں ہے فقط کرم سے>
  block
    text <کڑھیے نہ روئیے تو اوقات کیونکے گزرے>
    text <رہتا ہے مشغلہ سا بارے غم و الم سے>
  block
    text <مشہور ہے سماجت میری کہ تیغ برسی>
    text <پر میں نہ سر اٹھایا ہرگز ترے قدم سے>
  block
    text <بات احتیاط سے کر ضائع نہ کر نفس کو>
    text <بالیدگی دل ہے مانند شیشہ دم سے>
  block
    text <کیا کیا تعب اٹھائے کیا کیا عذاب دیکھے>
    text <تب دل ہوا ہے اتنا خوگر ترے ستم سے>
  block
    text <ہستی میں ہم نے آ کر آسودگی نہ دیکھی>
    text <کھلتیں نہ کاش آنکھیں خواب خوش عدم سے>
  block
    text <پامال کر کے ہم کو پچھتاؤ گے بہت تم>
    text <کم یاب ہیں جہاں میں سر دینے والے ہم سے>
  block
    text <دل دو ہو میرؔ صاحب اس بد معاش کو تم>
    text <خاطر تو جمع کر لو ٹک قول سے قسم سے>
