
text <دیر و حرم سے گزرے اب دل ہے گھر ہمارا>
  block
    text <دیر و حرم سے گزرے اب دل ہے گھر ہمارا>
    text <ہے ختم اس آبلے پر سیر و سفر ہمارا>
  block
    text <پلکوں سے تیری ہم کو کیا چشم داشت یہ تھی>
    text <ان برچھیوں نے بانٹا باہم جگر ہمارا>
  block
    text <دنیا و دیں کی جانب میلان ہو تو کہیے>
    text <کیا جانیے کہ اس بن دل ہے کدھر ہمارا>
  block
    text <ہیں تیرے آئینے کی تمثال ہم نہ پوچھو>
    text <اس دشت میں نہیں ہے پیدا اثر ہمارا>
  block
    text <جوں صبح اب کہاں ہے طول سخن کی فرصت>
    text <قصہ ہی کوئی دم کو ہے مختصر ہمارا>
  block
    text <کوچے میں اس کے جا کر بنتا نہیں پھر آنا>
    text <خون ایک دن گرے گا اس خاک پر ہمارا>
  block
    text <ہے تیرہ روز اپنا لڑکوں کی دوستی سے>
    text <اس دن ہی کو کہے تھا اکثر پدر ہمارا>
  block
    text <سیلاب ہر طرف سے آئیں گے بادیے میں>
    text <جوں ابر روتے ہوگا جس دم گزر ہمارا>
  block
    text <نشوونما ہے اپنی جوں گرد باد انوکھی>
    text <بالیدہ خاک رہ سے ہے یہ شجر ہمارا>
  block
    text <یوں دور سے کھڑے ہو کیا معتبر ہے رونا>
    text <دامن سے باندھ دامن اے ابر تر ہمارا>
  block
    text <جب پاس رات رہنا آتا ہے یاد اس کا>
    text <تھمتا نہیں ہے رونا دو دوپہر ہمارا>
  block
    text <اس کارواں سرا میں کیا میرؔ بار کھولیں>
    text <یاں کوچ لگ رہا ہے شام و سحر ہمارا>
