
text <کئی دن سلوک وداع کا مرے در پے دل زار تھا>
  block
    text <کئی دن سلوک وداع کا مرے در پے دل زار تھا>
    text <کبھو درد تھا کبھو داغ تھا کبھو زخم تھا کبھو وار تھا>
  block
    text <دم صبح بزم خوش جہاں شب غم سے کم نہ تھی مہرباں>
    text <کہ چراغ تھا سو تو دود تھا جو پتنگ تھا سو غبار تھا>
  block
    text <دل خستہ لوہو جو ہو گیا تو بھلا ہوا کہ کہاں تلک>
    text <کبھو سوز سینہ سے داغ تھا کبھو درد و غم سے فگار تھا>
  block
    text <دل مضطرب سے گزر گئی شب وصل اپنی ہی فکر میں>
    text <نہ دماغ تھا نہ فراغ تھا نہ شکیب تھا نہ قرار تھا>
  block
    text <جو نگاہ کی بھی پلک اٹھا تو ہمارے دل سے لہو بہا>
    text <کہ وہیں وہ ناوک بے خطا کسو کے کلیجے کے پار تھا>
  block
    text <یہ تمہاری ان دنوں دوستاں مژہ جس کے غم میں ہے خوں چکاں>
    text <وہی آفت دل عاشقاں کسو وقت ہم سے بھی یار تھا>
  block
    text <نہیں تازہ دل کی شکستگی یہی درد تھا یہی خستگی>
    text <اسے جب سے ذوق شکار تھا اسے زخم سے سروکار تھا>
  block
    text <کبھو جائے گی جو ادھر صبا تو یہ کہیو اس سے کہ بے وفا>
    text <مگر ایک میرؔ شکستہ پا ترے باغ تازہ میں خار تھا>
