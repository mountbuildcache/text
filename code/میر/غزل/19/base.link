
text <منہ تکا ہی کرے ہے جس تس کا>
  block
    text <منہ تکا ہی کرے ہے جس تس کا>
    text <حیرتی ہے یہ آئینہ کس کا>
  block
    text <شام سے کچھ بجھا سا رہتا ہوں>
    text <دل ہوا ہے چراغ مفلس کا>
  block
    text <تھے برے مغبچوں کے تیور لیک>
    text <شیخ مے خانے سے بھلا کھسکا>
  block
    text <داغ آنکھوں سے کھل رہے ہیں سب>
    text <ہاتھ دستہ ہوا ہے نرگس کا>
  block
    text <بحر کم ظرف ہے بسان حباب>
    text <کاسہ لیس اب ہوا ہے تو جس کا>
  block
    text <فیض اے ابر چشم تر سے اٹھا>
    text <آج دامن وسیع ہے اس کا>
  block
    text <تاب کس کو جو حال میرؔ سنے>
    text <حال ہی اور کچھ ہے مجلس کا>
