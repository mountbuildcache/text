
text <کب تک تو امتحاں میں مجھ سے جدا رہے گا>
  block
    text <کب تک تو امتحاں میں مجھ سے جدا رہے گا>
    text <جیتا ہوں تو تجھی میں یہ دل لگا رہے گا>
  block
    text <یاں ہجر اور ہم میں بگڑی ہے کب کی صحبت>
    text <زخم دل و نمک میں کب تک مزہ رہے گا>
  block
    text <تو برسوں میں ملے ہے یاں فکر یہ رہے ہے>
    text <جی جائے گا ہمارا اک دم کو یا رہے گا>
  block
    text <میرے نہ ہونے کا تو ہے اضطراب یوں ہی>
    text <آیا ہے جی لبوں پر اب کیا ہے جا رہے گا>
  block
    text <غافل نہ رہیو ہرگز نادان داغ دل سے>
    text <بھڑکے گا جب یہ شعلہ تب گھر جلا رہے گا>
  block
    text <مرنے پہ اپنے مت جا سالک طلب میں اس کی>
    text <گو سر کو کھو رہے گا پر اس کو پا رہے گا>
  block
    text <عمر عزیز ساری دل ہی کے غم میں گزری>
    text <بیمار عاشقی یہ کس دن بھلا رہے گا>
  block
    text <دیدار کا تو وعدہ محشر میں دیکھ کر کر>
    text <بیمار غم میں تیرے تب تک تو کیا رہے گا>
  block
    text <کیا ہے جو اٹھ گیا ہے پر بستۂ وفا ہے>
    text <قید حیات میں ہے تو میرؔ آ رہے گا>
