
text <دل صاف ہو تو جلوہ گہہ یار کیوں نہ ہو>
  block
    text <دل صاف ہو تو جلوہ گہہ یار کیوں نہ ہو>
    text <آئینہ ہو تو قابل دیدار کیوں نہ ہو>
  block
    text <عالم تمام اس کا گرفتار کیوں نہ ہو>
    text <وہ ناز پیشہ ایک ہے عیار کیوں نہ ہو>
  block
    text <مستغنیانہ تو جو کرے پہلے ہی سلوک>
    text <عاشق کو فکر عاقبت کار کیوں نہ ہو>
  block
    text <رحمت غضب میں نسبت برق‌ و سحاب ہے>
    text <جس کو شعور ہو تو گنہ گار کیوں نہ ہو>
  block
    text <دشمن تو اک طرف کہ سبب رشک کا ہے یاں>
    text <در کا شگاف و رخنۂ دیوار کیوں نہ ہو>
  block
    text <آیات حق ہیں سارے یہ ذرات کائنات>
    text <انکار تجھ کو ہووے سو اقرار کیوں نہ ہو>
  block
    text <ہر دم کی تازہ مرگ جدائی سے تنگ ہوں>
    text <ہونا جو کچھ ہے آہ سو یک بار کیوں نہ ہو>
  block
    text <موئے سفید ہم کو کہے ہے کہ غافلاں>
    text <اب صبح ہونے آئی ہے بیدار کیوں نہ ہو>
  block
    text <نزدیک اپنے ہم نے تو سب کر رکھا ہے سہل>
    text <پھر میرؔ اس میں مردن دشوار کیوں نہ ہو>
