
text <مستوجب ظلم و ستم و جور و جفا ہوں>
  block
    text <مستوجب ظلم و ستم و جور و جفا ہوں>
    text <ہر چند کہ جلتا ہوں پہ سرگرم وفا ہوں>
  block
    text <آتے ہیں مجھے خوب سے دونوں ہنر عشق>
    text <رونے کے تئیں آندھی ہوں کڑھنے کو بلا ہوں>
  block
    text <اس گلشن دنیا میں شگفتہ نہ ہوا میں>
    text <ہوں غنچۂ افسردہ کہ مردود صبا ہوں>
  block
    text <ہم چشم ہے ہر آبلۂ پا کا مرا اشک>
    text <از بس کہ تری راہ میں آنکھوں سے چلا ہوں>
  block
    text <آیا کوئی بھی طرح مرے چین کی ہوگی>
    text <آزردہ ہوں جینے سے میں مرنے سے خفا ہوں>
  block
    text <دامن نہ جھٹک ہاتھ سے میرے کہ ستم گر>
    text <ہوں خاک سر راہ کوئی دم میں ہوا ہوں>
  block
    text <دل خواہ جلا اب تو مجھے اے شب ہجراں>
    text <میں سوختہ بھی منتظر روز جزا ہوں>
  block
    text <گو طاقت و آرام و خور و خواب گئے سب>
    text <بارے یہ غنیمت ہے کہ جیتا تو رہا ہوں>
  block
    text <اتنا ہی مجھے علم ہے کچھ میں ہوں بہر چیز>
    text <معلوم نہیں خوب مجھے بھی کہ میں کیا ہوں>
  block
    text <بہتر ہے غرض خامشی ہی کہنے سے یاراں>
    text <مت پوچھو کچھ احوال کہ مر مر کے جیا ہوں>
  block
    text <تب گرم سخن کہنے لگا ہوں میں کہ اک عمر>
    text <جوں شمع سر شام سے تا صبح جلا ہوں>
  block
    text <سینہ تو کیا فضل الٰہی سے سبھی چاک>
    text <ہے وقت دعا میرؔ کہ اب دل کو لگا ہوں>
