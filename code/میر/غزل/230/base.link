
text <تڑپنا بھی دیکھا نہ بسمل کا اپنے>
  block
    text <تڑپنا بھی دیکھا نہ بسمل کا اپنے>
    text <میں کشتہ ہوں انداز قاتل کا اپنے>
  block
    text <نہ پوچھو کہ احوال ناگفتہ بہ ہے>
    text <مصیبت کے مارے ہوئے دل کا اپنے>
  block
    text <دل زخم خوردہ کے اور اک لگائی>
    text <مداوا کیا خوب گھائل کا اپنے>
  block
    text <جو خوشہ تھا صد خرمن برق تھا یاں>
    text <جلایا ہوا ہوں میں حاصل کا اپنے>
  block
    text <ٹک ابرو کو میری طرف کیجے مائل>
    text <کبھو دل بھی رکھ لیجے مائل کا اپنے>
  block
    text <ہوا دفتر قیس آخر ابھی یاں>
    text <سخن ہے جنوں کے اوائل کا اپنے>
  block
    text <بنائیں رکھیں میں نے عالم میں کیا کیا>
    text <ہوں بندہ خیالات باطل کا اپنے>
  block
    text <مقام فنا واقعے میں جو دیکھا>
    text <اثر بھی نہ تھا گور منزل کا اپنے>
