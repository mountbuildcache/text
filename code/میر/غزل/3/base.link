
text <ہستی اپنی حباب کی سی ہے>
  block
    text <ہستی اپنی حباب کی سی ہے>
    text <یہ نمائش سراب کی سی ہے>
  block
    text <نازکی اس کے لب کی کیا کہیے>
    text <پنکھڑی اک گلاب کی سی ہے>
  block
    text <چشم دل کھول اس بھی عالم پر>
    text <یاں کی اوقات خواب کی سی ہے>
  block
    text <بار بار اس کے در پہ جاتا ہوں>
    text <حالت اب اضطراب کی سی ہے>
  block
    text <نقطۂ خال سے ترا ابرو>
    text <بیت اک انتخاب کی سی ہے>
  block
    text <میں جو بولا کہا کہ یہ آواز>
    text <اسی خانہ خراب کی سی ہے>
  block
    text <آتش غم میں دل بھنا شاید>
    text <دیر سے بو کباب کی سی ہے>
  block
    text <دیکھیے ابر کی طرح اب کے>
    text <میری چشم پر آب کی سی ہے>
  block
    text <میرؔ ان نیم باز آنکھوں میں>
    text <ساری مستی شراب کی سی ہے>
