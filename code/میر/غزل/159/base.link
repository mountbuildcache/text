
text <فصل خزاں میں سیر جو کی ہم نے جائے گل>
  block
    text <فصل خزاں میں سیر جو کی ہم نے جائے گل>
    text <چھانی چمن کی خاک نہ تھا نقش پائے گل>
  block
    text <اللہ رے عندلیب کی آواز دل خراش>
    text <جی ہی نکل گیا جو کہا ان نے ہائے گل>
  block
    text <مقدور تک شراب سے رکھ انکھڑیوں میں رنگ>
    text <یہ چشمک پیالہ ہے ساقی ہوائے گل>
  block
    text <یہ دیکھ سینہ داغ سے رشک چمن ہے یاں>
    text <بلبل ستم ہوا نہ جو تو نے بھی کھائے گل>
  block
    text <بلبل ہزار جی سے خریدار اس کی ہے>
    text <اے گل فروش کریو سمجھ کر بہائے گل>
  block
    text <نکلا ہے ایسی خاک سے کس سادہ رو کی یہ>
    text <قابل درود بھیجنے کے ہے صفائے گل>
  block
    text <بارے سرشک سرخ کے داغوں سے رات کو>
    text <بستر پر اپنے سوتے تھے ہم بھی بچھائے گل>
  block
    text <آ عندلیب صلح کریں جنگ ہو چکی>
    text <لے اے زباں دراز تو سب کچھ سوائے گل>
  block
    text <گلچیں سمجھ کے چنیو کہ گلشن میں میرؔ کے>
    text <لخت جگر پڑے ہیں نہیں برگ ہائے گل>
