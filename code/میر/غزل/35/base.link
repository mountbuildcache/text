
text <عشق میں ذلت ہوئی خفت ہوئی تہمت ہوئی>
  block
    text <عشق میں ذلت ہوئی خفت ہوئی تہمت ہوئی>
    text <آخر آخر جان دی یاروں نے یہ صحبت ہوئی>
  block
    text <عکس اس بے دید کا تو متصل پڑتا تھا صبح>
    text <دن چڑھے کیا جانوں آئینے کی کیا صورت ہوئی>
  block
    text <لوح سینہ پر مری سو نیزۂ خطی لگے>
    text <خستگی اس دل شکستہ کی اسی بابت ہوئی>
  block
    text <کھولتے ہی آنکھیں پھر یاں موندنی ہم کو پڑیں>
    text <دید کیا کوئی کرے وہ کس قدر مہلت ہوئی>
  block
    text <پاؤں میرا کلبۂ احزاں میں اب رہتا نہیں>
    text <رفتہ رفتہ اس طرف جانے کی مجھ کو لت ہوئی>
  block
    text <مر گیا آوارہ ہو کر میں تو جیسے گرد باد>
    text <پر جسے یہ واقعہ پہنچا اسے وحشت ہوئی>
  block
    text <شاد و خوش طالع کوئی ہوگا کسو کو چاہ کر>
    text <میں تو کلفت میں رہا جب سے مجھے الفت ہوئی>
  block
    text <دل کا جانا آج کل تازہ ہوا ہو تو کہوں>
    text <گزرے اس بھی سانحے کو ہم نشیں مدت ہوئی>
  block
    text <شوق دل ہم نا توانوں کا لکھا جاتا ہے کب>
    text <اب تلک آپ ہی پہنچنے کی اگر طاقت ہوئی>
  block
    text <کیا کف دست ایک میداں تھا بیاباں عشق کا>
    text <جان سے جب اس میں گزرے تب ہمیں راحت ہوئی>
  block
    text <یوں تو ہم عاجز ترین خلق عالم ہیں ولے>
    text <دیکھیو قدرت خدا کی گر ہمیں قدرت ہوئی>
  block
    text <گوش زد چٹ پٹ ہی مرنا عشق میں اپنے ہوا>
    text <کس کو اس بیماری جانکاہ سے فرصت ہوئی>
  block
    text <بے زباں جو کہتے ہیں مجھ کو سو چپ رہ جائیں گے>
    text <معرکے میں حشر کے گر بات کی رخصت ہوئی>
  block
    text <ہم نہ کہتے تھے کہ نقش اس کا نہیں نقاش سہل>
    text <چاند سارا لگ گیا تب نیم رخ صورت ہوئی>
  block
    text <اس غزل پر شام سے تو صوفیوں کو وجد تھا>
    text <پھر نہیں معلوم کچھ مجلس کی کیا حالت ہوئی>
  block
    text <کم کسو کو میرؔ کی میت کی ہاتھ آئی نماز>
    text <نعش پر اس بے سر و پا کی بلا کثرت ہوئی>
