
text <تیرا رخ مخطط قرآن ہے ہمارا>
  block
    text <تیرا رخ مخطط قرآن ہے ہمارا>
    text <بوسہ بھی لیں تو کیا ہے ایمان ہے ہمارا>
  block
    text <گر ہے یہ بے قراری تو رہ چکا بغل میں>
    text <دو روز دل ہمارا مہمان ہے ہمارا>
  block
    text <ہیں اس خراب دل سے مشہور شہر خوباں>
    text <اس ساری بستی میں گھر ویران ہے ہمارا>
  block
    text <مشکل بہت ہے ہم سا پھر کوئی ہاتھ آنا>
    text <یوں مارنا تو پیارے آسان ہے ہمارا>
  block
    text <ادریس و خضر و عیسیٰ قاتل سے ہم چھڑائے>
    text <ان خوں گرفتگاں پر احسان ہے ہمارا>
  block
    text <ہم وے ہیں سن رکھو تم مر جائیں رک کے یکجا>
    text <کیا کوچہ کوچہ پھرنا عنوان ہے ہمارا>
  block
    text <ہیں صید گہ کے میری صیاد کیا نہ دھڑکے>
    text <کہتے ہیں صید جو ہے بے جان ہے ہمارا>
  block
    text <کرتے ہیں باتیں کس کس ہنگامے کی یہ زاہد>
    text <دیوان حشر گویا دیوان ہے ہمارا>
  block
    text <خورشید رو کا پرتو آنکھوں میں روز ہے گا>
    text <یعنی کہ شرق رویہ دالان ہے ہمارا>
  block
    text <ماہیت دو عالم کھاتی پھرے ہے غوطے>
    text <یک قطرہ خون یہ دل طوفان ہے ہمارا>
  block
    text <نالے میں اپنے ہر شب آتے ہیں ہم بھی پنہاں>
    text <غافل تری گلی میں مندان ہے ہمارا>
  block
    text <کیا خانداں کا اپنے تجھ سے کہیں تقدس>
    text <روح القدس اک ادنیٰ دربان ہے ہمارا>
  block
    text <کرتا ہے کام وہ دل جو عقل میں نہ آوے>
    text <گھر کا مشیر کتنا نادان ہے ہمارا>
  block
    text <جی جا نہ آہ ظالم تیرا ہی تو ہے سب کچھ>
    text <کس منہ سے پھر کہیں جی قربان ہے ہمارا>
  block
    text <بنجر زمین دل کی ہے میرؔ ملک اپنی>
    text <پر داغ سینہ مہر فرمان ہے ہمارا>
