
text <چھاتی جلا کرے ہے سوز دروں بلا ہے>
  block
    text <چھاتی جلا کرے ہے سوز دروں بلا ہے>
    text <اک آگ سی رہے ہے کیا جانیے کہ کیا ہے>
  block
    text <میں اور تو ہیں دونوں مجبور طور اپنے>
    text <پیشہ ترا جفا ہے شیوہ مرا وفا ہے>
  block
    text <روئے سخن ہے کیدھر اہل جہاں کا یا رب>
    text <سب متفق ہیں اس پر ہر ایک کا خدا ہے>
  block
    text <کچھ بے سبب نہیں ہے خاطر مری پریشاں>
    text <دل کا الم جدا ہے غم جان کا جدا ہے>
  block
    text <حسن ان بھی معینوں کا تھا آپ ہی صورتوں میں>
    text <اس مرتبے سے آگے کوئی چلے تو کیا ہے>
  block
    text <شادی سے غم جہاں میں وہ چند ہم نے پایا>
    text <ہے عید ایک دن تو دس روز یاں دہا ہے>
  block
    text <ہے خصم جان عاشق وہ محو ناز لیکن>
    text <ہر لمحہ بے ادائی یہ بھی تو اک ادا ہے>
  block
    text <ہو جائے یاس جس میں سو عاشقی ہے ورنہ>
    text <ہر رنج کو شفا ہے ہر درد کو دوا ہے>
  block
    text <نایاب اس گہر کی کیا ہے تلاش آساں>
    text <جی ڈوبتا ہے اس کا جو تہہ سے آشنا ہے>
  block
    text <مشفق ملاذ و قبلہ کعبہ خدا پیمبر>
    text <جس خط میں شوق سے میں کیا کیا اسے لکھا ہے>
  block
    text <تاثیر عشق دیکھو وہ نامہ واں پہنچ کر>
    text <جوں کاغذ ہوائی ہر سو اڑا پھرا ہے>
  block
    text <ہے گرچہ طفل مکتب وہ شوخ ابھی تو لیکن>
    text <جس سے ملا ہے اس کا استاد ہو ملا ہے>
  block
    text <پھرتے ہو میرؔ صاحب سب سے جدے جدے تم>
    text <شاید کہیں تمہارا دل ان دنوں لگا ہے>
