
text <کیا کہیں آتش ہجراں سے گلے جاتے ہیں>
  block
    text <کیا کہیں آتش ہجراں سے گلے جاتے ہیں>
    text <چھاتیاں سلگیں ہیں ایسی کہ جلے جاتے ہیں>
  block
    text <گوہر گوش کسو کا نہیں جی سے جاتا>
    text <آنسو موتی سے مرے منہ پہ ڈھلے جاتے ہیں>
  block
    text <یہی مسدود ہے کچھ راہ وفا ورنہ بہم>
    text <سب کہیں نامہ و پیغام چلے جاتے ہیں>
  block
    text <بار حرمان و گل و داغ نہیں اپنے ساتھ>
    text <شجر باغ وفا پھولے پھلے جاتے ہیں>
  block
    text <حیرت عشق میں تصویر سے رفتہ ہی رہے>
    text <ایسے جاتے ہیں جو ہم بھی تو بھلے جاتے ہیں>
  block
    text <ہجر کی کوفت جو کھینچے ہیں انہیں سے پوچھو>
    text <دل دیے جاتے ہیں جی اپنے ملے جاتے ہیں>
  block
    text <یاد قد میں ترے آنکھوں سے بہیں ہیں جوئیں>
    text <گر کسو باغ میں ہم سرو تلے جاتے ہیں>
  block
    text <دیکھیں پیش آوے ہے کیا عشق میں اب تو جوں سیل>
    text <ہم بھی اس راہ میں سر گاڑے چلے جاتے ہیں>
  block
    text <پر غبارئ جہاں سے نہیں سدھ میرؔ ہمیں>
    text <گرد اتنی ہے کہ مٹی میں رلے جاتے ہیں>
