
text <بند قبا کو خوباں جس وقت وا کریں گے>
  block
    text <بند قبا کو خوباں جس وقت وا کریں گے>
    text <خمیازہ کش جو ہوں گے ملنے کے کیا کریں گے>
  block
    text <رونا یہی ہے مجھ کو تیری جفا سے ہر دم>
    text <یہ دل دماغ دونوں کب تک وفا کریں گے>
  block
    text <ہے دین سر کا دینا گردن پہ اپنی خوباں>
    text <جیتے ہیں تو تمہارا یہ قرض ادا کریں گے>
  block
    text <درویش ہیں ہم آخر دو اک نگہ کی رخصت>
    text <گوشے میں بیٹھے پیارے تم کو دعا کریں گے>
  block
    text <آخر تو روزے آئے دو چار روز ہم بھی>
    text <ترسا بچوں میں جا کر دارو پیا کریں گے>
  block
    text <کچھ تو کہے گا ہم کو خاموش دیکھ کر وہ>
    text <اس بات کے لیے اب چپ ہی رہا کریں گے>
  block
    text <عالم مرے ہے تجھ پر آئی اگر قیامت>
    text <تیری گلی کے ہر سو محشر ہوا کریں گے>
  block
    text <دامان دشت سوکھا ابروں کی بے تہی سے>
    text <جنگل میں رونے کو اب ہم بھی چلا کریں گے>
  block
    text <لائی تری گلی تک آوارگی ہماری>
    text <ذلت کی اپنی اب ہم عزت کیا کریں گے>
  block
    text <احوال میرؔ کیوں کر آخر ہو ایک شب میں>
    text <اک عمر ہم یہ قصہ تم سے کہا کریں گے>
