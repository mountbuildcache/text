
text <شیخ جی آؤ مصلیٰ گرو جام کرو>
  block
    text <شیخ جی آؤ مصلیٰ گرو جام کرو>
    text <جنس تقویٰ کے تئیں صرف مئے خام کرو>
  block
    text <فرش مستاں کرو سجادۂ بے تہ کے تئیں>
    text <مے کی تعظیم کرو شیشے کا اکرام کرو>
  block
    text <دامن پاک کو آلودہ رکھو بادے سے>
    text <آپ کو مغبچوں کے قابل دشنام کرو>
  block
    text <نیک نامی و تقاوت کو دعا جلد کہو>
    text <دین و دل پیش کش سادۂ خود کام کرو>
  block
    text <ننگ و ناموس سے اب گزرو جوانوں کی طرح>
    text <پر فشانی کرو اور ساقی سے ابرام کرو>
  block
    text <خوب اگر جرعہ مے نوش نہیں کر سکتے>
    text <خاطر جمع مے آشام سے یہ کام کرو>
  block
    text <اٹھ کھڑے ہو جو جھکے گردن مینائے شراب>
    text <خدمت بادہ گساراں ہی سرانجام کرو>
  block
    text <مطرب آ کر جو کرے چنگ نوازی تو تم>
    text <پیرہن مستوں کی تقلید سے انعام کرو>
  block
    text <خنکی اتنی بھی تو لازم نہیں اس موسم میں>
    text <پاس جوش گل و دل گرمی ایام کرو>
  block
    text <سایۂ گل میں لب جو پہ گلابی رکھو>
    text <ہاتھ میں جام کو لو آپ کو بدنام کرو>
  block
    text <آہ تا چند رہو خانقہ و مسجد میں>
    text <ایک تو صبح گلستاں میں بھی شام کرو>
  block
    text <رات تو ساری گئی سنتے پریشاں گوئی>
    text <میرؔ جی کوئی گھڑی تم بھی تو آرام کرو>
