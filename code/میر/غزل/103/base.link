
text <اب حال اپنا اس کے ہے دل خواہ>
  block
    text <اب حال اپنا اس کے ہے دل خواہ>
    text <کیا پوچھتے ہو الحمدللہ>
  block
    text <مر جاؤ کوئی پروا نہیں ہے>
    text <کتنا ہے مغرور اللہ اللہ>
  block
    text <پیر مغاں سے بے اعتقادی>
    text <استغفر اللہ استغفر اللہ>
  block
    text <کہتے ہیں اس کے تو منہ لگے گا>
    text <ہو یوں ہی یا رب جوں ہے یہ افواہ>
  block
    text <حضرت سے اس کی جانا کہاں ہے>
    text <اب مر رہے گا یاں بندہ درگاہ>
  block
    text <سب عقل کھوئے ہے راہ محبت>
    text <ہو خضر دل میں کیسا ہی گمراہ>
  block
    text <مجرم ہوئے ہم دل دے کے ورنہ>
    text <کس کو کسو سے ہوتی نہیں چاہ>
  block
    text <کیا کیا نہ ریجھیں تم نے پچائیں>
    text <اچھا رجھایا اے مہرباں آہ>
  block
    text <گزرے ہے دیکھیں کیوں کر ہماری>
    text <اس بے وفا سے نے رسم نے راہ>
  block
    text <تھی خواہش دل رکھنا حمائل>
    text <گردن میں اس کی ہر گاہ و بیگاہ>
  block
    text <اس پر کہ تھا وہ شہ رگ سے اقرب>
    text <ہرگز نہ پہنچا یہ دست کوتاہ>
  block
    text <ہے ماسوا کیا جو میرؔ کہیے>
    text <آگاہ سارے اس سے ہیں آگاہ>
  block
    text <جلوے ہیں اس کے شانیں ہیں اس کی>
    text <کیا روز کیا خور کیا رات کیا ماہ>
  block
    text <ظاہر کہ باطن اول کہ آخر>
    text <اللہ اللہ اللہ اللہ>
