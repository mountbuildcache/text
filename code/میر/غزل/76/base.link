
text <یار نے ہم سے بے ادائی کی>
  block
    text <یار نے ہم سے بے ادائی کی>
    text <وصل کی رات میں لڑائی کی>
  block
    text <بال و پر بھی گئے بہار کے ساتھ>
    text <اب توقع نہیں رہائی کی>
  block
    text <کلفت رنج عشق کم نہ ہوئی>
    text <میں دوا کی بہت شفائی کی>
  block
    text <طرفہ رفتار کے ہیں رفتہ سب>
    text <دھوم ہے اس کی رہ گرائی کی>
  block
    text <خندۂ یار سے طرف ہو کر>
    text <برق نے اپنی جگ ہنسائی کی>
  block
    text <کچھ مروت نہ تھی ان آنکھوں میں>
    text <دیکھ کر کیا یہ آشنائی کی>
  block
    text <وصل کے دن کو کار جاں نہ کھنچا>
    text <شب نہ آخر ہوئی جدائی کی>
  block
    text <منہ لگایا نہ دختر رز کو>
    text <میں جوانی میں پارسائی کی>
  block
    text <جور اس سنگ دل کے سب نہ کھنچے>
    text <عمر نے سخت بے وفائی کی>
  block
    text <کوہ کن کیا پہاڑ توڑے گا>
    text <عشق نے زور آزمائی کی>
  block
    text <چپکے اس کی گلی میں پھرتے رہے>
    text <دیر واں ہم نے بے نوائی کی>
  block
    text <اک نگہ میں ہزار جی مارے>
    text <ساحری کی کہ دل ربائی کی>
  block
    text <نسبت اس آستاں سے کچھ نہ ہوئی>
    text <برسوں تک ہم نے جبہہ سائی کی>
  block
    text <میرؔ کی بندگی میں جاں بازی>
    text <سیر سی ہو گئی خدائی کی>
