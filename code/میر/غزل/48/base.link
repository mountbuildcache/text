
text <لذت سے نہیں خالی جانوں کا کھپا جانا>
  block
    text <لذت سے نہیں خالی جانوں کا کھپا جانا>
    text <کب خضر و مسیحا نے مرنے کا مزہ جانا>
  block
    text <ہم جاہ و حشم یاں کا کیا کہیے کہ کیا جانا>
    text <خاتم کو سلیماں کی انگشتر پا جانا>
  block
    text <یہ بھی ہے ادا کوئی خورشید نمط پیارے>
    text <منہ صبح دکھا جانا پھر شام چھپا جانا>
  block
    text <کب بندگی میری سی بندہ کرے گا کوئی>
    text <جانے ہے خدا اس کو میں تجھ کو خدا جانا>
  block
    text <تھا ناز بہت ہم کو دانست پر اپنی بھی>
    text <آخر وہ برا نکلا ہم جس کو بھلا جانا>
  block
    text <گردن کشی کیا حاصل مانند بگولے کی>
    text <اس دشت میں سر گاڑے جوں سیل چلا جانا>
  block
    text <اس گریۂ خونیں کا ہو ضبط تو بہتر ہے>
    text <اچھا نہیں چہرے پر لوہو کا بہا جانا>
  block
    text <یہ نقش دلوں پر سے جانے کا نہیں اس کو>
    text <عاشق کے حقوق آ کر ناحق بھی مٹا جانا>
  block
    text <ڈھب دیکھنے کا ایدھر ایسا ہی تمہارا تھا>
    text <جاتے تو ہو پر ہم سے ٹک آنکھ ملا جانا>
  block
    text <اس شمع کی مجلس میں جانا ہمیں پھر واں سے>
    text <اک زخم زباں تازہ ہر روز اٹھا جانا>
  block
    text <اے شور قیامت ہم سوتے ہی نہ رہ جاویں>
    text <اس راہ سے نکلے تو ہم کو بھی جگا جانا>
  block
    text <کیا پانی کے مول آ کر مالک نے گہر بیچا>
    text <ہے سخت گراں سستا یوسف کا بکا جانا>
  block
    text <ہے میری تری نسبت روح اور جسد کی سی>
    text <کب آپ سے میں تجھ کو اے جان جدا جانا>
  block
    text <جاتی ہے گزر جی پر اس وقت قیامت سی>
    text <یاد آوے ہے جب تیرا یکبارگی آ جانا>
  block
    text <برسوں سے مرے اس کی رہتی ہے یہی صحبت>
    text <تیغ اس کو اٹھانا تو سر مجھ کو جھکا جانا>
  block
    text <کب میرؔ بسر آئے تم ویسے فریبی سے>
    text <دل کو تو لگا بیٹھے لیکن نہ لگا جانا>
