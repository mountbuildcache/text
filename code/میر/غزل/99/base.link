
text <میں کون ہوں اے ہم نفساں سوختہ جاں ہوں>
  block
    text <میں کون ہوں اے ہم نفساں سوختہ جاں ہوں>
    text <اک آگ مرے دل میں ہے جو شعلہ فشاں ہوں>
  block
    text <لایا ہے مرا شوق مجھے پردے سے باہر>
    text <میں ورنہ وہی خلوتیٔ راز نہاں ہوں>
  block
    text <جلوہ ہے مجھی سے لب دریاے سخن پر>
    text <صد رنگ مری موج ہے میں طبع رواں ہوں>
  block
    text <پنجہ ہے مرا پنجۂ خورشید میں ہر صبح>
    text <میں شانہ صفت سایۂ رو زلف بتاں ہوں>
  block
    text <دیکھا ہے مجھے جن نے سو دیوانہ ہے میرا>
    text <میں باعث آشفتگیٔ طبع جہال ہوں>
  block
    text <تکلیف نہ کر آہ مجھے جنبش لب کی>
    text <میں صد سخن آغشتہ بہ خوں زیر زباں ہوں>
  block
    text <ہوں زرد غم تازہ نہالان چمن سے>
    text <اس باغ خزاں دیدہ میں میں برگ خزاں ہوں>
  block
    text <رکھتی ہے مجھے خواہش دل بسکہ پریشاں>
    text <درپئے نہ ہو اس وقت خدا جانے کہاں ہوں>
  block
    text <اک وہم نہیں بیش مری ہستئ موہوم>
    text <اس پر بھی تری خاطر نازک پہ گراں ہوں>
  block
    text <خوش باشی و تنزیہ و تقدس تھے مجھے میرؔ>
    text <اسباب پڑے یوں کہ کئی روز سے یاں ہوں>
