
text <عالم میں کوئی دل کا طلب گار نہ پایا>
  block
    text <عالم میں کوئی دل کا طلب گار نہ پایا>
    text <اس جنس کا یاں ہم نے خریدار نہ پایا>
  block
    text <حق ڈھونڈنے کا آپ کو آتا نہیں ورنہ>
    text <عالم ہے سبھی یار کہاں یار نہ پایا>
  block
    text <غیروں ہی کے ہاتھوں میں رہے دست نگاریں>
    text <کب ہم نے ترے ہاتھ سے آزار نہ پایا>
  block
    text <جاتی ہے نظر خس پہ گہہ چشم پریدن>
    text <یاں ہم نے پر کاہ بھی بے کار نہ پایا>
  block
    text <تصویر کے مانند لگے در ہی سے گزری>
    text <مجلس میں تری ہم نے کبھو بار نہ پایا>
  block
    text <سوراخ ہے سینے میں ہر اک شخص کے تجھ سے>
    text <کس دل کے طرح تیر نگہ پار نہ پایا>
  block
    text <مربوط ہیں تجھ سے بھی یہی ناکس و نااہل>
    text <اس باغ میں ہم نے گل بے خار نہ پایا>
  block
    text <دم بعد جنوں مجھ میں نہ محسوس تھا یعنی>
    text <جامے میں مرے یاروں نے اک تار نہ پایا>
  block
    text <آئینہ بھی حیرت سے محبت کی ہوئے ہم>
    text <پر سیر ہو اس شخص کا دیدار نہ پایا>
  block
    text <وہ کھینچ کے شمشیر ستم رہ گیا جو میرؔ>
    text <خوں ریزی کا یاں کوئی سزاوار نہ پایا>
