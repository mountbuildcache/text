
text <اس عہد میں الٰہی محبت کو کیا ہوا>
  block
    text <اس عہد میں الٰہی محبت کو کیا ہوا>
    text <چھوڑا وفا کو ان نے مروت کو کیا ہوا>
  block
    text <امیدوار وعدۂ دیدار مر چلے>
    text <آتے ہی آتے یارو قیامت کو کیا ہوا>
  block
    text <کب تک تظلم آہ بھلا مرگ کے تئیں>
    text <کچھ پیش آیا واقعہ رحمت کو کیا ہوا>
  block
    text <اس کے گئے پر ایسے گئے دل سے ہم نشیں>
    text <معلوم بھی ہوا نہ کہ طاقت کو کیا ہوا>
  block
    text <بخشش نے مجھ کو ابر کرم کی کیا خجل>
    text <اے چشم جوش اشک ندامت کو کیا ہوا>
  block
    text <جاتا ہے یار تیغ بکف غیر کی طرف>
    text <اے کشتۂ ستم تری غیرت کو کیا ہوا>
  block
    text <تھی صعب عاشقی کی بدایت ہی میرؔ پر>
    text <کیا جانیے کہ حال نہایت کو کیا ہوا>
