
text <کہتے ہیں بہار آئی گل پھول نکلتے ہیں>
  block
    text <کہتے ہیں بہار آئی گل پھول نکلتے ہیں>
    text <ہم کنج قفس میں ہیں دل سینوں میں جلتے ہیں>
  block
    text <اب ایک سی بے ہوشی رہتی نہیں ہے ہم کو>
    text <کچھ دل بھی سنبھلتے ہیں پر دیر سنبھلتے ہیں>
  block
    text <وہ تو نہیں اک چھینٹا رونے کا ہوا گاہے>
    text <اب دیدۂ تر اکثر دریا سے ابلتے ہیں>
  block
    text <ان پاؤں کو آنکھوں سے ہم ملتے رہے جیسا>
    text <افسوس سے ہاتھوں کو اب ویسا ہی ملتے ہیں>
  block
    text <کیا کہیے کہ اعضا سب پانی ہوئے ہیں اپنے>
    text <ہم آتش ہجراں میں یوں ہی پڑے گلتے ہیں>
  block
    text <کرتے ہیں صفت جب ہم لعل لب جاناں کی>
    text <تب کوئی ہمیں دیکھے کیا لعل اگلتے ہیں>
  block
    text <گل پھول سے بھی اپنے دل تو نہیں لگتے ٹک>
    text <جی لوگوں کے بے جاناں کس طور بہلتے ہیں>
  block
    text <ہیں نرم صنم گو نہ کہنے کے تئیں ورنہ>
    text <پتھر ہیں انھوں کے دل کاہے کو پگھلتے ہیں>
  block
    text <اے گرم سفر یاراں جو ہے سو سر رہ ہے>
    text <جو رہ سکو رہ جاؤ اب میرؔ بھی چلتے ہیں>
