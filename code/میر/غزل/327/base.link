
text <کر نالہ کشی کب تئیں اوقات گزاریں>
  block
    text <کر نالہ کشی کب تئیں اوقات گزاریں>
    text <فریاد کریں کس سے کہاں جا کے پکاریں>
  block
    text <ہر دم کا بگڑنا تو کچھ اب چھوٹا ہے ان سے>
    text <شاید کسی ناکام کا بھی کام سنواریں>
  block
    text <دل میں جو کبھو جوش غم اٹھتا ہے تو تا دیر>
    text <آنکھوں سے چلی جاتی ہیں دریا کی سی دھاریں>
  block
    text <کیا ظلم ہے اس خونی عالم کی گلی میں>
    text <جب ہم گئے دو چار نئی دیکھیں مزاریں>
  block
    text <جس جا کہ خس و خار کے اب ڈھیر لگے ہیں>
    text <یاں ہم نے انہیں آنکھوں سے دیکھیں ہیں بہاریں>
  block
    text <کیوں کر کے رہے شرم مری شہر میں جب آہ>
    text <ناموس کہاں اتریں جو دریا پہ ازاریں>
  block
    text <وے ہونٹ کہ ہے شور مسیحائی کا جن کی>
    text <دم لیویں نہ دو چار کو تا جی سے نہ ماریں>
  block
    text <منظور ہے کب سے سر شوریدہ کا دینا>
    text <چڑھ جائے نظر کوئی تو یہ بوجھ اتاریں>
  block
    text <بالیں پہ سر اک عمر سے ہے دست طلب کا>
    text <جو ہے سو گدا کس کنے جا ہاتھ پساریں>
  block
    text <ان لوگوں کے تو گرد نہ پھر سب ہیں لباسی>
    text <سو گز بھی جو یہ پھاڑیں تو اک گز بھی نہ واریں>
  block
    text <ناچار ہو رخصت جو منگا بھیجی تو بولا>
    text <میں کیا کروں جو میرؔ جی جاتے ہیں سدھاریں>
