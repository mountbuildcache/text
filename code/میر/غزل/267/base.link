
text <کیسا چمن اسیری میں کس کو ادھر خیال>
  block
    text <کیسا چمن اسیری میں کس کو ادھر خیال>
    text <پرواز خواب ہو گئی ہے بال و پر خیال>
  block
    text <مشکل ہے مٹ گئے ہوئے نقشوں کی پھر نمود>
    text <جو صورتیں بگڑ گئیں ان کا نہ کر خیال>
  block
    text <مو کو عبث ہے تاب کلی یوں ہی تنگ ہے>
    text <اس کا دہن ہے وہم و گمان و کمر خیال>
  block
    text <رخسار پر ہمارے ڈھلکنے کو اشک کے>
    text <دیکھے ہے جو کوئی سو کرے ہے گہر خیال>
  block
    text <کس کو دماغ شعر و سخن ضعف میں کہ میرؔ>
    text <اپنا رہے ہے اب تو ہمیں بیشتر خیال>
