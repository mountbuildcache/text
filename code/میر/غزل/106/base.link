
text <کچھ تو کہہ وصل کی پھر رات چلی جاتی ہے>
  block
    text <کچھ تو کہہ وصل کی پھر رات چلی جاتی ہے>
    text <دن گزر جائیں ہیں پر بات چلی جاتی ہے>
  block
    text <رہ گئے گاہ تبسم پہ گہے بات ہی پر>
    text <بارے اے ہم نشیں اوقات چلی جاتی ہے>
  block
    text <ٹک تو وقفہ بھی کر اے گردش دوراں کہ یہ جان>
    text <عمر کے حیف ہی کیا سات چلی جاتی ہے>
  block
    text <یاں تو آتی نہیں شطرنج زمانہ کی چال>
    text <اور واں بازی ہوئی مات چلی جاتی ہے>
  block
    text <روز آنے پہ نہیں نسبت عشقی موقوف>
    text <عمر بھر ایک ملاقات چلی جاتی ہے>
  block
    text <شیخ بے نفس کو نزلہ نہیں ہے ناک کی راہ>
    text <یہ ہے جریان منی دھات چلی جاتی ہے>
  block
    text <خرقہ مندیل و ردا مست لیے جاتے ہیں>
    text <شیخ کی ساری کرامات چلی جاتی ہے>
  block
    text <ہے مؤذن جو بڑا مرغ مصلی اس کی>
    text <مستوں سے نوک ہی کی بات چلی جاتی ہے>
  block
    text <پاؤں رکتا نہیں مسجد سے دم آخر بھی>
    text <مرنے پر آیا ہے پر لات چلی جاتی ہے>
  block
    text <ایک ہم ہی سے تفاوت ہے سلوکوں میں میرؔ>
    text <یوں تو اوروں کی مدارات چلی جاتی ہے>
