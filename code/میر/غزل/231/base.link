
text <بے کسانہ جی گرفتاری سے شیون میں رہا>
  block
    text <بے کسانہ جی گرفتاری سے شیون میں رہا>
    text <اک دل غم خوار رکھتے تھے سو گلشن میں رہا>
  block
    text <پنجۂ گل کی طرح دیوانگی میں ہاتھ کو>
    text <گر نکالا میں گریباں سے تو دامن میں رہا>
  block
    text <شمع ساں جلتے رہے لیکن نہ توڑا یار سے>
    text <رشتۂ الفت تمامی عمر گردن میں رہا>
  block
    text <ڈر سے اس شمشیر زن کے جوہر آئینہ ساں>
    text <سر سے لے کر پاؤں تک میں غرق آہن میں رہا>
  block
    text <ہم نہ کہتے تھے کہ مت دیر و حرم کی راہ چل>
    text <اب یہ دعویٰ حشر تک شیخ و برہمن میں رہا>
  block
    text <درپئے دل ہی رہے اس چہرے کے خال سیاہ>
    text <ڈر ہمیں ان چونٹوں کا روز روشن میں رہا>
  block
    text <آہ کس انداز سے گزرا بیاباں سے کہ میرؔ>
    text <جی ہر اک نخچیر کا اس صید افگن میں رہا>
