
text <ناز چمن وہی ہے بلبل سے گو خزاں ہے>
  block
    text <ناز چمن وہی ہے بلبل سے گو خزاں ہے>
    text <ٹہنی جو زرد بھی ہے سو شاخ زعفراں ہے>
  block
    text <گر اس چمن میں وہ بھی اک ہی لب و دہاں ہے>
    text <لیکن سخن کا تجھ سے غنچے کو منہ کہاں ہے>
  block
    text <ہنگام جلوہ اس کے مشکل ہے ٹھہرے رہنا>
    text <چتون ہے دل کی آفت چشمک بلائے جاں ہے>
  block
    text <پتھر سے توڑنے کے قابل ہے آرسی تو>
    text <پر کیا کریں کہ پیارے منہ تیرا درمیاں ہے>
  block
    text <باغ و بہار ہے وہ میں کشت‌ زعفراں ہوں>
    text <جو لطف اک ادھر ہے تو یاں بھی اک سماں ہے>
  block
    text <ہر چند ضبط کریے چھپتا ہے عشق کوئی>
    text <گزرے ہے دل پہ جو کچھ چہرے ہی سے عیاں ہے>
  block
    text <اس فن میں کوئی بے تہہ کیا ہو مرا معارض>
    text <اول تو میں سند ہوں پھر یہ مری زباں ہے>
  block
    text <عالم میں آب و گل کا ٹھہراؤ کس طرح ہو>
    text <گر خاک ہے اڑے ہے ور آب ہے رواں ہے>
  block
    text <چرچا رہے گا اس کا تا حشر مے کشاں میں>
    text <خوں ریزی کی ہماری رنگین داستاں ہے>
  block
    text <از خویش رفتہ اس بن رہتا ہے میرؔ اکثر>
    text <رہتے ہو بات کس سے وہ آپ میں کہاں ہے>
