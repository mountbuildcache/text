
text <رہی نگفتہ مرے دل میں داستاں میری>
  block
    text <رہی نگفتہ مرے دل میں داستاں میری>
    text <نہ اس دیار میں سمجھا کوئی زباں میری>
  block
    text <برنگ صوت جرس تجھ سے دور ہوں تنہا>
    text <خبر نہیں ہے تجھے آہ کارواں میری>
  block
    text <ترے نہ آج کے آنے میں صبح کے مجھ پاس>
    text <ہزار جائے گئی طبع بدگماں میری>
  block
    text <وہ نقش پئے ہوں میں مٹ گیا ہو جو رہ میں>
    text <نہ کچھ خبر ہے نہ سدھ ہے گی رہ رواں میری>
  block
    text <شب اس کے کوچے میں جاتا ہوں اس توقع پر>
    text <کہ ایک دوست ہے واں خواب پاسباں میری>
  block
    text <اسی سے دور رہا اصل مدعا جو تھا>
    text <گئی یہ عمر عزیز آہ رائیگاں میری>
  block
    text <ترے فراق میں جیسے خیال مفلس کا>
    text <گئی ہے فکر پریشاں کہاں کہاں میری>
  block
    text <نہیں ہے تاب و تواں کی جدائی کا اندوہ>
    text <کہ ناتوانی بہت ہے مزاج داں میری>
  block
    text <رہا میں در پس دیوار‌ باغ مدت لیک>
    text <گئی گلوں کے نہ کانوں تلک فغاں میری>
  block
    text <ہوا ہوں گریۂ خونیں کا جب سے دامن گیر>
    text <نہ آستین ہوئی پاک دوستاں میری>
  block
    text <دیا دکھائی مجھے تو اسی کا جلوہ میرؔ>
    text <پڑی جہان میں جا کر نظر جہاں میری>
