
text <کیا حقیقت کہوں کہ کیا ہے عشق>
  block
    text <کیا حقیقت کہوں کہ کیا ہے عشق>
    text <حق شناسوں کے ہاں خدا ہے عشق>
  block
    text <دل لگا ہو تو جی جہاں سے اٹھا>
    text <موت کا نام پیار کا ہے عشق>
  block
    text <اور تدبیر کو نہیں کچھ دخل>
    text <عشق کے درد کی دوا ہے عشق>
  block
    text <کیا ڈبایا محیط میں غم کے>
    text <ہم نے جانا تھا آشنا ہے عشق>
  block
    text <عشق سے جا نہیں کوئی خالی>
    text <دل سے لے عرش تک بھرا ہے عشق>
  block
    text <کوہ کن کیا پہاڑ کاٹے گا>
    text <پردے میں زور آزما ہے عشق>
  block
    text <عشق ہے عشق کرنے والوں کو>
    text <کیسا کیسا بہم کیا ہے عشق>
  block
    text <کون مقصد کو عشق بن پہنچا>
    text <آرزو عشق مدعا ہے عشق>
  block
    text <میرؔ مرنا پڑے ہے خوباں پر>
    text <عشق مت کر کہ بد بلا ہے عشق>
