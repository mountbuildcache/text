
text <نکلے ہے جنس حسن کسی کارواں میں>
  block
    text <نکلے ہے جنس حسن کسی کارواں میں>
    text <یہ وہ نہیں متاع کہ ہو ہر دکان میں>
  block
    text <جاتا ہے اک ہجوم غم عشق جی کے ساتھ>
    text <ہنگامہ لے چلے ہیں ہم اس بھی جہان میں>
  block
    text <یا رب کوئی تو واسطہ سرگشتگی کا ہے>
    text <یک عشق بھر رہا ہے تمام آسمان میں>
  block
    text <ہم اس سے آہ سوز دل اپنا نہ کہہ سکے>
    text <تھے آتش دروں سے پھپھولے زبان میں>
  block
    text <غم کھینچنے کو کچھ تو توانائی چاہیے>
    text <سویاں نہ دل میں تاب نہ طاقت ہے جان میں>
  block
    text <غافل نہ رہیو ہم سے کہ ہم وے نہیں رہے>
    text <ہوتا ہے اب تو حال عجب ایک آن میں>
  block
    text <وے دن گئے کہ آتش غم دل میں تھی نہاں>
    text <سوزش رہے ہے اب تو ہر اک استخوان میں>
  block
    text <دل نذر و دیدہ پیشکش اے باعث حیات>
    text <سچ کہہ کہ جی لگے ہے ترا کس مکان میں>
  block
    text <کھینچا نہ کر تو تیغ کہ اک دن نہیں ہیں ہم>
    text <ظالم قباحتیں ہیں بہت امتحان میں>
  block
    text <پھاڑا ہزار جا سے گریبان صبر میرؔ>
    text <کیا کہہ گئی نسیم سحر گل کے کان میں>
