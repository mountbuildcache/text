
text <ہوتی ہے گرچہ کہنے سے یارو پرائی بات>
  block
    text <ہوتی ہے گرچہ کہنے سے یارو پرائی بات>
    text <پر ہم سے تو تھنبے نہ کبھو منہ پر آئی بات>
  block
    text <جانے نہ تجھ کو جو یہ تصنع تو اس سے کر>
    text <تس پر بھی تو چھپی نہیں رہتی بنائی بات>
  block
    text <لگ کر تدرو رہ گئے دیوار باغ سے>
    text <رفتار کی جو تیری صبا نے چلائی بات>
  block
    text <کہتے تھے اس سے ملیے تو کیا کیا نہ کہیے لیک>
    text <وہ آ گیا تو سامنے اس کے نہ آئی بات>
  block
    text <اب تو ہوئے ہیں ہم بھی ترے ڈھب سے آشنا>
    text <واں تو نے کچھ کہا کہ ادھر ہم نے پائی بات>
  block
    text <بلبل کے بولنے میں سب انداز ہیں مرے>
    text <پوشیدہ کب رہے ہے کسو کی اڑائی بات>
  block
    text <بھڑکا تھا رات دیکھ کے وہ شعلہ خو مجھے>
    text <کچھ رو سیہ رقیب نے شاید لگائی بات>
  block
    text <عالم سیاہ خانہ ہے کس کا کہ روز و شب>
    text <یہ شور ہے کہ دیتی نہیں کچھ سنائی بات>
  block
    text <اک دن کہا تھا یہ کہ خموشی میں ہے وقار>
    text <سو مجھ سے ہی سخن نہیں میں جو بتائی بات>
  block
    text <اب مجھ ضعیف و زار کو مت کچھ کہا کرو>
    text <جاتی نہیں ہے مجھ سے کسو کی اٹھائی بات>
  block
    text <خط لکھتے لکھتے میرؔ نے دفتر کیے رواں>
    text <افراط اشتیاق نے آخر بڑھائی بات>
