
text <دل بیتاب آفت ہے بلا ہے>
  block
    text <دل بیتاب آفت ہے بلا ہے>
    text <جگر سب کھا گیا اب کیا رہا ہے>
  block
    text <ہمارا تو ہے اصل مدعا تو>
    text <خدا جانے ترا کیا مدعا ہے>
  block
    text <محبت کشتہ ہیں ہم یاں کسو پاس>
    text <ہمارے درد کی بھی کچھ دوا ہے>
  block
    text <حرم سے دیر اٹھ جانا نہیں عیب>
    text <اگر یاں ہے خدا واں بھی خدا ہے>
  block
    text <نہیں ملتا سخن اپنا کسو سے>
    text <ہمارا گفتگو کا ڈھب جدا ہے>
  block
    text <کوئی ہے دل کھنچے جاتے ہیں اودھر>
    text <فضولی ہے تجسس یہ کہ کیا ہے>
  block
    text <مروں میں اس میں یا رہ جاؤں جیتا>
    text <یہی شیوہ مرا مہر و وفا ہے>
  block
    text <صبا اودھر گل اودھر سرو اودھر>
    text <اسی کی باغ میں اب تو ہوا ہے>
  block
    text <تماشا کردنی ہے داغ سینہ>
    text <یہ پھول اس تختے میں تازہ کھلا ہے>
  block
    text <ہزاروں ان نے ایسی کیں ادائیں>
    text <قیامت جیسے اک اس کی ادا ہے>
  block
    text <جگہ افسوس کی ہے بعد چندے>
    text <ابھی تو دل ہمارا بھی بجا ہے>
  block
    text <جو چپکے ہوں کہے چپکے ہو کیوں تم>
    text <کہو جو کچھ تمہارا مدعا ہے>
  block
    text <سخن کریے تو ہووے حرف زن یوں>
    text <بس اب منہ موند لے میں نے سنا ہے>
  block
    text <کب اس بیگانہ خو کو سمجھے عالم>
    text <اگرچہ یار عالم آشنا ہے>
  block
    text <نہ عالم میں ہے نے عالم سے باہر>
    text <پہ سب عالم سے عالم ہی جدا ہے>
  block
    text <لگا میں گرد سر پھرنے تو بولا>
    text <تمہارا میرؔ صاحب سرپھرا ہے>
