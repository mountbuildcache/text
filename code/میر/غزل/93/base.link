
text <چوری میں دل کی وہ ہنر کر گیا>
  block
    text <چوری میں دل کی وہ ہنر کر گیا>
    text <دیکھتے ہی آنکھوں میں گھر کر گیا>
  block
    text <دہر میں میں خاک بسر ہی رہا>
    text <عمر کو اس طور بسر کر گیا>
  block
    text <دل نہیں ہے منزل سینہ میں اب>
    text <یاں سے وہ بیچارہ سفر کر گیا>
  block
    text <حیف جو وہ نسخۂ دل کے اپر>
    text <سرسری سی ایک نظر کر گیا>
  block
    text <کس کو مرے حال سے تھی آگہی>
    text <نالۂ شب سب کو خبر کر گیا>
  block
    text <گو نہ چلا تا مژۂ تیر نگہ>
    text <اپنے جگر سے تو گزر کر گیا>
  block
    text <مجلس آفاق میں پروانہ ساں>
    text <میرؔ بھی شام اپنی سحر کر گیا>
