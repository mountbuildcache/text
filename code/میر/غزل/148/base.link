
text <وہ دیکھنے ہمیں ٹک بیماری میں نہ آیا>
  block
    text <وہ دیکھنے ہمیں ٹک بیماری میں نہ آیا>
    text <سو بار آنکھیں کھولیں بالیں سے سر اٹھایا>
  block
    text <گلشن کے طائروں نے کیا بے مروتی کی>
    text <یک برگ گل قفس میں ہم تک نہ کوئی لایا>
  block
    text <بے ہیچ اس کا غصہ یارو بلائے جاں ہے>
    text <ہرگز منا نہ ہم سے بہتیرا ہی منایا>
  block
    text <قد بلند اگرچہ بے لطف بھی نہیں ہے>
    text <سرو چمن میں لیکن اندازہ وہ نہ پایا>
  block
    text <نقشہ عجب ہے اس کا نقاش نے ازل کے>
    text <مطبوع ایسا چہرہ کوئی نہ پھر بنایا>
  block
    text <شب کو نشے میں باہم تھی گفتگوئے درہم>
    text <اس مست نے جھنکایا یعنی بہت جھکایا>
  block
    text <دل بستگی میں کھلنا اس کا نہ اس سے دیکھا>
    text <بخت نگوں کو ہم نے سو بار آزمایا>
  block
    text <عاشق جہاں ہوا ہے بے ڈھنگیاں ہی کی ہیں>
    text <اس میرؔ بے خرد نے کب ڈھب سے دل لگایا>
