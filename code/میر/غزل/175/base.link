
text <جوشش اشک سے ہوں آٹھ پہر پانی میں>
  block
    text <جوشش اشک سے ہوں آٹھ پہر پانی میں>
    text <گرچہ ہوتے ہیں بہت خوف و خطر پانی میں>
  block
    text <ضبط گریہ نے جلایا ہے درونہ سارا>
    text <دل اچنبھا ہے کہ ہے سوختہ تر پانی میں>
  block
    text <آب شمشیر قیامت ہے برندہ اس کی>
    text <یہ گوارائی نہیں پاتے ہیں ہر پانی میں>
  block
    text <طبع دریا جو ہو آشفتہ تو پھر طوفاں ہے>
    text <آہ بالوں کو پراگندہ نہ کر پانی میں>
  block
    text <غرق آب اشک سے ہوں لیک اڑا جاتا ہوں>
    text <جوں سمک گو کہ مرے ڈوبے ہیں پر پانی میں>
  block
    text <مردم دیدۂ تر مردم آبی ہیں مگر>
    text <رہتے ہیں روز و شب و شام و سحر پانی میں>
  block
    text <ہیئت آنکھوں کی نہیں وہ رہی روتے روتے>
    text <اب تو گرداب سے آتے ہیں نظر پانی میں>
  block
    text <گریۂ شب سے بہت آنکھ ڈرے ہے میری>
    text <پاؤں رکتے ہی نہیں بار دگر پانی میں>
  block
    text <فرط گریہ سے ہوا میرؔ تباہ اپنا جہاز>
    text <تختہ پارے گئے کیا جانوں کدھر پانی میں>
