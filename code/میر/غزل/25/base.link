
text <آ جائیں ہم نظر جو کوئی دم بہت ہے یاں>
  block
    text <آ جائیں ہم نظر جو کوئی دم بہت ہے یاں>
    text <مہلت ہمیں بسان شرر کم بہت ہے یاں>
  block
    text <یک لحظہ سینہ کوبی سے فرصت ہمیں نہیں>
    text <یعنی کہ دل کے جانے کا ماتم بہت ہے یاں>
  block
    text <حاصل ہے کیا سواے ترائی کے دہر میں>
    text <اٹھ آسماں تلے سے کہ شبنم بہت ہے یاں>
  block
    text <مائل بہ غیر ہونا تجھ ابرو کا عیب ہے>
    text <تھی زور یہ کماں ولے خم چم بہت ہے یاں>
  block
    text <ہم رہروان راہ فنا دیر رہ چکے>
    text <وقفہ بسان صبح کوئی دم بہت ہے یاں>
  block
    text <اس بت کدے میں معنی کا کس سے کریں سوال>
    text <آدم نہیں ہے صورت آدم بہت ہے یاں>
  block
    text <عالم میں لوگ ملنے کی گوں اب نہیں رہے>
    text <ہر چند ایسا ویسا تو عالم بہت ہے یاں>
  block
    text <ویسا چمن سے سادہ نکلتا نہیں کوئی>
    text <رنگینی ایک اور خم و چم بہت ہے یاں>
  block
    text <اعجاز عیسوی سے نہیں بحث عشق میں>
    text <تیری ہی بات جان مجسم بہت ہے یاں>
  block
    text <میرے ہلاک کرنے کا غم ہے عبث تمہیں>
    text <تم شاد زندگانی کرو غم بہت ہے یاں>
  block
    text <دل مت لگا رخ عرق آلود یار سے>
    text <آئینے کو اٹھا کہ زمیں نم بہت ہے یاں>
  block
    text <شاید کہ کام صبح تک اپنا کھنچے نہ میرؔ>
    text <احوال آج شام سے درہم بہت ہے یاں>
