
text <تیر جو اس کمان سے نکلا>
  block
    text <تیر جو اس کمان سے نکلا>
    text <جگر مرغ جان سے نکلا>
  block
    text <نکلی تھی تیغ بے دریغ اس کی>
    text <میں ہی اک امتحان سے نکلا>
  block
    text <گو کٹے سر کہ سوز دل جوں شمع>
    text <اب تو میری زبان سے نکلا>
  block
    text <آگے اے نالہ ہے خدا کا ناؤں>
    text <بس تو نہ آسمان سے نکلا>
  block
    text <چشم و دل سے جو نکلا ہجراں میں>
    text <نہ کبھو بحر و کان سے نکلا>
  block
    text <مر گیا جو اسیر قید حیات>
    text <تنگنائے جہان سے نکلا>
  block
    text <دل سے مت جا کہ حیف اس کا وقت>
    text <جو کوئی اس مکان سے نکلا>
  block
    text <اس کی شیریں لبی کی حسرت میں>
    text <شہد پانی ہو شان سے نکلا>
  block
    text <نا مرادی کی رسم میرؔ سے ہے>
    text <طور یہ اس جوان سے نکلا>
