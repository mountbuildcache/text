
text <گلا نہیں ہے ہمیں اپنی جاں گدازی کا>
  block
    text <گلا نہیں ہے ہمیں اپنی جاں گدازی کا>
    text <جگر پہ زخم ہے اس کی زباں درازی کا>
  block
    text <سمند ناز نے اس کے جہاں کیا پامال>
    text <وہی ہے اب بھی اسے شوق ترک تازی کا>
  block
    text <ستم ہیں قہر ہیں لونڈے شراب خانے کے>
    text <اتار لیتے ہیں عمامہ ہر نمازی کا>
  block
    text <الٹ پلٹ مری آہ سحر کی کیا ہے کم>
    text <اگر خیال تمہیں ہووے نیزہ بازی کا>
  block
    text <بتاؤ ہم سے کوئی آن تم سے کیا بگڑی>
    text <نہیں ہے تم کو سلیقہ زمانہ سازی کا>
  block
    text <خدا کو کام تو سونپے ہیں میں نے سب لیکن>
    text <رہے ہے خوف مجھے واں کی بے نیازی کا>
  block
    text <چلو ہو راہ موافق کہے مخالف کے>
    text <طریق چھوڑ دیا تم نے دل نوازی کا>
  block
    text <کسو کی بات نے آگے مرے نہ پایا رنگ>
    text <دلوں میں نقش ہے میری سخن طرازی کا>
  block
    text <بسان خاک ہو پامال راہ خلق اے میرؔ>
    text <رکھے ہے دل میں اگر قصد سرفرازی کا>
