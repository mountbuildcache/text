
text <جھمکے دکھا کے طور کو جن نے جلا دیا>
  block
    text <جھمکے دکھا کے طور کو جن نے جلا دیا>
    text <آئی قیامت ان نے جو پردہ اٹھا دیا>
  block
    text <اس فتنے کو جگا کے پشیماں ہوئی نسیم>
    text <کیا کیا عزیز لوگوں کو ان نے سلا دیا>
  block
    text <اب بھی دماغ رفتہ ہمارا ہے عرش پر>
    text <گو آسماں نے خاک میں ہم کو ملا دیا>
  block
    text <جانی نہ قدر اس گہر شب چراغ کی>
    text <دل ریزۂ خزف کی طرح میں اٹھا دیا>
  block
    text <تقصیر جان دینے میں ہم نے کبھو نہ کی>
    text <جب تیغ وہ بلند ہوئی سر جھکا دیا>
  block
    text <گرمی چراغ کی سی نہیں وہ مزاج میں>
    text <اب دل فسردگی سے ہوں جیسے بجھا دیا>
  block
    text <وہ آگ ہو رہا ہے خدا جانے غیر نے>
    text <میری طرف سے اس کے تئیں کیا لگا دیا>
  block
    text <اتنا کہا تھا فرش تری رہ کے ہم ہوں کاش>
    text <سو تو نے مار مار کے آ کر بچھا دیا>
  block
    text <اب گھٹتے گھٹتے جان میں طاقت نہیں رہی>
    text <ٹک لگ چلی صبا کہ دیا سا بڑھا دیا>
  block
    text <تنگی لگا ہے کرنے دم اپنا بھی ہر گھڑی>
    text <کڑھنے نے دل کے جی کو ہمارے کھپا دیا>
  block
    text <کی چشم تو نے باز کہ کھولا در ستم>
    text <کس مدعی خلق نے تجھ کو جگا دیا>
  block
    text <کیا کیا زیان میرؔ نے کھینچے ہیں عشق میں>
    text <دل ہاتھ سے دیا ہے جدا سر جدا دیا>
