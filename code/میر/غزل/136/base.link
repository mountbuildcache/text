
text <دامن وسیع تھا تو کاہے کو چشم ترسا>
  block
    text <دامن وسیع تھا تو کاہے کو چشم ترسا>
    text <رحمت خدا کی تجھ کو اے ابر زور برسا>
  block
    text <شاید کباب کر کر کھایا کبوتر ان نے>
    text <نامہ اڑا پھرے ہے اس کی گلی میں پر سا>
  block
    text <وحشی مزاج از بس مانوس بادیہ ہیں>
    text <ان کے جنوں میں جنگل اپنا ہوا ہے گھر سا>
  block
    text <جس ہاتھ میں رہا کی اس کی کمر ہمیشہ>
    text <اس ہاتھ مارنے کا سر پر بندھا ہے کر سا>
  block
    text <سب پیچ کی یہ باتیں ہیں شاعروں کی ورنہ>
    text <باریک اور نازک مو کب ہے اس کمر سا>
  block
    text <طرز نگاہ اس کی دل لے گئی سبھوں کے>
    text <کیا مومن و برہمن کیا گبر اور ترسا>
  block
    text <تم واقف طریق بے طاقتی نہیں ہو>
    text <یاں راہ دو قدم ہے اب دور کا سفر سا>
  block
    text <کچھ بھی معاش ہے یہ کی ان نے ایک چشمک>
    text <جب مدتوں ہمارا جی دیکھنے کو ترسا>
  block
    text <ٹک ترک عشق کریے لاغر بہت ہوئے ہم>
    text <آدھا نہیں رہا ہے اب جسم رنج فرسا>
  block
    text <واعظ کو یہ جلن ہے شاید کہ فربہی سے>
    text <رہتا ہے حوض ہی میں اکثر پڑا مگر سا>
  block
    text <انداز سے ہے پیدا سب کچھ خبر ہے اس کو>
    text <گو میرؔ بے سر و پا ظاہر ہے بے خبر سا>
