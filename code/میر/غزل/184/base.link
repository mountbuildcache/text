
text <کیا کیا بیٹھے بگڑ بگڑ تم پر ہم تم سے بنائے گئے>
  block
    text <کیا کیا بیٹھے بگڑ بگڑ تم پر ہم تم سے بنائے گئے>
    text <چپکے باتیں اٹھائے گئے سر گاڑے وہ ہیں آئے گئے>
  block
    text <اٹھے نقاب جہاں سے یا رب جس سے تکلف بیچ میں ہے>
    text <جب نکلے اس راہ سے ہو کر منہ تم ہم سے چھپائے گئے>
  block
    text <کب کب تم نے سچ نہیں مانیں جھوٹی باتیں غیروں کی>
    text <تم ہم کو یوں ہی جلائے گئے وے تم کو وہ ہیں لگائے گئے>
  block
    text <صبح وہ آفت اٹھ بیٹھا تھا تم نے نہ دیکھا صد افسوس>
    text <کیا کیا فتنے سر جوڑے پلکوں کے سائے سائے گئے>
  block
    text <اللہ رے یہ دیدہ درائی ہوں نہ مکدر کیونکے ہم>
    text <آنکھیں ہم سے ملائے گئے پھر خاک میں ہم کو ملائے گئے>
  block
    text <آگ میں غم کی ہو کے گدازاں جسم ہوا سب پانی سا>
    text <یعنی بن ان شعلہ رخوں کے خوب ہی ہم بھی تائے گئے>
  block
    text <ٹکڑے ٹکڑے کرنے کی بھی حد ایک آخر ہوتی ہے>
    text <کشتے اس کی تیغ ستم کے گور تئیں کب لائے گئے>
  block
    text <خضر جو مل جاتا ہے گاہے آپ کو بھولا خوب نہیں>
    text <کھوئے گئے اس راہ کے ورنہ کاہے کو پھر پائے گئے>
  block
    text <مرنے سے کیا میرؔ جی صاحب ہم کو ہوش تھے کیا کریے>
    text <جی سے ہاتھ اٹھائے گئے پر اس سے دل نہ اٹھائے گئے>
