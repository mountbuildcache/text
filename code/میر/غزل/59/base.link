
text <تا بہ مقدور انتظار کیا>
  block
    text <تا بہ مقدور انتظار کیا>
    text <دل نے اب زور بے قرار کیا>
  block
    text <دشمنی ہم سے کی زمانے نے>
    text <کہ جفاکار تجھ سا یار کیا>
  block
    text <یہ توہم کا کارخانہ ہے>
    text <یاں وہی ہے جو اعتبار کیا>
  block
    text <ایک ناوک نے اس کی مژگاں کے>
    text <طائر سدرہ تک شکار کیا>
  block
    text <صد رگ جاں کو تاب دے باہم>
    text <تیری زلفوں کا ایک تار کیا>
  block
    text <ہم فقیروں سے بے ادائی کیا>
    text <آن بیٹھے جو تم نے پیار کیا>
  block
    text <سخت کافر تھا جن نے پہلے میرؔ>
    text <مذہب عشق اختیار کیا>
