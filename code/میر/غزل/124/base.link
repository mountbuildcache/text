
text <درد و اندوہ میں ٹھہرا جو رہا میں ہی ہوں>
  block
    text <درد و اندوہ میں ٹھہرا جو رہا میں ہی ہوں>
    text <رنگ رو جس کے کبھو منہ نہ چڑھا میں ہی ہوں>
  block
    text <جس پہ کرتے ہو سدا جور و جفا میں ہی ہوں>
    text <پھر بھی جس کو ہے گماں تم سے وفا میں ہی ہوں>
  block
    text <بد کہا میں نے رقیبوں کو تو تقصیر ہوئی>
    text <کیوں ہے بخشو بھی بھلا سب میں برا میں ہی ہوں>
  block
    text <اپنے کوچے میں فغاں جس کی سنو ہو ہر رات>
    text <وہ جگر سوختہ و سینہ جلا میں ہی ہوں>
  block
    text <خار کو جن نے لڑی موتی کی کر دکھلایا>
    text <اس بیابان میں وہ آبلہ پا میں ہی ہوں>
  block
    text <لطف آنے کا ہے کیا بس نہیں اب تاب جفا>
    text <اتنا عالم ہے بھرا جاؤ نہ کیا میں ہی ہوں>
  block
    text <رک کے جی ایک جہاں دوسرے عالم کو گیا>
    text <تن تنہا نہ ترے غم میں ہوا میں ہی ہوں>
  block
    text <اس ادا کو تو ٹک اک سیر کر انصاف کرو>
    text <وہ برا ہے گا بھلا دوستو یا میں ہی ہوں>
  block
    text <میں یہ کہتا تھا کہ دل جن نے لیا کون ہے وہ>
    text <یک بیک بول اٹھا اس طرف آ میں ہی ہوں>
  block
    text <جب کہا میں نے کہ تو ہی ہے تو پھر کہنے لگا>
    text <کیا کرے گا تو مرا دیکھوں تو جا میں ہی ہوں>
  block
    text <سنتے ہی ہنس کے ٹک اک سوچیو کیا تو ہی تھا>
    text <جن نے شب رو کے سب احوال کہا میں ہی ہوں>
  block
    text <میرؔ آوارۂ عالم جو سنا ہے تو نے>
    text <خاک آلودہ وہ اے باد صبا میں ہی ہوں>
  block
    text <کاسۂ سر کو لیے مانگتا دیدار پھرے>
    text <میرؔ وہ جان سے بیزار گدا میں ہی ہوں>
