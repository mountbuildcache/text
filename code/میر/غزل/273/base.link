
text <لخت جگر تو اپنے یک لخت رو چکا تھا>
  block
    text <لخت جگر تو اپنے یک لخت رو چکا تھا>
    text <اشک فقط کا جھمکا آنکھوں سے لگ رہا تھا>
  block
    text <دامن میں آج دیکھا پھر لخت میں لے آیا>
    text <ٹکڑا کوئی جگر کا پلکوں میں رہ گیا تھا>
  block
    text <اس قید جیب سے میں چھوٹا جنوں کی دولت>
    text <ورنہ گلا یہ میرا جوں طوق میں پھنسا تھا>
  block
    text <مشت نمک کی خاطر اس واسطے ہوں حیراں>
    text <کل زخم دل نہایت دل کو مرے لگا تھا>
  block
    text <اے گرد باد مت دے ہر آن عرض وحشت>
    text <میں بھی کسو زمانے اس کام میں بلا تھا>
  block
    text <بن کچھ کہے سنا ہے عالم سے میں نے کیا کیا>
    text <پر تو نے یوں نہ جانا اے بے وفا کہ کیا تھا>
  block
    text <روتی ہے شمع اتنا ہر شب کہ کچھ نہ پوچھو>
    text <میں سوز دل کو اپنے مجلس میں کیوں کہا تھا>
  block
    text <شب زخم سینہ اوپر چھڑکا تھا میں نمک کو>
    text <ناسور تو کہاں تھا ظالم بڑا مزہ تھا>
  block
    text <سر مار کر ہوا تھا میں خاک اس گلی میں>
    text <سینے پہ مجھ کو اس کا مذکور نقش پا تھا>
  block
    text <سو بخت تیرہ سے ہوں پامالیٔ صبا میں>
    text <اس دن کے واسطے میں کیا خاک میں ملا تھا>
  block
    text <یہ سر گذشت میری افسانہ جو ہوئی ہے>
    text <مذکور اس کا اس کے کوچے میں جا بجا تھا>
  block
    text <سن کر کسی سے وہ بھی کہنے لگا تھا کچھ کچھ>
    text <بے درد کتنے بولے ہاں اس کو کیا ہوا تھا>
  block
    text <کہنے لگا کہ جانے میری بلا عزیزاں>
    text <احوال تھا کسی کا کچھ میں بھی سن لیا تھا>
  block
    text <آنکھیں مری کھلیں جب جی میرؔ کا گیا تب>
    text <دیکھے سے اس کو ورنہ میرا بھی جی جلا تھا>
