
text <جو میں نہ ہوں تو کرو ترک ناز کرنے کو>
  block
    text <جو میں نہ ہوں تو کرو ترک ناز کرنے کو>
    text <کوئی تو چاہیے جی بھی نیاز کرنے کو>
  block
    text <نہ دیکھو غنچۂ نرگس کی اور کھلتے میں>
    text <جو دیکھو اس کی مژہ نیم باز کرنے کو>
  block
    text <نہ سوئے نیند بھر اس تنگنا میں تا نہ موئے>
    text <کہ آہ جا نہ تھی پا کے دراز کرنے کو>
  block
    text <جو بے دماغی یہی ہے تو بن چکی اپنی>
    text <دماغ چاہیے ہر اک سے ساز کرنے کو>
  block
    text <وہ گرم ناز ہو تو خلق پر ترحم کر>
    text <پکارے آپ اجل احتراز کرنے کو>
  block
    text <جو آنسو آویں تو پی جا کہ تا رہے پردہ>
    text <بلا ہے چشم تر افشائے راز کرنے کو>
  block
    text <سمند ناز سے تیرے بہت ہے عرصہ تنگ>
    text <تنک تو ترک کر اس ترک تاز کرنے کو>
  block
    text <بسان زر ہے مرا جسم زار سارا زرد>
    text <اثر تمام ہے دل کے گداز کرنے کو>
  block
    text <ہنوز لڑکے ہو تم قدر میری کیا جانو>
    text <شعور چاہیے ہے امتیاز کرنے کو>
  block
    text <اگرچہ گل بھی نمود اس کے رنگ کرتا ہے>
    text <ولیک چاہیے ہے منہ بھی ناز کرنے کو>
  block
    text <زیادہ حد سے تھی تابوت میرؔ پر کثرت>
    text <ہوا نہ وقت مساعد نماز کرنے کو>
