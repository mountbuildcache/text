
text <کیا مصیبت زدہ دل مائل آزار نہ تھا>
  block
    text <کیا مصیبت زدہ دل مائل آزار نہ تھا>
    text <کون سے درد و ستم کا یہ طرف دار نہ تھا>
  block
    text <آدم خاکی سے عالم کو جلا ہے ورنہ>
    text <آئینہ تھا یہ ولے قابل دیدار نہ تھا>
  block
    text <دھوپ میں جلتی ہیں غربت وطنوں کی لاشیں>
    text <تیرے کوچے میں مگر سایۂ دیوار نہ تھا>
  block
    text <صد گلستاں تا یک بال تھے اس کے جب تک>
    text <طائر جاں قفس تن کا گرفتار نہ تھا>
  block
    text <حیف سمجھا ہی نہ وہ قاتل ناداں ورنہ>
    text <بے گنہ مارنے قابل یہ گنہ گار نہ تھا>
  block
    text <عشق کا جذب ہوا باعث سودا ورنہ>
    text <یوسف مصر زلیخا کا خریدار نہ تھا>
  block
    text <نرم تر موم سے بھی ہم کو کوئی دیتی قضا>
    text <سنگ چھاتی کا تو یہ دل ہمیں درکار نہ تھا>
  block
    text <رات حیران ہوں کچھ چپ ہی مجھے لگ گئی میرؔ>
    text <درد پنہاں تھے بہت پر لب اظہار نہ تھا>
