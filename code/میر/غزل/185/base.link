
text <چاک پر چاک ہوا جوں جوں سلایا ہم نے>
  block
    text <چاک پر چاک ہوا جوں جوں سلایا ہم نے>
    text <اس گریباں ہی سے اب ہاتھ اٹھایا ہم نے>
  block
    text <حسرت لطف عزیزان چمن جی میں رہی>
    text <سر پہ دیکھا نہ گل و سرو کا سایہ ہم نے>
  block
    text <جی میں تھا عرش پہ جا باندھئے تکیہ لیکن>
    text <بسترہ خاک ہی میں اب تو بچھایا ہم نے>
  block
    text <بعد یک عمر کہیں تم کو جو تنہا پایا>
    text <ڈرتے ڈرتے ہی کچھ احوال سنایا ہم نے>
  block
    text <یاں فقط ریختہ ہی کہنے نہ آئے تھے ہم>
    text <چار دن یہ بھی تماشا سا دکھایا ہم نے>
  block
    text <بارے کل باغ میں جا مرغ چمن سے مل کر>
    text <خوبی گل کا مزہ خوب اڑایا ہم نے>
  block
    text <تازگی داغ کی ہر شام کو بے ہیچ نہیں>
    text <آہ کیا جانے دیا کس کا بجھایا ہم نے>
  block
    text <دشت و کہسار میں سر مار کے چندے تجھ بن>
    text <قیس و فرہاد کو پھر یاد دلایا ہم نے>
  block
    text <بیکلی سے دل بیتاب کی مر گزرے تھے>
    text <سو تہ خاک بھی آرام نہ پایا ہم نے>
  block
    text <یہ ستم تازہ ہوا اور کہ پائیز میں میرؔ>
    text <دل خس و خار سے ناچار لگایا ہم نے>
