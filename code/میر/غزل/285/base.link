
text <خط سے وہ زور صفائے حسن اب کم ہو گیا>
  block
    text <خط سے وہ زور صفائے حسن اب کم ہو گیا>
    text <چاہ یوسف تھا ذقن سو چاہ رستم ہو گیا>
  block
    text <سینہ کوبی سنگ سے دل خون ہونے میں رہی>
    text <حق بہ جانب تھا ہمارے سخت ماتم ہو گیا>
  block
    text <ایک سا عالم نہیں رہتا ہے اس عالم کے بیچ>
    text <اب جہاں کوئی نہیں یاں ایک عالم ہو گیا>
  block
    text <آنکھ کے لڑتے تری آشوب سا برپا ہوا>
    text <زلف کے درہم ہوئے اک جمع برہم ہو گیا>
  block
    text <اس لب جاں بخش کی حسرت نے مارا جان سے>
    text <آب حیواں یمن طالع سے مرے سم ہو گیا>
  block
    text <وقت تب تک تھا تو سجدہ مسجدوں میں کفر تھا>
    text <فائدہ اب جب کہ قد محراب سا خم ہو گیا>
  block
    text <عشق ان شہری غزالوں کا جنوں کو اب کھنچا>
    text <وحشت دل بڑھ گئی آرام جاں رم ہو گیا>
  block
    text <جی کھنچے جاتے ہیں فرط شوق سے آنکھوں کی اور>
    text <جن نے دیکھا ایک دم اس کو سو بے دم ہو گیا>
  block
    text <ہم نے جو کچھ اس سے دیکھا سو خلاف چشم داشت>
    text <اپنا عزرائیل وہ جان مجسم ہو گیا>
  block
    text <کیا کہوں کیا طرحیں بدلیں چاہ نے آخر کو میرؔ>
    text <تھا گرہ جو درد چھاتی میں سو اب غم ہو گیا>
