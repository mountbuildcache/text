
text <کعبے میں جاں بہ لب تھے ہم دوریٔ بتاں سے>
  block
    text <کعبے میں جاں بہ لب تھے ہم دوریٔ بتاں سے>
    text <آئے ہیں پھر کے یارو اب کے خدا کے ہاں سے>
  block
    text <تصویر کے سے طائر خاموش رہتے ہیں ہم>
    text <جی کچھ اچٹ گیا ہے اب نالہ و فغاں سے>
  block
    text <جب کوندتی ہے بجلی تب جانب گلستاں>
    text <رکھتی ہے چھیڑ میرے خاشاک آشیاں سے>
  block
    text <کیا خوبی اس کے منہ کی اے غنچہ نقل کریے>
    text <تو تو نہ بول ظالم بو آتی ہے وہاں سے>
  block
    text <آنکھوں ہی میں رہے ہو دل سے نہیں گئے ہو>
    text <حیران ہوں یہ شوخی آئی تمہیں کہاں سے>
  block
    text <سبزان باغ سارے دیکھے ہوئے ہیں اپنے>
    text <دلچسپ کاہے کو ہیں اس بے وفا جواں سے>
  block
    text <کی شست و شوبدن کی جس دن بہت سی ان نے>
    text <دھوئے تھے ہاتھ میں نے اس دن ہی اپنی جاں سے>
  block
    text <خاموشی ہی میں ہم نے دیکھی ہے مصلحت اب>
    text <ہر یک سے حال دل کا مدت کہا زباں سے>
  block
    text <اتنی بھی بد مزاجی ہر لحظہ میرؔ تم کو>
    text <الجھاؤ ہے زمیں سے جھگڑا ہے آسماں سے>
