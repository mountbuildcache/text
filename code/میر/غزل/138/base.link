
text <محبت کا جب روز بازار ہوگا>
  block
    text <محبت کا جب روز بازار ہوگا>
    text <بکیں گے سر اور کم خریدار ہوگا>
  block
    text <تسلی ہوا صبر سے کچھ میں تجھ بن>
    text <کبھی یہ قیامت طرحدار ہوگا>
  block
    text <صبا موئے‌ زلف اس کا ٹوٹے تو ڈر ہے>
    text <کہ اک وقت میں یہ سیہ مار ہوگا>
  block
    text <مرا دانت ہے تیرے ہونٹوں پہ مت پوچھ>
    text <کہوں گا تو لڑنے کو تیار ہوگا>
  block
    text <نہ خالی رہے گی مری جاگہ گر میں>
    text <نہ ہوں گا تو اندوہ بسیار ہوگا>
  block
    text <یہ منصور کا خون ناحق کہ حق تھا>
    text <قیامت کو کس کس سے خوں دار ہوگا>
  block
    text <عجب شیخ جی کی ہے شکل و شمائل>
    text <ملے گا تو صورت سے بیزار ہوگا>
  block
    text <نہ رو عشق میں دشت گردی کو مجنوں>
    text <ابھی کیا ہوا ہے بہت خوار ہوگا>
  block
    text <کھنچے عہد خط میں بھی دل تیری جانب>
    text <کبھو تو قیامت طرحدار ہوگا>
  block
    text <زمیں گیر ہو عجز سے تو کہ اک دن>
    text <یہ دیوار کا سایہ دیوار ہوگا>
  block
    text <نہ مر کر بھی چھوٹے گا اتنا رکے گا>
    text <ترے دام میں جو گرفتار ہوگا>
  block
    text <نہ پوچھ اپنی مجلس میں ہے میرؔ بھی یاں>
    text <جو ہوگا تو جیسے گنہ گار ہوگا>
