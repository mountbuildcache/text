
text <جو تو ہی صنم ہم سے بے زار ہوگا>
  block
    text <جو تو ہی صنم ہم سے بے زار ہوگا>
    text <تو جینا ہمیں اپنا دشوار ہوگا>
  block
    text <غم ہجر رکھے گا بے تاب دل کو>
    text <ہمیں کڑھتے کڑھتے کچھ آزار ہوگا>
  block
    text <جو افراط الفت ہے ایسا تو عاشق>
    text <کوئی دن میں برسوں کا بیمار ہوگا>
  block
    text <اچٹتی ملاقات کب تک رہے گی>
    text <کبھو تو تہ دل سے بھی یار ہوگا>
  block
    text <تجھے دیکھ کر لگ گیا دل نہ جانا>
    text <کہ اس سنگ دل سے ہمیں پیار ہوگا>
  block
    text <لگا کرنے ہجران سختی سے سختی>
    text <خدا جانے کیا آخر کار ہوگا>
  block
    text <یہی ہوگا کیا ہوگا میرؔ ہی نہ ہوں گے>
    text <جو تو ہوگا بے یار غم خوار ہوگا>
