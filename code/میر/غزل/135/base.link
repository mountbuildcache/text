
text <گل شرم سے بہہ جائے گا گلشن میں ہو کر آب سا>
  block
    text <گل شرم سے بہہ جائے گا گلشن میں ہو کر آب سا>
    text <برقعے سے گر نکلا کہیں چہرہ ترا مہتاب سا>
  block
    text <گل برگ کا یہ رنگ ہے مرجاں کا ایسا ڈھنگ ہے>
    text <دیکھو نہ جھمکے ہے پڑا وہ ہونٹ لعل ناب سا>
  block
    text <وہ مایۂ جاں تو کہیں پیدا نہیں جوں کیمیا>
    text <میں شوق کی افراط سے بیتاب ہوں سیماب سا>
  block
    text <دل تاب ہی لایا نہ ٹک تا یاد رہتا ہم نشیں>
    text <اب عیش روز وصل کا ہے جی میں بھولا خواب سا>
  block
    text <سناہٹے میں جان کے ہوش و حواس و دم نہ تھا>
    text <اسباب سارا لے گیا آیا تھا اک سیلاب سا>
  block
    text <ہم سرکشی سے مدتوں مسجد سے بچ بچ کر چلے>
    text <اب سجدے ہی میں گزرے ہے قد جو ہوا محراب سا>
  block
    text <تھی عشق کی وہ ابتدا جو موج سی اٹھی کبھو>
    text <اب دیدۂ تر کو جو تم دیکھو تو ہے گرداب سا>
  block
    text <بہکے جو ہم مست آ گئے سو بار مسجد سے اٹھا>
    text <واعظ کو مارے خوف کے کل لگ گیا جلاب سا>
  block
    text <رکھ ہاتھ دل پر میرؔ کے دریافت کر کیا حال ہے>
    text <رہتا ہے اکثر یہ جواں کچھ ان دنوں بیتاب سا>
