
text <پل میں جہاں کو دیکھتے میرے ڈبو چکا>
  block
    text <پل میں جہاں کو دیکھتے میرے ڈبو چکا>
    text <اک وقت میں یہ دیدہ بھی طوفان رو چکا>
  block
    text <افسوس میرے مردے پر اتنا نہ کر کہ اب>
    text <پچھتانا یوں ہی سا ہے جو ہونا تھا ہو چکا>
  block
    text <لگتی نہیں پلک سے پلک انتظار میں>
    text <آنکھیں اگر یہی ہیں تو بھر نیند سو چکا>
  block
    text <یک چشمک پیالہ ہے ساقی بہار عمر>
    text <جھپکی لگی کہ دور یہ آخر ہی ہو چکا>
  block
    text <ممکن نہیں کہ گل کرے ویسی شگفتگی>
    text <اس سرزمیں میں تخم محبت میں بو چکا>
  block
    text <پایا نہ دل بہایا ہوا سیل اشک کا>
    text <میں پنجۂ مژہ سے سمندر بلو چکا>
  block
    text <ہر صبح حادثے سے یہ کہتا ہے آسماں>
    text <دے جام خون میرؔ کو گر منہ وہ دھو چکا>
