
text <تنگ آئے ہیں دل اس جی سے اٹھا بیٹھیں گے>
  block
    text <تنگ آئے ہیں دل اس جی سے اٹھا بیٹھیں گے>
    text <بھوکوں مرتے ہیں کچھ اب یار بھی کھا بیٹھیں گے>
  block
    text <اب کے بگڑے گی اگر ان سے تو اس شہر سے جا>
    text <کسو ویرانے میں تکیہ ہی بنا بیٹھیں گے>
  block
    text <معرکہ گرم تو ٹک ہونے دو خوں ریزی کا>
    text <پہلے تلوار کے نیچے ہمیں جا بیٹھیں گے>
  block
    text <ہوگا ایسا بھی کوئی روز کہ مجلس سے کبھو>
    text <ہم تو ایک آدھ گھڑی اٹھ کے جدا بیٹھیں گے>
  block
    text <جا نہ اظہار محبت پہ ہوسناکوں کی>
    text <وقت کے وقت یہ سب منہ کو چھپا بیٹھیں گے>
  block
    text <دیکھیں وہ غیرت خورشید کہاں جاتا ہے>
    text <اب سر راہ دم صبح سے آ بیٹھیں گے>
  block
    text <بھیڑ ٹلتی ہی نہیں آگے سے اس ظالم کے>
    text <گردنیں یار کسی روز کٹا بیٹھیں گے>
  block
    text <کب تلک گلیوں میں سودائی سے پھرتے رہیے>
    text <دل کو اس زلف مسلسل سے لگا بیٹھیں گے>
  block
    text <شعلہ افشاں اگر ایسی ہی رہی آہ تو میرؔ>
    text <گھر کو ہم اپنے کسو رات جلا بیٹھیں گے>
