
text <جیتے جی کوچۂ دل دار سے جایا نہ گیا>
  block
    text <جیتے جی کوچۂ دل دار سے جایا نہ گیا>
    text <اس کی دیوار کا سر سے مرے سایہ نہ گیا>
  block
    text <کاو کاو مژۂ یار و دل زار و نزار>
    text <گتھ گئے ایسے شتابی کہ چھڑایا نہ گیا>
  block
    text <وہ تو کل دیر تلک دیکھتا ایدھر کو رہا>
    text <ہم سے ہی حال تباہ اپنا دکھایا نہ گیا>
  block
    text <گرم رو راہ فنا کا نہیں ہو سکتا پتنگ>
    text <اس سے تو شمع نمط سر بھی کٹایا نہ گیا>
  block
    text <پاس ناموس محبت تھا کہ فرہاد کے پاس>
    text <بے ستوں سامنے سے اپنے اٹھایا نہ گیا>
  block
    text <خاک تک کوچۂ دل دار کی چھانی ہم نے>
    text <جستجو کی پہ دل گم شدہ پایا نہ گیا>
  block
    text <آتش تیز جدائی میں یکایک اس بن>
    text <دل جلا یوں کہ تنک جی بھی جلایا نہ گیا>
  block
    text <مہ نے آ سامنے شب یاد دلایا تھا اسے>
    text <پھر وہ تا صبح مرے جی سے بھلایا نہ گیا>
  block
    text <زیر شمشیر ستم میرؔ تڑپنا کیسا>
    text <سر بھی تسلیم محبت میں ہلایا نہ گیا>
  block
    text <جی میں آتا ہے کہ کچھ اور بھی موزوں کیجے>
    text <درد دل ایک غزل میں تو سنایا نہ گیا>
