
text <عشق کیا کیا آفتیں لاتا رہا>
  block
    text <عشق کیا کیا آفتیں لاتا رہا>
    text <آخر اب دوری میں جی جاتا رہا>
  block
    text <مہر و مہ گل پھول سب تھے پر ہمیں>
    text <چہرئی چہرہ ہی وہ بھاتا رہا>
  block
    text <دل ہوا کب عشق کی رہ کا دلیل>
    text <میں تو خود گم ہی اسے پاتا رہا>
  block
    text <منہ دکھاتا برسوں وہ خوش رو نہیں>
    text <چاہ کا یوں کب تلک ناتا رہا>
  block
    text <کچھ نہ میں سمجھا جنون و عشق میں>
    text <دیر ناصح مجھ کو سمجھاتا رہا>
  block
    text <داغ تھا جو سر پہ میرے شمع ساں>
    text <پاؤں تک مجھ کو وہی کھاتا رہا>
  block
    text <کیسے کیسے رک گئے ہیں میرؔ ہم>
    text <مدتوں منہ تک جگر آتا رہا>
