
text <چھٹتا ہی نہیں ہو جسے آزار محبت>
  block
    text <چھٹتا ہی نہیں ہو جسے آزار محبت>
    text <مایوس ہوں میں بھی کہ ہوں بیمار محبت>
  block
    text <امکاں نہیں جیتے جی ہو اس قید سے آزاد>
    text <مر جائے تبھی چھوٹے گرفتار محبت>
  block
    text <تقصیر نہ خوباں کی نہ جلاد کا کچھ جرم>
    text <تھا دشمن جانی مرا اقرار محبت>
  block
    text <ہر جنس کے خواہاں ملے بازار جہاں میں>
    text <لیکن نہ ملا کوئی خریدار محبت>
  block
    text <اس راز کو رکھ جی ہی میں تا جی بچے تیرا>
    text <زنہار جو کرتا ہو تو اظہار محبت>
  block
    text <ہر نقش قدم پر ترے سر بیچے ہیں عاشق>
    text <ٹک سیر تو کر آج تو بازار محبت>
  block
    text <کچھ مست ہیں ہم دیدۂ پر خون جگر سے>
    text <آیا یہی ہے ساغر سرشار محبت>
  block
    text <بیکار نہ رہ عشق میں تو رونے سے ہرگز>
    text <یہ گریہ ہی ہے آب رخ کار محبت>
  block
    text <مجھ سا ہی ہو مجنوں بھی یہ کب مانے ہے عاقل>
    text <ہر سر نہیں اے میرؔ سزاوار محبت>
