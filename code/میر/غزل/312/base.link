
text <نالے کا آج دل سے پھر لب تلک گزر ہے>
  block
    text <نالے کا آج دل سے پھر لب تلک گزر ہے>
    text <ٹک گوش رکھیو ایدھر ساتھ اس کے کچھ خبر ہے>
  block
    text <اے حب جاہ والو جو آج تاجور ہے>
    text <کل اس کو دیکھیو تم نے تاج ہے نہ سر ہے>
  block
    text <اب کی ہوائے گل میں سیرابی ہے نہایت>
    text <جوے چمن پہ سبزہ مژگان چشم تر ہے>
  block
    text <اے ہم صفیر بے گل کس کو دماغ نالہ>
    text <مدت ہوئی ہماری منقار زیر پر ہے>
  block
    text <شمع اخیر شب ہوں سن سر گذشت میری>
    text <پھر صبح ہوتے تک تو قصہ ہی مختصر ہے>
  block
    text <اب رحم پر اسی کے موقوف ہے کہ یاں تو>
    text <نے اشک میں سرایت نے آہ میں اثر ہے>
  block
    text <تو ہی زمام اپنی ناکے تڑا کہ مجنوں>
    text <مدت سے نقش پا کے مانند راہ پر ہے>
  block
    text <ہم مست عشق واعظ بے ہیچ بھی نہیں ہیں>
    text <غافل جو بے خبر ہیں کچھ ان کو بھی خبر ہے>
  block
    text <اب پھر ہمارا اس کا محشر میں ماجرا ہے>
    text <دیکھیں تو اس جگہ کیا انصاف داد گر ہے>
  block
    text <آفت رسیدہ ہم کیا سر کھینچیں اس چمن میں>
    text <جوں نخل خشک ہم کو نے سایہ نے ثمر ہے>
  block
    text <کر میرؔ اس زمیں میں اور اک غزل تو موزوں>
    text <ہے حرف زن قلم بھی اب طبع بھی ادھر ہے>
