
text <شکوہ کروں میں کب تک اس اپنے مہرباں کا>
  block
    text <شکوہ کروں میں کب تک اس اپنے مہرباں کا>
    text <القصہ رفتہ رفتہ دشمن ہوا ہے جاں کا>
  block
    text <گریے پہ رنگ آیا قید قفس سے شاید>
    text <خوں ہو گیا جگر میں اب داغ گلستاں کا>
  block
    text <لے جھاڑو ٹوکرا ہی آتا ہے صبح ہوتے>
    text <جاروب کش مگر ہے خورشید اس کے ہاں کا>
  block
    text <دی آگ رنگ گل نے واں اے صبا چمن کو>
    text <یاں ہم جلے قفس میں سن حال آشیاں کا>
  block
    text <ہر صبح میرے سر پر اک حادثہ نیا ہے>
    text <پیوند ہو زمیں کا شیوہ اس آسماں کا>
  block
    text <ان صید افگنوں کا کیا ہو شکار کوئی>
    text <ہوتا نہیں ہے آخر کام ان کے امتحاں کا>
  block
    text <تب تو مجھے کیا تھا تیروں سے صید اپنا>
    text <اب کرتے ہیں نشانہ ہر میرے استخواں کا>
  block
    text <فتراک جس کا اکثر لوہو میں تر رہے ہے>
    text <وہ قصد کب کرے ہے اس صید ناتواں کا>
  block
    text <کم فرصتی جہاں کے مجمع کی کچھ نہ پوچھو>
    text <احوال کیا کہوں میں اس مجلس رواں کا>
  block
    text <سجدہ کریں ہیں سن کر اوباش سارے اس کو>
    text <سید پسر وہ پیارا ہے گا امام بانکا>
  block
    text <نا حق شناسی ہے یہ زاہد نہ کر برابر>
    text <طاعت سے سو برس کی سجدہ اس آستاں کا>
  block
    text <ہیں دشت اب یہ جیتے بستے تھے شہر سارے>
    text <ویرانۂ کہن ہے معمورہ اس جہاں کا>
  block
    text <جس دن کہ اس کے منہ سے برقع اٹھے گا سنیو>
    text <اس روز سے جہاں میں خورشید پھر نہ جھانکا>
  block
    text <نا حق یہ ظلم کرنا انصاف کہہ پیارے>
    text <ہے کون سی جگہ کا کس شہر کا کہاں کا>
  block
    text <سودائی ہو تو رکھے بازار عشق میں پا>
    text <سر مفت بیچتے ہیں یہ کچھ چلن ہے واں کا>
  block
    text <سو گالی ایک چشمک اتنا سلوک تو ہے>
    text <اوباش خانہ جنگ اس خوش چشم بد زباں کا>
  block
    text <یا روئے یا رلایا اپنی تو یوں ہی گزری>
    text <کیا ذکر ہم صفیراں یاران شادماں کا>
  block
    text <قید قفس میں ہیں تو خدمت ہے نالگی کی>
    text <گلشن میں تھے تو ہم کو منصب تھا روضہ خواں کا>
  block
    text <پوچھو تو میرؔ سے کیا کوئی نظر پڑا ہے>
    text <چہرہ اتر رہا ہے کچھ آج اس جواں کا>
