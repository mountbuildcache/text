
text <کثرت داغ سے دل رشک گلستاں نہ ہوا>
  block
    text <کثرت داغ سے دل رشک گلستاں نہ ہوا>
    text <میرا دل خواہ جو کچھ تھا وہ کبھو یاں نہ ہوا>
  block
    text <جی تو ایسے کئی صدقے کیے تجھ پر لیکن>
    text <حیف یہ ہے کہ تنک تو بھی پشیماں نہ ہوا>
  block
    text <آہ میں کب کی کہ سرمایۂ دوزخ نہ ہوئی>
    text <کون سا اشک مرا منبع طوفاں نہ ہوا>
  block
    text <گو توجہ سے زمانے کی جہاں میں مجھ کو>
    text <جاہ و ثروت کا میسر سر و ساماں نہ ہوا>
  block
    text <شکر صد شکر کہ میں ذلت و خواری کے سبب>
    text <کسی عنوان میں ہم چشم عزیزاں نہ ہوا>
  block
    text <برق مت خوشے کی اور اپنی بیاں کر صحبت>
    text <شکر کر یہ کہ مرا واں دل سوزاں نہ ہوا>
  block
    text <دل‌ بے رحم گیا شیخ لیے زیر زمیں>
    text <مر گیا پر یہ کہن گبر مسلماں نہ ہوا>
  block
    text <کون سی رات زمانے میں گئی جس میں میرؔ>
    text <سینۂ چاک سے میں دست و گریباں نہ ہوا>
