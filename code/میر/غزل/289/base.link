
text <کہیں پہنچو بھی مجھ بے پا و سر تک>
  block
    text <کہیں پہنچو بھی مجھ بے پا و سر تک>
    text <کہ پہنچا شمع ساں داغ اب جگر تک>
  block
    text <کچھ اپنی آنکھ میں یاں کا نہ آیا>
    text <خذف سے لے کے دیکھا در تر تک>
  block
    text <جسے شب آگ سا دیکھا سلگتے>
    text <اسے پھر خاک ہی پایا سحر تک>
  block
    text <ترا منہ چاند سا دیکھا ہے شاید>
    text <کہ انجم رہتے ہیں ہر شب ادھر تک>
  block
    text <جب آیا آہ تب اپنے ہی سر پر>
    text <گیا یہ ہاتھ کب اس کی کمر تک>
  block
    text <ہم آوازوں کو سیر اب کی مبارک>
    text <پر و بال اپنے بھی ایسے تھے پر تک>
  block
    text <کھنچی کیا کیا خرابی زیر دیوار>
    text <ولے آیا نہ وہ ٹک گھر سے در تک>
  block
    text <گلی تک تیری لایا تھا ہمیں شوق>
    text <کہاں طاقت کہ اب پھر جائیں گھر تک>
  block
    text <یہی درد جدائی ہے جو اس شب>
    text <تو آتا ہے جگر مژگان تر تک>
  block
    text <دکھائی دیں گے ہم میت کے رنگوں>
    text <اگر رہ جائیں گے جیتے سحر تک>
  block
    text <کہاں پھر شور شیون جب گیا میرؔ>
    text <یہ ہنگامہ ہے اس ہی نوحہ گر تک>
