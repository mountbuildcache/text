
text <شب شمع پر پتنگ کے آنے کو عشق ہے>
  block
    text <شب شمع پر پتنگ کے آنے کو عشق ہے>
    text <اس دل جلے کے تاب کے لانے کو عشق ہے>
  block
    text <سر مار مار سنگ سے مردانہ جی دیا>
    text <فرہاد کے جہان سے جانے کو عشق ہے>
  block
    text <اٹھیو سمجھ کے جا سے کہ مانند گرد باد>
    text <آوارگی سے تیری زمانے کو عشق ہے>
  block
    text <بس اے سپہر سعی سے تیری تو روز و شب>
    text <یاں غم ستانے کو ہے جلانے کو عشق ہے>
  block
    text <بیٹھی جو تیغ یار تو سب تجھ کو کھا گئی>
    text <اے سینے تیرے زخم اٹھانے کو عشق ہے>
  block
    text <اک دم میں تو نے پھونک دیا دو جہاں کے تیں>
    text <اے عشق تیرے آگ لگانے کو عشق ہے>
  block
    text <سودا ہو تب ہو میرؔ کو تو کریے کچھ علاج>
    text <اس تیرے دیکھنے کے دوانے کو عشق ہے>
