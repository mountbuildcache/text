
text <جن جن کو تھا یہ عشق کا آزار مر گئے>
  block
    text <جن جن کو تھا یہ عشق کا آزار مر گئے>
    text <اکثر ہمارے ساتھ کے بیمار مر گئے>
  block
    text <ہوتا نہیں ہے اس لب نوخط پہ کوئی سبز>
    text <عیسیٰ و خضر کیا سبھی یک بار مر گئے>
  block
    text <یوں کانوں کان گل نے نہ جانا چمن میں آہ>
    text <سر کو پٹک کے ہم پس دیوار مر گئے>
  block
    text <صد کارواں وفا ہے کوئی پوچھتا نہیں>
    text <گویا متاع دل کے خریدار مر گئے>
  block
    text <مجنوں نہ دشت میں ہے نہ فرہاد کوہ میں>
    text <تھا جن سے لطف زندگی وے یار مر گئے>
  block
    text <گر زندگی یہی ہے جو کرتے ہیں ہم اسیر>
    text <تو وے ہی جی گئے جو گرفتار مر گئے>
  block
    text <افسوس وے شہید کہ جو قتل گاہ میں>
    text <لگتے ہی اس کے ہاتھ کی تلوار مر گئے>
  block
    text <تجھ سے دو چار ہونے کی حسرت کے مبتلا>
    text <جب جی ہوئے وبال تو ناچار مر گئے>
  block
    text <گھبرا نہ میرؔ عشق میں اس سہل زیست پر>
    text <جب بس چلا نہ کچھ تو مرے یار مر گئے>
