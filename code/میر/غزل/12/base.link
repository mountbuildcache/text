
text <آئے ہیں میرؔ کافر ہو کر خدا کے گھر میں>
  block
    text <آئے ہیں میرؔ کافر ہو کر خدا کے گھر میں>
    text <پیشانی پر ہے قشقہ زنار ہے کمر میں>
  block
    text <نازک بدن ہے کتنا وہ شوخ چشم دلبر>
    text <جان اس کے تن کے آگے آتی نہیں نظر میں>
  block
    text <سینے میں تیر اس کے ٹوٹے ہیں بے نہایت>
    text <سوراخ پڑ گئے ہیں سارے مرے جگر میں>
  block
    text <آئندہ شام کو ہم رویا کڑھا کریں گے>
    text <مطلق اثر نہ دیکھا نالیدن سحر میں>
  block
    text <بے سدھ پڑا رہوں ہوں اس مست ناز بن میں>
    text <آتا ہے ہوش مجھ کو اب تو پہر پہر میں>
  block
    text <سیرت سے گفتگو ہے کیا معتبر ہے صورت>
    text <ہے ایک سوکھی لکڑی جو بو نہ ہو اگر میں>
  block
    text <ہمسایۂ مغاں میں مدت سے ہوں چنانچہ>
    text <اک شیرہ خانے کی ہے دیوار میرے گھر میں>
  block
    text <اب صبح و شام شاید گریے پہ رنگ آوے>
    text <رہتا ہے کچھ جھمکتا خوناب چشم تر میں>
  block
    text <عالم میں آب و گل کے کیونکر نباہ ہوگا>
    text <اسباب گر پڑا ہے سارا مرا سفر میں>
