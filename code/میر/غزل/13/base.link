
text <غم رہا جب تک کہ دم میں دم رہا>
  block
    text <غم رہا جب تک کہ دم میں دم رہا>
    text <دل کے جانے کا نہایت غم رہا>
  block
    text <حسن تھا تیرا بہت عالم فریب>
    text <خط کے آنے پر بھی اک عالم رہا>
  block
    text <دل نہ پہنچا گوشۂ داماں تلک>
    text <قطرۂ خوں تھا مژہ پر جم رہا>
  block
    text <سنتے ہیں لیلیٰ کے خیمے کو سیاہ>
    text <اس میں مجنوں کا مگر ماتم رہا>
  block
    text <جامۂ احرام زاہد پر نہ جا>
    text <تھا حرم میں لیک نامحرم رہا>
  block
    text <زلفیں کھولیں تو تو ٹک آیا نظر>
    text <عمر بھر یاں کام دل برہم رہا>
  block
    text <اس کے لب سے تلخ ہم سنتے رہے>
    text <اپنے حق میں آب حیواں سم رہا>
  block
    text <میرے رونے کی حقیقت جس میں تھی>
    text <ایک مدت تک وہ کاغذ نم رہا>
  block
    text <صبح پیری شام ہونے آئی میرؔ>
    text <تو نہ چیتا یاں بہت دن کم رہا>
