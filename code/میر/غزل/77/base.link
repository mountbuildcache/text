
text <اے دوست کوئی مجھ سا رسوا نہ ہوا ہوگا>
  block
    text <اے دوست کوئی مجھ سا رسوا نہ ہوا ہوگا>
    text <دشمن کے بھی دشمن پر ایسا نہ ہوا ہوگا>
  block
    text <اب اشک حنائی سے جو تر نہ کرے مژگاں>
    text <وہ تجھ کف رنگیں کا مارا نہ ہوا ہوگا>
  block
    text <ٹک گور غریباں کی کر سیر کہ دنیا میں>
    text <ان ظلم رسیدوں پر کیا کیا نہ ہوا ہوگا>
  block
    text <بے نالہ و بے زاری بے خستگی و خواری>
    text <امروز کبھی اپنا فردا نہ ہوا ہوگا>
  block
    text <ہے قاعدہ کلی یہ کوئے محبت میں>
    text <دل غم جو ہوا ہوگا پیدا نہ ہوا ہوگا>
  block
    text <اس کہنہ خرابے میں آبادی نہ کر منعم>
    text <یک شہر نہیں یاں جو صحرا نہ ہوا ہوگا>
  block
    text <آنکھوں سے تری ہم کو ہے چشم کہ اب ہووے>
    text <جو فتنہ کہ دنیا میں برپا نہ ہوا ہوگا>
  block
    text <جز مرتبۂ کل کو حاصل کرے ہے آخر>
    text <یک قطرہ نہ دیکھا جو دریا نہ ہوا ہوگا>
  block
    text <صد نشتر مژگاں کے لگنے سے نہ نکلا خوں>
    text <آگے تجھے میرؔ ایسا سودا نہ ہوا ہوگا>
