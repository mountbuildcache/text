
text <دل پر خوں ہے یہاں تجھ کو گماں ہے شیشہ>
  block
    text <دل پر خوں ہے یہاں تجھ کو گماں ہے شیشہ>
    text <شیخ کیوں مست ہوا ہے تو کہاں ہے شیشہ>
  block
    text <شیشہ بازی تو تنک دیکھنے آ آنکھوں کی>
    text <ہر پلک پر مرے اشکوں سے رواں ہے شیشہ>
  block
    text <رو سفیدی ہے نقاب رخ شور مستی>
    text <ریش قاضی کے سبب پنبہ دہاں ہے شیشہ>
  block
    text <منزل مستی کو پہنچے ہے انہیں سے عالم>
    text <نشۂ مے بلد و سنگ نشاں ہے شیشہ>
  block
    text <درمیاں حلقۂ مستاں کے شب اس کی جا تھی>
    text <دور ساغر میں مگر پیر مغاں ہے شیشہ>
  block
    text <جا کے پوچھا جو میں یہ کارگہ مینا میں>
    text <دل کی صورت کا بھی اے شیشہ گراں ہے شیشہ>
  block
    text <کہنے لاگے کہ کدھر پھرتا ہے بہکا اے مست>
    text <ہر طرح کا جو تو دیکھے ہے کہ یاں ہے شیشہ>
  block
    text <دل ہی سارے تھے پہ اک وقت میں جو کر کے گداز>
    text <شکل شیشے کی بنائے ہیں کہاں ہے شیشہ>
  block
    text <جھک گیا دیکھ کے میں میرؔ اسے مجلس میں>
    text <چشم بد دور طرحدار جواں ہے شیشہ>
