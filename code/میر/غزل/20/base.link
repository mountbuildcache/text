
text <جو اس شور سے میرؔ روتا رہے گا>
  block
    text <جو اس شور سے میرؔ روتا رہے گا>
    text <تو ہمسایہ کاہے کو سوتا رہے گا>
  block
    text <میں وہ رونے والا جہاں سے چلا ہوں>
    text <جسے ابر ہر سال روتا رہے گا>
  block
    text <مجھے کام رونے سے اکثر ہے ناصح>
    text <تو کب تک مرے منہ کو دھوتا رہے گا>
  block
    text <بس اے گریہ آنکھیں تری کیا نہیں ہیں>
    text <کہاں تک جہاں کو ڈبوتا رہے گا>
  block
    text <مرے دل نے وہ نالہ پیدا کیا ہے>
    text <جرس کے بھی جو ہوش کھوتا رہے گا>
  block
    text <تو یوں گالیاں غیر کو شوق سے دے>
    text <ہمیں کچھ کہے گا تو ہوتا رہے گا>
  block
    text <بس اے میرؔ مژگاں سے پونچھ آنسوؤں کو>
    text <تو کب تک یہ موتی پروتا رہے گا>
