
text <واں وہ تو گھر سے اپنے پی کر شراب نکلا>
  block
    text <واں وہ تو گھر سے اپنے پی کر شراب نکلا>
    text <یاں شرم سے عرق میں ڈوب آفتاب نکلا>
  block
    text <آیا جو واقعے میں درپیش عالم مرگ>
    text <یہ جاگنا ہمارا دیکھا تو خواب نکلا>
  block
    text <دیکھا جو اوس پڑتے گلشن میں ہم تو آخر>
    text <گل کا وہ روئے خنداں چشم پر آب نکلا>
  block
    text <پردے ہی میں چلا جا خورشید تو ہے بہتر>
    text <اک حشر ہے جو گھر سے وہ بے حجاب نکلا>
  block
    text <کچھ دیر ہی لگی نہ دل کو تو تیر لگتے>
    text <اس صید ناتواں کا کیا جی شتاب نکلا>
  block
    text <ہر حرف غم نے میرے مجلس کے تئیں رلایا>
    text <گویا غبار دل کا پڑھتا کتاب نکلا>
  block
    text <روئے عرق فشاں کو بس پونچھ گرم مت ہو>
    text <اس گل میں کیا رہے گا جس کا گلاب نکلا>
  block
    text <مطلق نہ اعتنا کی احوال پر ہمارے>
    text <نامے کا نامے ہی میں سب پیچ و تاب نکلا>
  block
    text <شان تغافل اپنے نو خط کی کیا لکھیں ہم>
    text <قاصد موا تب اس کے منہ سے جواب نکلا>
  block
    text <کس کی نگہ کی گردش تھی میرؔ رو بہ مسجد>
    text <محراب میں سے زاہد مست و خراب نکلا>
