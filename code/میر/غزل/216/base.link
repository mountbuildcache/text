
text <دہر بھی میرؔ طرفہ مقتل ہے>
  block
    text <دہر بھی میرؔ طرفہ مقتل ہے>
    text <جو ہے سو کوئی دم کو فیصل ہے>
  block
    text <کثرت غم سے دل لگا رکنے>
    text <حضرت دل میں آج دنگل ہے>
  block
    text <روز کہتے ہیں چلنے کو خوباں>
    text <لیکن اب تک تو روز اول ہے>
  block
    text <چھوڑ مت نقد وقت نسیہ پر>
    text <آج جو کچھ ہے سو کہاں کل ہے>
  block
    text <بند ہو تجھ سے یہ کھلا نہ کبھو>
    text <دل ہے یا خانۂ مقفل ہے>
  block
    text <سینہ چاکی بھی کام رکھتی ہے>
    text <یہی کر جب تلک معطل ہے>
  block
    text <اب کے ہاتھوں میں شوق کے تیرے>
    text <دامن بادیہ کا آنچل ہے>
  block
    text <ٹک گریباں میں سر کو ڈال کے دیکھ>
    text <دل بھی کیا لق و دق جنگل ہے>
  block
    text <ہجر باعث ہے بد گمانی کا>
    text <غیرت عشق ہے تو کب کل ہے>
  block
    text <مر گیا کوہ کن اسی غم میں>
    text <آنکھ اوجھل پہاڑ اوجھل ہے>
