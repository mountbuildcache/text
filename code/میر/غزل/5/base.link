
text <دیکھ تو دل کہ جاں سے اٹھتا ہے>
  block
    text <دیکھ تو دل کہ جاں سے اٹھتا ہے>
    text <یہ دھواں سا کہاں سے اٹھتا ہے>
  block
    text <گور کس دل جلے کی ہے یہ فلک>
    text <شعلہ اک صبح یاں سے اٹھتا ہے>
  block
    text <خانۂ دل سے زینہار نہ جا>
    text <کوئی ایسے مکاں سے اٹھتا ہے>
  block
    text <نالہ سر کھینچتا ہے جب میرا>
    text <شور اک آسماں سے اٹھتا ہے>
  block
    text <لڑتی ہے اس کی چشم شوخ جہاں>
    text <ایک آشوب واں سے اٹھتا ہے>
  block
    text <سدھ لے گھر کی بھی شعلۂ آواز>
    text <دود کچھ آشیاں سے اٹھتا ہے>
  block
    text <بیٹھنے کون دے ہے پھر اس کو>
    text <جو ترے آستاں سے اٹھتا ہے>
  block
    text <یوں اٹھے آہ اس گلی سے ہم>
    text <جیسے کوئی جہاں سے اٹھتا ہے>
  block
    text <عشق اک میرؔ بھاری پتھر ہے>
    text <کب یہ تجھ ناتواں سے اٹھتا ہے>
