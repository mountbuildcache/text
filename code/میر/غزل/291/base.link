
text <کرتے ہی نہیں ترک بتاں طور جفا کا>
  block
    text <کرتے ہی نہیں ترک بتاں طور جفا کا>
    text <شاید ہمیں دکھلاویں گے دیدار خدا کا>
  block
    text <ہے ابر کی چادر شفقی جوش سے گل کے>
    text <میخانے کے ہاں دیکھیے یہ رنگ ہوا کا>
  block
    text <بہتیری گرو جنس کلالوں کے پڑی ہے>
    text <کیا ذکر ہے واعظ کے مصلیٰ و ردا کا>
  block
    text <مر جائے گا باتوں میں کوئی غم زدہ یوں ہی>
    text <ہر لحظہ نہ ہو ممتحن ارباب وفا کا>
  block
    text <تدبیر تھی تسکیں کے لیے لوگوں کی ورنہ>
    text <معلوم تھا مدت سے ہمیں نفع دوا کا>
  block
    text <ہاتھ آئینہ رویوں سے اٹھا بیٹھیں نہ کیوں کر>
    text <بالعکس اثر پاتے تھے ہم اپنی دعا کا>
  block
    text <آنکھ اس کی نہیں آئینے کے سامنے ہوتی>
    text <حیرت زدہ ہوں یار کی میں شرم و حیا کا>
  block
    text <برسوں سے تو یوں ہے کہ گھٹا جب امنڈ آئی>
    text <تب دیدۂ تر سے بھی ہوا ایک جھڑاکا>
  block
    text <آنکھ اس سے نہیں اٹھنے کی صاحب نظروں کی>
    text <جس خاک پہ ہوگا اثر اس کی کف پا کا>
  block
    text <تلوار کے سائے ہی میں کاٹے ہے تو اے میرؔ>
    text <کس دل زدہ کو ہوئے ہے یہ ذوق فنا کا>
