
text <کل شب ہجراں تھی لب پر نالہ بیمارانہ تھا>
  block
    text <کل شب ہجراں تھی لب پر نالہ بیمارانہ تھا>
    text <شام سے تا صبح دم بالیں پہ سر یکجا نہ تھا>
  block
    text <شہرۂ عالم اسے یمن محبت نے کیا>
    text <ورنہ مجنوں ایک خاک افتادۂ ویرانہ تھا>
  block
    text <منزل اس مہ کی رہا جو مدتوں اے ہم نشیں>
    text <اب وہ دل گویا کہ اک مدت کا ماتم خانہ تھا>
  block
    text <اک نگاہ آشنا کو بھی وفا کرتا نہیں>
    text <وا ہوئیں مژگاں کہ سبزہ سبزۂ بیگانہ تھا>
  block
    text <روز و شب گزرے ہے پیچ و تاب میں رہتے تجھے>
    text <اے دل صد چاک کس کی زلف کا تو شانہ تھا>
  block
    text <یاد ایامے کہ اپنے روز و شب کی جائے باش>
    text <یا در باز بیاباں یا درمے خانہ تھا>
  block
    text <جس کو دیکھا ہم نے اس وحشت کدے میں دہر کے>
    text <یا سڑی یا خبطی یا مجنون یا دیوانہ تھا>
  block
    text <بعد خوں ریزی کے مدت بے حنا رنگیں رہا>
    text <ہاتھ اس کا جو مرے لوہو میں گستاخانہ تھا>
  block
    text <غیر کے کہنے سے مارا ان نے ہم کو بے گناہ>
    text <یہ نہ سمجھا وہ کہ واقع میں بھی کچھ تھا یا نہ تھا>
  block
    text <صبح ہوتے وہ بناگوش آج یاد آیا مجھے>
    text <جو گرا دامن پہ آنسو گوہر یک دانہ تھا>
  block
    text <شب فروغ بزم کا باعث ہوا تھا حسن دوست>
    text <شمع کا جلوہ غبار دیدۂ پروانہ تھا>
  block
    text <رات اس کی چشم میگوں خواب میں دیکھی تھی میں>
    text <صبح سوتے سے اٹھا تو سامنے پیمانہ تھا>
  block
    text <رحم کچھ پیدا کیا شاید کہ اس بے رحم نے>
    text <گوش اس کا شب ادھر تا آخر افسانہ تھا>
  block
    text <میرؔ بھی کیا مست طافح تھا شراب عشق کا>
    text <لب پہ عاشق کے ہمیشہ نعرۂ مستانہ تھا>
