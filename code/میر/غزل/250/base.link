
text <پلکوں پہ تھے پارۂ جگر رات>
  block
    text <پلکوں پہ تھے پارۂ جگر رات>
    text <ہم آنکھوں میں لے گئے بسر رات>
  block
    text <اک دن تو وفا بھی کرتے وعدہ>
    text <گزری ہے امیدوار ہر رات>
  block
    text <مکھڑے سے اٹھائیں ان نے زلفیں>
    text <جانا بھی نہ ہم گئی کدھر رات>
  block
    text <تو پاس نہیں ہوا تو روتے>
    text <رہ رہ گئی ہے پہر پہر رات>
  block
    text <کیا دن تھے کہ خون تھا جگر میں>
    text <رو اٹھتے تھے بیٹھ دوپہر رات>
  block
    text <واں تم تو بناتے ہی رہے زلف>
    text <عاشق کی بھی یاں گئی گزر رات>
  block
    text <ساقی کے جو آنے کی خبر تھی>
    text <گزری ہمیں ساری بے خبر رات>
  block
    text <کیا سوز جگر کہوں میں ہمدم>
    text <آیا جو سخن زبان پر رات>
  block
    text <صحبت یہ رہی کہ شمع روی>
    text <لے شام سے تا دم سحر رات>
  block
    text <کھلتی ہے جب آنکھ شب کو تجھ بن>
    text <کٹتی نہیں آتی پھر نظر رات>
  block
    text <دن وصل کا یوں کٹا کہے تو>
    text <کاٹی ہے جدائی کی مگر رات>
  block
    text <کل تھی شب وصل اک ادا پر>
    text <اس کی گئے ہوتے ہم تو مر رات>
  block
    text <جاگے تھے ہمارے بخت خفتہ>
    text <پہنچا تھا بہم وہ اپنے گھر رات>
  block
    text <کرنے لگا پشت چشم نازک>
    text <سوتے سے اٹھا جو چونک کر رات>
  block
    text <تھی صبح جو منہ کو کھول دیتا>
    text <ہر چند کہ تب تھی اک پہر رات>
  block
    text <پر زلفوں میں منہ چھپا کے پوچھا>
    text <اب ہووے گی میرؔ کس قدر رات>
