
text <کیا طرح ہے آشنا گاہے گہے نا آشنا>
  block
    text <کیا طرح ہے آشنا گاہے گہے نا آشنا>
    text <یا تو بیگانے ہی رہیے ہوجیے یا آشنا>
  block
    text <پائمال صد جفا نا حق نہ ہو اے عندلیب>
    text <سبزۂ بیگانہ بھی تھا اس چمن کا آشنا>
  block
    text <کون سے یہ بحر خوبی کی پریشاں زلف ہے>
    text <آتی ہے آنکھوں میں میری موج دریا آشنا>
  block
    text <رونا ہی آتا ہے ہم کو دل ہوا جب سے جدا>
    text <جائے رونے ہی کی ہے جاوے جب ایسا آشنا>
  block
    text <نا سمجھ ہے تو جو میری قدر نئیں کرتا کہ شوخ>
    text <کم بہت ملتا ہے پھر دل خواہ اتنا آشنا>
  block
    text <بلبلیں پائیز میں کہتی تھیں ہوتا کاشکے>
    text <یک مژہ رنگ فراری اس چمن کا آشنا>
  block
    text <کو گل و لالہ کہاں سنبل سمن ہم نسترن>
    text <خاک سے یکساں ہوئے ہیں ہائے کیا کیا آشنا>
  block
    text <کیا کروں کس سے کہوں اتنا ہی بیگانہ ہے یار>
    text <سارے عالم میں نہیں پاتے کسی کا آشنا>
  block
    text <جس سے میں چاہی وساطت ان نے یہ مجھ سے کہا>
    text <ہم تو کہتے گر میاں ہم سے وہ ہوتا آشنا>
  block
    text <یوں سنا جا ہے کہ کرتا ہے سفر کا عزم جزم>
    text <ساتھ اب بیگانہ وضعوں کے ہمارا آشنا>
  block
    text <شعر صائبؔ کا مناسب ہے ہماری اور سے>
    text <سامنے اس کے پڑھے گر یہ کوئی جا آشنا>
  block
    text <تا بجاں ما ہمرہیم و تا بہ منزل دیگراں>
    text <فرق باشد جان ما از آشنا تا آشنا>
  block
    text <داغ ہے تاباں علیہ الرحمہ کا چھاتی پہ میرؔ>
    text <ہو نجات اس کو بچارا ہم سے بھی تھا آشنا>
