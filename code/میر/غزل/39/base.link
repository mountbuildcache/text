
text <عشق ہمارے خیال پڑا ہے خواب گئی آرام گیا>
  block
    text <عشق ہمارے خیال پڑا ہے خواب گئی آرام گیا>
    text <جی کا جانا ٹھہر رہا ہے صبح گیا یا شام گیا>
  block
    text <عشق کیا سو دین گیا ایمان گیا اسلام گیا>
    text <دل نے ایسا کام کیا کچھ جس سے میں ناکام گیا>
  block
    text <کس کس اپنی کل کو رووے ہجراں میں بے کل اس کا>
    text <خواب گئی ہے تاب گئی ہے چین گیا آرام گیا>
  block
    text <آیا یاں سے جانا ہی تو جی کا چھپانا کیا حاصل>
    text <آج گیا یا کل جاوے گا صبح گیا یا شام گیا>
  block
    text <ہائے جوانی کیا کیا کہیے شور سروں میں رکھتے تھے>
    text <اب کیا ہے وہ عہد گیا وہ موسم وہ ہنگام گیا>
  block
    text <گالی جھڑکی خشم و خشونت یہ تو سر دست اکثر ہیں>
    text <لطف گیا احسان گیا انعام گیا اکرام گیا>
  block
    text <لکھنا کہنا ترک ہوا تھا آپس میں تو مدت سے>
    text <اب جو قرار کیا ہے دل سے خط بھی گیا پیغام گیا>
  block
    text <نالۂ میرؔ سواد میں ہم تک دوشیں شب سے نہیں آیا>
    text <شاید شہر سے اس ظالم کے عاشق وہ بدنام گیا>
