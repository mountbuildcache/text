
text <بزم میں جو ترا ظہور نہیں>
  block
    text <بزم میں جو ترا ظہور نہیں>
    text <شمع روشن کے منہ پہ نور نہیں>
  block
    text <کتنی باتیں بنا کے لاؤں ایک>
    text <یاد رہتی ترے حضور نہیں>
  block
    text <خوب پہچانتا ہوں تیرے تئیں>
    text <اتنا بھی تو میں بے شعور نہیں>
  block
    text <قتل ہی کر کہ اس میں راحت ہے>
    text <لازم اس کام میں مرور نہیں>
  block
    text <فکر مت کر ہمارے جینے کا>
    text <تیرے نزدیک کچھ یہ دور نہیں>
  block
    text <پھر جئیں گے جو تجھ سا ہے جاں بخش>
    text <ایسا جینا ہمیں ضرور نہیں>
  block
    text <عام ہے یار کی تجلی میرؔ>
    text <خاص موسیٰ و کوہ طور نہیں>
