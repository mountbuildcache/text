
text <ویسا کہاں ہے ہم سے جیسا کہ آگے تھا تو>
  block
    text <ویسا کہاں ہے ہم سے جیسا کہ آگے تھا تو>
    text <اوروں سے مل کے پیارے کچھ اور ہو گیا تو>
  block
    text <چالیں تمام بے ڈھب باتیں فریب ہیں سب>
    text <حاصل کہ اے شکر لب اب وہ نہیں رہا تو>
  block
    text <جاتے نہیں اٹھائے یہ شور ہر سحر کے>
    text <یا اب چمن میں بلبل ہم ہی رہیں گے یا تو>
  block
    text <آ ابر ایک دو دم آپس میں رکھیں صحبت>
    text <کڑھنے کو ہوں میں آندھی رونے کو ہے بلا تو>
  block
    text <تقریب پر بھی تو تو پہلو تہی کرے ہے>
    text <دس بار عید آئی کب کب گلے ملا تو>
  block
    text <تیرے دہن سے اس کو نسبت ہو کچھ تو کہیے>
    text <گل گو کرے ہے دعویٰ خاطر میں کچھ نہ لا تو>
  block
    text <دل کیونکے راست آوے دعواے آشنائی>
    text <دریائے حسن وہ مہ کشتی بکف گدا تو>
  block
    text <ہر فرد یاس ابھی سے دفتر ہے تجھ گلے کا>
    text <ہے قہر جب کہ ہوگا حرفوں سے آشنا تو>
  block
    text <عالم ہے شوق کشتۂ خلقت ہے تیری رفتہ>
    text <جانوں کی آرزو تو آنکھوں کا مدعا تو>
  block
    text <منہ کریے جس طرف کو سو ہی تری طرف ہے>
    text <پر کچھ نہیں ہے پیدا کیدھر ہے اے خدا تو>
  block
    text <آتی بہ خود نہیں ہے باد بہار اب تک>
    text <دو گام تھا چمن میں ٹک ناز سے چلا تو>
  block
    text <کم میری اور آنا کم آنکھ کا ملانا>
    text <کرنے سے یہ ادائیں ہے مدعا کہ جا تو>
  block
    text <گفت و شنود اکثر میرے ترے رہے ہے>
    text <ظالم معاف رکھیو میرا کہا سنا تو>
  block
    text <کہہ سانجھ کے موئے کو اے میرؔ روئیں کب تک>
    text <جیسے چراغ مفلس اک دم میں جل بجھا تو>
