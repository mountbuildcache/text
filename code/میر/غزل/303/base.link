
text <ستم سے گو یہ ترے کشتۂ وفا نہ رہا>
  block
    text <ستم سے گو یہ ترے کشتۂ وفا نہ رہا>
    text <رہے جہان میں تو دیر میں رہا نہ رہا>
  block
    text <کب اس کا نام لیے غش نہ آ گیا مجھ کو>
    text <دل ستم زدہ کس وقت اس میں جا نہ رہا>
  block
    text <ملانا آنکھ کا ہر دم فریب تھا دیکھا>
    text <پھر ایک دم میں وہ بے دید آشنا نہ رہا>
  block
    text <موئے تو ہم پہ دل پر کو خوب خالی کر>
    text <ہزار شکر کسو سے ہمیں گلہ نہ رہا>
  block
    text <ادھر کھلی مری چھاتی ادھر نمک چھڑکا>
    text <جراحت اس کو دکھانے کا اب مزہ نہ رہا>
  block
    text <ہوا ہوں تنگ بہت کوئی دن میں سن لیجو>
    text <کہ جی سے ہاتھ اٹھا کر وہ اٹھ گیا نہ رہا>
  block
    text <ستم کا اس کے بہت میں نزار ہوں ممنون>
    text <جگر تمام ہوا خون و دل بجا نہ رہا>
  block
    text <اگرچہ رہ گئے تھے استخوان و پوست ولے>
    text <لگائی ایسی کہ تسمہ بھی پھر لگا نہ رہا>
  block
    text <حمیت اس کے تئیں کہتے ہیں جو میرؔ میں تھی>
    text <گیا جہاں سے پہ تیری گلی میں آ نہ رہا>
