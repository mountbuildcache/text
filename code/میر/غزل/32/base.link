
text <ہم آپ ہی کو اپنا مقصود جانتے ہیں>
  block
    text <ہم آپ ہی کو اپنا مقصود جانتے ہیں>
    text <اپنے سوائے کس کو موجود جانتے ہیں>
  block
    text <عجز و نیاز اپنا اپنی طرف ہے سارا>
    text <اس مشت خاک کو ہم مسجود جانتے ہیں>
  block
    text <صورت پذیر ہم بن ہرگز نہیں وے مانے>
    text <اہل نظر ہمیں کو معبود جانتے ہیں>
  block
    text <عشق ان کی عقل کو ہے جو ماسوا ہمارے>
    text <ناچیز جانتے ہیں نا بود جانتے ہیں>
  block
    text <اپنی ہی سیر کرنے ہم جلوہ گر ہوئے تھے>
    text <اس رمز کو ولیکن معدود جانتے ہیں>
  block
    text <یا رب کسے ہے ناقہ ہر غنچہ اس چمن کا>
    text <راہ وفا کو ہم تو مسدود جانتے ہیں>
  block
    text <یہ ظلم بے نہایت دشوار تر کہ خوباں>
    text <بد وضعیوں کو اپنی محمود جانتے ہیں>
  block
    text <کیا جانے داب صحبت از خویش رفتگاں کا>
    text <مجلس میں شیخ صاحب کچھ کود جانتے ہیں>
  block
    text <مر کر بھی ہاتھ آوے تو میرؔ مفت ہے وہ>
    text <جی کے زیان کو بھی ہم سود جانتے ہیں>
