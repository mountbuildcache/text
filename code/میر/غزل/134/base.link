
text <پائے خطاب کیا کیا دیکھے عتاب کیا کیا>
  block
    text <پائے خطاب کیا کیا دیکھے عتاب کیا کیا>
    text <دل کو لگا کے ہم نے کھینچے عذاب کیا کیا>
  block
    text <کاٹے ہیں خاک اڑا کر جوں گرد باد برسوں>
    text <گلیوں میں ہم ہوئے ہیں اس بن خراب کیا کیا>
  block
    text <کچھ گل سے ہیں شگفتہ کچھ سرو سے ہیں قد کش>
    text <اس کے خیال میں ہم دیکھے ہیں خواب کیا کیا>
  block
    text <انواع جرم میرے پھر بے شمار و بے حد>
    text <روز حساب لیں گے مجھ سے حساب کیا کیا>
  block
    text <اک آگ لگ رہی ہے سینوں میں کچھ نہ پوچھو>
    text <جل جل کے ہم ہوئے ہیں اس بن کباب کیا کیا>
  block
    text <افراط شوق میں تو رویت رہی نہ مطلق>
    text <کہتے ہیں میرے منہ پر اب شیخ و شاب کیا کیا>
  block
    text <پھر پھر گیا ہے آ کر منہ تک جگر ہمارے>
    text <گزرے ہیں جان و دل پر یاں اضطراب کیا کیا>
  block
    text <آشفتہ اس کے گیسو جب سے ہوئے ہیں منہ پر>
    text <تب سے ہمارے دل کو ہے پیچ و تاب کیا کیا>
  block
    text <کچھ سوجھتا نہیں ہے مستی میں میرؔ جی کو>
    text <کرتے ہیں پوچ گوئی پی کر شراب کیا کیا>
