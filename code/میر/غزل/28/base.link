
text <ہم ہوئے تم ہوئے کہ میرؔ ہوئے>
  block
    text <ہم ہوئے تم ہوئے کہ میرؔ ہوئے>
    text <اس کی زلفوں کے سب اسیر ہوئے>
  block
    text <جن کی خاطر کی استخواں شکنی>
    text <سو ہم ان کے نشان تیر ہوئے>
  block
    text <نہیں آتے کسو کی آنکھوں میں>
    text <ہو کے عاشق بہت حقیر ہوئے>
  block
    text <آگے یہ بے ادائیاں کب تھیں>
    text <ان دنوں تم بہت شریر ہوئے>
  block
    text <اپنے روتے ہی روتے صحرا کے>
    text <گوشے گوشے میں آب گیر ہوئے>
  block
    text <ایسی ہستی عدم میں داخل ہے>
    text <نے جواں ہم نہ طفل شیر ہوئے>
  block
    text <ایک دم تھی نمود بود اپنی>
    text <یا سفیدی کی یا اخیر ہوئے>
  block
    text <یعنی مانند صبح دنیا میں>
    text <ہم جو پیدا ہوئے سو پیر ہوئے>
  block
    text <مت مل اہل دول کے لڑکوں سے>
    text <میرؔ جی ان سے مل فقیر ہوئے>
