
text <مشہور چمن میں تری گل پیرہنی ہے>
  block
    text <مشہور چمن میں تری گل پیرہنی ہے>
    text <قرباں ترے ہر عضو پہ نازک بدنی ہے>
  block
    text <عریانیٔ آشفتہ کہاں جائے پس از مرگ>
    text <کشتہ ہے ترا اور یہی بے کفنی ہے>
  block
    text <سمجھے ہے نہ پروانہ نہ تھامے ہے زباں شمع>
    text <وہ سوختنی ہے تو یہ گردن زدنی ہے>
  block
    text <لیتا ہی نکلتا ہے مرا لخت جگر اشک>
    text <آنسو نہیں گویا کہ یہ ہیرے کی کنی ہے>
  block
    text <بلبل کی کف خاک بھی اب ہوگی پریشاں>
    text <جامے کا ترے رنگ ستم گر چمنی ہے>
  block
    text <کچھ تو ابھر اے صورت شیریں کہ دکھاؤں>
    text <فرہاد کے ذمے بھی عجب کوہ کنی ہے>
  block
    text <ہوں گرم سفر شام غریباں سے خوشی ہوں>
    text <اے صبح وطن تو تو مجھے بے وطنی ہے>
  block
    text <ہر چند گدا ہوں میں ترے عشق میں لیکن>
    text <ان بو الہوسوں میں کوئی مجھ سا بھی غنی ہے>
  block
    text <ہر اشک مرا ہے در شہوار سے بہتر>
    text <ہر لخت جگر رشک عقیق یمنی ہے>
  block
    text <بگڑی ہے نپٹ میرؔ تپش اور جگر میں>
    text <شاید کہ مرے جی ہی پر اب آن بنی ہے>
