
text <آگے جمال یار کے معذور ہو گیا>
  block
    text <آگے جمال یار کے معذور ہو گیا>
    text <گل اک چمن میں دیدۂ بے نور ہو گیا>
  block
    text <اک چشم منتظر ہے کہ دیکھے ہے کب سے راہ>
    text <جوں زخم تیری دوری میں ناسور ہو گیا>
  block
    text <قسمت تو دیکھ شیخ کو جب لہر آئی تب>
    text <دروازہ شیرہ خانے کا معمور ہو گیا>
  block
    text <پہنچا قریب مرگ کے وہ صید ناقبول>
    text <جو تیری صید گاہ سے ٹک دور ہو گیا>
  block
    text <دیکھا یہ ناؤ نوش کہ نیش فراق سے>
    text <سینہ تمام خانۂ زنبور ہو گیا>
  block
    text <اس ماہ چاردہ کا چھپے عشق کیونکے آہ>
    text <اب تو تمام شہر میں مشہور ہو گیا>
  block
    text <شاید کسو کے دل کو لگی اس گلی میں چوٹ>
    text <میری بغل میں شیشۂ دل چور ہو گیا>
  block
    text <لاشہ مرا تسلی نہ زیر زمیں ہوا>
    text <جب تک نہ آن کر وہ سر گور ہو گیا>
  block
    text <دیکھا جو میں نے یار تو وہ میرؔ ہی نہیں>
    text <تیرے غم فراق میں رنجور ہو گیا>
