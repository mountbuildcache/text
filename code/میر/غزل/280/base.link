
text <کل میرؔ نے کیا کیا کی مے کے لیے بیتابی>
  block
    text <کل میرؔ نے کیا کیا کی مے کے لیے بیتابی>
    text <آخر کو گرو رکھا سجادۂ محرابی>
  block
    text <جاگا ہے کہیں وہ بھی شب مرتکب مے ہو>
    text <یہ بات سجھاتی ہے ان آنکھوں کی بے خوابی>
  block
    text <کیا شہر میں گنجائش مجھ بے سر و پا کو ہو>
    text <اب بڑھ گئے ہیں میرے اسباب کم اسبابی>
  block
    text <دن رات مری چھاتی جلتی ہے محبت میں>
    text <کیا اور نہ تھی جاگا یہ آگ جو یاں دابی>
  block
    text <سو ملک پھرا لیکن پائی نہ وفا اک جا>
    text <جی کھا گئی ہے میرا اس جنس کی نایابی>
  block
    text <خوں بستہ نہ کیوں پلکیں ہر لحظہ رہیں میری>
    text <جاتے نہیں آنکھوں سے لب یار کے عنابی>
  block
    text <جنگل ہی ہرے تنہا رونے سے نہیں میرے>
    text <کوہوں کی کمر تک بھی جا پہنچی ہے سیرابی>
  block
    text <تھے ماہ وشاں کل جو ان کوٹھوں پہ جلوے میں>
    text <ہے خاک سے آج ان کی ہر صحن میں مہتابی>
  block
    text <کل میرؔ جو یاں آیا طور اس کا بہت بھایا>
    text <وہ خشک لبی تس پر جامہ گلے میں آبی>
