
text <مانند شمع مجلس شب اشکبار پایا>
  block
    text <مانند شمع مجلس شب اشکبار پایا>
    text <القصہ میرؔ کو ہم بے اختیار پایا>
  block
    text <احوال خوش انھوں کا ہم بزم ہیں جو تیرے>
    text <افسوس ہے کہ ہم نے واں کا نہ بار پایا>
  block
    text <جیتے جو ضعف ہو کر زخم رسا سے اس کے>
    text <سینے کو چاک دیکھا دل کو فگار پایا>
  block
    text <شہر دل ایک مدت اجڑا بسا غموں میں>
    text <آخر اجاڑ دینا اس کا قرار پایا>
  block
    text <اتنا نہ تجھ سے ملتے نے دل کو کھو کے روتے>
    text <جیسا کیا تھا ہم نے ویسا ہی یار پایا>
  block
    text <کیا اعتبار یاں کا پھر اس کو خوار دیکھا>
    text <جس نے جہاں میں آ کر کچھ اعتبار پایا>
  block
    text <آہوں کے شعلے جس جا اٹھتے تھے میرؔ سے شب>
    text <واں جا کے صبح دیکھا مشت غبار پایا>
