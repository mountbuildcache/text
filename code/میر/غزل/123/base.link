
text <کیا موافق ہو دوا عشق کے بیمار کے ساتھ>
  block
    text <کیا موافق ہو دوا عشق کے بیمار کے ساتھ>
    text <جی ہی جاتے نظر آئے ہیں اس آزار کے ساتھ>
  block
    text <رات مجلس میں تری ہم بھی کھڑے تھے چپکے>
    text <جیسے تصویر لگا دے کوئی دیوار کے ساتھ>
  block
    text <مر گئے پر بھی کھلی رہ گئیں آنکھیں اپنی>
    text <کون اس طرح موا حسرت دیدار کے ساتھ>
  block
    text <شوق کا کام کھنچا دور کہ اب مہر مثال>
    text <چشم مشتاق لگی جائے ہے طومار کے ساتھ>
  block
    text <راہ اس شوخ کی عاشق سے نہیں رک سکتی>
    text <جان جاتی ہے چلی خوبی رفتار کے ساتھ>
  block
    text <وے دن اب سالتے ہیں راتوں کو برسوں گزرے>
    text <جن دنوں دیر رہا کرتے تھے ہم یار کے ساتھ>
  block
    text <ذکر گل کیا ہے صبا اب کہ خزاں میں ہم نے>
    text <دل کو ناچار لگایا ہے خس و خار کے ساتھ>
  block
    text <کس کو ہر دم ہے لہو رونے کا ہجراں میں دماغ>
    text <دل کو اک ربط سا ہے دیدۂ خوں بار کے ساتھ>
  block
    text <میری اس شوخ سے صحبت ہے بعینہ ویسی>
    text <جیسے بن جائے کسو سادے کو عیار کے ساتھ>
  block
    text <دیکھیے کس کو شہادت سے سرافراز کریں>
    text <لاگ تو سب کو ہے اس شوخ کی تلوار کے ساتھ>
  block
    text <بیکلی اس کی نہ ظاہر تھی جو تو اے بلبل>
    text <دم کش میرؔ ہوئی اس لب و گفتار کے ساتھ>
