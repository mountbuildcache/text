
text <ہم سے کچھ آگے زمانے میں ہوا کیا کیا کچھ>
  block
    text <ہم سے کچھ آگے زمانے میں ہوا کیا کیا کچھ>
    text <تو بھی ہم غافلوں نے آ کے کیا کیا کچھ>
  block
    text <دل جگر جان یہ بھسمنت ہوئے سینے میں>
    text <گھر کو آتش دی محبت نے جلا کیا کیا کچھ>
  block
    text <کیا کہوں تجھ سے کہ کیا دیکھا ہے تجھ میں میں نے>
    text <عشوہ و غمزہ و انداز و ادا کیا کیا کچھ>
  block
    text <دل گیا ہوش گیا صبر گیا جی بھی گیا>
    text <شغل میں غم کے ترے ہم سے گیا کیا کیا کچھ>
  block
    text <آہ مت پوچھ ستم گار کہ تجھ سے تھی ہمیں>
    text <چشم لطف و کرم و مہر و وفا کیا کیا کچھ>
  block
    text <نام ہیں خستہ و آوارہ و بدنام مرے>
    text <ایک عالم نے غرض مجھ کو کہا کیا کیا کچھ>
  block
    text <طرفہ صحبت ہے کہ سنتا نہیں تو ایک مری>
    text <واسطے تیرے سنا میں نے سنا کیا کیا کچھ>
  block
    text <حسرت وصل و غم ہجر و خیال رخ دوست>
    text <مر گیا میں پہ مرے جی میں رہا کیا کیا کچھ>
  block
    text <درد دل زخم جگر کلفت غم داغ فراق>
    text <آہ عالم سے مرے ساتھ چلا کیا کیا کچھ>
  block
    text <چشم نمناک و دل پر جگر صد پارہ>
    text <دولت عشق سے ہم پاس بھی تھا کیا کیا کچھ>
  block
    text <تجھ کو کیا بننے بگڑنے سے زمانے کے کہ یاں>
    text <خاک کن کن کی ہوئی صرف بنا کیا کیا کچھ>
  block
    text <قبلہ و کعبہ خداوند و ملاذ و مشفق>
    text <مضطرب ہو کے اسے میں نے لکھا کیا کیا کچھ>
  block
    text <پر کہوں کیا رقم شوق کی اپنے تاثیر>
    text <ہر سر حرف پہ وہ کہنے لگا کیا کیا کچھ>
  block
    text <ایک محروم چلے میرؔ ہمیں عالم سے>
    text <ورنہ عالم کو زمانے نے دیا کیا کیا کچھ>
