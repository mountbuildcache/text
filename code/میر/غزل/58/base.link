
text <غصے سے اٹھ چلے ہو تو دامن کو جھاڑ کر>
  block
    text <غصے سے اٹھ چلے ہو تو دامن کو جھاڑ کر>
    text <جاتے رہیں گے ہم بھی گریبان پھاڑ کر>
  block
    text <دل وہ نگر نہیں کہ پھر آباد ہو سکے>
    text <پچھتاؤ گے سنو ہو یہ بستی اجاڑ کر>
  block
    text <یا رب رہ طلب میں کوئی کب تلک پھرے>
    text <تسکین دے کہ بیٹھ رہوں پاؤں گاڑ کر>
  block
    text <منظور ہو نہ پاس ہمارا تو حیف ہے>
    text <آئے ہیں آج دور سے ہم تجھ کو تاڑ کر>
  block
    text <غالب کہ دیوے قوت دل اس ضعیف کو>
    text <تنکے کو جو دکھاوے ہے پل میں پہاڑ کر>
  block
    text <نکلیں گے کام دل کے کچھ اب اہل ریش سے>
    text <کچھ ڈھیر کر چکے ہیں یہ آگے اکھاڑ کر>
  block
    text <اس فن کے پہلوانوں سے کشتی رہی ہے میرؔ>
    text <بہتوں کو ہم نے زیر کیا ہے پچھاڑ کر>
