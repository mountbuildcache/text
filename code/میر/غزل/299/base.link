
text <ہیں بعد مرے مرگ کے آثار سے اب تک>
  block
    text <ہیں بعد مرے مرگ کے آثار سے اب تک>
    text <سوکھا نہیں لوہو در و دیوار سے اب تک>
  block
    text <رنگینیٔ عشق اس کے ملے پر ہوئی معلوم>
    text <صحبت نہ ہوئی تھی کسی خونخوار سے اب تک>
  block
    text <کب سے متحمل ہے جفاؤں کا دل زار>
    text <زنہار وفا ہو نہ سکی یار سے اب تک>
  block
    text <ابرو ہی کی جنبش نے یہ ستھراؤ کیے ہیں>
    text <مارا نہیں ان نے کوئی تلوار سے اب تک>
  block
    text <وعدہ بھی قیامت کا بھلا کوئی ہے وعدہ>
    text <پر دل نہیں خالی غم دیدار سے اب تک>
  block
    text <مدت ہوئی گھٹ گھٹ کے ہمیں شہر میں مرتے>
    text <واقف نہ ہوا کوئی اس اسرار سے اب تک>
  block
    text <برسوں ہوئے دل سوختہ بلبل کو موئے لیک>
    text <اک دود سا اٹھتا ہے چمن زار سے اب تک>
  block
    text <کیا جانیے ہوتے ہیں سخن لطف کے کیسے>
    text <پوچھا نہیں ان نے تو ہمیں پیار سے اب تک>
  block
    text <اس باغ میں اغلب ہے کہ سرزد نہ ہوا ہو>
    text <یوں نالہ کسو مرغ گرفتار سے اب تک>
  block
    text <خط آئے پہ بھی دن ہے سیہ تم سے ہمارا>
    text <جاتا نہیں اندھیر یہ سرکار سے اب تک>
  block
    text <نکلا تھا کہیں وہ گل نازک شب مہ میں>
    text <سو کوفت نہیں جاتی ہے رخسار سے اب تک>
  block
    text <دیکھا تھا کہیں سایہ ترے قد کا چمن میں>
    text <ہیں میرؔ جی آوارہ پری دار سے اب تک>
