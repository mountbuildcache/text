
text <نالۂ عجز نقص الفت ہے>
  block
    text <نالۂ عجز نقص الفت ہے>
    text <رنج و محنت کمال راحت ہے>
  block
    text <عشق ہی گریۂ ندامت ہے>
    text <ورنہ عاشق کو چشم خفت ہے>
  block
    text <تا دم مرگ غم خوشی کا نہیں>
    text <دل آزردہ گر سلامت ہے>
  block
    text <دل میں ناسور پھر جدھر چاہے>
    text <ہر طرف کوچۂ جراحت ہے>
  block
    text <رونا آتا ہے دم بدم شاید>
    text <کسو حسرت کی دل سے رخصت ہے>
  block
    text <فتنے رہتے ہیں اس کے سائے میں>
    text <قد و قامت ترا قیامت ہے>
  block
    text <نہ تجھے رحم نے اسے ٹک صبر>
    text <دل پہ میرے عجب مصیبت ہے>
  block
    text <تو تو نادان ہے نپٹ ناصح>
    text <کب مؤثر تری نصیحت ہے>
  block
    text <دل پہ جب میرے آ کے یہ ٹھہرا>
    text <کہ مجھے خوش دلی اذیت ہے>
  block
    text <رنج و محنت سے باز کیونکے رہوں>
    text <وقت جاتا رہے تو حسرت ہے>
  block
    text <کیا ہے پھر کوئی دم کو کیا جانو>
    text <دم غنیمت میاں جو فرصت ہے>
  block
    text <تیرا شکوہ مجھے نہ میرا تجھے>
    text <چاہیے یوں جو فی الحقیقت ہے>
  block
    text <تجھ کو مسجد ہے مجھ کو مے خانہ>
    text <واعظا اپنی اپنی قسمت ہے>
  block
    text <ایسے ہنس مکھ کو شمع سے تشبیہ>
    text <شمع مجلس کی رونی صورت ہے>
  block
    text <باطل السحر دیکھ باطل تھے>
    text <تیری آنکھوں کا سحر آفت ہے>
  block
    text <ابر تر کے حضور پھوٹ بہا>
    text <دیدۂ تر کو میرے رحمت ہے>
  block
    text <گاہ نالاں تپاں گہے بے دم>
    text <دل کی میرے عجب ہی حالت ہے>
  block
    text <کیا ہوا گر غزل قصیدہ ہوئی>
    text <عاقبت قصۂ محبت ہے>
  block
    text <تربت میرؔ پر ہیں اہل سخن>
    text <ہر طرف حرف ہے حکایت ہے>
  block
    text <تو بھی تقریب فاتحہ سے چل>
    text <بخدا واجب الزیارت ہے>
