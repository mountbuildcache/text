
text <فقیرانہ آئے صدا کر چلے>
  block
    text <فقیرانہ آئے صدا کر چلے>
    text <کہ میاں خوش رہو ہم دعا کر چلے>
  block
    text <جو تجھ بن نہ جینے کو کہتے تھے ہم>
    text <سو اس عہد کو اب وفا کر چلے>
  block
    text <شفا اپنی تقدیر ہی میں نہ تھی>
    text <کہ مقدور تک تو دوا کر چلے>
  block
    text <پڑے ایسے اسباب پایان کار>
    text <کہ ناچار یوں جی جلا کر چلے>
  block
    text <وہ کیا چیز ہے آہ جس کے لیے>
    text <ہر اک چیز سے دل اٹھا کر چلے>
  block
    text <کوئی ناامیدانہ کرتے نگاہ>
    text <سو تم ہم سے منہ بھی چھپا کر چلے>
  block
    text <بہت آرزو تھی گلی کی تری>
    text <سو یاں سے لہو میں نہا کر چلے>
  block
    text <دکھائی دیئے یوں کہ بے خود کیا>
    text <ہمیں آپ سے بھی جدا کر چلے>
  block
    text <جبیں سجدہ کرتے ہی کرتے گئی>
    text <حق بندگی ہم ادا کر چلے>
  block
    text <پرستش کی یاں تک کہ اے بت تجھے>
    text <نظر میں سبھوں کی خدا کر چلے>
  block
    text <جھڑے پھول جس رنگ گلبن سے یوں>
    text <چمن میں جہاں کے ہم آ کر چلے>
  block
    text <نہ دیکھا غم دوستاں شکر ہے>
    text <ہمیں داغ اپنا دکھا کر چلے>
  block
    text <گئی عمر در بند فکر غزل>
    text <سو اس فن کو ایسا بڑا کر چلے>
  block
    text <کہیں کیا جو پوچھے کوئی ہم سے میرؔ>
    text <جہاں میں تم آئے تھے کیا کر چلے>
