
text <میرؔ دریا ہے سنے شعر زبانی اس کی>
  block
    text <میرؔ دریا ہے سنے شعر زبانی اس کی>
    text <اللہ اللہ رے طبیعت کی روانی اس کی>
  block
    text <خاطر بادیہ سے دیر میں جاوے گی کہیں>
    text <خاک مانند بگولے کے اڑانی اس کی>
  block
    text <ایک ہے عہد میں اپنے وہ پراگندہ مزاج>
    text <اپنی آنکھوں میں نہ آیا کوئی ثانی اس کی>
  block
    text <مینہ تو بوچھار کا دیکھا ہے برستے تم نے>
    text <اسی انداز سے تھی اشک فشانی اس کی>
  block
    text <بات کی طرز کو دیکھو تو کوئی جادو تھا>
    text <پر ملی خاک میں کیا سحر بیانی اس کی>
  block
    text <کر کے تعویذ رکھیں اس کو بہت بھاتی ہے>
    text <وہ نظر پاؤں پہ وہ بات دوانی اس کی>
  block
    text <اس کا وہ عجز تمہارا یہ غرور خوبی>
    text <منتیں ان نے بہت کیں پہ نہ مانی اس کی>
  block
    text <کچھ لکھا ہے تجھے ہر برگ پہ اے رشک بہار>
    text <رقعہ واریں ہیں یہ اوراق خزانی اس کی>
  block
    text <سرگزشت اپنی کس اندوہ سے شب کہتا تھا>
    text <سو گئے تم نہ سنی آہ کہانی اس کی>
  block
    text <مرثیے دل کے کئی کہہ کے دیئے لوگوں کو>
    text <شہر دلی میں ہے سب پاس نشانی اس کی>
  block
    text <میان سے نکلی ہی پڑتی تھی تمہاری تلوار>
    text <کیا عوض چاہ کا تھا خصمی جانی اس کی>
  block
    text <آبلے کی سی طرح ٹھیس لگی پھوٹ بہے>
    text <دردمندی میں گئی ساری جوانی اس کی>
  block
    text <اب گئے اس کے جز افسوس نہیں کچھ حاصل>
    text <حیف صد حیف کہ کچھ قدر نہ جانی اس کی>
