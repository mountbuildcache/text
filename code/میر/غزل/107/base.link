
text <برقع اٹھا تھا رخ سے مرے بد گمان کا>
  block
    text <برقع اٹھا تھا رخ سے مرے بد گمان کا>
    text <دیکھا تو اور رنگ ہے سارے جہان کا>
  block
    text <مت مانیو کہ ہوگا یہ بے درد اہل دیں>
    text <گر آوے شیخ پہن کے جامہ قرآن کا>
  block
    text <خوبی کو اس کے چہرے کی کیا پہنچے آفتاب>
    text <ہے اس میں اس میں فرق زمین آسمان کا>
  block
    text <ابلہ ہے وہ جو ہووے خریدار گل رخاں>
    text <اس سودے میں صریح ہے نقصان جان کا>
  block
    text <کچھ اور گاتے ہیں جو رقیب اس کے روبرو>
    text <دشمن ہیں میری جان کے یہ جی ہے تان کا>
  block
    text <تسکین اس کی تب ہوئی جب چپ مجھے لگی>
    text <مت پوچھ کچھ سلوک مرے بد زبان کا>
  block
    text <یاں بلبل اور گل پہ تو عبرت سے آنکھ کھول>
    text <گل گشت سرسری نہیں اس گلستان کا>
  block
    text <گل یادگار چہرۂ خوباں ہے بے خبر>
    text <مرغ چمن نشاں ہے کسو خوش زبان کا>
  block
    text <تو برسوں میں کہے ہے ملوں گا میں میرؔ سے>
    text <یاں کچھ کا کچھ ہے حال ابھی اس جوان کا>
