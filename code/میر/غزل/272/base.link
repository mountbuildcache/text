
text <رہتا ہے ہڈیوں سے مری جو ہما لگا>
  block
    text <رہتا ہے ہڈیوں سے مری جو ہما لگا>
    text <کچھ درد عاشقی کا اسے بھی مزہ لگا>
  block
    text <غافل نہ سوز عشق سے رہ پھر کباب ہے>
    text <گر لائحہ اس آگ کا ٹک دل کو جا لگا>
  block
    text <دیکھا ہمیں جہاں وہ تہاں آگ ہو گیا>
    text <بھڑکا رکھا ہے لوگوں نے اس کو لگا لگا>
  block
    text <مہلت تنک بھی ہو تو سخن کچھ اثر کرے>
    text <میں اٹھ گیا کہ غیر ترے کانوں آ لگا>
  block
    text <اب آب چشم ہی ہے ہمارا محیط خلق>
    text <دریا کو ہم نے کب کا کنارے رکھا لگا>
  block
    text <ہر چند اس کی تیغ ستم تھی بلند لیک>
    text <وہ طور بد ہمیں تو قیامت بھلا لگا>
  block
    text <مجلس میں اس کی بار نہ مجھ کو ملی کبھو>
    text <دروازے ہی سے گرچہ بہت میں رہا لگا>
  block
    text <بوسہ لبوں کا مانگتے ہی منہ بگڑ گیا>
    text <کیا اتنی میری بات کا تم کو برا لگا>
  block
    text <عالم کی سیر میرؔ کی صحبت میں ہو گئی>
    text <طالع سے میرے ہاتھ یہ بے دست و پا لگا>
