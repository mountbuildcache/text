text <๒๓ ๓ ทีฆจาริกวคฺโค>
  text <๑ ปฐมทีฆจาริกสุตฺตํ>
    text <๒๒๑>, <ปญฺจิเม ภิกฺขเว อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ กตเม ปญฺจ อสฺสุตํ น สุณาติ สุตํ น ปริโยทาเปติ สุเตเนกจฺเจน อวิสารโท โหติ คาฬฺหํ โรคาตงฺกํ ผุสติ น จ มิตฺตวา โหติฯ อิเม โข ภิกฺขเว ปญฺจ อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ>
    text <ปญฺจิเม ภิกฺขเว อานิสํสา สมวตฺถจาเรฯ กตเม ปญฺจ อสฺสุตํ สุณาติ สุตํ ปริโยทาเปติ สุเตเนกจฺเจน วิสารโท โหติ น คาฬฺหํ โรคาตงฺกํ ผุสติ มิตฺตวา จ โหติฯ อิเม โข ภิกฺขเว ปญฺจ อานิสํสา สมวตฺถจาเรติฯ ปฐมํฯ>
  text <๒ ทุติยทีฆจาริกสุตฺตํ>
    text <๒๒๒>, <ปญฺจิเม ภิกฺขเว อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ กตเม ปญฺจ อนธิคตํ นาธิคจฺฉติ อธิคตา ปริหายติ อธิคเตเนกจฺเจน อวิสารโท โหติ คาฬฺหํ โรคาตงฺกํ ผุสติ น จ มิตฺตวา โหติฯ อิเม โข ภิกฺขเว ปญฺจ อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ>
    text <ปญฺจิเม ภิกฺขเว อานิสํสา สมวตฺถจาเรฯ กตเม ปญฺจ อนธิคตํ อธิคจฺฉติ อธิคตา น ปริหายติ อธิคเตเนกจฺเจน วิสารโท โหติ น คาฬฺหํ โรคาตงฺกํ ผุสติ มิตฺตวา จ โหติฯ อิเม โข ภิกฺขเว ปญฺจ อานิสํสา สมวตฺถจาเรติฯ ทุติยํฯ>
  text <๓ อตินิวาสสุตฺตํ>
    text <๒๒๓>, <ปญฺจิเม ภิกฺขเว อาทีนวา อตินิวาเสฯ กตเม ปญฺจ พหุภณฺโฑ โหติ พหุภณฺฑสนฺนิจโย พหุเภสชฺโช โหติ พหุเภสชฺชสนฺนิจโย พหุกิจฺโจ โหติ พหุกรณีโย พฺยตฺโต กิํกรณีเยสุ สํสฏฺโฐ วิหรติ คหฏฺฐปพฺพชิเตหิ อนนุโลมิเกน คิหิสํสคฺเคน ตมฺหา จ อาวาสา ปกฺกมนฺโต สาเปกฺโข ปกฺกมติฯ อิเม โข ภิกฺขเว ปญฺจ อาทีนวา อตินิวาเสฯ>
    text <ปญฺจิเม ภิกฺขเว อานิสํสา สมวตฺถวาเสฯ กตเม ปญฺจ น พหุภณฺโฑ โหติ น พหุภณฺฑสนฺนิจโย น พหุเภสชฺโช โหติ น พหุเภสชฺชสนฺนิจโย น พหุกิจฺโจ โหติ น พหุกรณีโย น พฺยตฺโต กิํกรณีเยสุ อสํสฏฺโฐ วิหรติ คหฏฺฐปพฺพชิเตหิ อนนุโลมิเกน คิหิสํสคฺเคน ตมฺหา จ อาวาสา ปกฺกมนฺโต อนเปกฺโข ปกฺกมติฯ อิเม โข ภิกฺขเว ปญฺจ อานิสํสา สมวตฺถวาเสติฯ ตติยํฯ>
  text <๔ มจฺฉรีสุตฺตํ>
    text <๒๒๔>, <ปญฺจิเม ภิกฺขเว อาทีนวา อตินิวาเสฯ กตเม ปญฺจ อาวาสมจฺฉรี โหติ กุลมจฺฉรี โหติ ลาภมจฺฉรี โหติ วณฺณมจฺฉรี โหติ ธมฺมมจฺฉรี โหติฯ อิเม โข ภิกฺขเว ปญฺจ อาทีนวา อตินิวาเสฯ>
    text <ปญฺจิเม ภิกฺขเว อานิสํสา สมวตฺถวาเสฯ กตเม ปญฺจ น อาวาสมจฺฉรี โหติ น กุลมจฺฉรี โหติ น ลาภมจฺฉรี โหติ น วณฺณมจฺฉรี โหติ น ธมฺมมจฺฉรี โหติฯ อิเม โข ภิกฺขเว ปญฺจ อานิสํสา สมวตฺถวาเสติฯ จตุตฺถํฯ>
  text <๕ ปฐมกุลูปกสุตฺตํ>
    text <๒๒๕>, <ปญฺจิเม ภิกฺขเว อาทีนวา กุลูปเก ฯ กตเม ปญฺจ อนามนฺตจาเร อาปชฺชติ รโห นิสชฺชาย อาปชฺชติ ปฏิจฺฉนฺเน อาสเน อาปชฺชติ มาตุคามสฺส อุตฺตริ ฉปฺปญฺจวาจาหิ ธมฺมํ เทเสนฺโต อาปชฺชติ กามสงฺกปฺปพหุโล วิหรติฯ อิเม โข ภิกฺขเว ปญฺจ อาทีนวา กุลูปเกติฯ ปญฺจมํฯ>
  text <๖ ทุติยกุลูปกสุตฺตํ>
    text <๒๒๖>, <ปญฺจิเม ภิกฺขเว อาทีนวา กุลูปกสฺส ภิกฺขุโน อติเวลํ กุเลสุ สํสฏฺฐสฺส วิหรโตฯ กตเม ปญฺจ มาตุคามสฺส อภิณฺหทสฺสนํ ทสฺสเน สติ สํสคฺโค สํสคฺเค สติ วิสฺสาโส วิสฺสาเส สติ โอตาโร โอติณฺณจิตฺตสฺเสตํ ปาฏิกงฺขํ อนภิรโต วา พฺรหฺมจริยํ จริสฺสติ อญฺญตรํ วา สํกิลิฏฺฐํ อาปตฺติํ อาปชฺชิสฺสติ สิกฺขํ วา ปจฺจกฺขาย หีนายาวตฺติสฺสติฯ อิเม โข ภิกฺขเว ปญฺจ อาทีนวา กุลูปกสฺส ภิกฺขุโน อติเวลํ กุเลสุ สํสฏฺฐสฺส วิหรโตติฯ ฉฏฺฐํฯ>
  text <๗ โภคสุตฺตํ>
    text <๒๒๗>, <ปญฺจิเม ภิกฺขเว อาทีนวา โภเคสุฯ กตเม ปญฺจ อคฺคิสาธารณา โภคา อุทกสาธารณา โภคา ราชสาธารณา โภคา โจรสาธารณา โภคา อปฺปิเยหิ ทายาเทหิ สาธารณา โภคาฯ อิเม โข ภิกฺขเว ปญฺจ อาทีนวา โภเคสุฯ>
    text <ปญฺจิเม ภิกฺขเว อานิสํสา โภเคสุฯ กตเม ปญฺจ โภเค นิสฺสาย อตฺตานํ สุเขติ ปีเณติ สมฺมา สุขํ ปริหรติ มาตาปิตโร สุเขติ ปีเณติ สมฺมา สุขํ ปริหรติ ปุตฺตทารทาสกมฺมกรโปริเส สุเขติ ปีเณติ สมฺมา สุขํ ปริหรติ มิตฺตามจฺเจ สุเขติ ปีเณติ สมฺมา สุขํ ปริหรติ สมณพฺราหฺมเณสุ อุทฺธคฺคิกํ ทกฺขิณํ ปติฏฺฐาเปติ โสวคฺคิกํ สุขวิปากํ สคฺคสํวตฺตนิกํฯ อิเม โข ภิกฺขเว ปญฺจ อานิสํสา โภเคสูติฯ สตฺตมํฯ>
  text <๘ อุสฺสูรภตฺตสุตฺตํ>
    text <๒๒๘>, <ปญฺจิเม ภิกฺขเว อาทีนวา อุสฺสูรภตฺเต กุเลฯ กตเม ปญฺจ เย เต อติถี ปาหุนา เต น กาเลน ปฏิปูเชนฺติ ยา ตา พลิปฏิคฺคาหิกา เทวตา ตา น กาเลน ปฏิปูเชนฺติ เย เต สมณพฺราหฺมณา เอกภตฺติกา รตฺตูปรตา วิรตา วิกาลโภชนา เต น กาเลน ปฏิปูเชนฺติ ทาสกมฺมกรโปริสา วิมุขา กมฺมํ กโรนฺติ ตาวตกํเยว อสมเยน ภุตฺตํ อโนชวนฺตํ โหติฯ อิเม โข ภิกฺขเว ปญฺจ อาทีนวา อุสฺสูรภตฺเต กุเลฯ>
    text <ปญฺจิเม ภิกฺขเว อานิสํสา สมยภตฺเต กุเลฯ กตเม ปญฺจ เย เต อติถี ปาหุนา เต กาเลน ปฏิปูเชนฺติ ยา ตา พลิปฏิคฺคาหิกา เทวตา ตา กาเลน ปฏิปูเชนฺติ เย เต สมณพฺราหฺมณา เอกภตฺติกา รตฺตูปรตา วิรตา วิกาลโภชนา เต กาเลน ปฏิปูเชนฺติ ทาสกมฺมกรโปริสา อวิมุขา กมฺมํ กโรนฺติ ตาวตกํเยว สมเยน ภุตฺตํ โอชวนฺตํ โหติฯ อิเม โข ภิกฺขเว ปญฺจ อานิสํสา สมยภตฺเต กุเลติฯ อฏฺฐมํฯ>
  text <๙ ปฐมกณฺหสปฺปสุตฺตํ>
    text <๒๒๙>, <ปญฺจิเม ภิกฺขเว อาทีนวา กณฺหสปฺเปฯ กตเม ปญฺจ อสุจิ ทุคฺคนฺโธ สภีรุ สปฺปฏิภโย มิตฺตทุพฺภี อิเม โข ภิกฺขเว ปญฺจ อาทีนวา กณฺหสปฺเปฯ เอวเมวํ โข ภิกฺขเว ปญฺจิเม อาทีนวา มาตุคาเมฯ กตเม ปญฺจ อสุจิ ทุคฺคนฺโธ สภีรุ สปฺปฏิภโย มิตฺตทุพฺภี อิเม โข ภิกฺขเว ปญฺจ อาทีนวา มาตุคาเมติฯ นวมํฯ>
  text <๑๐ ทุติยกณฺหสปฺปสุตฺตํ>
    text <๒๓๐>, <ปญฺจิเม ภิกฺขเว อาทีนวา กณฺหสปฺเปฯ กตเม ปญฺจ โกธโน อุปนาหี โฆรวิโส ทุชฺชิวฺโห มิตฺตทุพฺภี อิเม โข ภิกฺขเว ปญฺจ อาทีนวา กณฺหสปฺเปฯ>
    text <เอวเมวํ โข ภิกฺขเว ปญฺจิเม อาทีนวา มาตุคาเมฯ กตเม ปญฺจ โกธโน อุปนาหี โฆรวิโส ทุชฺชิวฺโห มิตฺตทุพฺภีฯ ตตฺริทํ ภิกฺขเว มาตุคามสฺส โฆรวิสตา เยภุยฺเยน ภิกฺขเว มาตุคาโม ติพฺพราโคฯ ตตฺริทํ ภิกฺขเว มาตุคามสฺส ทุชฺชิวฺหตา เยภุยฺเยน ภิกฺขเว มาตุคาโม ปิสุณวาโจฯ ตตฺริทํ ภิกฺขเว มาตุคามสฺส มิตฺตทุพฺภิตา เยภุยฺเยน ภิกฺขเว มาตุคาโม อติจารินีฯ อิเม โข ภิกฺขเว ปญฺจ อาทีนวา มาตุคาเมติฯ ทสมํฯ>
    stand <ทีฆจาริกวคฺโค ตติโยฯ>
    text <ตสฺสุทฺทานํ>
    block
      text <ทฺเว ทีฆจาริกา วุตฺตา อตินิวาสมจฺฉรี>
      text <ทฺเว จ กุลูปกา โภคา ภตฺตํ สปฺปาปเร ทุเวติฯ>
