text <๒๒ ๒ อกฺโกสกวคฺโค>
  text <๑ อกฺโกสกสุตฺตํ>
    text <๒๑๑>, <โย โส ภิกฺขเว ภิกฺขุ อกฺโกสกปริภาสโก อริยูปวาที สพฺรหฺมจารีนํ ตสฺส ปญฺจ อาทีนวา ปาฏิกงฺขาฯ กตเม ปญฺจ ปาราชิโก วา โหติ ฉินฺนปริปนฺโถ อญฺญตรํ วา สํกิลิฏฺฐํ อาปตฺติํ อาปชฺชติ พาฬฺหํ วา โรคาตงฺกํ ผุสติ สมฺมูฬฺโห กาลํ กโรติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ โย โส ภิกฺขเว ภิกฺขุ อกฺโกสกปริภาสโก อริยูปวาที สพฺรหฺมจารีนํ ตสฺส อิเม ปญฺจ อาทีนวา ปาฏิกงฺขาติฯ ปฐมํฯ>
  text <๒ ภณฺฑนการกสุตฺตํ>
    text <๒๑๒>, <โย โส ภิกฺขเว ภิกฺขุ ภณฺฑนการโก กลหการโก วิวาทการโก ภสฺสการโก สงฺเฆ อธิกรณการโก ตสฺส ปญฺจ อาทีนวา ปาฏิกงฺขาฯ กตเม ปญฺจ อนธิคตํ นาธิคจฺฉติ อธิคตา ปริหายติ ปาปโก กิตฺติสทฺโท อพฺภุคฺคจฺฉติ สมฺมูฬฺโห กาลํ กโรติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ โย โส ภิกฺขเว ภิกฺขุ ภณฺฑนการโก กลหการโก วิวาทการโก ภสฺสการโก สงฺเฆ อธิกรณการโก ตสฺส อิเม ปญฺจ อาทีนวา ปาฏิกงฺขาติฯ ทุติยํฯ>
  text <๓ สีลสุตฺตํ>
    text <๒๑๓>, <ปญฺจิเม ภิกฺขเว อาทีนวา ทุสฺสีลสฺส สีลวิปตฺติยาฯ กตเม ปญฺจ อิธ ภิกฺขเว ทุสฺสีโล สีลวิปนฺโน ปมาทาธิกรณํ มหติํ โภคชานิํ นิคจฺฉติฯ อยํ ภิกฺขเว ปฐโม อาทีนโว ทุสฺสีลสฺส สีลวิปตฺติยาฯ>
    text <ปุน จปรํ ภิกฺขเว ทุสฺสีลสฺส สีลวิปนฺนสฺส ปาปโก กิตฺติสทฺโท อพฺภุคฺคจฺฉติฯ อยํ ภิกฺขเว ทุติโย อาทีนโว ทุสฺสีลสฺส สีลวิปตฺติยาฯ>
    text <ปุน จปรํ ภิกฺขเว ทุสฺสีโล สีลวิปนฺโน ยญฺญเทว ปริสํ อุปสงฺกมติ ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ อวิสารโท อุปสงฺกมติ มงฺกุภูโตฯ อยํ ภิกฺขเว ตติโย อาทีนโว ทุสฺสีลสฺส สีลวิปตฺติยาฯ>
    text <ปุน จปรํ ภิกฺขเว ทุสฺสีโล สีลวิปนฺโน สมฺมูฬฺโห กาลํ กโรติฯ อยํ ภิกฺขเว จตุตฺโถ อาทีนโว ทุสฺสีลสฺส สีลวิปตฺติยาฯ>
    text <ปุน จปรํ ภิกฺขเว ทุสฺสีโล สีลวิปนฺโน กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อยํ ภิกฺขเว ปญฺจโม อาทีนโว ทุสฺสีลสฺส สีลวิปตฺติยาฯ อิเม โข ภิกฺขเว ปญฺจ อาทีนวา ทุสฺสีลสฺส สีลวิปตฺติยาฯ>
    text <ปญฺจิเม ภิกฺขเว อานิสํสา สีลวโต สีลสมฺปทายฯ กตเม ปญฺจ อิธ ภิกฺขเว สีลวา สีลสมฺปนฺโน อปฺปมาทาธิกรณํ มหนฺตํ โภคกฺขนฺธํ อธิคจฺฉติฯ อยํ ภิกฺขเว ปฐโม อานิสํโส สีลวโต สีลสมฺปทายฯ>
    text <ปุน จปรํ ภิกฺขเว สีลวโต สีลสมฺปนฺนสฺส กลฺยาโณ กิตฺติสทฺโท อพฺภุคฺคจฺฉติฯ อยํ ภิกฺขเว ทุติโย อานิสํโส สีลวโต สีลสมฺปทายฯ>
    text <ปุน จปรํ ภิกฺขเว สีลวา สีลสมฺปนฺโน ยญฺญเทว ปริสํ อุปสงฺกมติ ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ วิสารโท อุปสงฺกมติ อมงฺกุภูโตฯ อยํ ภิกฺขเว ตติโย อานิสํโส สีลวโต สีลสมฺปทายฯ>
    text <ปุน จปรํ ภิกฺขเว สีลวา สีลสมฺปนฺโน อสมฺมูฬฺโห กาลํ กโรติฯ อยํ ภิกฺขเว จตุตฺโถ อานิสํโส สีลวโต สีลสมฺปทายฯ>
    text <ปุน จปรํ ภิกฺขเว สีลวา สีลสมฺปนฺโน กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อยํ ภิกฺขเว ปญฺจโม อานิสํโส สีลวโต สีลสมฺปทายฯ อิเม โข ภิกฺขเว ปญฺจ อานิสํสา สีลวโต สีลสมฺปทายาติฯ ตติยํฯ>
  text <๔ พหุภาณิสุตฺตํ>
    text <๒๑๔>, <ปญฺจิเม ภิกฺขเว อาทีนวา พหุภาณิสฺมิํ ปุคฺคเลฯ กตเม ปญฺจ มุสา ภณติ ปิสุณํ ภณติ ผรุสํ ภณติ สมฺผปฺปลาปํ ภณติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อิเม โข ภิกฺขเว ปญฺจ อาทีนวา พหุภาณิสฺมิํ ปุคฺคเลฯ>
    text <ปญฺจิเม ภิกฺขเว อานิสํสา มนฺตภาณิสฺมิํ ปุคฺคเลฯ กตเม ปญฺจ น มุสา ภณติ น ปิสุณํ ภณติ น ผรุสํ ภณติ น สมฺผปฺปลาปํ ภณติ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข ภิกฺขเว ปญฺจ อานิสํสา มนฺตภาณิสฺมิํ ปุคฺคเลติฯ จตุตฺถํฯ>
  text <๕ ปฐมอกฺขนฺติสุตฺตํ>
    text <๒๑๕>, <ปญฺจิเม ภิกฺขเว อาทีนวา อกฺขนฺติยาฯ กตเม ปญฺจ พหุโน ชนสฺส อปฺปิโย โหติ อมนาโป เวรพหุโล จ โหติ วชฺชพหุโล จ สมฺมูฬฺโห กาลํ กโรติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อิเม โข ภิกฺขเว ปญฺจ อาทีนวา อกฺขนฺติยาฯ>
    text <ปญฺจิเม ภิกฺขเว อานิสํสา ขนฺติยาฯ กตเม ปญฺจ พหุโน ชนสฺส ปิโย โหติ มนาโป น เวรพหุโล โหติ น วชฺชพหุโล อสมฺมูฬฺโห กาลํ กโรติ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข ภิกฺขเว ปญฺจ อานิสํสา ขนฺติยาติฯ ปญฺจมํฯ>
  text <๖ ทุติยอกฺขนฺติสุตฺตํ>
    text <๒๑๖>, <ปญฺจิเม ภิกฺขเว อาทีนวา อกฺขนฺติยาฯ กตเม ปญฺจ พหุโน ชนสฺส อปฺปิโย โหติ อมนาโป ลุทฺโท จ โหติ วิปฺปฏิสารี จ สมฺมูฬฺโห กาลํ กโรติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อิเม โข ภิกฺขเว ปญฺจ อาทีนวา อกฺขนฺติยาฯ>
    text <ปญฺจิเม ภิกฺขเว อานิสํสา ขนฺติยาฯ กตเม ปญฺจ พหุโน ชนสฺส ปิโย โหติ มนาโป อลุทฺโท จ โหติ อวิปฺปฏิสารี จ อสมฺมูฬฺโห กาลํ กโรติ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข ภิกฺขเว ปญฺจ อานิสํสา ขนฺติยาติฯ ฉฏฺฐํฯ>
  text <๗ ปฐมอปาสาทิกสุตฺตํ>
    text <๒๑๗>, <ปญฺจิเม ภิกฺขเว อาทีนวา อปาสาทิเกฯ กตเม ปญฺจ อตฺตาปิ อตฺตานํ อุปวทติ อนุวิจฺจ วิญฺญู ครหนฺติ ปาปโก กิตฺติสทฺโท อพฺภุคฺคจฺฉติ สมฺมูฬฺโห กาลํ กโรติ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อิเม โข ภิกฺขเว ปญฺจ อาทีนวา อปาสาทิเกฯ>
    text <ปญฺจิเม ภิกฺขเว อานิสํสา ปาสาทิเก ฯ กตเม ปญฺจ อตฺตาปิ อตฺตานํ น อุปวทติ อนุวิจฺจ วิญฺญู ปสํสนฺติ กลฺยาโณ กิตฺติสทฺโท อพฺภุคฺคจฺฉติ อสมฺมูฬฺโห กาลํ กโรติ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข ภิกฺขเว ปญฺจ อานิสํสา ปาสาทิเกติฯ สตฺตมํฯ>
  text <๘ ทุติยอปาสาทิกสุตฺตํ>
    text <๒๑๘>, <ปญฺจิเม ภิกฺขเว อาทีนวา อปาสาทิเกฯ กตเม ปญฺจ อปฺปสนฺนา นปฺปสีทนฺติ ปสนฺนานญฺจ เอกจฺจานํ อญฺญถตฺตํ โหติ สตฺถุสาสนํ อกตํ โหติ ปจฺฉิมา ชนตา ทิฏฺฐานุคติํ อาปชฺชติ จิตฺตมสฺส นปฺปสีทติฯ อิเม โข ภิกฺขเว ปญฺจ อาทีนวา อปาสาทิเกฯ>
    text <ปญฺจิเม ภิกฺขเว อานิสํสา ปาสาทิเกฯ กตเม ปญฺจ อปฺปสนฺนา ปสีทนฺติ ปสนฺนานญฺจ ภิยฺโยภาโว โหติ สตฺถุสาสนํ กตํ โหติ ปจฺฉิมา ชนตา ทิฏฺฐานุคติํ อาปชฺชติ จิตฺตมสฺส ปสีทติฯ อิเม โข ภิกฺขเว ปญฺจ อานิสํสา ปาสาทิเกติฯ อฏฺฐมํฯ>
  text <๙ อคฺคิสุตฺตํ>
    text <๒๑๙>, <ปญฺจิเม ภิกฺขเว อาทีนวา อคฺคิสฺมิํฯ กตเม ปญฺจ อจกฺขุสฺโส ทุพฺพณฺณกรโณ ทุพฺพลกรโณ สงฺคณิกาปวฑฺฒโน ติรจฺฉานกถาปวตฺตนิโก โหติฯ อิเม โข ภิกฺขเว ปญฺจ อาทีนวา อคฺคิสฺมินฺติฯ นวมํฯ>
  text <๑๐ มธุราสุตฺตํ>
    text <๒๒๐>, <ปญฺจิเม ภิกฺขเว อาทีนวา มธุรายํฯ กตเม ปญฺจ วิสมา พหุรชา จณฺฑสุนขา วาฬยกฺขา ทุลฺลภปิณฺฑา อิเม โข ภิกฺขเว ปญฺจ อาทีนวา มธุรายนฺติฯ ทสมํฯ>
    stand <อกฺโกสกวคฺโค ทุติโยฯ>
    text <ตสฺสุทฺทานํ>
    block
      text <อกฺโกสภณฺฑนสีลํ พหุภาณี ทฺเว อขนฺติโย>
      text <อปาสาทิกา ทฺเว วุตฺตา อคฺคิสฺมิํ มธุเรน จาติฯ>
