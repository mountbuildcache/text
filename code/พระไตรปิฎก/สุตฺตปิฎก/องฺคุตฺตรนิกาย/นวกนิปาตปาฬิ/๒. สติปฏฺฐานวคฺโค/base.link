text <๗ ๒ สติปฏฺฐานวคฺโค>
  text <๑ สิกฺขาทุพฺพลฺยสุตฺตํ>
    text <๖๓>, <ปญฺจิมานิ ภิกฺขเว สิกฺขาทุพฺพลฺยานิฯ กตมานิ ปญฺจ ปาณาติปาโต อทินฺนาทานํ กาเมสุมิจฺฉาจาโร มุสาวาโท สุราเมรยมชฺชปมาทฏฺฐานํ อิมานิ โข ภิกฺขเว ปญฺจ สิกฺขาทุพฺพลฺยานิฯ>
    text <อิเมสํ โข ภิกฺขเว ปญฺจนฺนํ สิกฺขาทุพฺพลฺยานํ ปหานาย จตฺตาโร สติปฏฺฐานา ภาเวตพฺพาฯ กตเม จตฺตาโร อิธ ภิกฺขเว ภิกฺขุ กาเย กายานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํ เวทนาสุ…เป … จิตฺเต…เป … ธมฺเมสุ ธมฺมานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํฯ อิเมสํ โข ภิกฺขเว ปญฺจนฺนํ สิกฺขาทุพฺพลฺยานํ ปหานาย อิเม จตฺตาโร สติปฏฺฐานา ภาเวตพฺพาติฯ ปฐมํฯ>
  text <๒ นีวรณสุตฺตํ>
    text <๖๔>, <ปญฺจิมานิ ภิกฺขเว นีวรณานิฯ กตมานิ ปญฺจ กามจฺฉนฺทนีวรณํ พฺยาปาทนีวรณํ ถินมิทฺธนีวรณํ อุทฺธจฺจกุกฺกุจฺจนีวรณํ วิจิกิจฺฉานีวรณํ อิมานิ โข ภิกฺขเว ปญฺจ นีวรณานิฯ>
    text <อิเมสํ โข ภิกฺขเว ปญฺจนฺนํ นีวรณานํ ปหานาย จตฺตาโร สติปฏฺฐานา ภาเวตพฺพาฯ กตเม จตฺตาโร อิธ ภิกฺขเว ภิกฺขุ กาเย กายานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํ เวทนาสุ…เป … จิตฺเต…เป … ธมฺเมสุ ธมฺมานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํฯ อิเมสํ โข ภิกฺขเว ปญฺจนฺนํ นีวรณานํ ปหานาย อิเม จตฺตาโร สติปฏฺฐานา ภาเวตพฺพาติฯ ทุติยํฯ>
  text <๓ กามคุณสุตฺตํ>
    text <๖๕>, <ปญฺจิเม ภิกฺขเว กามคุณาฯ กตเม ปญฺจ จกฺขุวิญฺเญยฺยา รูปา อิฏฺฐา กนฺตา มนาปา ปิยรูปา กามูปสํหิตา รชนียา โสตวิญฺเญยฺยา สทฺทา…เป … ฆานวิญฺเญยฺยา คนฺธา… ชิวฺหาวิญฺเญยฺยา รสา… กายวิญฺเญยฺยา โผฏฺฐพฺพา อิฏฺฐา กนฺตา มนาปา ปิยรูปา กามูปสํหิตา รชนียาฯ อิเม โข ภิกฺขเว ปญฺจ กามคุณาฯ>
    text <อิเมสํ โข ภิกฺขเว ปญฺจนฺนํ กามคุณานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ ตติยํฯ>
  text <๔ อุปาทานกฺขนฺธสุตฺตํ>
    text <๖๖>, <ปญฺจิเม ภิกฺขเว อุปาทานกฺขนฺธาฯ กตเม ปญฺจ รูปุปาทานกฺขนฺโธ เวทนุปาทานกฺขนฺโธ สญฺญุปาทานกฺขนฺโธ สงฺขารุปาทานกฺขนฺโธ วิญฺญาณุปาทานกฺขนฺโธ อิเม โข ภิกฺขเว ปญฺจุปาทานกฺขนฺธาฯ>
    text <อิเมสํ โข ภิกฺขเว ปญฺจนฺนํ อุปาทานกฺขนฺธานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ จตุตฺถํฯ>
  text <๕ โอรมฺภาคิยสุตฺตํ>
    text <๖๗>, <ปญฺจิมานิ ภิกฺขเว โอรมฺภาคิยานิ สํโยชนานิฯ กตมานิ ปญฺจ สกฺกายทิฏฺฐิ วิจิกิจฺฉา สีลพฺพตปรามาโส กามจฺฉนฺโท พฺยาปาโท อิมานิ โข ภิกฺขเว ปญฺโจรมฺภาคิยานิ สํโยชนานิฯ>
    text <อิเมสํ โข ภิกฺขเว ปญฺจนฺนํ โอรมฺภาคิยานํ สํโยชนานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ ปญฺจมํฯ>
  text <๖ คติสุตฺตํ>
    text <๖๘>, <ปญฺจิมา ภิกฺขเว คติโยฯ กตมา ปญฺจ นิรโย ติรจฺฉานโยนิ เปตฺติวิสโย มนุสฺสา เทวา อิมา โข ภิกฺขเว ปญฺจ คติโยฯ>
    text <อิมาสํ โข ภิกฺขเว ปญฺจนฺนํ คตีนํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ ฉฏฺฐํฯ>
  text <๗ มจฺฉริยสุตฺตํ>
    text <๖๙>, <ปญฺจิมานิ ภิกฺขเว มจฺฉริยานิฯ กตมานิ ปญฺจ อาวาสมจฺฉริยํ กุลมจฺฉริยํ ลาภมจฺฉริยํ วณฺณมจฺฉริยํ ธมฺมมจฺฉริยํ อิมานิ โข ภิกฺขเว ปญฺจ มจฺฉริยานิฯ>
    text <อิเมสํ โข ภิกฺขเว ปญฺจนฺนํ มจฺฉริยานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ สตฺตมํฯ>
  text <๘ อุทฺธมฺภาคิยสุตฺตํ>
    text <๗๐>, <ปญฺจิมานิ ภิกฺขเว อุทฺธมฺภาคิยานิ สํโยชนานิฯ กตมานิ ปญฺจ รูปราโค อรูปราโค มาโน อุทฺธจฺจํ อวิชฺชา อิมานิ โข ภิกฺขเว ปญฺจุทฺธมฺภาคิยานิ สํโยชนานิฯ>
    text <อิเมสํ โข ภิกฺขเว ปญฺจนฺนํ อุทฺธมฺภาคิยานํ สํโยชนานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ อฏฺฐมํฯ>
  text <๙ เจโตขิลสุตฺตํ>
    text <๗๑>, <ปญฺจิเม ภิกฺขเว เจโตขิลา ฯ กตเม ปญฺจ อิธ ภิกฺขเว ภิกฺขุ สตฺถริ กงฺขติ วิจิกิจฺฉติ นาธิมุจฺจติ น สมฺปสีทติฯ โย โส ภิกฺขเว ภิกฺขุ สตฺถริ กงฺขติ วิจิกิจฺฉติ นาธิมุจฺจติ น สมฺปสีทติ ตสฺส จิตฺตํ น นมติ อาตปฺปาย อนุโยคาย สาตจฺจาย ปธานายฯ ยสฺส จิตฺตํ น นมติ อาตปฺปาย อนุโยคาย สาตจฺจาย ปธานาย อยํ ปฐโม เจโตขิโลฯ>
    text <ปุน จปรํ ภิกฺขเว ภิกฺขุ ธมฺเม กงฺขติ…เป … สงฺเฆ กงฺขติ… สิกฺขาย กงฺขติ… สพฺรหฺมจารีสุ กุปิโต โหติ อนตฺตมโน อาหตจิตฺโต ขิลชาโตฯ โย โส ภิกฺขเว ภิกฺขุ สพฺรหฺมจารีสุ กุปิโต โหติ อนตฺตมโน อาหตจิตฺโต ขิลชาโต ตสฺส จิตฺตํ น นมติ อาตปฺปาย อนุโยคาย สาตจฺจาย ปธานายฯ ยสฺส จิตฺตํ น นมติ อาตปฺปาย อนุโยคาย สาตจฺจาย ปธานาย อยํ ปญฺจโม เจโตขิโลฯ>
    text <อิเมสํ โข ภิกฺขเว ปญฺจนฺนํ เจโตขิลานํ ปหานาย…เป … อิเม จตฺตาโร สติปฏฺฐานา ภาเวตพฺพาติฯ นวมํฯ>
  text <๑๐ เจตโสวินิพนฺธสุตฺตํ>
    text <๗๒>, <ปญฺจิเม ภิกฺขเว เจตโสวินิพนฺธา ฯ กตเม ปญฺจ อิธ ภิกฺขเว ภิกฺขุ กาเมสุ อวีตราโค โหติ อวิคตจฺฉนฺโท อวิคตเปโม อวิคตปิปาโส อวิคตปริฬาโห อวิคตตณฺโหฯ โย โส ภิกฺขเว ภิกฺขุ กาเมสุ อวีตราโค โหติ อวิคตจฺฉนฺโท อวิคตเปโม อวิคตปิปาโส อวิคตปริฬาโห อวิคตตณฺโห ตสฺส จิตฺตํ น นมติ อาตปฺปาย อนุโยคาย สาตจฺจาย ปธานายฯ ยสฺส จิตฺตํ น นมติ อาตปฺปาย อนุโยคาย สาตจฺจาย ปธานาย อยํ ปฐโม เจตโสวินิพนฺโธฯ>
    text <ปุน จปรํ ภิกฺขเว ภิกฺขุ กาเย อวีตราโค โหติ…เป … รูเป อวีตราโค โหติ… ยาวทตฺถํ อุทราวเทหกํ ภุญฺชิตฺวา เสยฺยสุขํ ปสฺสสุขํ มิทฺธสุขํ อนุยุตฺโต วิหรติ … อญฺญตรํ เทวนิกายํ ปณิธาย พฺรหฺมจริยํ จรติ อิมินาหํ สีเลน วา วเตน วา ตเปน วา พฺรหฺมจริเยน วา เทโว วา ภวิสฺสามิ เทวญฺญตโร วาติฯ โย โส ภิกฺขเว ภิกฺขุ อญฺญตรํ เทวนิกายํ ปณิธาย พฺรหฺมจริยํ จรติ อิมินาหํ สีเลน วา วเตน วา ตเปน วา พฺรหฺมจริเยน วา เทโว วา ภวิสฺสามิ เทวญฺญตโร วาติ ตสฺส จิตฺตํ น นมติ อาตปฺปาย อนุโยคาย สาตจฺจาย ปธานายฯ ยสฺส จิตฺตํ น นมติ อาตปฺปาย อนุโยคาย สาตจฺจาย ปธานาย อยํ ปญฺจโม เจตโสวินิพนฺโธฯ อิเม โข ภิกฺขเว ปญฺจ เจตโสวินิพนฺธาฯ>
    text <อิเมสํ โข ภิกฺขเว ปญฺจนฺนํ เจตโสวินิพนฺธานํ ปหานาย จตฺตาโร สติปฏฺฐานา ภาเวตพฺพาฯ กตเม จตฺตาโร อิธ ภิกฺขเว ภิกฺขุ กาเย กายานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํ เวทนาสุ…เป … จิตฺเต…เป … ธมฺเมสุ ธมฺมานุปสฺสี วิหรติ อาตาปี สมฺปชาโน สติมา วิเนยฺย โลเก อภิชฺฌาโทมนสฺสํฯ อิเมสํ โข ภิกฺขเว ปญฺจนฺนํ เจตโสวินิพนฺธานํ ปหานาย อิเม จตฺตาโร สติปฏฺฐานา ภาเวตพฺพาติฯ ทสมํฯ>
    stand <สติปฏฺฐานวคฺโค ทุติโยฯ>
    text <ตสฺสุทฺทานํ>
    block
      text <สิกฺขา นีวรณากามา ขนฺธา จ โอรมฺภาคิยา คติ>
      text <มจฺเฉรํ อุทฺธมฺภาคิยา อฏฺฐมํ เจโตขิลา วินิพนฺธาติฯ>
