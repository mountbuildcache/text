text <๓ พาลวคฺโค>
  text <๒๒>, <ทฺเวเม ภิกฺขเว พาลาฯ กตเม ทฺเว โย จ อจฺจยํ อจฺจยโต น ปสฺสติ โย จ อจฺจยํ เทเสนฺตสฺส ยถาธมฺมํ นปฺปฏิคฺคณฺหาติ ฯ อิเม โข ภิกฺขเว ทฺเว พาลาติฯ ทฺเวเม ภิกฺขเว ปณฺฑิตาฯ กตเม ทฺเว โย จ อจฺจยํ อจฺจยโต ปสฺสติ โย จ อจฺจยํ เทเสนฺตสฺส ยถาธมฺมํ ปฏิคฺคณฺหาติฯ อิเม โข ภิกฺขเว ทฺเว ปณฺฑิตาติฯ>
  text <๒๓>, <ทฺเวเม ภิกฺขเว ตถาคตํ อพฺภาจิกฺขนฺติฯ กตเม ทฺเว ทุฏฺโฐ วา โทสนฺตโร สทฺโธ วา ทุคฺคหิเตน ฯ อิเม โข ภิกฺขเว ทฺเว ตถาคตํ อพฺภาจิกฺขนฺตีติฯ>
  text <๒๔>, <ทฺเวเม ภิกฺขเว ตถาคตํ อพฺภาจิกฺขนฺติฯ กตเม ทฺเว โย จ อภาสิตํ อลปิตํ ตถาคเตน ภาสิตํ ลปิตํ ตถาคเตนาติ ทีเปติ โย จ ภาสิตํ ลปิตํ ตถาคเตน อภาสิตํ อลปิตํ ตถาคเตนาติ ทีเปติฯ อิเม โข ภิกฺขเว ทฺเว ตถาคตํ อพฺภาจิกฺขนฺตีติฯ ทฺเวเม ภิกฺขเว ตถาคตํ นาพฺภาจิกฺขนฺติฯ กตเม ทฺเว โย จ อภาสิตํ อลปิตํ ตถาคเตน อภาสิตํ อลปิตํ ตถาคเตนาติ ทีเปติ โย จ ภาสิตํ ลปิตํ ตถาคเตน ภาสิตํ ลปิตํ ตถาคเตนาติ ทีเปติฯ อิเม โข ภิกฺขเว ทฺเว ตถาคตํ นาพฺภาจิกฺขนฺตีติฯ>
  text <๒๕>, <ทฺเวเม ภิกฺขเว ตถาคตํ อพฺภาจิกฺขนฺติฯ กตเม ทฺเว โย จ เนยฺยตฺถํ สุตฺตนฺตํ นีตตฺโถ สุตฺตนฺโตติ ทีเปติ โย จ นีตตฺถํ สุตฺตนฺตํ เนยฺยตฺโถ สุตฺตนฺโตติ ทีเปติฯ อิเม โข ภิกฺขเว ทฺเว ตถาคตํ อพฺภาจิกฺขนฺตีติฯ>
  text <๒๖>, <ทฺเวเม ภิกฺขเว ตถาคตํ นาพฺภาจิกฺขนฺติฯ กตเม ทฺเว โย จ เนยฺยตฺถํ สุตฺตนฺตํ เนยฺยตฺโถ สุตฺตนฺโตติ ทีเปติ โย จ นีตตฺถํ สุตฺตนฺตํ นีตตฺโถ สุตฺตนฺโตติ ทีเปติฯ อิเม โข ภิกฺขเว ทฺเว ตถาคตํ นาพฺภาจิกฺขนฺตีติฯ>
  text <๒๗>, <ปฏิจฺฉนฺนกมฺมนฺตสฺส ภิกฺขเว ทฺวินฺนํ คตีนํ อญฺญตรา คติ ปาฏิกงฺขา นิรโย วา ติรจฺฉานโยนิ วาติฯ อปฺปฏิจฺฉนฺนกมฺมนฺตสฺส ภิกฺขเว ทฺวินฺนํ คตีนํ อญฺญตรา คติ ปาฏิกงฺขา เทวา วา มนุสฺสา วาติฯ>
  text <๒๘>, <มิจฺฉาทิฏฺฐิกสฺส ภิกฺขเว ทฺวินฺนํ คตีนํ อญฺญตรา คติ ปาฏิกงฺขา นิรโย วา ติรจฺฉานโยนิ วาติฯ>
  text <๒๙>, <สมฺมาทิฏฺฐิกสฺส ภิกฺขเว ทฺวินฺนํ คตีนํ อญฺญตรา คติ ปาฏิกงฺขา เทวา วา มนุสฺสา วาติฯ>
  text <๓๐>, <ทุสฺสีลสฺส ภิกฺขเว ทฺเว ปฏิคฺคาหา นิรโย วา ติรจฺฉานโยนิ วาฯ สีลวโต ภิกฺขเว ทฺเว ปฏิคฺคาหา เทวา วา มนุสฺสา วาติ ฯ>
  text <๓๑>, <ทฺวาหํ ภิกฺขเว อตฺถวเส สมฺปสฺสมาโน อรญฺญวนปตฺถานิ ปนฺตานิ เสนาสนานิ ปฏิเสวามิฯ กตเม ทฺเว อตฺตโน จ ทิฏฺฐธมฺมสุขวิหารํ สมฺปสฺสมาโน ปจฺฉิมญฺจ ชนตํ อนุกมฺปมาโนฯ อิเม โข อหํ ภิกฺขเว ทฺเว อตฺถวเส สมฺปสฺสมาโน อรญฺญวนปตฺถานิ ปนฺตานิ เสนาสนานิ ปฏิเสวามีติฯ>
  text <๓๒>, <ทฺเว เม ภิกฺขเว ธมฺมา วิชฺชาภาคิยาฯ กตเม ทฺเว สมโถ จ วิปสฺสนา จฯ สมโถ ภิกฺขเว ภาวิโต กมตฺถ มนุโภติ จิตฺตํ ภาวียติฯ จิตฺตํ ภาวิตํ กมตฺถมนุโภติ โย ราโค โส ปหียติฯ วิปสฺสนา ภิกฺขเว ภาวิตา กมตฺถมนุโภติ ปญฺญา ภาวียติฯ ปญฺญา ภาวิตา กมตฺถมนุโภติ ยา อวิชฺชา สา ปหียติฯ ราคุปกฺกิลิฏฺฐํ วา ภิกฺขเว จิตฺตํ น วิมุจฺจติ อวิชฺชุปกฺกิลิฏฺฐา วา ปญฺญา น ภาวียติฯ อิติ โข ภิกฺขเว ราควิราคา เจโตวิมุตฺติ อวิชฺชาวิราคา ปญฺญาวิมุตฺตีติฯ>
  stand <พาลวคฺโค ตติโยฯ>
