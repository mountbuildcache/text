text <๓ สุตฺตาธิฏฺฐานตติยภูมิ>
  text <๓๒>, <ตตฺถ กตมํ สุตฺตาธิฏฺฐานํ>
  text <โลภาธิฏฺฐานํ โทสาธิฏฺฐานํ โมหาธิฏฺฐานํ อโลภาธิฏฺฐานํ อโทสาธิฏฺฐานํ อโมหาธิฏฺฐานํ กายกมฺมาธิฏฺฐานํ วาจากมฺมาธิฏฺฐานํ มโนกมฺมาธิฏฺฐานํ สทฺธินฺทฺริยาธิฏฺฐานํ วีริยินฺทฺริยาธิฏฺฐานํ สตินฺทฺริยาธิฏฺฐานํ สมาธินฺทฺริยาธิฏฺฐานํ ปญฺญินฺทฺริยาธิฏฺฐานํฯ>
  text <ตตฺถ กตมํ โลภาธิฏฺฐานํ>
  block
    text <วิตกฺกมถิตสฺส ชนฺตุโน ติพฺพราคสฺส สุภานุปสฺสิโน>
    text <ภิยฺโย ตณฺหา ปวฑฺฒติ เอส โข คาฬฺหํ กโรติ พนฺธนํฯ>
    text <ททํ ปิโย โหติ ภชนฺติ นํ พหู กิตฺติญฺจ ปปฺโปติ ยโส จ วฑฺฒติ>
    text <อมงฺกุภูโต ปริสํ วิคาหติ วิสารโท โหติ นโร อมจฺฉรีฯ>
    text <โย ปาณมติปาเตติ มุสาวาทญฺจ ภาสติ>
    text <โลเก อทินฺนํ อาทิยติ ปรทารญฺจ คจฺฉติ>
    text <สุราเมรยปานญฺจ โย นโร อนุยุญฺชติ ฯ>
    text <อปฺปหาย ปญฺจ เวรานิ ทุสฺสีโล อิติ วุจฺจติ>
    text <กายสฺส เภทา ทุปฺปญฺโญ นิรยํ โสปปชฺชติฯ>
    text <สตญฺเจว สหสฺสานํ กปฺปานํ สํสริสฺสติ>
    text <อถวา ปิ ตโต ภิยฺโย คพฺภา คพฺภํ คมิสฺสถฯ>
    text <อนุปาทาย พุทฺธวจนํ สงฺขาเร อตฺตโต อุปาทาย>
    text <ทุกฺขสฺสนฺตํ กริสฺสนฺติ ฐานเมตํ น วิชฺชติฯ>
    text <ฉนฺทา โทสา ภยา โมหา โย ธมฺมํ อติวตฺตติ>
    text <นิหียติ ตสฺส ยโส กาฬปกฺเขว จนฺทิมาฯ>
    text <อสุภานุปสฺสิํ วิหรนฺตํ อินฺทฺริเยสุ สุสํวุตํ>
    text <โภชนมฺหิ จ มตฺตญฺญุํ สทฺธํ อารทฺธวีริยํ>
    text <ตํ เว นปฺปสหติ มาโร วาโต เสลํว ปพฺพตนฺติฯ>
    text <เอกมฺปิ เจ ปาณมทุฏฺฐจิตฺโต เมตฺตายติ กุสโล เตน โหติ>
    text <สพฺเพ จ ปาเณ มนสานุกมฺปํ ปหูตมริโย ปกโรติ ปุญฺญํฯ>
    text <ปญฺญา หิ เสฏฺฐา โลกสฺมิํ ยายํ นิพฺเพธคามินี>
    text <ยาย สมฺมา ปชานาติ ชาติมรณสงฺขยํฯ>
    text <ตุลมตุลญฺจ สมฺภวํ ภวสงฺขารมวสฺสชิ มุนิ>
    text <อชฺฌตฺตรโต สมาหิโต อภินฺทิ กวจมิวตฺตสมฺภวนฺติฯ>
    text <กาเยน กุสลํ กเร อสฺส กาเยน สํวุโต>
    text <กายทุจฺจริตํ หิตฺวา กาเยน สุจริตํ จเรฯ>
    text <สุภาสิตํ อุตฺตมมาหุ สนฺโต ธมฺมํ ภเณ นาธมฺมํ ตํ ทุติยํ>
    text <ปิยํ ภเณ นาปฺปิยํ ตํ ตติยํ สจฺจํ ภเณ นาลิกํ ตํ จตุตฺถํฯ>
    text <มเนน กุสลํ กมฺมํ มนสา สํวุโต ภเว>
    text <มโนทุจฺจริตํ หิตฺวา มนสา สุจริตํ จเรฯ>
    text <วาจานุรกฺขี มนสา สุสํวุโต กาเยน จ นากุสลํ กยิรา>
    text <เอเต ตโย กมฺมปเถ วิโสธเย อาราธเย มคฺคมิสิปฺปเวทิตํฯ>
    text <ยสฺส สทฺธา ตถาคเต อจลา สุปฺปติฏฺฐิตา>
    text <สีลญฺจ ยสฺส กลฺยาณํ อริยกนฺตํ ปสํสิตํฯ>
    text <สงฺเฆ ปสาโท ยสฺสตฺถิ อุชุภูตญฺจ ทสฺสนํ>
    text <อทลิทฺโทติ ตํ อาหุ อโมฆํ ตสฺส ชีวิตํฯ>
    text <สทฺธา เว นนฺทิกา อาราธิโก โน ตสฺส สทฺโธติ>
    text <สพฺพํ สิยาติ ภควนฺตํ ตถารูโป ธมฺมสมฺปสาโทฯ>
    text <อารมฺภถ นิกฺกมถ ยุญฺชถ พุทฺธสาสเน>
    text <ธุนาถ มจฺจุโน เสนํ นฬาคารํว กุญฺชโรฯ>
    text <สตีมโต สทา ภทฺทํ ภทฺทมตฺถุ สตีมโต>
    text <สตีมโต สทา เสยฺโย สตีมา สุขเมธติฯ>
    text <อากงฺขโต เต นรทมฺมสารถิ เทวา มนุสฺสา มนสา วิจินฺติตํ>
    text <สพฺเพน ชญฺญา กสิณาปิ ปาณิโน สนฺตํ สมาธิํ อรณํ นิเสวโตฯ>
    text <อวีตราโค กาเมสุ ยสฺส ปญฺจินฺทฺริยา มุทู>
    text <สทฺธา สติ จ วีริยํ สมโถ จ วิปสฺสนา>
    text <ตาทิสํ ภิกฺขุมาสชฺช ปุพฺเพว อุปหญฺญติฯ>
    text <วิตกฺโก หิ มมตฺถิโก ททํ ปิโย นโร อิติ>
    text <โย ปาณมติปาเตติ ตีณิ ตสฺส พาลลกฺขณํฯ>
    text <สตญฺเจว สหสฺสานํ เย จ สมณพฺราหฺมณา>
    text <ฉนฺทา โทสา ภยา โมหา จตูหิ อคตีหิ จฯ>
    text <อสุภานุปสฺสิํ วิหรนฺตํ นิมิตฺเตสุ อสุภา จ>
    text <เอกมฺปิ เจ ปิยํ ปาณํ มิตฺตา สเจ สุภาสิตาฯ>
    text <ปญฺญา หิ เสฏฺฐา โลกสฺมิํ อนุญฺญา ตีณิ อินฺทฺริยานิ>
    text <กุสลากุสลมูลานิ จ ตุลมตุลญฺจ สมฺภวํฯ>
    text <กาเยน กุสลํ กเร ตีณิ สุจริตานิ จ>
    text <สุภาสิตํ อุตฺตมมาหุ สนฺโต วจีสุจริตานิ จฯ>
    text <กาเยน จ กุสลํ กยิรา มโนทุจฺจริตานิ จ>
    text <กายานุรกฺขี จ สทา ติสฺโส จ ปาริสุทฺธิโยฯ>
    text <ยสฺส สทฺธา ตถาคเต สมุปฺปาเท จ เทสิโต>
    text <อารมฺภถ นิกฺกมถ ยา จ สมฺมปฺปธานตาฯ>
    text <สตีมโต สทา ภทฺทํ สติปฏฺฐานภาวนา>
    text <อากงฺขโต จ อนญฺญาณํ เย จ ตีณิ สมาธโยฯ>
    text <ปญฺญา หิ เสฏฺฐา โลกสฺมิํ ติสฺโส ปญฺญา ปกาสิตา>
    text <อวีตราโค กาเมสุ ตเถว ปญฺจินฺทฺริยาฯ>
  text <วิตกฺกมถิตสฺสาติ กามราโคฯ สุภานุปสฺสิโนติ กามราควตฺถุฯ ภิยฺโย ตณฺหา ปวฑฺฒตีติ กามตณฺหาฯ เอส คาฬฺหํ กโรติ พนฺธนนฺติ ราคํ อิติ โย โย ธมฺโม มูลนิกฺขิตฺโต โส เยเวตฺถ ธมฺโม อุคฺคาวหิตพฺโพ ฯ น ภควา เอกํ ธมฺมํ อารพฺภ อญฺญํ ธมฺมํ เทเสติฯ ยสฺส วิตกฺเกติ กามวิตกฺโก ตเมว วิตกฺกํ กามวิตกฺเกน นิทฺทิสียติฯ ติพฺพราคสฺสาติ ตสฺเสว วิตกฺกสฺส วตฺถุํ นิทฺทิสติฯ สุภานุปสฺสิโน ภิยฺโย ตณฺหา ปวฑฺฒตีติ ตเมว ราคํ กามตณฺหาติ นิทฺทิสติฯ เอส คาฬฺหํ กโรติ พนฺธนนฺติ ตเมว ตณฺหาสํโยชนํ นิทฺทิสติฯ เอวํ คาถาสุ อนุมินิตพฺพํฯ เอวํ สเวยฺยากรเณสุฯ>
  text <ตตฺถ ภควา เอกํ ธมฺมํ ติวิธํ นิทฺทิสติ นิสฺสนฺทโต เหตุโต ผลโตฯ>
  text <ททนฺติ ยํ ยํ ทานํ อิทํ ทานมยิกํ ปุญฺญกฺริยํฯ ตตฺถ เหตุฯ ยํ เจตํฯ ภชนฺติ นํ พหู กิตฺตินฺติ โย จ กลฺยาโณ กิตฺติสทฺโท โลเก อพฺภุคฺคจฺฉติ ยํ พหุกสฺส ชนสฺส ปิโย ภวติ มนาโป จฯ ยญฺจ อวิปฺปฏิสารี กาลงฺกโรติ อยํ นิสฺสนฺโทฯ ยํ กายสฺส เภทา เทเวสุ อุปปชฺชตีติ อิทํ ผลํฯ อิทํ โลภาธิฏฺฐานํฯ>
  text <๓๓>, <ตตฺถ กตมํ โทสาธิฏฺฐานํ>
  text <โย ปาณมติปาเตตีติ ทุฏฺโฐ ปาณมติปาเตติฯ มุสาวาทญฺจ ภาสตีติ โทโสปฆาตาย มุสาวาทญฺจ ภาสติฯ สุราเมรยปานญฺจ โย นโร อนุยุญฺชตีติ โทโส นิทานํฯ โย จ สุราเมรยปานํ อนุยุญฺชติ ยถาปรทารวิหารี อมิตฺตา ชนยนฺติฯ>
  text <ปญฺจ เวรานิ อปฺปหายาติ ปญฺจนฺนํ ภิกฺขาปทานํ สมติกฺกมนํ สพฺเพสํ โทสชานํ สา ปณฺณตฺติ เตเนว โทสชนิเตน กมฺเมน ทุสฺสีโล อิติ วุจฺจติ โสปิ ธมฺโม เหตุนา นิทฺทิสิตพฺโพ นิสฺสนฺเทน ผเลน จฯ>
  text <ตีณิ พาลสฺส พาลลกฺขณานิ ทุพฺภาสิตภาสี จ โหติ ทุจฺจินฺติตจินฺตี จ ทุกฺกฏกมฺมการี จฯ ตตฺถ ยํ กาเยน จ วาจาย จ ปรกฺกมติ อิทมสฺส ทุกฺกฏกมฺมการีฯ ตายํ ยถา จ มุสาวาทํ ภาสติ ยถา ปุพฺพนิทฺทิฏฺฐํ อิทมสฺส ทุพฺภาสิตาฯ ยญฺจ สงฺกปฺเปติ มโนทุจฺจริตํ พฺยาปาทํ อิทมสฺส ทุจฺจินฺติตจินฺติตาฯ ยํ โส อิเมหิ ตีหิ พาลลกฺขเณหิ สมนฺนาคโต ตีณิ ตชฺชานิ ทุกฺขานิ โทมนสฺสานิ อนุภวติ โส จ โหติ สภคฺคโต วา ปริสคฺคโต วา ตชฺชํ กถํ กถนฺติฯ ยทา ภวติ โส จ ปาณาติปาตาทิทสอกุสลกมฺมปถา โส ตโตนิทานํ ทุกฺขํ โทมนสฺสํ ปฏิสํเวเทตีติฯ ปุน จปรํ ยทา ปสฺสติ โจรํ ราชาปราธิกํ รญฺญา คหิตํ ชีวิตา โวโรเปตํ ตสฺเสวํ ภวติ สเจ มมมฺปิ ราชา ชาเนยฺย มมมฺปิ ราชา คาหาเปตฺวา ชีวิตา โวโรเปยฺยาติ โส ตโตนิทานํ ทุกฺขํ โทมนสฺสํ ปฏิสํเวเทติฯ ปุน จปรํ พาโล ยทา ภวติ อาสนา สมารูฬฺโห ยาว ยา เม คติ ภวิสฺสติ อิโต เปจฺจ ปรํ มรณาติ โส ตโตนิทานํ ทุกฺขํ โทมนสฺสํ ปฏิสํเวเทติ อิติ พาลลกฺขณํ เหตุฯ ตีณิ ตชฺชานิ ทุกฺขานิ นิสฺสนฺโทฯ กายสฺส เภทา นิรเยสุ อุปปชฺชติ อิทํ ผลํฯ อิทํ โทสาธิฏฺฐานํฯ>
  text <๓๔>, <ตตฺถ กตมํ โมหาธิฏฺฐานํ>
  text <โย ยํ อนมตคฺคสํสารํ สมาปนฺโน ชายเต จ มียเต จ อยํ อวิชฺชาเหตุกาฯ ยานิปิ จ สงฺขารานํ ปโยชนานิ ตานิปิ อวิชฺชาปจฺจยานิ ยํ อทสฺสนํ พุทฺธวจนสฺส อยํ อวิชฺชาสุตฺเตเยว นิทฺทิฏฺฐํฯ โย จ สงฺขาเร อตฺตโต หรติ ปญฺจกฺขนฺเธ ปญฺจ ทิฏฺฐิโย อุปคจฺฉติฯ เอตํ มม เอโสหมสฺมิ เอโส เม อตฺตาติ อิทํ สุตฺตํ อวิชฺชาย นิกฺขิตฺตํ อวิชฺชาย นิกฺขิปิตํฯ เอวํ สตฺถา สุตฺเต นเยน ธมฺเมน นิทฺทิสติฯ อสาธารเณน ตํเยว ตตฺถ นิทฺทิสิตพฺพํฯ น อญฺญํฯ>
  text <เย หิ เกจิ ภิกฺขเว สมณา วา พฺราหฺมณา วา อิทํ ทุกฺขนฺติ นปฺปชานนฺติ จตฺตาริ สจฺจานิ วิตฺถาเรน ยํ ตตฺถ อปฺปชานนา อิทํ ทุกฺขํ อยํ เหตุฯ อปฺปชานนฺโต วิวิเธ สงฺขาเร อภิสงฺขโรติ อยํ นิสฺสนฺโทฯ ยญฺจ ทิฏฺฐิคตานิ ปรามสติ อิทเมว สจฺจํ โมฆมญฺญนฺติ อยํ นิสฺสนฺโทฯ ยํ ปุนพฺภวํ นิพฺพตฺเตติ อิทํ ผลํฯ อยมฺปิ ธมฺโม สนิทฺทิฏฺโฐ เหตุโต จ ผลโต จ นิสฺสนฺทโต จฯ>
  text <เอตฺถ ปน เกจิ ธมฺมา สาธารณา ภวนฺติฯ เหตุ ขลุ อาทิโตเยว สุตฺเต นิกฺขิปิสฺสนฺติฯ ยถา กิํ ภเว จตฺตาริมานิ ภิกฺขเว อคติคมนานิฯ ตตฺถ ยญฺจ ฉนฺทาคติํ คจฺฉติ ยญฺจ ภยาคติํ คจฺฉติ อยํ โลโภ อกุสลมูลํฯ ยํ โทสา อยํ โทโสเยว ฯ ยํ โมหา อยํ โมโหเยวฯ เอวํ อิมานิ ตีณิ อกุสลมูลานิ อาทิโตเยว อุปปริกฺขิตพฺพานิฯ ยตฺถ เอกํ นิทฺทิสิตพฺพํ ตตฺถ เอกํ นิทฺทิสียติฯ ตถา ทฺเว ยถา ตีณิ น หิ อาทีหิ อนิกฺขิตฺเต เหตุ วา นิสฺสนฺโท วา ผลํ วา นิทฺทิสิตพฺพํฯ>
  text <อยญฺเจตฺถ คาถา>
  text <กตฺถ ฉนฺทา จ อยํ โลโภ ยถา นิทฺทิฏฺฐํ ปุพฺเพฯ อิทํ โมหาธิฏฺฐานํฯ>
  text <๓๕>, <ตตฺถ กตมํ อโลภาธิฏฺฐานํ>
  text <ตตฺถ ยา อสุภาย อุปปริกฺขา อยํ กาเมสุ อาทีนวทสฺสเนน ปริจฺจาโคฯ อินฺทฺริเยสุ สุสํวุโต ตสฺเสว อโลภสฺส ปาริปูริยํ มม อายตนโสจิตํ อนุปาทายฯ โภชนมฺหิ จ มตฺตญฺญุนฺติ รสตณฺหาปหานํฯ อิติ อยํ อโลโภ อสุภานุปสฺสิตาย วตฺถุโต ธารยติ โส อโลโภ เหตุฯ อินฺทฺริเยสุ คุตฺตทฺวารตาย โคจรโต ธารยติ โภชเนมตฺตญฺญุตาย ปรโต ธารยติ อยํ นิสฺสนฺโทฯ ตํ เว นปฺปสหติ มาโร วาโต เสลํ ว ปพฺพตนฺติ อิทํ ผลํฯ อิติ โยเยว ธมฺโม อาทิมฺหิ นิกฺขิตฺโต โสเยว มชฺเฌ เจว อวสาเน จฯ>
  text <นาหํ ภิกฺขเว อญฺญํ เอกธมฺมมฺปิ สมนุปสฺสามิ อสมุปฺปนฺนสฺส กามจฺฉนฺทสฺส อนุปฺปาทาย อุปฺปนฺนสฺส วา ปหานาย ยถยิทํ อสุภนิมิตฺตํฯ ตตฺถ อสุภนิมิตฺตํ มนสิกโรนฺตสฺส อนุปฺปนฺโน เจว กามจฺฉนฺโท น อุปฺปชฺชติ อุปฺปนฺโน จ กามจฺฉนฺโท ปหียติฯ อิทํ อโลภสฺส วตฺถุฯ ยํ ปุน อนุปฺปนฺโน กามราโค ปริยาทิยติ รูปราคํ อรูปราคํ อิติ ผลํฯ อิติ อยมฺปิ จ ธมฺโม นิทฺทิฏฺโฐ เหตุโต จ นิสฺสนฺทโต จ ผลโต จฯ อิทํ อโลภาธิฏฺฐานํฯ>
  text <ตตฺถ กตมํ อโทสาธิฏฺฐานํ>
  text <เอกมฺปิ เจ ปาณมทุฏฺฐจิตฺโต เมตฺตายตีติ อยํ อโทโสฯ นิคฺฆาเตน อสฺสาโท กุสโล เตน โหตีติ เตน กุสเลน ธมฺเมน สํยุตฺโต ธมฺมปญฺญตฺติํ คจฺฉติฯ กุสโลติ ยถา ปญฺญาย ปญฺโญ ปณฺฑิจฺเจน ปณฺฑิโตฯ ปหูตมริโย ปกโรติ ปุญฺญนฺติ ตสฺสาเยว วิปาโก อยํ โลกิยสฺส น หิ โลกุตฺตรสฺสฯ ตตฺถ ยา เมตฺตายนา อยํ เหตุฯ ยํ กุสโล ภวติ อยํ นิสฺสนฺโทฯ ยาว อพฺยาปชฺโช ภูมิยํ พหุปุญฺญํ ปสวติ อิทํ ผลํฯ อิติ อโทโส นิทฺทิฏฺโฐ เหตุโต จ นิสฺสนฺทโต จ ผลโต จฯ>
  text <เอกาทสานิสํสา เมตฺตาย เจโตวิมุตฺติยาฯ ตตฺถ ยา เมตฺตาเจโตวิมุตฺติ อยํ อริยธมฺเมสุ ราควิราคา เจโตวิมุตฺติ โลกิกาย ภูมิกา เหตุ ยํ สุขํ อายติํ มนาโป โหติ มนุสฺสานํ อิเม เอกาทส ธมฺมา นิสฺสนฺโทฯ ยญฺจ อกตาวี พฺรหฺมกาเย อุปปชฺชติฯ อิทํ ผลํฯ อิทํ อโทสาธิฏฺฐานํฯ>
  text <๓๖>, <ตตฺถ กตมํ อโมหาธิฏฺฐานํ>
  text <ปญฺญา หิ เสฏฺฐาติ วตฺถุํฯ นิพฺเพธคามินีติ นิพฺพานคามินิยํ ยถาภูตํ ปฏิวิชฺฌติฯ สมฺมา ปชานาติ ชาติมรณสงฺขยนฺติ อโมโหฯ ปญฺญาติ เหตุฯ ยํ ปชานาติ อยํ นิสฺสนฺโทฯ โย ชาติมรณสงฺขโย อิทํ ผลํฯ อิติ อโมโห นิทฺทิฏฺโฐ เหตุนา จ นิสฺสนฺเทน จ ผเลน จฯ>
  text <ตีณิมานิ ภิกฺขเว อินฺทฺริยานิ อนญฺญาตญฺญสฺสามีตินฺทฺริยํ อญฺญินฺทฺริยํ อญฺญาตาวินฺทฺริยํฯ ตตฺถ กตมํ อนญฺญาตญฺญสฺสามีตินฺทฺริยํ อิธ ภิกฺขเว ภิกฺขุ อนภิสเมตสฺส ทุกฺขสฺส อริยสจฺจสฺส อภิสมยาย ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติฯ เอวํ จตุนฺนํ อริยสจฺจานํ กาตพฺพํฯ ตตฺถ กตมํ อญฺญินฺทฺริยํ อิธ ภิกฺขเว ภิกฺขุ อิทํ ทุกฺขํ อริยสจฺจนฺติ ยถาภูตํ ปชานาติ ยา จ มคฺโค อิทํ อญฺญินฺทฺริยํฯ อาสวกฺขยา อนาสโว โหติ อิทํ วุจฺจติ อญฺญาตาวินฺทฺริยํฯ ตถายํ ปญฺญา อยํ เหตุฯ ยํ ฉนฺทํ ชเนติ วายมติ ยา ปชานาติ อยํ นิสฺสนฺโทฯ เยน สพฺพโส อาสวานํ ขยา เหตุ ยํ ขเย ญาณมุปฺปชฺชติ อนุปฺปาเท ญาณญฺจ อยํ นิสฺสนฺโทฯ ยํ อรหตฺตํ อิทํ ผลํฯ ตตฺถ ขีณา เม ชาติ วุสิตํ พฺรหฺมจริยํ กตํ กรณียนฺติ อิทํ ขเย ญาณํฯ นาปรํ อิตฺถตฺตายาติ ปชานามีติ อิทํ อนุปฺปาเท ญาณํฯ อิติ อิมานิ อินฺทฺริยานิ อโมโห นิทฺทิฏฺโฐ เหตุนา จ นิสฺสนฺเทน จ ผเลน จฯ อิมานิ อสาธารณานิ นิทฺทิฏฺฐานิฯ>
  text <ตตฺถ กตมานิ กุสลมูลานิ สาธารณานิ กุสลญฺจ โว ภิกฺขเว เทเสสฺสามิ กุสลมูลญฺเจวฯ ตตฺถ กตมํ กุสลมูลํ อโลโภ อโทโส อโมโหฯ ตตฺถ กตมํ กุสลํ อฏฺฐ สมฺมตฺตานิ สมฺมาทิฏฺฐิ ยาว สมฺมาสมาธิฯ ตตฺถ ยานิ กุสลมูลานิ อยํ เหตุฯ ยญฺจ อโลโภ ตีณิ กมฺมานิ สมุฏฺฐาเปติ สงฺกปฺปํ วายามํ สมาธิญฺจ อยํ อโลภสฺส นิสฺสนฺโทฯ ตตฺถ โย อโทโส อยํ เหตุฯ ยํ ตโย ธมฺเม ปฏฺฐเปติ สมฺมาวาจํ สมฺมากมฺมนฺตํ สมฺมาอาชีวญฺจ อยํ นิสฺสนฺโทฯ ตตฺถ โย อโมโห เหตุ ยํ ทฺเว ธมฺเม อุปฏฺฐเปติ อวิปรีตทสฺสนมฺปิ จ อนภิลาปนํ อยํ นิสฺสนฺโทฯ อิมสฺส พฺรหฺมจริยสฺส ยํ ผลํ ตา ทฺเว วิมุตฺติโย ราควิราคา เจโตวิมุตฺติ อวิชฺชา วิราคา จ ปญฺญาวิมุตฺติ อิทํ ผลํฯ อิติ อิมานิ ตีณิ กุสลมูลานิ นิทฺทิฏฺฐานิ เหตุโต จ นิสฺสนฺทโต จ ผลโต จฯ เอวํ สาธารณานิ กุสลานิ ปฏิวิชฺฌิตพฺพานิฯ>
  text <ยตฺถ ทุเว ยตฺถ ตีณิฯ อยญฺเจตฺถ คาถาฯ>
  text <ตุลมตุลญฺจ สมฺภวนฺติ ตุลสงฺขตํ อตุลสงฺขตํฯ ตตฺถ เย สงฺขตา ตุลํ เต ทฺเว ธมฺมา อสฺสาโท จ อาทีนโว จ ตุลิตา ภวนฺติฯ เอตฺตโก กาเมสุ อสฺสาโทฯ เอตฺตโก อาทีนโว อิมสฺส อิทํ นิสฺสรณนฺติ อิติ นิพฺพานํ ปชานาติฯ ทฺวีหิ การเณหิ อตุลํ น จ สกฺกา ตุลยิตุํฯ เอตฺตกํ เอตํ เนตํ ปรมตฺถีติ เตน อตุลํฯ อถ ปาปุณา รตนํ กริตฺวา อจฺฉริยภาเวน อตุลํฯ ตตฺถ กุสลสฺส จ อภิสมฺภวา ชานนา ปสฺสนา อยํ อโมโหฯ ยํ ตตฺถ ญาตา โอสิรณา ภวสงฺขารานํ อยํ อโลโภฯ ยํ อชฺฌตฺตรโต สมาหิโตติ วิกฺเขปปฏิสํหรณา อยํ อโทโสฯ อิติ อิมานิ ตีณิ กุสลมูลานิฯ ตุลมตุลสมฺภวนฺติ อยํ อโมโหฯ โย ภวสงฺขารานํ สโมสรณํ โลโภ สมฺมาสมาธีนํ อสฺสาโท อยํ เหตุฯ ยํ อชฺฌตฺตรโต อวิชฺชณฺฑโกสํ สมฺเภโท อยํ นิสฺสนฺโทฯ สา ปวตฺติ อิมานิ ตีณิ นิทฺทิฏฺฐานิ กุสลมูลานิ เหตุโต จ นิสฺสนฺทโต จ ผลโต จฯ>
  text <เอตฺตาวตา เอสา ปวตฺติ จ นิวตฺติ จ อกุสลมูเลหิ ปวตฺตติ กุสลมูเลหิ นิวตฺตตีติ อิเมหิ จ ตีหิ สพฺพํ อกุสลมูลํ สโมสรณํ คจฺฉติฯ โส ธมฺเม วา วจนโต นิทฺทิฏฺโฐ ตณฺหาติ วา โกโธติ วา อสมฺปชญฺญนฺติ วา อนุสโยติ วา มกฺโขติ วา ปฬาโสติ วา อสฺสตีติ วา อิสฺสาติ วา มจฺฉริยนฺติ วา อญฺญาณนฺติ วา เตหิ เย จ วตฺถูหิ นิทฺทิสิตพฺพํฯ ยสฺสิมานิ ทฺเว วจนานิ ธมฺมปทานิ นิทฺทิฏฺฐานิ น โส อตฺถิ กิเลสา โย อิเมสุ นวสุ ปเทสุ สโมธานํ สโมสรณํ คจฺฉติฯ อยํ กิเลโส น จ โลโภ น จ โทโส น จ โมโหฯ>
  text <ยถา อกุสลมูลานิ เอวํ กุสลานิ ปฏิกฺเขเปน นิทฺทิสิตพฺพานิฯ>
  stand <อิทํ อโมหาธิฏฺฐานํฯ>
  text <๓๗>, <ตตฺถ กตมํ กายกมฺมาธิฏฺฐานํ>
  text <ตีณิมานิ ภิกฺขเว สุจริตานิ ฯ ปาณาติปาตา เวรมณี อทินฺนาทานา เวรมณี กาเมสุมิจฺฉาจารา เวรมณี อิทํ กายกมฺมาธิฏฺฐานํฯ>
  text <ตตฺถ กตมํ วาจากมฺมาธิฏฺฐานํ>
  text <จตฺตาริมานิ จ วจีสุจริตานิ อิทํ วาจากมฺมาธิฏฺฐานํฯ>
  text <ตตฺถ กตมํ มโนกมฺมาธิฏฺฐานํ>
  text <ตีณิมานิ มโนสุจริตานิ อนภิชฺฌา อพฺยาปาโท สมฺมาทิฏฺฐิ อิทํ มโนกมฺมาธิฏฺฐานํฯ อิมานิ อสาธารณานิ สุตฺตานิฯ>
  text <ตตฺถ กตมานิ สาธารณานิ สุตฺตานิ>
  text <ติสฺโส อิมา ภิกฺขเว ปาริสุทฺธิโย กายกมฺมปาริสุทฺธิ วาจากมฺมปาริสุทฺธิ มโนกมฺมปาริสุทฺธิฯ>
  text <ตตฺถ กตมา กายกมฺมปาริสุทฺธิ ปาณาติปาตา เวรมณี อทินฺนาทานา เวรมณี กาเมสุมิจฺฉาจารา เวรมณีฯ ตตฺถ กตมา วจีกมฺมปาริสุทฺธิ มุสาวาทา เวรมณี…เป … สมฺผปฺปลาปา เวรมณีฯ ตตฺถ กตมา มโนกมฺมปาริสุทฺธิ อนภิชฺฌา อพฺยาปาโท สมฺมาทิฏฺฐิฯ อิทํ สาธารณสุตฺตํฯ>
  text <อิติ สาธารณานิ จ สุตฺตานิ อสาธารณานิ จ สุตฺตานิ ปฏิวิชฺฌิตพฺพานิฯ ปฏิวิชฺฌิตฺวา วาจาย กาเยน จ สุตฺตสฺส อตฺโถ นิทฺทิสิตพฺโพฯ>
  text <๓๘>, <ตตฺถ กตมํ สทฺธินฺทฺริยาธิฏฺฐานํ>
  stand <อิทํ สทฺธินฺทฺริยาธิฏฺฐานํฯ>
  text <ตตฺถ กตมํ วีริยาธิฏฺฐานํ>
  text <จตฺตาโรเม ภิกฺขเว สมฺมปฺปธานา อิทํ วีริยาธิฏฺฐานํฯ>
  text <ตตฺถ กตมํ สตินฺทฺริยาธิฏฺฐานํ>
  text <จตฺตาโร สติปฏฺฐานา วิตฺถาเรน กาตพฺพา อิทํ สตินฺทฺริยาธิฏฺฐานํฯ>
  text <ตตฺถ กตมํ สมาธินฺทฺริยาธิฏฺฐานํ>
  text <ตโยเม ภิกฺขเว สมาธี สวิตกฺโก สวิจาโร อวิตกฺโก วิจารมตฺโต อวิตกฺโก อวิจาโรฯ อิทํ สมาธินฺทฺริยาธิฏฺฐานํฯ>
  text <ตตฺถ กตมํ ปญฺญินฺทฺริยาธิฏฺฐานํ>
  text <ปญฺญา หิ เสฏฺฐา โลกสฺมินฺติ วิตฺถาเรนฯ>
  text <ติสฺโส อิมา ภิกฺขเว ปญฺญา สุตมยี จินฺตามยี ภาวนามยี อิทํ ปญฺญินฺทฺริยาธิฏฺฐานํ สุตฺตํ อิมานิ อินฺทฺริยาธิฏฺฐานานิ อสาธารณานิ สุตฺตานิฯ>
  text <๓๙>, <ตตฺถ กตมานิ สาธารณานิ อินฺทฺริยาธิฏฺฐานานิ สุตฺตานิ>
  text <ปญฺจิมานิ อินฺทฺริยานิฯ สทฺธินฺทฺริยาทิอินฺทฺริยํ ทฏฺฐพฺพํฯ ตีสุ อเวจฺจปฺปสาเท วิตฺถาเรน สุตฺตํ กาตพฺพํฯ อิมานิ สาธารณานิ อินฺทฺริยาธิฏฺฐานานิ สุตฺตานิฯ ยํ ยสฺส สมฺพนฺธํ กุสลสฺส วา อกุสลสฺส วา เตน เตน อธิฏฺฐาเนน ตํ สุตฺตํ นิทฺทิสิตพฺพํ นตฺถญฺโญ ธมฺโม นิทฺทิสิตพฺโพฯ ตตฺถ สาธารณํ กุสลํ นาปิ กุสลํ อกุสลํ ยถา สาธารณานิ จ กุสลมูลานิ สาธารณานิ จ อกุสลมูลานิ อุปฺปนฺนํ กามวิตกฺกํ ปชหติ…เป … จตฺตาโร สมฺมปฺปธานา กุสลํ อกุสลญฺจฯ>
  text <ตตฺถิมา อุทฺทานคาถา>
    stand <อิติ เถรสฺส มหากจฺจายนสฺส>
    stand <ชมฺพุวนวาสิโน เปฏโกปเทเส>
    stand <ตติยภูมิ สุตฺตาธิฏฺฐานํ นามฯ>
