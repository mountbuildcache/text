text <๙ นวกนิปาโต>
  text <  <
  text <๔๒๗ คิชฺฌชาตกํ ๑>
  text <๑>
    text <ปริสงฺกุปโถ นาม คิชฺฌปนฺโถ สนนฺตโน>
    text <ตตฺราสิ มาตาปิตโร คิชฺโฌ โปเสสิ ชิณฺณเก>
    text <เตสํ อชครเมทํ อจฺจหาสิ พหุตฺตโส ฯ>
  text <๒>
    text <ปิตา จ ปุตฺตํ อวจ ชานํ อุจฺจํ ปปาตินํ>
    text <สุปตฺตํ ถามสมฺปนฺนํ เตชสฺสิํ ทูรคามินํฯ>
  text <๓>
    text <ปริปฺลวนฺตํ ปถวิํ ยทา ตาต วิชานหิ>
    text <สาคเรน ปริกฺขิตฺตํ จกฺกํว ปริมณฺฑลํ>
    text <ตโต ตาต นิวตฺตสฺสุ มาสฺสุ เอตฺโต ปรํ คมิฯ>
  text <๔>
    text <อุทปตฺโตสิ เวเคน พลี ปกฺขี ทิชุตฺตโม>
    text <โอโลกยนฺโต วกฺกงฺโค ปพฺพตานิ วนานิ จฯ>
  text <๕>
    text <อทฺทสฺส ปถวิํ คิชฺโฌ ยถาสาสิ ปิตุสฺสุตํ>
    text <สาคเรน ปริกฺขิตฺตํ จกฺกํว ปริมณฺฑลํฯ>
  text <๖>
    text <ตญฺจ โส สมติกฺกมฺม ปรเมวจฺจวตฺตถ>
    text <ตญฺจ วาตสิขา ติกฺขา อจฺจหาสิ พลิํ ทิชํฯ>
  text <๗>
    text <นาสกฺขาติคโต โปโส ปุนเทว นิวตฺติตุํ>
    text <ทิโช พฺยสนมาปาทิ เวรมฺภานํ วสํ คโตฯ>
  text <๘>
    text <ตสฺส ปุตฺตา จ ทารา จ เย จญฺเญ อนุชีวิโน>
    text <สพฺเพ พฺยสนมาปาทุํ อโนวาทกเร ทิเชฯ>
  text <๙>
    text <เอวมฺปิ อิธ วุฑฺฒานํ โย วากฺยํ นาวพุชฺฌติ>
    text <อติสีมจโร ทิตฺโต คิชฺโฌวาตีตสาสโน>
    text <ส เว พฺยสนํ ปปฺโปติ อกตฺวา วุฑฺฒสาสนนฺติฯ>
  stand <คิชฺฌชาตกํ ปฐมํฯ>
  text <  <
  text <๔๒๘ โกสมฺพิยชาตกํ ๒>
  text <๑๐>
    text <ปุถุสทฺโท สมชโน น พาโล โกจิ มญฺญถ>
    text <สงฺฆสฺมิํ ภิชฺชมานสฺมิํ นาญฺญํ ภิยฺโย อมญฺญรุํฯ>
  text <๑๑>
    text <ปริมุฏฺฐา ปณฺฑิตาภาสา วาจาโคจรภาณิโน>
    text <ยาวิจฺฉนฺติ มุขายามํ เยน นีตา น ตํ วิทูฯ>
  text <๑๒>
    text <อกฺโกจฺฉิ มํ อวธิ มํ อชินิ มํ อหาสิ เม>
    text <เย จ ตํ อุปนยฺหนฺติ เวรํ เตสํ น สมฺมติฯ>
  text <๑๓>
    text <อกฺโกจฺฉิ มํ อวธิ มํ อชินิ มํ อหาสิ เม>
    text <เย จ ตํ นุปนยฺหนฺติ เวรํ เตสูปสมฺมติฯ>
  text <๑๔>
    text <น หิ เวเรน เวรานิ สมฺมนฺตีธ กุทาจนํ>
    text <อเวเรน จ สมฺมนฺติ เอส ธมฺโม สนนฺตโนฯ>
  text <๑๕>
    text <ปเร จ น วิชานนฺติ มยเมตฺถ ยมามเส>
    text <เย จ ตตฺถ วิชานนฺติ ตโต สมฺมนฺติ เมธคาฯ>
  text <๑๖>
    text <อฏฺฐิจฺฉินฺนา ปาณหรา ควสฺส ธนหาริโน>
    text <รฏฺฐํ วิลุมฺปมานานํ เตสมฺปิ โหติ สงฺคติ>
    text <กสฺมา ตุมฺหาก โน สิยาฯ>
  text <๑๗>
    text <สเจ ลเภถ นิปกํ สหายํ สทฺธิํจรํ สาธุวิหาริธีรํ>
    text <อภิภุยฺย สพฺพานิ ปริสฺสยานิ จเรยฺย เตนตฺตมโน สตีมาฯ>
  text <๑๘>
    text <โน เจ ลเภถ นิปกํ สหายํ สทฺธิํจรํ สาธุวิหาริธีรํ>
    text <ราชาว รฏฺฐํ วิชิตํ ปหาย เอโก จเร มาตงฺครญฺเญว นาโคฯ>
  text <๑๙>
    text <เอกสฺส จริตํ เสยฺโย นตฺถิ พาเล สหายตา>
    text <เอโก จเร น ปาปานิ กยิรา อปฺโปสฺสุกฺโก มาตงฺครญฺเญว นาโคติฯ>
  stand <โกสมฺพิยชาตกํ ทุติยํฯ>
  text <  <
  text <๔๒๙ มหาสุวชาตกํ ๓>
  text <๒๐>
    text <ทุโม ยทา โหติ ผลูปปนฺโน ภุญฺชนฺติ นํ วิหงฺคมา สมฺปตนฺตา>
    text <ขีณนฺติ ญตฺวาน ทุมํ ผลจฺจเย ทิโสทิสํ ยนฺติ ตโต วิหงฺคมาฯ>
  text <๒๑>
    text <จร จาริกํ โลหิตตุณฺฑ มามริ กิํ ตฺวํ สุว สุกฺขทุมมฺหิ ฌายสิ>
    text <ตทิงฺฆ มํ พฺรูหิ วสนฺตสนฺนิภ กสฺมา สุว สุกฺขทุมํ น ริญฺจสิฯ>
  text <๒๒>
    text <เย เว สขีนํ สขาโร ภวนฺติ ปาณจฺจเย ทุกฺขสุเขสุ หํส>
    text <ขีณํ อขีณนฺติ น ตํ ชหนฺติ สนฺโต สตํ ธมฺมมนุสฺสรนฺตาฯ>
  text <๒๓>
    text <โสหํ สตํ อญฺญตโรสฺมิ หํส ญาตี จ เม โหติ สขา จ รุกฺโข>
    text <ตํ นุสฺสเห ชีวิกตฺโถ ปหาตุํ ขีณนฺติ ญตฺวาน น เหส ธมฺโม ฯ>
  text <๒๔>
    text <สาธุ สกฺขิ กตํ โหติ เมตฺติ สํสติ สนฺถโว>
    text <สเจตํ ธมฺมํ โรเจสิ ปาสํโสสิ วิชานตํฯ>
  text <๒๕>
    text <โส เต สุว วรํ ทมฺมิ ปตฺตยาน วิหงฺคม>
    text <วรํ วรสฺสุ วกฺกงฺค ยํ กิญฺจิ มนสิจฺฉสิฯ>
  text <๒๖>
    text <วรญฺจ เม หํส ภวํ ทเทยฺย อยญฺจ รุกฺโข ปุนรายุํ ลเภถ>
    text <โส สาขวา ผลิมา สํวิรูฬฺโห มธุตฺถิโก ติฏฺฐตุ โสภมาโนฯ>
  text <๒๗>
    text <ตํ ปสฺส สมฺม ผลิมํ อุฬารํ สหาว เต โหตุ อุทุมฺพเรน>
    text <โส สาขวา ผลิมา สํวิรูฬฺโห มธุตฺถิโก ติฏฺฐตุ โสภมาโนฯ>
  text <๒๘>
    text <เอวํ สกฺก สุขี โหหิ สห สพฺเพหิ ญาติภิ>
    text <ยถาหมชฺช สุขิโต ทิสฺวาน สผลํ ทุมํฯ>
  text <๒๙>
    text <สุวสฺส จ วรํ ทตฺวา กตฺวาน สผลํ ทุมํ>
    text <ปกฺกามิ สห ภริยาย เทวานํ นนฺทนํ วนนฺติฯ>
  stand <มหาสุวชาตกํ ตติยํฯ>
  text <  <
  text <๔๓๐ จูฬสุวชาตกํ ๔>
  text <๓๐>
    text <สนฺติ รุกฺขา หริปตฺตา ทุมา เนกผลา พหู>
    text <กสฺมา นุ สุกฺเข โกฬาเป สุวสฺส นิรโต มโนฯ>
  text <๓๑>
    text <ผลสฺส อุปภุญฺชิมฺหา เนกวสฺสคเณ พหู>
    text <อผลมฺปิ วิทิตฺวาน สาว เมตฺติ ยถา ปุเรฯ>
  text <๓๒>
    text <สุขญฺจ รุกฺขํ โกฬาปํ โอปตฺตมผลํ ทุมํ>
    text <โอหาย สกุณา ยนฺติ กิํ โทสํ ปสฺสเส ทิชฯ>
  text <๓๓>
    text <เย ผลตฺถา สมฺภชนฺติ อผโลติ ชหนฺติ นํ>
    text <อตฺตตฺถปญฺญา ทุมฺเมธา เต โหนฺติ ปกฺขปาติโนฯ>
  text <๓๔>
    text <สาธุ สกฺขิ กตํ โหติ เมตฺติ สํสติ สนฺถโว>
    text <สเจตํ ธมฺมํ โรเจสิ ปาสํโสสิ วิชานตํฯ>
  text <๓๕>
    text <โส เต สุว วรํ ทมฺมิ ปตฺตยาน วิหงฺคม>
    text <วรํ วรสฺสุ วกฺกงฺค ยํ กิญฺจิ มนสิจฺฉสิฯ>
  text <๓๖>
    text <อปิ นาม นํ ปสฺเสยฺยํ สปตฺตํ สผลํ ทุมํ>
    text <ทลิทฺโทว นิธิ ลทฺธา นนฺเทยฺยาหํ ปุนปฺปุนํฯ>
  text <๓๗>
    text <ตโต อมตมาทาย อภิสิญฺจิ มหีรุหํ>
    text <ตสฺส สาขา วิรูหิํสุ สีตจฺฉายา มโนรมาฯ>
  text <๓๘>
    text <เอวํ สกฺก สุขี โหหิ สห สพฺเพหิ ญาติภิ>
    text <ยถาหมชฺช สุขิโต ทิสฺวาน สผลํ ทุมํฯ>
  text <๓๙>
    text <สุวสฺส จ วรํ ทตฺวา กตฺวาน สผลํ ทุมํ>
    text <ปกฺกามิ สห ภริยาย เทวานํ นนฺทนํ วนนฺติฯ>
  stand <จูฬสุวชาตกํ จตุตฺถํฯ>
  text <  <
  text <๔๓๑ หริตจชาตกํ ๕>
  text <๔๐>
    text <สุตํ เมตํ มหาพฺรหฺเม กาเม ภุญฺชติ หาริโต>
  text <กจฺเจตํ วจนํ ตุจฺฉํ กจฺจิ สุทฺโธ อิริยฺยสิฯ>
  text <๔๑>
    text <เอวเมตํ มหาราช ยถา เต วจนํ สุตํ>
    text <กุมฺมคฺคํ ปฏิปนฺโนสฺมิ โมหเนยฺเยสุ มุจฺฉิโตฯ>
  text <๔๒>
    text <อทุ ปญฺญา กิมตฺถิยา นิปุณา สาธุจินฺตินี>
    text <ยาย อุปฺปติตํ ราคํ กิํ มโน น วิโนทเยฯ>
  text <๔๓>
    text <จตฺตาโรเม มหาราช โลเก อติพลา ภุสา>
    text <ราโค โทโส มโท โมโห ยตฺถ ปญฺญา น คาธติฯ>
  text <๔๔>
    text <อรหา สีลสมฺปนฺโน สุทฺโธ จรติ หาริโต>
    text <เมธาวี ปณฺฑิโต เจว อิติ โน สมฺมโต ภวํฯ>
  text <๔๕>
    text <เมธาวีนมฺปิ หิํสนฺติ อิสิํ ธมฺมคุเณ รตํ>
    text <วิตกฺกา ปาปกา ราช สุภา ราคูปสํหิตาฯ>
  text <๔๖>
    text <อุปฺปนฺนายํ สรีรโช ราโค วณฺณวิทูสโน ตว>
    text <ตํ ปชห ภทฺทมตฺถุ เต พหุนฺนาสิ เมธาวิสมฺมโตฯ>
  text <๔๗>
    text <เต อนฺธการเก กาเม พหุทุกฺเข มหาวิเส>
    text <เตสํ มูลํ คเวสิสฺสํ เฉจฺฉํ ราคํ สพนฺธนํฯ>
  text <๔๘>
    text <อิทํ วตฺวาน หาริโต อิสิ สจฺจปรกฺกโม>
    text <กามราคํ วิราเชตฺวา พฺรหฺมโลกูปโค อหูติฯ>
  stand <หริตจชาตกํ ปญฺจมํฯ>
  text <  <
  text <๔๓๒ ปทกุสลมาณวชาตกํ ๖>
  text <๔๙>
    text <พหุสฺสุตํ จิตฺตกถิํ คงฺคา วหติ ปาฏลิํ>
    text <วุยฺหมานก ภทฺทนฺเต เอกํ เม เทหิ คาถกํ ฯ>
  text <๕๐>
    text <เยน สิญฺจนฺติ ทุกฺขิตํ เยน สิญฺจนฺติ อาตุรํ>
    text <ตสฺส มชฺเฌ มริสฺสามิ ชาตํ สรณโต ภยํฯ>
  text <๕๑>
    text <ยตฺถ พีชานิ รูหนฺติ สตฺตา ยตฺถ ปติฏฺฐิตา>
    text <สา เม สีสํ นิปีเฬติ ชาตํ สรณโต ภยํฯ>
  text <๕๒>
    text <เยน ภตฺตานิ ปจฺจนฺติ สีตํ เยน วิหญฺญติ>
    text <โส มํ ฑหติ คตฺตานิ ชาตํ สรณโต ภยํฯ>
  text <๕๓>
    text <เยน ภุตฺเตน ยาเปนฺติ ปุถู พฺราหฺมณขตฺติยา>
    text <โส มํ ภุตฺโต พฺยาปาเทติ ชาตํ สรณโต ภยํฯ>
  text <๕๔>
    text <คิมฺหานํ ปจฺฉิเม มาเส วาตมิจฺฉนฺติ ปณฺฑิตา>
    text <โส มํ ภญฺชติ คตฺตานิ ชาตํ สรณโต ภยํฯ>
  text <๕๕>
    text <ยํ นิสฺสิตา ชคติรุหํ สฺวายํ อคฺคิํ ปมุญฺจติ>
    text <ทิสา ภชถ วกฺกงฺคา ชาตํ สรณโต ภยํฯ>
  text <๕๖>
    text <ยมานยิํ โสมนสฺสํ มาลินิํ จนฺทนุสฺสทํ>
    text <สา มํ ฆรา นิจฺฉุภติ ชาตํ สรณโต ภยํฯ>
  text <๕๗>
    text <เยน ชาเตน นนฺทิสฺสํ ยสฺส จ ภวมิจฺฉิสํ>
    text <โส มํ ฆรา นิจฺฉุภติ ชาตํ สรณโต ภยํฯ>
  text <๕๘>
    text <สุณนฺตุ เม ชานปทา เนคมา จ สมาคตา>
    text <ยโตทกํ ตทาทิตฺตํ ยโต เขมํ ตโต ภยํฯ>
  text <๕๙>
    text <ราชา วิลุมฺปเต รฏฺฐํ พฺราหฺมโณ จ ปุโรหิโต>
    text <อตฺตคุตฺตา วิหรถ ชาตํ สรณโต ภยนฺติฯ>
  stand <ปทกุสลมาณวชาตกํ ฉฏฺฐํฯ>
  text <  <
  text <๔๓๓ โลมสกสฺสปชาตกํ ๗>
  text <๖๐>
    text <อสฺส อินฺทสโม ราช อจฺจนฺตํ อชรามโร>
    text <สเจ ตฺวํ ยญฺญํ ยาเชยฺย อิสิํ โลมสกสฺสปํฯ>
  text <๖๑>
    text <สสมุทฺทปริยายํ มหิํ สาครกุณฺฑลํ>
    text <น อิจฺเฉ สห นินฺทาย เอวํ เสยฺย วิชานหิฯ>
  text <๖๒>
    text <ธิรตฺถุ ตํ ยสลาภํ ธนลาภญฺจ พฺราหฺมณ>
    text <ยา วุตฺติ วินิปาเตน อธมฺมจรเณน วาฯ>
  text <๖๓>
    text <อปิ เจ ปตฺตมาทาย อนคาโร ปริพฺพเช>
    text <สาเยว ชีวิกา เสยฺโย ยา จาธมฺเมน เอสนาฯ>
  text <๖๔>
    text <อปิ เจ ปตฺตมาทาย อนคาโร ปริพฺพเช>
    text <อญฺญํ อหิํสยํ โลเก อปิ รชฺเชน ตํ วรํฯ>
  text <๖๕>
    text <พลํ จนฺโท พลํ สุริโย พลํ สมณพฺราหฺมณา>
    text <พลํ เวลา สมุทฺทสฺส พลาติพลมิตฺถิโยฯ>
  text <๖๖>
    text <ยถา อุคฺคตปํ สนฺตํ อิสิํ โลมสกสฺสปํ>
    text <ปิตุ อตฺถา จนฺทวตี วาชเปยฺยํ อยาชยิฯ>
  text <๖๗>
    text <ตํ โลภปกตํ กมฺมํ กฏุกํ กามเหตุกํ>
    text <ตสฺส มูลํ คเวสิสฺสํ เฉจฺฉํ ราคํ สพนฺธนํฯ>
  text <๖๘>
    text <ธิรตฺถุ กาเม สุพหูปิ โลเก ตโปว เสยฺโย กามคุเณหิ ราช>
    text <ตโป กริสฺสามิ ปหาย กาเม ตเวว รฏฺฐํ จนฺทวตี จ โหตูติฯ>
  stand <โลมสกสฺสปชาตกํ สตฺตมํฯ>
  text <  <
  text <๔๓๔ จกฺกวากชาตกํ ๘>
  text <๖๙>
    text <กาสายวตฺเถ สกุเณ วทามิ ทุเว ทุเว นนฺทมเน จรนฺเต>
    text <กํ อณฺฑชํ อณฺฑชา มานุเสสุ ชาติํ ปสํสนฺติ ตทิงฺฆ พฺรูถฯ>
  text <๗๐>
    text <อมฺเห มนุสฺเสสุ มนุสฺสหิํส อนุพฺพเต จกฺกวาเก วทนฺติ>
    text <กลฺยาณภาวมฺเห ทิเชสุ สมฺมตา อภิรูปา วิจราม อณฺณเวฯ>
  text <๗๑>
    text <กิํ อณฺณเว กานิ ผลานิ ภุญฺเช มํสํ กุโต ขาทถ จกฺกวากา>
    text <กิํ โภชนํ ภุญฺชถ โว อโนมา พลญฺจ วณฺโณ จ อนปฺปรูปา ฯ>
  text <๗๒>
    text <น อณฺณเว สนฺติ ผลานิ ธงฺก มํสํ กุโต ขาทิตุํ จกฺกวาเก>
    text <เสวาลภกฺขมฺห อปาณโภชนา น ฆาสเหตูปิ กโรม ปาปํฯ>
  text <๗๓>
    text <น เม อิทํ รุจฺจติ จกฺกวาก อสฺมิํ ภเว โภชนสนฺนิกาโส>
    text <อโหสิ ปุพฺเพ ตโต เม อญฺญถา อิจฺเจว เม วิมติ เอตฺถ ชาตาฯ>
  text <๗๔>
    text <อหมฺปิ มํสานิ ผลานิ ภุญฺเช อนฺนานิ จ โลณิยเตลิยานิ>
    text <รสํ มนุสฺเสสุ ลภามิ โภตฺตุํ สูโรว สงฺคามมุขํ วิเชตฺวา>
    text <น จ เม ตาทิโส วณฺโณ จกฺกวาก ยถา ตวฯ>
  text <๗๕>
    text <อสุทฺธภกฺโขสิ ขณานุปาตี กิจฺเฉน เต ลพฺภติ อนฺนปานํ>
    text <น ตุสฺสสี รุกฺขผเลหิ ธงฺก มํสานิ วา ยานิ สุสานมชฺเฌฯ>
  text <๗๖>
    text <โย สาหเสน อธิคมฺม โภเค ปริภุญฺชติ ธงฺก ขณานุปาตี>
    text <ตโต อุปกฺโกสติ นํ สภาโว อุปกฺกุฏฺโฐ วณฺณพลํ ชหาติฯ>
  text <๗๗>
    text <อปฺปมฺปิ เจ นิพฺพุติํ ภุญฺชตี ยทิ อสาหเสน อปรูปฆาตี>
    text <พลญฺจ วณฺโณ จ ตทสฺส โหติ น หิ สพฺโพ อาหารมเยน วณฺโณติฯ>
  stand <จกฺกวากชาตกํ อฏฺฐมํฯ>
  text <  <
  text <๔๓๕ หลิทฺทิราคชาตกํ ๙>
  text <๗๘>
    text <สุติติกฺขํ อรญฺญมฺหิ ปนฺตมฺหิ สยนาสเน>
    text <เย จ คาเม ติติกฺขนฺติ เต อุฬารตรา ตยาฯ>
  text <๗๙>
    text <อรญฺญา คามมาคมฺม กิํสีลํ กิํวตํ อหํ>
    text <ปุริสํ ตาต เสเวยฺยํ ตํ เม อกฺขาหิ ปุจฺฉิโตฯ>
  text <๘๐>
    text <โย เต วิสฺสาสเย ตาต วิสฺสาสญฺจ ขเมยฺย เต>
    text <สุสฺสูสี จ ติติกฺขี จ ตํ ภเชหิ อิโต คโตฯ>
  text <๘๑>
    text <ยสฺส กาเยน วาจาย มนสา นตฺถิ ทุกฺกฏํ>
    text <อุรสีว ปติฏฺฐาย ตํ ภเชหิ อิโต คโตฯ>
  text <๘๒>
    text <โย จ ธมฺเมน จรติ จรนฺโตปิ น มญฺญติ>
    text <วิสุทฺธการิํ สปฺปญฺญํ ตํ ภเชหิ อิโต คโตฯ>
  text <๘๓>
    text <หลิทฺทิราคํ กปิจิตฺตํ ปุริสํ ราควิราคินํ>
    text <ตาทิสํ ตาต มา เสวิ นิมฺมนุสฺสมฺปิ เจ สิยาฯ>
  text <๘๔>
    text <อาสีวิสํว กุปิตํ มีฬฺหลิตฺตํ มหาปถํ>
    text <อารกา ปริวชฺเชหิ ยานีว วิสมํ ปถํฯ>
  text <๘๕>
    text <อนตฺถา ตาต วฑฺฒนฺติ พาลํ อจฺจุปเสวโต>
    text <มาสฺสุ พาเลน สํคจฺฉิ อมิตฺเตเนว สพฺพทาฯ>
  text <๘๖>
    text <ตํ ตาหํ ตาต ยาจามิ กรสฺสุ วจนํ มม>
    text <มาสฺสุ พาเลน สํคจฺฉิ ทุกฺโข พาเลหิ สงฺคโมติฯ>
  stand <หลิทฺทิราคชาตกํ นวมํฯ>
  text <  <
  text <๔๓๖ สมุคฺคชาตกํ ๑๐>
  text <๘๗>
    text <กุโต นุ อาคจฺฉถ โภ ตโย ชนา สฺวาคตา เอถ นิสีทถาสเน>
    text <กจฺจิตฺถ โภนฺโต กุสลํ อนามยํ จิรสฺสมพฺภาคมนํ หิ โว อิธฯ>
  text <๘๘>
    text <อหเมว เอโก อิธ มชฺช ปตฺโต น จาปิ เม ทุติโย โกจิ วิชฺชติ>
    text <กิเมว สนฺธาย เต ภาสิตํ อิเส กุโต นุ อาคจฺฉถ โภ ตโย ชนาฯ>
  text <๘๙>
    text <ตุวญฺจ เอโก ภริยา จ เต ปิยา สมุคฺคปกฺขิตฺตนิกิณฺณมนฺตเร>
    text <สา รกฺขิตา กุจฺฉิคตาว เต สทา วายุสฺส ปุตฺเตน สหา ตหิํ รตาฯ>
  text <๙๐>
    text <สํวิคฺครูโป อิสินา วิยากโต โส ทานโว ตตฺถ สมุคฺคมุคฺคิลิ>
    text <อทฺทกฺขิ ภริยํ สุจิ มาลธารินิํ วายุสฺส ปุตฺเตน สหา ตหิํ รตํฯ>
  text <๙๑>
    text <สุทิฏฺฐรูปมุคฺคตปานุวตฺตินา หีนา นรา เย ปมทาวสํ คตา>
    text <ยถา หเว ปาณริเวตฺถ รกฺขิตา ทุฏฺฐา มยี อญฺญมภิปฺปโมทยิฯ>
  text <๙๒>
    text <ทิวา จ รตฺโต จ มยา อุปฏฺฐิตา ตปสฺสินา โชติริวา วเน วสํ>
    text <สา ธมฺมมุกฺกมฺม อธมฺมมาจริ อกิริยรูโป ปมทาหิ สนฺถโวฯ>
  text <๙๓>
    text <สรีรมชฺฌมฺหิ ฐิตาติมญฺญหํ มยฺหํ อยนฺติ อสติํ อสญฺญตํ>
    text <สา ธมฺมมุกฺกมฺม อธมฺมมาจริ อกิริยรูโป ปมทาหิ สนฺถโวฯ>
  text <๙๔>
    text <สุรกฺขิตํ เมติ กถํ นุ วิสฺสเส อเนกจิตฺตาสุ น หตฺถิ รกฺขณา>
    text <เอตา หิ ปาตาลปปาตสนฺนิภา เอตฺถปฺปมตฺโต พฺยสนํ นิคจฺฉติฯ>
  text <๙๕>
    text <ตสฺมา หิ เต สุขิโน วีตโสกา เย มาตุคาเมหิ จรนฺติ นิสฺสฏา>
    text <เอตํ สิวํ อุตฺตมมาภิปตฺถยํ น มาตุคาเมหิ กเรยฺย สนฺถวนฺติฯ>
  stand <สมุคฺคชาตกํ ทสมํฯ>
  text <  <
  text <๔๓๗ ปูติมํสชาตกํ ๑๑>
  text <๙๖>
    text <น โข เม รุจฺจติ อาฬิ ปูติมํสสฺส เปกฺขนา>
    text <เอตาทิสา สขารสฺมา อารกา ปริวชฺชเยฯ>
  text <๙๗>
    text <อุมฺมตฺติกา อยํ เวณี วณฺเณติ ปติโน สขิํ>
    text <ปชฺฌายิ ปฏิคจฺฉนฺติํ อาคตํ เมณฺฑ มาตรํฯ>
  text <๙๘>
    text <ตฺวํ โขสิ สมฺม อุมฺมตฺโต ทุมฺเมโธ อวิจกฺขโณ>
    text <โย ตฺวํ มตาลยํ กตฺวา อกาเลน วิเปกฺขสิฯ>
  text <๙๙>
    text <น อกาเล วิเปกฺเขยฺย กาเล เปกฺเขยฺย ปณฺฑิโต>
    text <ปูติมํโสว ปชฺฌายิ โย อกาเล วิเปกฺขติฯ>
  text <๑๐๐>
    text <ปิยํ โข อาฬิ เม โหตุ ปุณฺณปตฺตํ ททาหิ เม>
    text <ปติ สญฺชีวิโต มยฺหํ เอยฺยาสิ ปิยปุจฺฉิกา ฯ>
  text <๑๐๑>
    text <ปิยํ โข อาฬิ เต โหตุ ปุณฺณปตฺตํ ททามิ เต>
    text <มหตา ปริวาเรน เอสฺสํ กยิราหิ โภชนํฯ>
  text <๑๐๒>
    text <กีทิโส ตุยฺหํ ปริวาโร เยสํ กาหามิ โภชนํ>
    text <กิํนามกา จ เต สพฺเพ ตํ เม อกฺขาหิ ปุจฺฉิตาฯ>
  text <๑๐๓>
    text <มาลิโย จตุรกฺโข จ ปิงฺคิโย อถ ชมฺพุโก>
    text <เอทิโส มยฺหํ ปริวาโร เตสํ กยิราหิ โภชนํฯ>
  text <๑๐๔>
    text <นิกฺขนฺตาย อคารสฺมา ภณฺฑกมฺปิ วินสฺสติ>
    text <อาโรคฺยํ อาฬิโน วชฺชํ อิเธว วส มาคมาติฯ>
  stand <ปูติมํสชาตกํ เอกาทสมํฯ>
  text <  <
  text <๔๓๘ ททฺทรชาตกํ ๑๒>
  text <๑๐๕>
    text <โย เต ปุตฺตเก อขาทิ ทินฺนภตฺโต อทูสเก>
    text <ตสฺมิํ ทาฐํ นิปาเตหิ มา เต มุจฺจิตฺถ ชีวโตฯ>
  text <๑๐๖>
    text <อากิณฺณลุทฺโท ปุริโส ธาติเจลํว มกฺขิโต>
    text <ปเทสํ ตํ น ปสฺสามิ ยตฺถ ทาฐํ นิปาตเยฯ>
  text <๑๐๗>
    text <อกตญฺญุสฺส โปสสฺส นิจฺจํ วิวรทสฺสิโน>
    text <สพฺพํ เจ ปถวิํ ทชฺชา เนว นํ อภิราธเยฯ>
  text <๑๐๘>
    text <กินฺนุ สุพาหุ ตรมานรูโป ปจฺจาคโตสิ สห มาณเวน>
    text <กิํ กิจฺจมตฺถํ อิธมตฺถิ ตุยฺหํ อกฺขาหิ เม ปุจฺฉิโต เอตมตฺถํฯ>
  text <๑๐๙>
    text <โย เต สขา ททฺทโร สาธุรูโป ตสฺส วธํ ปริสงฺกามิ อชฺช>
    text <ปุริสสฺส กมฺมายตนานิ สุตฺวา นาหํ สุขิํ ททฺทรํ อชฺช มญฺเญฯ>
  text <๑๑๐>
    text <กานิสฺส กมฺมายตนานิ อสฺสุ ปุริสสฺส วุตฺติสโมธานตาย>
    text <กํ วา ปฏิญฺญํ ปุริสสฺส สุตฺวา ปริสงฺกสิ ททฺทรํ มาณเวนฯ>
  text <๑๑๑>
    text <จิณฺณา กลิงฺคา จริตา วณิชฺชา เวตฺตาจโร สงฺกุปโถปิ จิณฺโณ>
    text <นเฏหิ จิณฺณํ สห วากุเรหิ ทณฺเฑน ยุทฺธมฺปิ สมชฺชมชฺเฌฯ>
  text <๑๑๒>
    text <พทฺธา กุลีกา มิตมาฬฺหเกน อกฺขา ชิตา สํยโม อพฺภตีโต>
    text <อพฺพาหิตํ ปุพฺพกํ อฑฺฒรตฺตํ หตฺถา ทฑฺฒา ปิณฺฑปฏิคฺคเหนฯ>
  text <๑๑๓>
    text <ตานิสฺส กมฺมายตนานิ อสฺสุ ปุริสสฺส วุตฺติสโมธานตาย>
    text <ยถา อยํ ทิสฺสติ โลมปิณฺโฑ คาโว หตา กิํ ปน ททฺทรสฺสาติฯ>
    text <วรคิชฺฌ สมชฺชน หํสวโร นิธิสวฺหย หาริต ปาฏลิโก>
    text <อชรามร ธงฺก ติติกฺข กุโต อถ ทฺวาทส เปกฺขน ททฺทริภีติฯ>
  stand <ททฺทรชาตกํ ทฺวาทสมํฯ>
  stand <นวกนิปาตํ นิฏฺฐิตํฯ>
  text <ตสฺสุทฺทานํ>
