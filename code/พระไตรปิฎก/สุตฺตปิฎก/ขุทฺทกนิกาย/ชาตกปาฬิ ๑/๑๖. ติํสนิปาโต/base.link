text <๑๖ ติํสนิปาโต>
  text <  <
  text <๕๑๑ กิํฉนฺทชาตกํ ๑>
  text <๑>
    text <กิํฉนฺโท กิมธิปฺปาโย เอโก สมฺมสิ ฆมฺมนิ>
    text <กิํ ปตฺถยาโน กิํ เอสํ เกน อตฺเถน พฺราหฺมณฯ>
  text <๒>
    text <ยถา มหา วาริธโร กุมฺโภ สุปริณาหวา>
    text <ตถูปมํ อมฺพปกฺกํ วณฺณคนฺธรสุตฺตมํฯ>
  text <๓>
    text <ตํ วุยฺหมานํ โสเตน ทิสฺวานามลมชฺฌิเม>
    text <ปาณีหิ นํ คเหตฺวาน อคฺยายตนมาหริํฯ>
  text <๔>
    text <ตโต กทลิปตฺเตสุ นิกฺขิปิตฺวา สยํ อหํ>
    text <สตฺเถน นํ วิกปฺเปตฺวา ขุปฺปิปาสํ อหาสิ เมฯ>
  text <๕>
    text <โสหํ อเปตทรโถ พฺยนฺตีภูโต ทุขกฺขโม>
    text <อสฺสาทํ นาธิคจฺฉามิ ผเลสฺวญฺเญสุ เกสุจิ ฯ>
  text <๖>
    text <โสเสตฺวา นูน มรณํ ตํ มมํ อาวหิสฺสติ>
    text <อมฺพํ ยสฺส ผลํ สาทุ มธุรคฺคํ มโนรมํ>
    text <ยมุทฺธริํ วุยฺหมานํ อุทธิสฺมา มหณฺณเวฯ>
  text <๗>
    text <อกฺขาตํ เต มยา สพฺพํ ยสฺมา อุปวสามหํ>
    text <รมฺมํ ปติ นิสินฺโนสฺมิ ปุถุโลมายุตา ปุถุฯ>
  text <๘>
    text <ตฺวญฺจ โข เมว อกฺขาหิ อตฺตานมปลายินิ>
    text <กา วา ตฺวมสิ กลฺยาณิ กิสฺส วา ตฺวํ สุมชฺฌิเมฯ>
  text <๙>
    text <รุปฺปปฏฺฏปลิมฏฺฐีว พฺยคฺฆีว คิริสานุชา>
    text <ยา สนฺติ นาริโย เทเวสุ เทวานํ ปริจาริกาฯ>
  text <๑๐>
    text <ยา จ มนุสฺสโลกสฺมิํ รูเปนานฺวาคติตฺถิโย>
    text <รูเปน เต สทิสี นตฺถิ เทเวสุ คนฺธพฺพมนุสฺสโลเก>
    text <ปุฏฺฐาสิ เม จารุปุพฺพงฺคิ พฺรูหิ นามญฺจ พนฺธเวฯ>
  text <๑๑>
    text <ยํ ตฺวํ ปติ นิสินฺโนสิ รมฺมํ พฺราหฺมณ โกสิกิํ>
    text <สาหํ ภุสาลยา วุตฺถา วรวาริวโหฆสาฯ>
  text <๑๒>
    text <นานาทุมคณากิณฺณา พหุกา คิริกนฺทรา>
    text <มเมว ปมุขา โหนฺติ อภิสนฺทนฺติ ปาวุเสฯ>
  text <๑๓>
    text <อโถ พหู วนโตทา นีลวาริวหินฺธรา>
    text <พหุกา นาควิตฺโตทา อภิสนฺทนฺติ วารินาฯ>
  text <๑๔>
    text <ตา อมฺพชมฺพุลพุชา นีปา ตาลา จุทุมฺพรา>
    text <พหูนิ ผลชาตานิ อาวหนฺติ อภิณฺหโสฯ>
  text <๑๕>
    text <ยํ กิญฺจิ อุภโต ตีเร ผลํ ปตติ อมฺพุนิ>
    text <อสํสยํ ตํ โสตสฺส ผลํ โหติ วสานุคํฯ>
  text <๑๖>
    text <เอตทญฺญาย เมธาวิ ปุถุปญฺญ สุโณหิ เม>
    text <มา โรจย มภิสงฺคํ ปฏิเสธ ชนาธิปฯ>
  text <๑๗>
    text <น วาหํ วฑฺฒวํ มญฺเญ ยํ ตฺวํ รฏฺฐาภิวฑฺฒน>
    text <อาเจยฺยมาโน ราชิสิ มรณํ อภิกงฺขสิฯ>
  text <๑๘>
    text <ตสฺส ชานนฺติ ปิตโร คนฺธพฺพา จ สเทวกา>
    text <เย จาปิ อิสโย โลเก สญฺญตตฺตา ตปสฺสิโน>
    text <อสํสยํ เตปิ ชานนฺติ ปฏฺฐภูตา ยสสฺสิโนฯ>
  text <๑๙>
    text <เอวํ วิทิตฺวา วิทู สพฺพธมฺมํ วิทฺธํสนํ จวนํ ชีวิตสฺส>
    text <น จียตี ตสฺส นรสฺส ปาปํ สเจ น เจเตติ วธาย ตสฺสฯ>
  text <๒๐>
    text <อิสิปูคสมญฺญาเต เอวํ โลกฺยา วิทิตา สติ>
    text <อนริยปริสมฺภาเส ปาปกมฺมํ ชิคีสสิ ฯ>
  text <๒๑>
    text <สเจ อหํ มริสฺสามิ ตีเร เต ปุถุสุสฺโสณิ>
    text <อสํสยํ ตํ อสิโลโก มยิ เปเต อาคมิสฺสติฯ>
  text <๒๒>
    text <ตสฺมา หิ ปาปกํ กมฺมํ รกฺขสฺเสว สุมชฺฌิเม>
    text <มา ตํ สพฺโพ ชโน ปจฺฉา ปกุฏฺฐายิ มยิ มเตฯ>
  text <๒๓>
    text <อญฺญาตเมตํ อวิสยฺหสาหิ อตฺตานมมฺพญฺจ ททามิ เต ตํ>
    text <โส ทุจฺจเช กามคุเณ ปหาย สนฺติญฺจ ธมฺมญฺจ อธิฏฺฐิโตสิฯ>
  text <๒๔>
    text <โย หิตฺวา ปุพฺพสญฺโญคํ ปจฺฉา สํโยชเน ฐิโต>
    text <อธมฺมญฺเจว จรติ ปาปญฺจสฺส ปวฑฺฒติฯ>
  text <๒๕>
    text <เอหิ ตํ ปาปยิสฺสามิ กามํ อปฺโปสฺสุโก ภว>
    text <อุปานยามิ สีตสฺมิํ วิหราหิ อนุสฺสุโกฯ>
  text <๒๖>
    text <ตํ ปุปฺผรสมตฺเตภิ วกฺกงฺเคหิ อรินฺทม>
    text <โกญฺจา มยูรา ทิวิยา โกลฏฺฐิมธุสาฬิกา>
    text <กูชิตา หํสปูเคหิ โกกิเลตฺถ ปโพธเรฯ>
  text <๒๗>
    text <อมฺเพตฺถ วิปฺปสาขคฺคา ปลาลขลสนฺนิภา>
    text <โกสมฺพสฬลา นีปา ปกฺกตาลวิลมฺพิโนฯ>
  text <๒๘>
    text <มาลี ติริฏี กายูรี องฺคที จนฺทนุสฺสโท>
    text <รตฺติํ ตฺวํ ปริจาเรสิ ทิวา เวเทสิ เวทนํฯ>
  text <๒๙>
    text <โสฬสิตฺถิสหสฺสานิ ยา เตมา ปริจาริกา>
    text <เอวํ มหานุภาโวสิ อพฺภุโต โลมหํสโนฯ>
  text <๓๐>
    text <กิํ กมฺมมกรี ปุพฺเพ ปาปํ อตฺตทุขาวหํ>
    text <ยํ กริตฺวา มนุสฺเสสุ ปิฏฺฐิมํสานิ ขาทสิฯ>
  text <๓๑>
    text <อชฺเฌนานิ ปฏิคฺคยฺห กาเมสุ คธิโต อหํ>
    text <อจริํ ทีฆมทฺธานํ ปเรสํ อหิตายหํฯ>
  text <๓๒>
    text <โย ปิฏฺฐิมํสิโก โหติ เอวํ อุกฺกจฺจ ขาทติ>
    text <ยถาหํ อชฺช ขาทามิ ปิฏฺฐิมํสานิ อตฺตโนติฯ>
  stand <กิํฉนฺทชาตกํ ปฐมํฯ>
  text <  <
  text <๕๑๒ กุมฺภชาตกํ ๒>
  text <๓๓>
    text <โก ปาตุราสี ติทิวา นภมฺหิ โอภาสยํ สํวริํ จนฺทิมาว>
    text <คตฺเตหิ เต รสฺมิโย นิจฺฉรนฺติ สเตรตา วิชฺชุริวนฺตลิกฺเขฯ>
  text <๓๔>
    text <โส ฉินฺนวาตํ กมสี อฆมฺหิ เวหายสํ คจฺฉสิ ติฏฺฐสี จ>
    text <อิทฺธี นุ เต วตฺถุกตา สุภาวิตา อนทฺธคูนํ อปิ เทวตานํฯ>
  text <๓๕>
    text <เวหายสํ คมฺมมาคมฺม ติฏฺฐสิ กุมฺภํ กิณาถาติ ยเมตมตฺถํ>
    text <โก วา ตุวํ กิสฺส วา ตาย กุมฺโภ อกฺขาหิ เม พฺราหฺมณ เอตมตฺถํฯ>
  text <๓๖>
    text <น สปฺปิกุมฺโภ นปิ เตลกุมฺโภ น ผาณิตสฺส น มธุสฺส กุมฺโภ>
    text <กุมฺภสฺส วชฺชานิ อนปฺปกานิ โทเส พหู กุมฺภคเต สุณาถฯ>
  text <๓๗>
    text <คเฬยฺย ยํ ปิตฺวา ปเต ปปาตํ โสพฺภํ คุหํ จนฺทนิโยฬิคลฺลํ>
    text <พหุมฺปิ ภุญฺเชยฺย อโภชเนยฺยํ ตสฺสา ปุณฺณํ กุมฺภมิมํ กิณาถฯ>
  text <๓๘>
    text <ยํ ปิตฺวา จิตฺตสฺมิมเนสมาโน อาหิณฺฑตี โคริว ภกฺขสารี>
    text <อนาถมาโน อุปคายติ นจฺจติ จ ตสฺสา ปุณฺณํ กุมฺภมิมํ กิณาถฯ>
  text <๓๙>
    text <ยํ เว ปิวิตฺวา อเจโลว นคฺโค จเรยฺย คาเม วิสิขนฺตรานิ>
    text <สมฺมูฬฺหจิตฺโต อติเวลสายี ตสฺสา ปุณฺณํ กุมฺภมิมํ กิณาถฯ>
  text <๔๐>
    text <ยํ ปิตฺวา อุฏฺฐาย ปเวธมาโน สีสญฺจ พาหุญฺจ ปจาลยนฺโต>
    text <โส นจฺจตี ทารุกฏลฺลโกว ตสฺสา ปุณฺณํ กุมฺภมิมํ กิณาถฯ>
  text <๔๑>
    text <ยํ เว ปิวิตฺวา อคฺคิทฑฺฒา สยนฺติ อโถ สิคาเลหิปิ ขาทิตาเส>
    text <พนฺธํ วธํ โภคชานิญฺจุเปนฺติ ตสฺสา ปุณฺณํ กุมฺภมิมํ กิณาถฯ>
  text <๔๒>
    text <ยํ ปิตฺวา ภาเสยฺย อาภาสเนยฺยํ สภายมาสีโน อเปตวตฺโถ>
    text <สมฺมกฺขิโต วนฺตคโต พฺยสนฺโน ตสฺสา ปุณฺณํ กุมฺภมิมํ กิณาถฯ>
  text <๔๓>
    text <ยํ เว ปิวิตฺวา อุกฺกฏฺโฐ อาวิลกฺโข มเมว สพฺพา ปถวีติ มญฺเญ>
    text <น เม สโม จาตุรนฺโตปิ ราชา ตสฺสา ปุณฺณํ กุมฺภมิมํ กิณาถฯ>
  text <๔๔>
    text <มานาติมานา กลหานิ เปสุณี ทุพฺพณฺณินี นคฺคยินี ปลายินี>
    text <โจราน ธุตฺตาน คตี นิเกโต ตสฺสา ปุณฺณํ กุมฺภมิมํ กิณาถฯ>
  text <๔๕>
    text <อิทฺธานิ ผีตานิ กุลานิ อสฺสุ อเนกสาหสฺสธนานิ โลเก>
    text <อุจฺฉินฺนทายชฺชกตานิมาย ตสฺสา ปุณฺณํ กุมฺภมิมํ กิณาถฯ>
  text <๔๖>
    text <ธญฺญํ ธนํ รชตํ ชาตรูปํ เขตฺตํ ควํ ยตฺถ วินาสยนฺติ>
    text <อุจฺเฉทนี วิตฺตวตํ กุลานํ ตสฺสา ปุณฺณํ กุมฺภมิมํ กิณาถฯ>
  text <๔๗>
    text <ยํ เว ปิตฺวา ทิตฺตรูโปว โปโส อกฺโกสติ มาตรํ ปิตรญฺจ>
    text <สสฺสุมฺปิ คณฺเหยฺย อโถปิ สุณฺหํ ตสฺสา ปุณฺณํ กุมฺภมิมํ กิณาถฯ>
  text <๔๘>
    text <ยํ เว ปิตฺวา ทิตฺตรูปาว นารี อกฺโกสติ สสุรํ สามิกญฺจ>
    text <ทาสมฺปิ คณฺเห ปริจารกมฺปิ ตสฺสา ปุณฺณํ กุมฺภมิมํ กิณาถฯ>
  text <๔๙>
    text <ยํ เว ปิวิตฺวาน หเนยฺย โปโส ธมฺเม ฐิตํ สมณํ พฺราหฺมณํ วา>
    text <คจฺเฉ อปายมฺปิ ตโตนิทานํ ตสฺสา ปุณฺณํ กุมฺภมิมํ กิณาถฯ>
  text <๕๐>
    text <ยํ เว ปิวิตฺวา ทุจฺจริตํ จรนฺติ กาเยน วาจาย จ เจตสา จ>
    text <นิรยํ วชนฺติ ทุจฺจริตํ จริตฺวา ตสฺสา ปุณฺณํ กุมฺภมิมํ กิณาถฯ>
  text <๕๑>
    text <ยํ ยาจมานา น ลภนฺติ ปุพฺเพ พหุํ หิรญฺญมฺปิ ปริจฺจชนฺตา>
    text <โส ตํ ปิวิตฺวา อลิกํ ภณาติ ตสฺสา ปุณฺณํ กุมฺภมิมํ กิณาถฯ>
  text <๕๒>
    text <ยํ เว ปิตฺวา เปสเน เปสิยนฺโต อจฺจายิเก กรณียมฺหิ ชาเต>
    text <อตฺถมฺปิ โส นปฺปชานาติ วุตฺโต ตสฺสา ปุณฺณํ กุมฺภมิมํ กิณาถฯ>
  text <๕๓>
    text <หิรีมนาปิ อหิรีกภาวํ ปาตุํ กโรนฺติ มทนาย มตฺตา>
    text <ธีราปิ สนฺตา พหุกํ ภณนฺติ ตสฺสา ปุณฺณํ กุมฺภมิมํ กิณาถฯ>
  text <๕๔>
    text <ยํ เว ปิตฺวา เอกถูปา สยนฺติ อนาสกา ถณฺฑิลทุกฺขเสยฺยํ>
    text <ทุพฺพณฺณิยํ อายสกฺยญฺจุเปนฺติ ตสฺสา ปุณฺณํ กุมฺภมิมํ กิณาถฯ>
  text <๕๕>
    text <ยํ เว ปิตฺวา ปตฺตขนฺธา สยนฺติ คาโว กุฏหตาว น หิ วารุณิยา>
    text <เวโค นเรน สุสโหริว ตสฺสา ปุณฺณํ กุมฺภมิมํ กิณาถฯ>
  text <๕๖>
    text <ยํ มนุสฺสา วิวชฺเชนฺติ สปฺปํ โฆรวิสํ มิว>
    text <ตํ โลเก วิสสมานํ โก นโร ปาตุมรหติฯ>
  text <๕๗>
    text <ยํ เว ปิตฺวา อนฺธกเวณฺฑปุตฺตา สมุทฺทตีเร ปริจารยนฺตา>
    text <อุปกฺกมุํ มุสเลหญฺญมญฺญํ ตสฺสา ปุณฺณํ กุมฺภมิมํ กิณาถฯ>
  text <๕๘>
    text <ยํ เว ปิตฺวา ปุพฺพเทวา ปมตฺตา ติทิวา จุตา สสฺสติยา สมาย>
    text <ตํ ตาทิสํ มชฺชมิมํ นิรตฺถกํ ชานํ มหาราช กถํ ปิเวยฺยฯ>
  text <๕๙>
    text <นยิมสฺมิํ กุมฺภสฺมิํ ทธิ วา มธุ วา เอวํ อภิญฺญาย กิณาหิ ราช>
    text <เอวญฺหิมํ กุมฺภคตา มยา เต อกฺขาตรูปํ ตว สพฺพมิตฺตฯ>
  text <๖๐>
    text <น เม ปิตา วา อถวาปิ มาตา เอตาทิสา ยาทิสโก ตุวํสิ>
    text <หิตานุกมฺปี ปรมตฺถกาโม โสหํ กริสฺสํ วจนํ ตวชฺชฯ>
  text <๖๑>
    text <ททามิ เต คามวรานิ ปญฺจ ทาสีสตํ สตฺต ควํ สตานิ>
    text <อาชญฺญยุตฺเต จ รเถ ทส อิเม อาจริโย โหสิ มมตฺถกาโมฯ>
  text <๖๒>
    text <ตเวว ทาสีสตมตฺถุ ราช คามา จ คาโว จ ตเวว โหนฺตุ>
    text <อาชญฺญยุตฺตา จ รถา ตเวว สกฺโกหมสฺมี ติทสานมินฺโทฯ>
  text <๖๓>
    text <มํโสทนํ สปฺปิปายาสํ ภุญฺช ขาทสฺสุ จ ตฺวํ มธุมาสปูเว>
    text <เอวํ ตุวํ ธมฺมรโต ชนินฺท อนินฺทิโต สคฺคมุเปหิ ฐานนฺติฯ>
  stand <กุมฺภชาตกํ ทุติยํฯ>
  text <  <
  text <๕๑๓ ชยทฺทิสชาตกํ ๓>
  text <๖๔>
    text <จิรสฺสํ วต เม อุทปาทิ อชฺช ภกฺโข มหา สตฺตมิภตฺตกาเล>
    text <กุโตสิ โก วาสิ ตทิงฺฆ พฺรูหิ อาจิกฺข ชาติํ วิทิโต ยถาสิฯ>
  text <๖๕>
    text <ปญฺจาลราชา มิควํ ปวิฏฺโฐ ชยทฺทิโส นาม ยทิสฺสุโต เต>
    text <จรามิ กจฺฉานิ วนานิ จาหํ ปสทํ อิมํ ขาท มมชฺช มุญฺจฯ>
  text <๖๖>
    text <เสเนว ตฺวํ ปณสิ สสฺสมาโน มเมส ภกฺโข ปสโท ยํ วเทสิ>
    text <ตํ ขาทิยาน ปสทํ ชิฆญฺญํ ขาทิสฺสํ ปจฺฉา น วิลาปกาโลฯ>
  text <๖๗>
    text <น จตฺถิ โมกฺโข มม นิกฺกเยน คนฺตฺวาน ปจฺจาคมนาย ปณฺเห>
    text <ตํ สงฺกรํ พฺราหฺมณสฺสปฺปทาย สจฺจานุรกฺขี ปุนราวชิสฺสํฯ>
  text <๖๘>
    text <กิํ กมฺมชาตํ อนุตปฺปเต ตฺวํ ปตฺตํ สมีปํ มรณสฺส ราช>
    text <อาจิกฺข เม ตํ อปิ สกฺกุเณมุ อนุชานิตุํ อาคมนาย ปณฺเหฯ>
  text <๖๙>
    text <กตา มยา พฺราหฺมณสฺส ธนาสา ตํ สงฺกรํ ปฏิมุกฺกํ น มุตฺตํ>
    text <ตํ สงฺกรํ พฺราหฺมณสฺสปฺปทาย สจฺจานุรกฺขี ปุนราวชิสฺสํฯ>
  text <๗๐>
    text <ยา เต กตา พฺราหฺมณสฺส ธนาสา ตํ สงฺกรํ ปฏิมุกฺกํ น มุตฺตํ>
    text <ตํ สงฺกรํ พฺราหฺมณสฺสปฺปทาย สจฺจานุรกฺขี ปุนราวชสฺสุฯ>
  text <๗๑>
    text <มุตฺโต จ โส โปริสาทสฺส หตฺถา คนฺตฺวา สกํ มนฺทิรํ กามกามี>
    text <ตํ สงฺกรํ พฺราหฺมณสฺสปฺปทาย อามนฺตยี ปุตฺตมลีนสตฺตํ ฯ>
  text <๗๒>
    text <อชฺเชว รชฺชํ อภิสิญฺจยสฺสุ ธมฺมํ จร เสสุ ปเรสุ จาปิ>
    text <อธมฺมกาโร จ เต มาหุ รฏฺเฐ คจฺฉามหํ โปริสาทสฺส ญตฺเต ฯ>
  text <๗๓>
    text <กิํ กมฺม กุพฺพํ ตว เทว ปาว นาราธยี ตํ ตทิจฺฉามิ โสตุํ>
    text <ยมชฺช รชฺชมฺหิ อุทสฺสเย ตุวํ รชฺชมฺปิ นิจฺเฉยฺยํ ตยา วินาหํฯ>
  text <๗๔>
    text <น กมฺมุนา วา วจสา ว ตาต อปราธิโตหํ ตุวิยํ สรามิ>
    text <สนฺธิญฺจ กตฺวา ปุริสาทเกน สจฺจานุรกฺขี ปุนาหํ คมิสฺสํฯ>
  text <๗๕>
    text <อหํ คมิสฺสามิ อิเธว โหหิ นตฺถิ ตโต ชีวโต วิปฺปโมกฺโข>
    text <สเจ ตุวํ คจฺฉสิเยว ราช อหมฺปิ คจฺฉามิ อุโภ น โหมฯ>
  text <๗๖>
    text <อทฺธา หิ ตาต สตาเนส ธมฺโม มรณา จ เม ทุกฺขตรํ ตทสฺส>
    text <กมฺมาสปาโท ตํ ยทา ปจิตฺวา ปสยฺห ขาเท ภิทา รุกฺขสูเลฯ>
  text <๗๗>
    text <ปาเณน เต ปาณมหํ นิมิสฺสํ มา ตฺวํ อคา โปริสาทสฺส ญตฺเต>
    text <เอตญฺจ เต ปาณมหํ นิมิสฺสํ ตสฺมา มตํ ชีวิตสฺส วณฺเณมิ ฯ>
  text <๗๘>
    text <ตโต หเว ธิติมา ราชปุตฺโต วนฺทิตฺวา มาตุ จ ปิตุ จ ปาเท>
    text <ทุขินิสฺส มาตา นิปตา ปถพฺยา ปิตาสฺส ปคฺคยฺห ภุชานิ กนฺทติฯ>
  text <๗๙>
    text <ตํ คจฺฉนฺตํ ตาว ปิตา วิทิตฺวา ปรมฺมุโข วนฺทติ ปญฺชลีโก>
    text <โสโม จ ราชา วรุโณ จ ราชา ปชาปตี จนฺทิมา สูริโย จ>
    text <เอเตหิ คุตฺโต ปุริสาทกมฺหา อนุญฺญาโต โสตฺถิ ปจฺเจหิ ตาตฯ>
  text <๘๐>
    text <ยํ ทณฺฑกิรญฺโญ คตสฺส มาตา รามสฺสกาสิ โสตฺถานํ สุคุตฺตา>
    text <ตํ เต อหํ โสตฺถานํ กโรมิ เอเตน สจฺเจน สรนฺตุ เทวา>
    text <อนุญฺญาโต โสตฺถิ ปจฺเจหิ ปุตฺตฯ>
  text <๘๑>
    text <อาวี รโห วาปี มโนปโทสํ นาหํ สเร ชาตุ มลีนสตฺเต>
    text <เอเตน สจฺเจน สรนฺตุ เทวา อนุญฺญาโต โสตฺถิ ปจฺเจหิ ภาติก ฯ>
  text <๘๒>
    text <ยสฺมา จ เม อนธิมโนสิ สามิ น จาปิ เม มนสา อปฺปิโยสิ>
    text <เอเตน สจฺเจน สรนฺตุ เทวา อนุญฺญาโต โสตฺถิ ปจฺเจหิ สามิฯ>
  text <๘๓>
    text <พฺรหา อุชู จารุมุโข กุโตสิ น มํ ปชานาสิ วเน วสนฺตํ>
    text <ลุทฺทํ มํ ญตฺวา ปุริสาทโกติ โก โสตฺถิ มาชานมิธาวเชยฺยฯ>
  text <๘๔>
    text <ชานามิ ลุทฺท ปุริสาทโก ตฺวํ น ตํ น ชานามิ วเน วสนฺตํ>
    text <อหญฺจ ปุตฺโตสฺมิ ชยทฺทิสสฺส มมชฺช ขาท ปิตุโน ปโมกฺขาฯ>
  text <๘๕>
    text <ชานามิ ปุตฺโตติ ชยทฺทิสสฺส ตถา หิ โว มุขวณฺโณ อุภินฺนํ>
    text <สุทุกฺกรญฺเญว กตํ ตเวทํ โย มตฺตุมิจฺเฉ ปิตุโน ปโมกฺขาฯ>
  text <๘๖>
    text <น ทุกฺกรํ กิญฺจิ มเหตฺถ มญฺเญ โย มตฺตุมิจฺเฉ ปิตุโน ปโมกฺขา>
    text <มาตุ จ เหตุ ปรโลก คนฺตฺวา สุเขน สคฺเคน จ สมฺปยุตฺโตฯ>
  text <๘๗>
    text <อหญฺจ โข อตฺตโน ปาปกิริยํ อาวี รโห วาปิ สเร น ชาตุ>
    text <สงฺขาตชาตีมรโณหมสฺมิ ยเถว เม อิธ ตถา ปรตฺถฯ>
  text <๘๘>
    text <ขาทชฺช มํ ทานิ มหานุภาว กรสฺสุ กิจฺจานิ อิมํ สรีรํ>
    text <รุกฺขสฺส วา เต ปปตามิ อคฺคา ฉาทยมาโน มยฺหํ ตฺวมเทสิ มํสํฯ>
  text <๘๙>
    text <อิทญฺจ เต รุจฺจติ ราชปุตฺต จเชสิ ปาณํ ปิตุโน ปโมกฺขา>
    text <ตสฺมา หิ โส ตฺวํ ตรมานรูโป สมฺภญฺช กฏฺฐานิ ชเลหิ อคฺคิํฯ>
  text <๙๐>
    text <ตโต หเว ธิติมา ราชปุตฺโต ทารุํ สมาหตฺวา มหนฺตมคฺคิํ>
    text <สนฺทีปยิตฺวา ปฏิเวทยิตฺถ อาทีปิโต ทานิ มหายมคฺคิ ฯ>
  text <๙๑>
    text <ขาทชฺช มํ ทานิ ปสยฺหการี กิํ มํ มุหุํ เปกฺขสิ หฏฺฐโลโม>
    text <ตถา ตถา ตุยฺหมหํ กโรมิ ยถา ยถา มํ ฉาทยมาโน อเทสิฯ>
  text <๙๒>
    text <โก ตาทิสํ อรหติ ขาทิตาเย ธมฺเม ฐิตํ สจฺจวาทิํ วทญฺญุํ>
    text <มุทฺธาปิ ตสฺส วิผเลยฺย สตฺตธา โย ตาทิสํ สจฺจวาทิํ อเทยฺยฯ>
  text <๙๓>
    text <อิทญฺหิ โส พฺราหฺมณํ มญฺญมาโน สโส อวาเสสิ สเก สรีเร>
    text <เตเนว โส จนฺทิมา เทวปุตฺโต สสตฺถุโต กามทุหชฺช ยกฺขฯ>
  text <๙๔>
    text <จนฺโท ยถา ราหุมุขา ปมุตฺโต วิโรจเต ปนฺนรเสว ภาณุมา>
    text <เอวํ ตุวํ โปริสาทา ปมุตฺโต วิโรจ กปิเล มหานุภาว>
    text <อาโมทยํ ปิตรํ มาตรญฺจ สพฺโพ จ เต นนฺทตุ ญาติปกฺโขฯ>
  text <๙๕>
    text <ตโต หเว ธิติมา ราชปุตฺโต กตญฺชลี ปริยาย โปริสาทํ>
    text <อนุญฺญาโต โสตฺถิ สุขี อโรโค ปจฺจาคมา กปิลมลีนสตฺตา ฯ>
  text <๙๖>
    text <ตํ เนคมา ชานปทา จ สพฺเพ หตฺถาโรหา รถิกา ปตฺติกา จ>
    text <นมสฺสมานา ปญฺชลิกา อุปาคมุํ นมตฺถุ เต ทุกฺกรการโกสีติฯ>
  stand <ชยทฺทิสชาตกํ ตติยํฯ>
  text <  <
  text <๕๑๔ ฉทฺทนฺตชาตกํ ๔>
  text <๙๗>
    text <กิํ นุ โสจสินุจฺจงฺคิ ปณฺฑูสิ วรวณฺณินิ>
    text <มิลายสิ วิสาลกฺขิ มาลาว ปริมทฺทิตาฯ>
  text <๙๘>
    text <โทหโฬ เม มหาราช สุปินนฺเตนุปชฺฌคา>
    text <น โส สุลภรูโปว ยาทิโส มม โทหโฬฯ>
  text <๙๙>
    text <เย เกจิ มานุสา กามา อิธ โลกสฺมิ นนฺทเน>
    text <สพฺเพ เต ปจุรา มยฺหํ อหํ เต ทมฺมิ โทหฬํฯ>
  text <๑๐๐>
    text <ลุทฺทา เทว สมายนฺตุ เย เกจิ วิชิเต ตว>
    text <เอเตสํ อหมกฺขิสฺสํ ยาทิโส มม โทหโฬฯ>
  text <๑๐๑>
    text <อิเม เต ลุทฺทกา เทวิ กตหตฺถา วิสารทา>
    text <วนญฺญู จ มิคญฺญู จ มมตฺเถ จตฺตชีวิตาฯ>
  text <๑๐๒>
    text <ลุทฺทปุตฺตา นิสาเมถ ยาวนฺเตตฺถ สมาคตา>
    text <ฉพฺพิสาณํ คชํ เสตํ อทฺทสํ สุปิเน อหํ>
    text <ตสฺส ทนฺเตหิ เม อตฺโถ อลาเภ นตฺถิ ชีวิตํฯ>
  text <๑๐๓>
    text <น โน ปิตูนํ น ปิตามหานํ ทิฏฺโฐ สุโต กุญฺชโร ฉพฺพิสาโณ>
    text <ยมทฺทสา สุปิเน ราชปุตฺตี อกฺขาหิ โน ยาทิโส หตฺถินาโคฯ>
  text <๑๐๔>
    text <ทิสา จตสฺโส วิทิสา จตสฺโส อุทฺธํ อโธ ทส ทิสา อิมาโย>
    text <กตมํ ทิสํ ติฏฺฐติ นาคราชา ยมทฺทสา สุปิเน ฉพฺพิสาณํฯ>
  text <๑๐๕>
    text <อิโต อุชุํ อุตฺตริยํ ทิสายํ อติกฺกมฺม โส สตฺตคิรี พฺรหนฺเต>
    text <สุวณฺณปสฺโส นาม คิรี อุฬาโร สุปุปฺผิโต กิมฺปุริสานุจิณฺโณฯ>
  text <๑๐๖>
    text <อารุยฺห เสลํ ภวนํ กินฺนรานํ โอโลกย ปพฺพตปาทมูลํ>
    text <อถ ทกฺขสี เมฆสมานวณฺณํ นิคฺโรธราชํ อถ สหสฺสปาทํ ฯ>
  text <๑๐๗>
    text <ตตฺถจฺฉตี กุญฺชโร ฉพฺพิสาโณ สพฺพเสโต ทุปฺปสโห ปเรภิ>
    text <รกฺขนฺติ นํ อฏฺฐสหสฺสนาคา อีสาทนฺตา วาตชวปฺปหาริโนฯ>
  text <๑๐๘>
    text <ติฏฺฐนฺติ เต ตุมูลํ ปสฺสสนฺตา กุปฺปนฺติ วาตสฺสปิ เอริตสฺส>
    text <มนุสฺสภูตํ ปน ตตฺถ ทิสฺวา ภสฺมํ กเรยฺยุํ นาสฺส รโชปิ ตสฺสฯ>
  text <๑๐๙>
    text <พหู หิเม ราชกุลมฺหิ สนฺติ ปิฬนฺธนา ชาตรูปสฺส เทวี>
    text <มุตฺตามณีเวฬุริยามยา จ กิํ กาหสิ ทนฺตปิฬนฺธเนน>
    text <มาเรตุกามา กุญฺชรํ ฉพฺพิสาณํ อุทาหุ ฆาเตสฺสสิ ลุทฺทปุตฺเตฯ>
  text <๑๑๐>
    text <สา อิสฺสิตา ทุกฺขิตา จสฺมิ ลุทฺท อุทฺธญฺจ สุสฺสามิ อนุสฺสรนฺตี>
    text <กโรหิ เม ลุทฺทก เอตมตฺถํ ทสฺสามิ เต คามวรานิ ปญฺจฯ>
  text <๑๑๑>
    text <กตฺถจฺฉตี กตฺถมุเปติ ฐานํ วีถิสฺส กา นฺหาน คตสฺส โหติ>
    text <กถญฺหิ โส นฺหายติ นาคราชา กถํ วิชาเนมุ คติํ คชสฺสฯ>
  text <๑๑๒>
    text <ตตฺเถว สา โปกฺขรณี อทูเร รมฺมา สุติตฺถา จ มโหทิกา จ>
    text <สมฺปุปฺผิตา ภมรคณานุจิณฺณา เอตฺถ หิ โส นฺหายติ นาคราชาฯ>
  text <๑๑๓>
    text <สีสํ นหาตุปฺปล มาลภารี สพฺพเสโต ปุณฺฑรีกตฺตจงฺคี>
    text <อาโมทมาโน คจฺฉติ สนฺนิเกตํ ปุรกฺขตฺวา มเหสิํ สพฺพภทฺทํฯ>
  text <๑๑๔>
    text <ตตฺเถว โส อุคฺคเหตฺวาน วากฺยํ อาทาย ตูณิญฺจ ธนุญฺจ ลุทฺโท>
    text <วิตุริยติ สตฺตคิรี พฺรหนฺเต สุวณฺณปสฺสํ นาม คิริํ อุฬารํฯ>
  text <๑๑๕>
    text <อารุยฺห เสลํ ภวนํ กินฺนรานํ โอโลกยี ปพฺพตปาทมูลํ>
    text <ตตฺถทฺทสา เมฆสมานวณฺณํ นิคฺโรธราชํ อฏฺฐสหสฺสปาทํฯ>
  text <๑๑๖>
    text <ตตฺถทฺทสา กุญฺชรํ ฉพฺพิสาณํ สพฺพเสตํ ทุปฺปสหํ ปเรภิ>
    text <รกฺขนฺติ นํ อฏฺฐสหสฺสนาคา อีสาทนฺตา วาตชวปฺปหาริโนฯ>
  text <๑๑๗>
    text <ตตฺถทฺทสา โปกฺขรณิํ อทูเร รมฺมํ สุติตฺถญฺจ มโหทิกญฺจ>
    text <สมฺปุปฺผิตํ ภมรคณานุจิณฺณํ ยตฺถ หิ โส นฺหายติ นาคราชาฯ>
  text <๑๑๘>
    text <ทิสฺวาน นาคสฺส คติํ ฐิติญฺจ วีถิสฺส ยา นฺหานคตสฺส โหติ>
    text <โอปาตมาคจฺฉิ อนริยรูโป ปโยชิโต จิตฺตวสานุคายฯ>
  text <๑๑๙>
    text <ขณิตฺวาน กาสุํ ผลเกหิ ฉาทยิ อตฺตานโมธาย ธนุญฺจ ลุทฺโท>
    text <ปสฺสาคตํ ปุถุสลฺเลน นาคํ สมปฺปยี ทุกฺกฏกมฺมการีฯ>
  text <๑๒๐>
    text <วิทฺโธ จ นาโค โกญฺจมนาทิ โฆรํ สพฺเพ จ นาคา นินฺนทุํ โฆรรูปํ>
    text <ติณญฺจ กฏฺฐญฺจ รณํ กโรนฺตา ธาวิํสุ เต อฏฺฐทิสา สมนฺตโตฯ>
  text <๑๒๑>
    text <วธิสฺสเมตนฺติ ปรามสนฺโต กาสาวมทฺทกฺขิ ธชํ อิสีนํ>
    text <ทุกฺเขน ผุฏฺฐสฺสุทปาทิ สญฺญา อรหทฺธโช สพฺภิ อวชฺฌรูโปฯ>
  text <๑๒๒>
    text <อนิกฺกสาโว กาสาวํ โย วตฺถํ ปริทหิสฺสติ>
    text <อเปโต ทมสจฺเจน น โส กาสาวมรหติฯ>
  text <๑๒๓>
    text <โย จ วนฺตกสาวสฺส สีเลสุ สุสมาหิโต>
    text <อุเปโต ทมสจฺเจน ส เว กาสาวมรหติฯ>
  text <๑๒๔>
    text <สมปฺปิโต ปุถุสลฺเลน นาโค อทุฏฺฐจิตฺโต ลุทฺทกมชฺฌภาสิ>
    text <กิมตฺถยํ กิสฺส วา สมฺม เหตุ มมํ วธี กสฺส วายํ ปโยโคฯ>
  text <๑๒๕>
    text <กาสิสฺส รญฺโญ มเหสี ภทนฺเต สา ปูชิตา ราชกุเล สุภทฺทา>
    text <ตํ อทฺทสา สา จ มมํ อสํสิ ทนฺเตหิ อตฺโถติ จ มํ อโวจฯ>
  text <๑๒๖>
    text <พหู หิ เม ทนฺตยุคา อุฬารา เย เม ปิตูนญฺจ ปิตามหานํ>
    text <ชานาติ สา โกธนา ราชปุตฺตี วธตฺถิกา เวรมกาสิ พาลาฯ>
  text <๑๒๗>
    text <อุฏฺเฐหิ ตฺวํ ลุทฺท ขรํ คเหตฺวา ทนฺเต อิเม ฉินฺท ปุรา มรามิ>
    text <วชฺชาสิ ตํ โกธนํ ราชปุตฺติํ นาโค หโต หนฺท อิมสฺส ทนฺตาฯ>
  text <๑๒๘>
    text <อุฏฺฐาย โส ลุทฺโท ขรํ คเหตฺวา เฉตฺวาน ทนฺตานิ คชุตฺตมสฺส>
    text <วคฺคู สุเภ อปฺปฏิเม ปถพฺยา อาทาย ปกฺกามิ ตโต หิ ขิปฺปํฯ>
  text <๑๒๙>
    text <ภยฏฺฏิตา นาควเธน อฏฺฏา เย เต นาคา อฏฺฐ ทิสา วิธาวุํ>
    text <อทิสฺวาน โปสํ คชปจฺจมิตฺตํ ปจฺจาคมุํ เยน โส นาคราชาฯ>
  text <๑๓๐>
    text <เต ตตฺถ กนฺทิตฺวา โรทิตฺวาน นาคา สีเส สเก ปํสุกํ โอกิริตฺวา>
    text <อคมํสุ เต สพฺเพ สกํ นิเกตํ ปุรกฺขตฺวา มเหสิํ สพฺพภทฺทํฯ>
  text <๑๓๑>
    text <อาทาย ทนฺตานิ คชุตฺตมสฺส วคฺคู สุเภ อปฺปฏิเม ปถพฺยา>
    text <สุวณฺณราชีหิ สมนฺตโมทเร โส ลุทฺทโก กาสิปุรํ อุปาคมิ>
    text <อุปเนสิ โส ราชกญฺญาย ทนฺเต นาโค หโต หนฺท อิมสฺส ทนฺตาฯ>
  text <๑๓๒>
    text <ทิสฺวาน ทนฺตานิ คชุตฺตมสฺส ภตฺตุปฺปิยสฺส ปุริมาย ชาติยา>
    text <ตตฺเถว ตสฺสา หทยํ อผาลิ เตเนว สา กาลมกาสิ พาลาฯ>
  text <๑๓๓>
    text <สมฺโพธิปตฺโต ส มหานุภาโว สิตํ อกาสิ ปริสาย มชฺเฌ>
    text <ปุจฺฉิํสุ ภิกฺขู สุวิมุตฺตจิตฺตา นาการเณ ปาตุกโรนฺติ พุทฺธาฯ>
  text <๑๓๔>
    text <ยมทฺทสาถ ทหริํ กุมาริํ กาสายวตฺถํ อนคาริยํ จรนฺติํ>
    text <สา โข ตทา ราชกญฺญา อโหสิ อหํ ตทา นาคราชา อโหสิํฯ>
  text <๑๓๕>
    text <อาทาย ทนฺตานิ คชุตฺตมสฺส วคฺคู สุเภ อปฺปฏิเม ปถพฺยา>
    text <โย ลุทฺทโก กาสิปุรํ อุปาคมิ โส โข ตทา เทวทตฺโต อโหสิฯ>
  text <๑๓๖>
    text <อนาวสูรํ จิรรตฺตสํสิตํ อุจฺจาวจํ จริตมิทํ ปุราณํ>
    text <วีตทฺทโร วีตโสโก วิสลฺโล สยํ อภิญฺญาย อภาสิ พุทฺโธฯ>
  text <๑๓๗>
    text <อหํ โว เตน กาเลน อโหสิํ ตตฺถ ภิกฺขโว>
    text <นาคราชา ตทา โหมิ เอวํ ธาเรถ ชาตกนฺติฯ>
  stand <ฉทฺทนฺตชาตกํ จตุตฺถํฯ>
  text <  <
  text <๕๑๕ สมฺภวชาตกํ ๕>
  text <๑๓๘>
    text <รชฺชญฺจ ปฏิปนฺนาสฺม อาธิปจฺจํ สุจีรต>
    text <มหตฺตํ ปตฺตุมิจฺฉามิ วิเชตุํ ปถวิํ อิมํฯ>
  text <๑๓๙>
    text <ธมฺเมน โน อธมฺเมน อธมฺโม เม น รุจฺจติ>
    text <กิจฺโจว ธมฺโม จริโต รญฺโญ โหติ สุจีรตฯ>
  text <๑๔๐>
    text <อิธ เจวานินฺทิตา เยน เปจฺจ เยน อนินฺทิตา>
    text <ยสํ เทวมนุสฺเสสุ เยน ปปฺโปมุ พฺราหฺมณฯ>
  text <๑๔๑>
    text <โยหํ อตฺถญฺจ ธมฺมญฺจ กตฺตุมิจฺฉามิ พฺราหฺมณ>
    text <ตํ ตฺวํ อตฺถญฺจ ธมฺมญฺจ พฺราหฺมณกฺขาหิ ปุจฺฉิโตฯ>
  text <๑๔๒>
    text <นาญฺญตฺร วิธุรา ราช เอตทกฺขาตุมรหติ>
    text <ยํ ตฺวํ อตฺถญฺจ ธมฺมญฺจ กตฺตุมิจฺฉสิ ขตฺติยฯ>
  text <๑๔๓>
    text <เอหิ โข ปหิโต คจฺฉ วิธุรสฺส อุปนฺติกํ>
    text <นิกฺขญฺจิมํ สุวณฺณสฺส หรํ คจฺฉ สุจีรต>
    text <อภิหารํ อิมํ ทชฺชา อตฺถธมฺมานุสิฏฺฐิยาฯ>
  text <๑๔๔>
    text <สฺวาธิปฺปาคา ภารทฺวาโช วิธุรสฺส อุปนฺติกํ>
    text <ตมทฺทส มหาพฺรหฺมา อสมานํ สเก ฆเรฯ>
  text <๑๔๕>
    text <รญฺโญหํ ปหิโต ทูโต โกรพฺยสฺส ยสสฺสิโน>
    text <อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล>
    text <ตํ ตฺวํ อตฺถญฺจ ธมฺมญฺจ วิธุรกฺขาหิ ปุจฺฉิโตฯ>
  text <๑๔๖>
    text <คงฺคํ เม ปิทหิสฺสนฺติ น ตํ สกฺโกมิ พฺราหฺมณ>
    text <อปิเธตุํ มหาสินฺธุํ ตํ กถํ โส ภวิสฺสติฯ>
  text <๑๔๗>
    text <น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโต>
    text <ภทฺรกาโร จ เม ปุตฺโต โอรโส มม อตฺรโช>
    text <ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณฯ>
  text <๑๔๘>
    text <สฺวาธิปฺปาคา ภารทฺวาโช ภทฺรการสฺสุปนฺติกํ>
    text <ตมทฺทส มหาพฺรหฺมา นิสินฺนํ สมฺหิ เวสฺมนิฯ>
  text <๑๔๙>
    text <รญฺโญหํ ปหิโต ทูโต โกรพฺยสฺส ยสสฺสิโน>
    text <อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล>
    text <ตํ ตฺวํ อตฺถญฺจ ธมฺมญฺจ ภทฺรการ ปพฺรูหิ เมฯ>
  text <๑๕๐>
    text <มํสกาชํ อวหาย โคธํ อนุปตามหํ>
    text <น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโตฯ>
  text <๑๕๑>
    text <สญฺจโย นาม เม ภาตา กนิฏฺโฐ เม สุจีรต>
    text <ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณฯ>
  text <๑๕๒>
    text <สฺวาธิปฺปาคา ภารทฺวาโช สญฺจยสฺส อุปนฺติกํ>
    text <ตมทฺทส มหาพฺรหฺมา นิสินฺนํ สมฺหิ เวสฺมนิ ฯ>
  text <๑๕๓>
    text <รญฺโญหํ ปหิโต ทูโต โกรพฺยสฺส ยสสฺสิโน>
    text <อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล>
    text <ตํ ตฺวํ อตฺถญฺจ ธมฺมญฺจ สญฺจยกฺขาหิ ปุจฺฉิโตฯ>
  text <๑๕๔>
    text <สทา มํ คิลเต มจฺจุ สายํ ปาโต สุจีรต>
    text <น เต สกฺโกมิ อกฺขาตุํ อตฺถํ ธมฺมญฺจ ปุจฺฉิโตฯ>
  text <๑๕๕>
    text <สมฺภโว นาม เม ภาตา กนิฏฺโฐ เม สุจีรต>
    text <ตํ ตฺวํ อตฺถญฺจ ธมฺมญฺจ คนฺตฺวา ปุจฺฉสฺสุ พฺราหฺมณฯ>
  text <๑๕๖>
    text <อพฺภุโต วต โภ ธมฺโม นายํ อสฺมาก รุจฺจติ>
    text <ตโย ชนา ปิตาปุตฺตา เตสุ ปญฺญาย โน วิทูฯ>
  text <๑๕๗>
    text <น ตํ สกฺโกถ อกฺขาตุํ อตฺถํ ธมฺมญฺจ ปุจฺฉิตา>
    text <กถํ นุ ทหโร ชญฺญา อตฺถํ ธมฺมญฺจ ปุจฺฉิโตฯ>
  text <๑๕๘>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๕๙>
    text <ยถาปิ จนฺโท วิมโล คจฺฉํ อากาสธาตุยา>
    text <สพฺเพ ตาราคเณ โลเก อาภาย อติโรจติฯ>
  text <๑๖๐>
    text <เอวมฺปิ ทหรูเปโต ปญฺญาโยเคน สมฺภโว>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๖๑>
    text <ยถาปิ รมฺมโก มาโส คิมฺหานํ โหติ พฺราหฺมณ>
    text <อเตวญฺเญหิ มาเสหิ ทุมปุปฺเผหิ โสภติฯ>
  text <๑๖๒>
    text <เอวมฺปิ ทหรูเปโต ปญฺญาโยเคน สมฺภโว>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๖๓>
    text <ยถาปิ หิมวา พฺรหฺเม ปพฺพโต คนฺธมาทโน>
    text <นานารุกฺเขหิ สญฺฉนฺโน มหาภูตคณาลโย>
    text <โอสเธหิ จ ทิพฺเพหิ ทิสา ภาติ ปวาติ จฯ>
  text <๑๖๔>
    text <เอวมฺปิ ทหรูเปโต ปญฺญาโยเคน สมฺภโว>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๖๕>
    text <ยถาปิ ปาวโก พฺรหฺเม อจฺจิมาลี ยสสฺสิมา>
    text <ชลมาโน วเน คจฺเฉ อนโล กณฺหวตฺตนีฯ>
  text <๑๖๖>
    text <ฆตาสโน ธูมเกตุ อุตฺตมาเหวนนฺทโห>
    text <นิสีเถ ปพฺพตคฺคสฺมิํ ปหูเตโธ วิโรจติฯ>
  text <๑๖๗>
    text <เอวมฺปิ ทหรูเปโต ปญฺญาโยเคน สมฺภโว>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๖๘>
    text <ชเวน ภทฺรํ ชานนฺติ พลิพทฺทญฺจ วาหิเย>
    text <โทเหน เธนุํ ชานนฺติ ภาสมานญฺจ ปณฺฑิตํฯ>
  text <๑๖๙>
    text <เอวมฺปิ ทหรูเปโต ปญฺญาโยเคน สมฺภโว>
    text <มา นํ ทหโรติ อุญฺญาสิ อปุจฺฉิตฺวาน สมฺภวํ>
    text <ปุจฺฉิตฺวา สมฺภวํ ชญฺญา อตฺถํ ธมฺมญฺจ พฺราหฺมณฯ>
  text <๑๗๐>
    text <สฺวาธิปฺปาคา ภารทฺวาโช สมฺภวสฺส อุปนฺติกํ>
    text <ตมทฺทส มหาพฺรหฺมา กีฬมานํ พหีปุเรฯ>
  text <๑๗๑>
    text <รญฺโญหํ ปหิโต ทูโต โกรพฺยสฺส ยสสฺสิโน>
    text <อตฺถํ ธมฺมญฺจ ปุจฺเฉสิ อิจฺจพฺรวิ ยุธิฏฺฐิโล>
    text <ตํ ตฺวํ อตฺถญฺจ ธมฺมญฺจ สมฺภวกฺขาหิ ปุจฺฉิโตฯ>
  text <๑๗๒>
    text <ตคฺฆ เต อหมกฺขิสฺสํ ยถาปิ กุสโล ตถา>
    text <ราชา จ โข ตํ ชานาติ ยทิ กาหติ วา น วาฯ>
  text <๑๗๓>
    text <อชฺช สุเวติ สํเสยฺย รญฺญา ปุฏฺโฐ สุจีรต>
    text <มา กตฺวา อวสี ราชา อตฺเถ ชาเต ยุธิฏฺฐิโลฯ>
  text <๑๗๔>
    text <อชฺฌตฺตญฺเญว สํเสยฺย รญฺญา ปุฏฺโฐ สุจีรต>
    text <กุมฺมคฺคํ น นิเวเสยฺย ยถา มูฬฺโห อเจตโส ฯ>
  text <๑๗๕>
    text <อตฺตานํ นาติวตฺเตยฺย อธมฺมํ น สมาจเร>
    text <อติตฺเถ นปฺปตาเรยฺย อนตฺเถ น ยุโต สิยาฯ>
  text <๑๗๖>
    text <โย จ เอตานิ ฐานานิ กตฺตุํ ชานาติ ขตฺติโย>
    text <สทา โส วฑฺฒเต ราชา สุกฺกปกฺเขว จนฺทิมาฯ>
  text <๑๗๗>
    text <ญาตีนญฺจ ปิโย โหติ มิตฺเตสุ จ วิโรจติ>
    text <กายสฺส เภทา สปฺปญฺโญ สคฺคํ โส อุปปชฺชตีติฯ>
  stand <สมฺภวชาตกํ ปญฺจมํฯ>
  text <  <
  text <๕๑๖ มหากปิชาตกํ ๖>
  text <๑๗๘>
    text <พาราณสฺยํ อหู ราชา กาสีนํ รฏฺฐวฑฺฒโน>
    text <มิตฺตามจฺจปริพฺยูฬฺโห อคมาสิ มิคาชินํ ฯ>
  text <๑๗๙>
    text <ตตฺถ พฺราหฺมณมทฺทกฺขิ เสตํ จิตฺรํ กิลาสินํ>
    text <วิทฺธสฺตํ โกวิฬารํว กิสํ ธมนิสนฺถตํฯ>
  text <๑๘๐>
    text <ปรมการุญฺญตํ ปตฺตํ ทิสฺวา กิจฺฉคตํ นรํ>
    text <อวจ พฺยมฺหิโต ราชา ยกฺขานํ กตโม นุสิฯ>
  text <๑๘๑>
    text <หตฺถปาทา จ เต เสตา ตโต เสตตรํ สิโร>
    text <คตฺตํ กมฺมาสวณฺณํ เต กิลาสพหุโล จสิฯ>
  text <๑๘๒>
    text <วฏฺฏนาวฬิ สงฺกาสา ปิฏฺฐิ เต นินฺนตุนฺนตา>
    text <กาฬปพฺพาว เต องฺคา นาญฺญํ ปสฺสามิ เอทิสํฯ>
  text <๑๘๓>
    text <อุคฺฆฏฺฏปาโท ตสิโต กิโส ธมนิสนฺถโต>
    text <ฉาโต อาตตฺตรูโปสิ กุโตสิ กตฺถ คจฺฉสิฯ>
  text <๑๘๔>
    text <ทุทฺทสี อปฺปกาโรสิ ทุพฺพณฺโณ ภีมทสฺสโน>
    text <ชเนตฺติ ยาปิ เต มาตา น ตํ อิจฺเฉยฺย ปสฺสิตุํฯ>
  text <๑๘๕>
    text <กิํ กมฺมมกรํ ปุพฺเพ กํ อวชฺฌํ อฆาตยิ>
    text <กิพฺพิสํ ยํ กริตฺวาน อิทํ ทุกฺขํ อุปาคมิฯ>
  text <๑๘๖>
    text <ตคฺฆ เต อหมกฺขิสฺสํ ยถาปิ กุสโล ตถา>
    text <สจฺจวาทิญฺหิ โลกสฺมิํ ปสํสนฺตีธ ปณฺฑิตาฯ>
  text <๑๘๗>
    text <เอโก จรํ โคคเวโส มูฬฺโห อจฺจสริํ วเน>
    text <อรญฺเญ อิรีเณ วิวเน นานากุญฺชรเสวิเตฯ>
  text <๑๘๘>
    text <วาฬมิคานุจริเต วิปฺปนฏฺโฐสฺมิ กานเน>
    text <อจริํ ตตฺถ สตฺตาหํ ขุปฺปิปาส สมปฺปิโตฯ>
  text <๑๘๙>
    text <ตตฺถ ตินฺทุกมทฺทกฺขิํ วิสมฏฺฐํ พุภุกฺขิโต>
    text <ปปาตมภิลมฺพนฺตํ สมฺปนฺนผลธารินํฯ>
  text <๑๙๐>
    text <วาตสฺสิตานิ ภกฺเขสิํ ตานิ รุจฺจิํสุ เม ภุสํ>
    text <อติตฺโต รุกฺขมารูหิํ ตตฺถ เหสฺสามิ อาสิโตฯ>
  text <๑๙๑>
    text <เอกํ เม ภกฺขิตํ อาสิ ทุติยํ อภิปตฺถิตํ>
    text <ตโต สา ภญฺชถ สาขา ฉินฺนา ผรสุนา วิยฯ>
  text <๑๙๒>
    text <โสหํ สหาว สาขาหิ อุทฺธํปาโท อวํสิโร>
    text <อปฺปติฏฺเฐ อนาลมฺเพ คิริทุคฺคสฺมิ ปาปตํฯ>
  text <๑๙๓>
    text <ยสฺมา จ วาริ คมฺภีรํ ตสฺมา น สมปชฺชิสํ>
    text <ตตฺถ เสสิํ นิรานนฺโท อนูนา ทส รตฺติโยฯ>
  text <๑๙๔>
    text <อเถตฺถ กปิ มาคญฺฉิ โคนงฺคุโล ทรีจโร>
    text <สาขาหิ สาขํ วิจรนฺโต ขาทมาโน ทุมปฺผลํฯ>
  text <๑๙๕>
    text <โส มํ ทิสฺวา กิสํ ปณฺฑุํ การุญฺญมกรํ มยิ>
    text <อมฺโภ โก นาม โส เอตฺถ เอวํ ทุกฺเขน อฏฺฏิโตฯ>
  text <๑๙๖>
    text <มนุสฺโส อมนุสฺโส วา อตฺตานํ เม ปเวทย>
    text <ตสฺสญฺชลิํ ปณาเมตฺวา อิทํ วจนมพฺรวิํฯ>
  text <๑๙๗>
    text <มนุสฺโสหํ พฺยสมฺปตฺโต สา เม นตฺถิ อิโต คติ>
    text <ตํ โว วทามิ ภทฺทํ โว ตฺวญฺจ เม สรณํ ภวฯ>
  text <๑๙๘>
    text <ครุํ สิลํ คเหตฺวาน วิจรี ปพฺพเต กปิ>
    text <สิลาย โยคฺคํ กตฺวาน นิสโภ เอตทพฺรวิฯ>
  text <๑๙๙>
    text <เอหิ เม ปิฏฺฐิมารุยฺห คีวํ คณฺหาหิ พาหุภิ>
    text <อหํ ตํ อุทฺธริสฺสามิ คิริทุคฺคต เวคสาฯ>
  text <๒๐๐>
    text <ตสฺส ตํ วจนํ สุตฺวา วานรินฺทสฺส สิรีมโต>
    text <ปิฏฺฐิมารุยฺห ธีรสฺส คีวํ พาหาหิ อคฺคหิํฯ>
  text <๒๐๑>
    text <โส มํ ตโต สมุฏฺฐาสิ เตชสฺสี พลวา กปิ>
    text <วิหญฺญมาโน กิจฺเฉน คิริทุคฺคต เวคสาฯ>
  text <๒๐๒>
    text <อุทฺธริตฺวาน มํ สนฺโต นิสโภ เอตทพฺรวิ>
    text <อิงฺฆ มํ สมฺม รกฺขสฺสุ ปสฺสุปิสฺสํ มุหุตฺตกํฯ>
  text <๒๐๓>
    text <สีหา พฺยคฺฆา จ ทีปี จ อจฺฉโกกตรจฺฉโย>
    text <เต มํ ปมตฺตํ หิํเสยฺยุํ เต ตฺวํ ทิสฺวา นิวารย ฯ>
  text <๒๐๔>
    text <เอวํ เม ปริตฺตาตูน ปสฺสุปิ โส มุหุตฺตกํ>
    text <ตทาหํ ปาปิกํ ทิฏฺฐิํ ปฏิลจฺฉิํ อโยนิโสฯ>
  text <๒๐๕>
    text <ภกฺโข อยํ มนุสฺสานํ ยถา จญฺเญ วเน มิคา>
    text <ยํ นูนิมํ วธิตฺวาน ฉาโต ขาเทยฺย วานรํฯ>
  text <๒๐๖>
    text <อสิโต จ คมิสฺสามิ มํสมาทาย สมฺพลํ>
    text <กนฺตารํ นิตฺถริสฺสามิ ปาเถยฺยํ เม ภวิสฺสติฯ>
  text <๒๐๗>
    text <ตโต สิลํ คเหตฺวาน มตฺถกํ สนฺนิตาฬยิํ>
    text <มม คตฺต กิลนฺตสฺส ปหาโร ทุพฺพโล อหุฯ>
  text <๒๐๘>
    text <โส จ เวเคนุทปฺปตฺโต กปิ รุหิร มกฺขิโต>
    text <อสฺสุปุณฺเณหิ เนตฺเตหิ โรทนฺโต มํ อุทิกฺขติฯ>
  text <๒๐๙>
    text <มายฺโยมํ กริ ภทฺทนฺเต ตฺวญฺจ นาเมทิสํ กริ>
    text <ตฺวญฺจ โข นาม ทีฆาวุ อญฺเญ วาเรตุมรหสิฯ>
  text <๒๑๐>
    text <อโห วต เร ปุริส ตาว ทุกฺกรการก>
    text <เอทิสา วิสมา ทุคฺคา ปปาตา อุทฺธโต มยาฯ>
  text <๒๑๑>
    text <อานีโต ปรโลกาว ทุพฺเภยฺยํ มํ อมญฺญถ>
    text <ตํ เตน ปาปธมฺเมน ปาปํ ปาเปน จินฺติตํฯ>
  text <๒๑๒>
    text <มา เหว ตฺวํ อธมฺมฏฺฐ เวทนํ กฏุกํ ผุสิ>
    text <มา เหว ปาปกมฺมํ ตํ ผลํ เวฬุํว ตํ วธิฯ>
  text <๒๑๓>
    text <ตยิเม นตฺถิ วิสฺสาโส ปาปธมฺม อสญฺญต>
    text <เอหิ เม ปิฏฺฐิโต คจฺฉ ทิสฺสมาโนว สนฺติเกฯ>
  text <๒๑๔>
    text <มุตฺโตสิ หตฺถา วาฬานํ ปตฺโตสิ มานุสิํ ปทํ>
    text <เอส มคฺโค อธมฺมฏฺฐ เตน คจฺฉ ยถาสุขํฯ>
  text <๒๑๕>
    text <อิทํ วตฺวา คิริจโร รหเท ปกฺขลฺย มตฺถกํ>
    text <อสฺสูนิ สมฺปมชฺชิตฺวา ตโต ปพฺพตมารุหิฯ>
  text <๒๑๖>
    text <โสหํ เตนาภิสตฺโตสฺมิ ปริฬาเหน อฏฺฏิโต>
    text <ฑยฺหมาเนน คตฺเตน วาริํ ปาตุํ อุปาคมิํฯ>
  text <๒๑๗>
    text <อคฺคินา วิย สนฺตตฺโต รหโท รุหิรมกฺขิโต>
    text <ปุพฺพโลหิตสงฺกาโส สพฺโพ เม สมปชฺชถฯ>
  text <๒๑๘>
    text <ยาวนฺโต อุทพินฺทูนิ กายสฺมิํ นิปติํสุ เม>
    text <ตาวนฺโต คณฺฑ ชาเยถ อทฺธเพลุวสาทิสาฯ>
  text <๒๑๙>
    text <ปภินฺนา ปคฺฆริํสุ เม กุณปา ปุพฺพโลหิตา>
    text <เยน เยเนว คจฺฉามิ คาเมสุ นิคเมสุ จฯ>
  text <๒๒๐>
    text <ทณฺฑหตฺถา นิวาเรนฺติ อิตฺถิโย ปุริสา จ มํ>
    text <โอกฺกิตา ปูติคนฺเธน มาสฺสุ โอเรน อาคมา ฯ>
  text <๒๒๑>
    text <เอตาทิสํ อิทํ ทุกฺขํ สตฺต วสฺสานิ ทานิ เม>
    text <อนุโภมิ สกํ กมฺมํ ปุพฺเพ ทุกฺกฏมตฺตโนฯ>
  text <๒๒๒>
    text <ตํ โว วทามิ ภทฺทนฺเต ยาวนฺเตตฺถ สมาคตา>
    text <มาสฺสุ มิตฺตาน ทุพฺภิตฺโถ มิตฺตทุพฺโภ หิ ปาปโกฯ>
  text <๒๒๓>
    text <กุฏฺฐี กิลาสี ภวติ โย มิตฺตานิธ ทุพฺภติ>
    text <กายสฺส เภทา มิตฺตทฺทุ นิรยํ โสปปชฺชตีติ ฯ>
  stand <มหากปิชาตกํ ฉฏฺฐํฯ>
  text <  <
  text <๕๑๗ ทกรกฺขสชาตกํ ๗>
  text <๒๒๔>
    text <สเจ โว วุยฺหมานานํ สตฺตนฺนํ อุทกณฺณเว>
    text <มนุสฺสพลิเมสาโน นาวํ คณฺเหยฺย รกฺขโส>
    text <อนุปุพฺพํ กถํ ทตฺวา มุญฺเจสิ ทกรกฺขสา ฯ>
  text <๒๒๕>
    text <มาตรํ ปฐมํ ทชฺชํ ภริยํ ทตฺวาน ภาตรํ>
    text <ตโต สหายํ ทตฺวาน ปญฺจมํ ทชฺชํ พฺราหฺมณํ>
    text <ฉฏฺฐาหํ ทชฺชมตฺตานํ เนว ทชฺชํ มโหสธํฯ>
  text <๒๒๖>
    text <โปเสตา เต ชเนตฺตี จ ทีฆรตฺตานุกมฺปิกา>
    text <ฉพฺภี ตยิ ปทุสฺสติ ปณฺฑิตา อตฺถทสฺสินี>
    text <อญฺญํ อุปนิสํ กตฺวา วธา ตํ ปริโมจยิฯ>
  text <๒๒๗>
    text <ตํ ตาทิสิํ ปาณททิํ โอรสํ คพฺภธารินิํ>
    text <มาตรํ เกน โทเสน ทชฺชาสิ ทกรกฺขิโน ฯ>
  text <๒๒๘>
    text <ทหรา วิยลงฺการํ ธาเรติ อปิฬนฺธนํ>
    text <โทวาริเก อนีกฏฺเฐ อติเวลํ ปชคฺฆติ ฯ>
  text <๒๒๙>
    text <อโถปิ ปฏิราชูนํ สยํ ทูตานิ สาสติ>
    text <มาตรํ เตน โทเสน ทชฺชาหํ ทกรกฺขิโนฯ>
  text <๒๓๐>
    text <อิตฺถิคุมฺพสฺส ปวรา อจฺจนฺตํ ปิยภาณินี>
    text <อนุคฺคตา สีลวตี ฉายาว อนปายินีฯ>
  text <๒๓๑>
    text <อกฺโกธนา ปุญฺญวตี ปณฺฑิตา อตฺถทสฺสินี>
    text <อุพฺพริํ เกน โทเสน ทชฺชาสิ ทกรกฺขิโนฯ>
  text <๒๓๒>
    text <ขิฑฺฑารติสมาปนฺนํ อนตฺถวสมาคตํ>
    text <สา มํ สกาน ปุตฺตานํ อยาจํ ยาจเต ธนํฯ>
  text <๒๓๓>
    text <โสหํ ททามิ สารตฺโต พหุํ อุจฺจาวจํ ธนํ>
    text <สุทุจฺจชํ จชิตฺวาน ปจฺฉา โสจามิ ทุมฺมโน>
    text <อุพฺพริํ เตน โทเสน ทชฺชาหํ ทกรกฺขิโนฯ>
  text <๒๓๔>
    text <เยโนจิตา ชนปทา อานีตา จ ปฏิคฺคหํ>
    text <อาภตํ ปรรชฺเชภิ อภิฏฺฐาย พหุํ ธนํฯ>
  text <๒๓๕>
    text <ธนุคฺคหานํ ปวรํ สูรํ ติขิณมนฺตินํ>
    text <ภาตรํ เกน โทเสน ทชฺชาสิ ทกรกฺขิโนฯ>
  text <๒๓๖>
    text <เยโนจิตา ชนปทา อานีตา จ ปฏิคฺคหํ>
    text <อาภตํ ปรรชฺเชภิ อภิฏฺฐาย พหุํ ธนํฯ>
  text <๒๓๗>
    text <ธนุคฺคหานํ ปวโร สูโร ติขิณมนฺติ จ>
    text <มยายํ สุขิโต ราชา อติมญฺญติ ทารโกฯ>
  text <๒๓๘>
    text <อุปฏฺฐานมฺปิ เม อยฺเย น โส เอติ ยถา ปุเร>
    text <ภาตรํ เตน โทเสน ทชฺชาหํ ทกรกฺขิโนฯ>
  text <๒๓๙>
    text <เอกรตฺเตน อุภโย ตฺวญฺเจว ธนุเสข จ>
    text <อุโภ ชาเตตฺถ ปญฺจาลา สหายา สุสมาวยาฯ>
  text <๒๔๐>
    text <จริยา ตํ อนุพนฺธิตฺโถ เอกทุกฺขสุโข ตว>
    text <อุสฺสุกฺโก เต ทิวารตฺติํ สพฺพกิจฺเจสุ พฺยาวโฏ>
    text <สหายํ เกน โทเสน ทชฺชาสิ ทกรกฺขิโนฯ>
  text <๒๔๑>
    text <จริยา มํ อยํ อยฺเย ปชคฺฆิตฺโถ มยา สห>
    text <อชฺชาปิ เตน วณฺเณน อติเวลํ ปชคฺฆติฯ>
  text <๒๔๒>
    text <อุพฺพริยาปิหํ อยฺเย มนฺตยามิ รโหคโต>
    text <อนามนฺโต ปวิสติ ปุพฺเพ อปฺปฏิเวทิโตฯ>
  text <๒๔๓>
    text <ลทฺธทฺวาโร กโตกาโส อหิริกํ อนาทรํ>
    text <สหายํ เตน โทเสน ทชฺชาหํ ทกรกฺขิโนฯ>
  text <๒๔๔>
    text <กุสโล สพฺพนิมิตฺตานํ รุตญฺญู อาคตาคโม>
    text <อุปฺปาเต สุปิเน ยุตฺโต นิยฺยาเน จ ปเวสเนฯ>
  text <๒๔๕>
    text <ปฏฺโฐ ภูมนฺตลิกฺขสฺมิํ นกฺขตฺตปทโกวิโท>
    text <พฺราหฺมณํ เกน โทเสน ทชฺชาสิ ทกรกฺขิโนฯ>
  text <๒๔๖>
    text <ปริสายมฺปิ เม อยฺเย อุมฺมีลิตฺวา อุทิกฺขติ>
    text <ตสฺมา อจฺจภมุํ ลุทฺทํ ทชฺชาหํ ทกรกฺขิโนฯ>
  text <๒๔๗>
    text <สสมุทฺทปริยายํ มหิํ สาครกุณฺฑลํ>
    text <วสุนฺธรํ อาวสสิ อมจฺจปริวาริโตฯ>
  text <๒๔๘>
    text <จาตุรนฺโต มหารฏฺโฐ วิชิตาวี มหพฺพโล>
    text <ปถพฺยา เอกราชาสิ ยโส เต วิปุลํ คโตฯ>
  text <๒๔๙>
    text <โสฬสิตฺถิสหสฺสานิ อามุตฺตมณิกุณฺฑลา>
    text <นานาชนปทา นารี เทวกญฺญูปมา สุภาฯ>
  text <๒๕๐>
    text <เอวํ สพฺพงฺคสมฺปนฺนํ สพฺพกามสมิทฺธินํ>
    text <สุขิตานํ ปิยํ ทีฆํ ชีวิตํ อาหุ ขตฺติยฯ>
  text <๒๕๑>
    text <อถ ตฺวํ เกน วณฺเณน เกน วา ปน เหตุนา>
    text <ปณฺฑิตํ อนุรกฺขนฺโต ปาณํ จชสิ ทุจฺจชํฯ>
  text <๒๕๒>
    text <ยโตปิ อาคโต อยฺเย มม หตฺถํ มโหสโธ>
    text <นาภิชานามิ ธีรสฺส อนุมตฺตมฺปิ ทุกฺกฏํฯ>
  text <๒๕๓>
    text <สเจ จ กิสฺมิจิ กาเล มรณํ เม ปุเร สิยา>
    text <โส เม ปุตฺเต ปปุตฺเต จ สุขาเปยฺย มโหสโธฯ>
  text <๒๕๔>
    text <อนาคตํ ปจฺจุปฺปนฺนํ สพฺพมตฺถมฺปิ ปสฺสติ>
    text <อนาปราธกมฺมนฺตํ น ทชฺชํ ทกรกฺขิโนฯ>
  text <๒๕๕>
    text <อิทํ สุณาถ ปญฺจาลา จูฬเนยฺยสฺส ภาสิตํ>
    text <ปณฺฑิตํ อนุรกฺขนฺโต ปาณํ จชติ ทุจฺจชํฯ>
  text <๒๕๖>
    text <มาตุ ภริยาย ภาตุจฺจ สขิโน พฺราหฺมณสฺส จ>
    text <อตฺตโน จาปิ ปญฺจาโล ฉนฺนํ จชติ ชีวิตํฯ>
  text <๒๕๗>
    text <เอวํ มหตฺถิกา ปญฺญา นิปุณา สาธุจินฺตินี>
    text <ทิฏฺฐธมฺมหิตตฺถาย สมฺปรายสุขาย จาติฯ>
  stand <ทกรกฺขสชาตกํ สตฺตมํฯ>
  text <  <
  text <๕๑๘ ปณฺฑรนาคราชชาตกํ ๘>
  text <๒๕๘>
    text <วิกิณฺณวาจํ อนิคุยฺห มนฺตํ อสญฺญตํ อปริจกฺขิตารํ>
    text <ภยํ ตมนฺเวติ สยํ อโพธํ นาคํ ยถา ปณฺฑรกํ สุปณฺโณ ฯ>
  text <๒๕๙>
    text <โย คุยฺหมนฺตํ ปริรกฺขเนยฺยํ โมหา นโร สํสติ หาสมาโน>
    text <ตํ ภินฺนมนฺตํ ภยมนฺเวติ ขิปฺปํ นาคํ ยถา ปณฺฑรกํ สุปณฺโณฯ>
  text <๒๖๐>
    text <นานุมิตฺโต ครุํ อตฺถํ คุยฺหํ เวทิตุมรหติ>
    text <สุมิตฺโต จ อสมฺพุทฺธํ สมฺพุทฺธํ วา อนตฺถ วาฯ>
  text <๒๖๑>
    text <วิสฺสาสมาปชฺชิมหํ อเจลํ สมโณ อยํ สมฺมโต ภาวิตตฺโต>
    text <ตสฺสาหมกฺขิํ วิวริํ คุยฺหมตฺถํ อตีตมตฺโถ กปณํ รุทามิฯ>
  text <๒๖๒>
    text <ตสฺสาหํ ปรมํ พฺรหฺเม คุยฺหํ วาจญฺหิ มํ นาสกฺขิํ สํยเมตุํ>
    text <ตปฺปกฺขโต หิ ภยมาคตํ มมํ อตีตมตฺโถ กปณํ รุทามิฯ>
  text <๒๖๓>
    text <โย เว นโร สุหทํ มญฺญมาโน คุยฺหมตฺถํ สํสติ ทุกฺกุลีเน>
    text <โทสา ภยา อถวา ราครตฺตา ปลฺลตฺถิโต พาโล อสํสยํ โสฯ>
  text <๒๖๔>
    text <ติโรกฺขวาโจ อสตํ ปวิฏฺโฐ โย สงฺคตีสุ มุทีเรติ วากฺยํ>
    text <อาสีวิโส ทุมฺมุโขตฺยาหุ ตํ นรํ อารา อารา สํยเม ตาทิสมฺหาฯ>
  text <๒๖๕>
    text <อนฺนํ ปานํ กาสิก จนฺทนญฺจ มนาปิตฺถิโย มาลมุจฺฉาทนญฺจ>
    text <โอหาย คจฺฉามเส สพฺพกาเม สุปณฺณ ปาณูปคตาว ตฺยมฺหาฯ>
  text <๒๖๖>
    text <โก นีธ ติณฺณํ ครหํ อุเปติ อสฺมิํธ โลเก ปาณภู นาคราช>
    text <สมโณ สุปณฺโณ อถ วา ตฺวเมว กิํ การณา ปณฺฑรกคฺคหีโตฯ>
  text <๒๖๗>
    text <สมโณติ เม สมฺมตตฺโต อโหสิ ปิโย จ เม มนสา ภาวิตตฺโต>
    text <ตสฺสาหมกฺขิํ วิวริํ คุยฺหมตฺถํ อตีตมตฺโถ กปณํ รุทามิฯ>
  text <๒๖๘>
    text <น จตฺถิ สตฺโต อมโร ปถพฺยา ปญฺญาวิธา นตฺถิ น นินฺทิตพฺพา>
  text <สจฺเจน ธมฺเมน ธิติยา ทเมน อลพฺภมพฺยาหรตี นโร อิธฯ>
  text <๒๖๙>
    text <มาตาปิตา ปรมา พนฺธวานํ นาสฺส ตติโย อนุกมฺปกตฺถิ>
    text <เตสมฺปิ คุยฺหํ ปรมํ น สํเส มนฺตสฺส เภทํ ปริสงฺกมาโนฯ>
  text <๒๗๐>
    text <มาตาปิตา ภคินี ภาตโร จ สหายา วา ยสฺส โหนฺติ สปกฺขา>
    text <เตสมฺปิ คุยฺหํ ปรมํ น สํเส มนฺตสฺส เภทํ ปริสงฺกมาโนฯ>
  text <๒๗๑>
    text <ภริยา เจ ปุริสํ วชฺชา โกมารี ปิยภาณินี>
    text <ปุตฺตรูปยสูเปตา ญาติสงฺฆปุรกฺขตา ตสฺสาปิ คุยฺหํ ปรมํ น สํเส>
    text <มนฺตสฺส เภทํ ปริสงฺกมาโนฯ>
  text <๒๗๒>
    text <น คุยฺหมตฺถํ วิวเรยฺย รกฺเขยฺย นํ ยถา นิธิํ>
    text <น หิ ปาตุกโต สาธุ คุยฺโห อตฺโถ ปชานตาฯ>
  text <๒๗๓>
    text <ถิยา คุยฺหํ น สํเสยฺย อมิตฺตสฺส จ ปณฺฑิโต>
    text <โย จามิเสน สํหีโร หทยตฺเถโน จ โย นโรฯ>
  text <๒๗๔>
    text <คุยฺหมตฺถํ อสมฺพุทฺธํ สมฺโพธยติ โย นโร>
    text <มนฺตเภทภยา ตสฺส ทาสภูโต ติติกฺขติฯ>
  text <๒๗๕>
    text <ยาวนฺโต ปุริสสฺสตฺถํ คุยฺหํ ชานนฺติ มนฺตินํ>
    text <ตาวนฺโต ตสฺส อุพฺเพคา ตสฺมา คุยฺหํ น วิสฺสเชฯ>
  text <๒๗๖>
    text <วิวิจฺจ ภาเสยฺย ทิวา รหสฺสํ รตฺติํ คิรํ นาติเวลํ ปมุญฺเจ>
    text <อุปสฺสุติกา หิ สุณนฺติ มนฺตํ ตสฺมา มนฺโต ขิปฺปมุเปติ เภทํฯ>
  text <๒๗๗>
    text <ยถาปิ อสฺส นครํ มหนฺตํ อทฺวารกํ อายสํ ภทฺทสาลํ>
    text <สมนฺตขาตาปริขาอุเปตํ เอวมฺปิ เม เต อิธ คุยฺหมนฺตาฯ>
  text <๒๗๘>
    text <เย คุยฺหมนฺตา อวิกิณฺณวาจา ทฬฺหา สทตฺเถสุ นรา ทุชิวฺห>
    text <อารา อมิตฺตา พฺยวชนฺติ เตหิ อาสีวิสา วา ริว สตฺตุสงฺฆา ฯ>
  text <๒๗๙>
    text <หิตฺวา ฆรํ ปพฺพชิโต อเจโล นคฺโค มุณฺโฑ จรติ ฆาสเหตุ>
    text <ตมฺหิ นุ โข วิวริํ คุยฺหมตฺถํ อตฺถา จ ธมฺมา จ อปคฺคตมฺหา ฯ>
  text <๒๘๐>
    text <กถํกโร โหติ สุปณฺณราช กิํสีโล เกน วเตน วตฺตํ>
    text <สมโณ จรํ หิตฺวา มมายิตานิ กถํกโร สคฺคมุเปติ ฐานํฯ>
  text <๒๘๑>
    text <หิริยา ติติกฺขาย ทเมนุเปโต อกฺโกธโน เปสุณิยํ ปหาย>
    text <สมโณ จรํ หิตฺวา มมายิตานิ เอวํกโร สคฺคมุเปติ ฐานํฯ>
  text <๒๘๒>
    text <มาตาว ปุตฺตํ ตรุณํ ตนุชฺชํ สมฺผสฺสตา สพฺพคตฺตํ ผเรติ>
    text <เอวมฺปิ เม ตฺวํ ปาตุรหุ ทิชินฺท มาตาว ปุตฺตํ อนุกมฺปมาโนฯ>
  text <๒๘๓>
    text <หนฺทชฺช ตฺวํ มุญฺจ วธา ทุชิวฺห ตโย หิ ปุตฺตา น หิ อญฺโญ อตฺถิ>
    text <อนฺเตวาสี ทินฺนโก อตฺรโช จ รชฺชสฺสุ ปุตฺตญฺญตโร เม อโหสิฯ>
  text <๒๘๔>
    text <อิจฺเจว วากฺยํ วิสชฺชี สุปณฺโณ ภุมฺยํ ปติฏฺฐาย ทิโช ทุชิวฺหํ>
    text <มุตฺตชฺช ตฺวํ สพฺพภยาติวตฺโต ถลูทเก โหหิ มยาภิคุตฺโตฯ>
  text <๒๘๕>
    text <อาตงฺกินํ ยถา กุสโล ภิสกฺโก ปิปาสิตานํ รหโทว สีโต>
    text <เวสฺมํ ยถา หิมสีตฏฺฏิตานํ เอวมฺปิ เต สรณมหํ ภวามิฯ>
  text <๒๘๖>
    text <สนฺธิํ กตฺวา อมิตฺเตน อณฺฑเชน ชลาพุช>
    text <วิวริย ทาฐํ เสสิ กุโต ตํ ภยมาคตํฯ>
  text <๒๘๗>
    text <สงฺเกเถว อมิตฺตสฺมิํ มิตฺตสฺมิมฺปิ น วิสฺสเส>
    text <อภยา ภยมุปฺปนฺนํ อปิ มูลานิ กนฺตติฯ>
  text <๒๘๘>
    text <กถํ นุ วิสฺสเส ตฺยมฺหิ เยนาสิ กลโห กโต>
    text <นิจฺจยตฺเตน ฐาตพฺพํ โส ทิสพฺภิ น รชฺชติฯ>
  text <๒๘๙>
    text <วิสฺสาสเย น จ ตํ วิสฺสเยยฺย อสงฺกิโต สงฺกิโต จ ภเวยฺย>
    text <ตถา ตถา วิญฺญู ปรกฺกเมยฺย ยถา ยถา ภาวํ ปโร น ชญฺญาฯ>
  text <๒๙๐>
    text <เต เทววณฺณา สุขุมาลรูปา อุโภ สมา สุชยา ปุญฺญขนฺธา>
    text <อุปาคมุํ กรมฺปิยํ อเจลํ มิสฺสีภูตา อสฺสวาหาว นาคาฯ>
  text <๒๙๑>
    text <ตโต หเว ปณฺฑรโก อเจลํ สยเมวุปาคมฺม อิทํ อโวจ>
    text <มุตฺตชฺชหํ สพฺพภยาติวตฺโต น หิ นูน ตุยฺหํ มนโส ปิยมฺหาฯ>
  text <๒๙๒>
    text <ปิโย หิ เม อาสิ สุปณฺณราชา อสํสยํ ปณฺฑรเกน สจฺจํ>
    text <โส ราครตฺโตว อกาสิเมตํ ปาปกมฺมํ สมฺปชาโน น โมหาฯ>
  text <๒๙๓>
    text <น เม ปิยํ อปฺปิยํ วาปิ โหติ สมฺปสฺสโต โลกมิมํ ปรญฺจ>
    text <สุสญฺญตานญฺหิ วิยญฺชเนน อสญฺญโต โลกมิมํ จราสิฯ>
  text <๒๙๔>
    text <อริยาวกาโสสิ อนริโยวาสิ อสญฺญโต สญฺญตสนฺนิกาโส>
    text <กณฺหาภิชาติโกสิ อนริยรูโป ปาปํ พหุํ ทุจฺจริตํ อจาริฯ>
  text <๒๙๕>
    text <อทุฏฺฐสฺส ตุวํ ทุพฺภิ ทุพฺภี จ ปิสุโณ จสิ>
    text <เอเตน สจฺจวชฺเชน มุทฺธา เต ผลตุ สตฺตธาฯ>
  text <๒๙๖>
    text <ตสฺมา หิ มิตฺตานํ น ทุพฺภิตพฺพํ มิตฺตทุพฺภา ปาปิโย นตฺถิ อญฺโญ>
    text <อาสิตฺตสตฺโต นิหโต ปถพฺยา อินฺทสฺส วากฺเยน หิ สํวโร หโตติฯ>
  stand <ปณฺฑรนาคราชชาตกํ อฏฺฐมํฯ>
  text <  <
  text <๕๑๙ สมฺพุลาชาตกํ ๙>
  text <๒๙๗>
    text <กา เวธมานา คิริกนฺทรายํ เอกา ตุวํ ติฏฺฐสิ สํหิตูรุ>
    text <ปุฏฺฐาสิ เม ปาณิปเมยฺยมชฺเฌ อกฺขาหิ เม นามญฺจ พนฺธเว จฯ>
  text <๒๙๘>
    text <โอภาสยํ วนํ รมฺมํ สีหพฺยคฺฆนิเสวิตํ>
    text <กา วา ตฺวมสิ กลฺยาณิ กสฺส วา ตฺวํ สุมชฺฌิเม>
    text <อภิวาเทมิ ตํ ภทฺเท ทานวาหํ นมตฺถุ เตฯ>
  text <๒๙๙>
    text <โย ปุตฺโต กาสิราชสฺส โสตฺถิเสโนติ ตํ วิทู>
    text <ตสฺสาหํ สมฺพุลา ภริยา เอวํ ชานาหิ ทานว>
    text <อภิวาเทมิ ตํ ภนฺเต สมฺพุลาหํ นมตฺถุ เตฯ>
  text <๓๐๐>
    text <เวเทหปุตฺโต ภทฺทนฺเต วเน วสติ อาตุโร>
    text <ตมหํ โรคสมฺมตฺตํ เอกา เอกํ อุปฏฺฐหํ ฯ>
  text <๓๐๑>
    text <อหญฺจ วนมุญฺฉาย มธุมํสํ มิคาพิลํ>
    text <ยทา หรามิ ตํ ภกฺโข ตสฺส นูนชฺช นาธติ ฯ>
  text <๓๐๒>
    text <กิํ วเน ราชปุตฺเตน อาตุเรน กริสฺสสิ>
    text <สมฺพุเล ปริจิณฺเณน อหํ ภตฺตา ภวามิ เตฯ>
  text <๓๐๓>
    text <โสกฏฺฏาย ทุรตฺตาย กิํ รูปํ วิชฺชเต มม>
    text <อญฺญํ ปริเยส ภทฺทนฺเต อภิรูปตรํ มยาฯ>
  text <๓๐๔>
    text <เอหิมํ คิริมารุยฺห ภริยา เม จตุสฺสตา>
    text <ตาสํ ตฺวํ ปวรา โหหิ สพฺพกามสมิทฺธินีฯ>
  text <๓๐๕>
    text <นูน ตารกวณฺณาเภ ยํ กิญฺจิ มนสิจฺฉสิ>
    text <สพฺพํ ตํ ปจุรํ มยฺหํ รมสฺสฺวชฺช มยา สหฯ>
  text <๓๐๖>
    text <โน เจ ตุวํ มเหเสยฺยํ สมฺพุเล การยิสฺสสิ>
    text <อลํ ตฺวํ ปาตราสาย ปณฺเห ภกฺขา ภวิสฺสสิฯ>
  text <๓๐๗>
    text <ตญฺจ สตฺตชโฏ ลุทฺโท กฬาโร ปุริสาทโก>
    text <วเน นาถํ อปสฺสนฺติํ สมฺพุลํ อคฺคหี ภุเชฯ>
  text <๓๐๘>
    text <อธิปนฺนา ปิสาเจน ลุทฺเทนามิสจกฺขุนา>
    text <สา จ สตฺตุวสมฺปตฺตา ปติเมวานุโสจติฯ>
  text <๓๐๙>
    text <น เม อิทํ ตถา ทุกฺขํ ยํ มํ ขาเทยฺย รกฺขโส>
    text <ยญฺจ เม อยฺยปุตฺตสฺส มโน เหสฺสติ อญฺญถาฯ>
  text <๓๑๐>
    text <น สนฺติ เทวา ปวสนฺติ นูน น หิ นูน สนฺติ อิธ โลกปาลา>
    text <สหสา กโรนฺตานมสญฺญตานํ น หิ นูน สนฺติ ปฏิเสธิตาโรฯ>
  text <๓๑๑>
    text <อิตฺถีนเมสา ปวรา ยสสฺสินี สนฺตา สมา อคฺคิริวุคฺคเตชา>
    text <ตญฺเจ ตุวํ รกฺขสาเทสิ กญฺญํ มุทฺธา จ หิ สตฺตธา เต ผเลยฺย>
    text <มา ตฺวํ ทหี มุญฺจ ปติพฺพตาย ฯ>
  text <๓๑๒>
    text <สา จ อสฺสมมาคจฺฉิ ปมุตฺตา ปุริสาทกา>
    text <นีฬํ ปฬินํ สกุณีว คตสิงฺคํว อาลยํฯ>
  text <๓๑๓>
    text <สา ตตฺถ ปริเทเวสิ ราชปุตฺตี ยสสฺสินี>
    text <สมฺพุลา อุตุมตฺตกฺขา วเน นาถํ อปสฺสนฺตี ฯ>
  text <๓๑๔>
    text <สมเณ พฺราหฺมเณ วนฺเท สมฺปนฺนจรเณ อิเส>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๑๕>
    text <วนฺเท สีเห จ พฺยคฺเฆ จ เย จ อญฺเญ วเน มิคา>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๑๖>
    text <ติณา ลตานิ โอสธฺโย ปพฺพตานิ วนานิ จ>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๑๗>
    text <วนฺเท อินฺทีวรีสามํ รตฺติํ นกฺขตฺตมาลินิํ>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๑๘>
    text <วนฺเท ภาคีรถิํ คงฺคํ สวนฺตีนํ ปฏิคฺคหํ>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๑๙>
    text <วนฺเท อหํ ปพฺพตราชเสฏฺฐํ หิมวนฺตํ สิลุจฺจยํ>
    text <ราชปุตฺตํ อปสฺสนฺตี ตุมฺหํมฺหิ สรณํ คตาฯ>
  text <๓๒๐>
    text <อติสายํ วตาคจฺฉิ ราชปุตฺติ ยสสฺสินิ>
    text <เกน นุชฺช สมาคจฺฉิ โก เต ปิยตโร มยาฯ>
  text <๓๒๑>
    text <อิทํ โขหํ ตทาโวจํ คหิตา เตน สตฺตุนา>
    text <น เม อิทํ ตถา ทุกฺขํ ยํ มํ ขาเทยฺย รกฺขโส>
    text <ยญฺจ เม อยฺยปุตฺตสฺส มโน เหสฺสติ อญฺญถาฯ>
  text <๓๒๒>
    text <โจรีนํ พหุพุทฺธีนํ ยาสุ สจฺจํ สุทุลฺลภํ>
    text <ถีนํ ภาโว ทุราชาโน มจฺฉสฺเสโวทเก คตํฯ>
  text <๓๒๓>
    text <ตถา มํ สจฺจํ ปาเลตุ ปาลยิสฺสติ เจ มมํ>
    text <ยถาหํ นาภิชานามิ อญฺญํ ปิยตรํ ตยา>
    text <เอเตน สจฺจวชฺเชน พฺยาธิ เต วูปสมฺมตุฯ>
  text <๓๒๔>
    text <เย กุญฺชรา สตฺตสตา อุฬารา รกฺขนฺติ รตฺตินฺทิวมุยฺยุตาวุธา>
    text <ธนุคฺคหานญฺจ สตานิ โสฬส กถํวิเธ ปสฺสสิ ภทฺเท สตฺตโวฯ>
  text <๓๒๕>
    text <อลงฺกตาโย ปทุมุตฺตรตฺตจา วิราคิตา ปสฺสติ หํสคคฺครา>
    text <ตาสํ สุณิตฺวา มิตคีตวาทิตํ น ทานิ เม ตาต ตถา ยถา ปุเรฯ>
  text <๓๒๖>
    text <สุวณฺณสํกจฺจธรา สุวิคฺคหา อลงฺกตา มานุสิยจฺฉรูปมา>
    text <เสโนปิยา ตาต อนินฺทิตงฺคิโย ขตฺติยกญฺญา ปฏิโลภยนฺติ นํฯ>
  text <๓๒๗>
    text <สเจ อหํ ตาต ตถา ยถา ปุเร ปติํ ตมุญฺฉาย ปุนา วเน ภเร>
    text <สมฺมานเย มํ น จ มํ วิมานเย อิโตปิ เม ตาต ตโต วรํ สิยาฯ>
  text <๓๒๘>
    text <ยมนฺนปาเน วิปุลสฺมิ โอหิเต นารี วิมฏฺฐาภรณา อลงฺกตา>
    text <สพฺพงฺคุเปตา ปติโน จ อปฺปิยา อพชฺฌ ตสฺสา มรณํ ตโต วรํฯ>
  text <๓๒๙>
    text <อปิ เจ ทลิทฺทา กปณา อนาฬฺหิยา กฏาทุตียา ปติโน จ สา ปิยา>
    text <สพฺพงฺคุเปตายปิ อปฺปิยาย อยเมว เสยฺยา กปณาปิ ยา ปิยา ฯ>
  text <๓๓๐>
    text <สุทุลฺลภิตฺถี ปุริสสฺส ยา หิตา ภตฺติตฺถิยา ทุลฺลโภ โย หิโต จ>
    text <หิตา จ เต สีลวตี จ ภริยา ชนินฺท ธมฺมํ จร สมฺพุลายฯ>
  text <๓๓๑>
    text <สเจ ตุวํ วิปุเล ลทฺธโภเค อิสฺสาวติณฺณา มรณํ อุเปสิ>
    text <อหญฺจ เต ภทฺเท อิมา ราชกญฺญา สพฺเพ เต วจนกรา ภวามาติฯ>
  stand <สมฺพุลาชาตกํ นวมํฯ>
  text <  <
  text <๕๒๐ คนฺธตินฺทุกชาตกํ ๑๐>
  text <๓๓๒>
    text <อปฺปมาโท อมตํ ปทํ ปมาโท มจฺจุโน ปทํ>
    text <อปฺปมตฺตา น มียนฺติ เย ปมตฺตา ยถา มตาฯ>
  text <๓๓๓>
    text <มทา ปมาโท ชาเยถ ปมาทา ชายเต ขโย>
    text <ขยา ปโทสา ชายนฺติ มา ปมาโท ภรตูสภ ฯ>
  text <๓๓๔>
    text <พหู หิ ขตฺติยา ชีนา อตฺถํ รฏฺฐํ ปมาทิโน>
    text <อโถปิ คามิโน คามา อนคารา อคาริโนฯ>
  text <๓๓๕>
    text <ขตฺติยสฺส ปมตฺตสฺส รฏฺฐสฺมิํ รฏฺฐวฑฺฒน>
    text <สพฺเพ โภคา วินสฺสนฺติ รญฺโญ ตํ วุจฺจเต อฆํฯ>
  text <๓๓๖>
    text <เนส ธมฺโม มหาราช อติเวลํ ปมชฺชสิ>
    text <อิทฺธํ ผีตํ ชนปทํ โจรา วิทฺธํสยนฺติ นํฯ>
  text <๓๓๗>
    text <น เต ปุตฺตา ภวิสฺสนฺติ น หิรญฺญํ น ธานิยํ>
    text <รฏฺเฐ วิลุปฺปมานมฺหิ สพฺพโภเคหิ ชิยฺยสิฯ>
  text <๓๓๘>
    text <สพฺพโภคา ปริชิณฺณํ ราชานํ วาปิ ขตฺติยํ>
    text <ญาติมิตฺตา สุหชฺชา จ น ตํ มญฺญนฺติ มานิยํ ฯ>
  text <๓๓๙>
    text <หตฺถาโรหา อนีกฏฺฐา รถิกา ปตฺติการกา>
    text <ตเมวมุปชีวนฺตา น ตํ มญฺญนฺติ มานิยํฯ>
  text <๓๔๐>
    text <อสํวิหิตกมฺมนฺตํ พาลํ ทุมฺมนฺติมนฺตินํ>
    text <สิรี ชหติ ทุมฺเมธํ ชิณฺณํว อุรโค ตจํฯ>
  text <๓๔๑>
    text <สุสํวิหิตกมฺมนฺตํ กาลุฏฺฐายิํ อตนฺทิตํ>
    text <สพฺเพ โภคาภิวฑฺฒนฺติ คาโว สอุสภามิวฯ>
  text <๓๔๒>
    text <อุปสฺสุติํ มหาราช รฏฺเฐ ชนปเท จร>
    text <ตตฺถ ทิสฺวา จ สุตฺวา จ ตโต ตํ ปฏิปชฺชสิฯ>
  text <๓๔๓>
    text <เอวํ เวเทตุ ปญฺจาโล สงฺคาเม สรมปฺปิโต>
    text <ยถาหมชฺช เวเทมิ กณฺฏเกน สมปฺปิโตฯ>
  text <๓๔๔>
    text <ชิณฺโณ ทุพฺพลจกฺขูสิ น รูปํ สาธุ ปสฺสสิ>
    text <กิํ ตตฺถ พฺรหฺมทตฺตสฺส ยํ ตํ มคฺเคยฺย กณฺฏโก ฯ>
  text <๓๔๕>
    text <พหฺเวตฺถ พฺรหฺมทตฺตสฺส โสหํ มคฺคสฺมิ พฺราหฺมณ>
    text <อรกฺขิตา ชานปทา อธมฺมพลินา หตาฯ>
  text <๓๔๖>
    text <รตฺติญฺหิ โจรา ขาทนฺติ ทิวา ขาทนฺติ ตุณฺฑิยา>
    text <รฏฺฐสฺมิํ กูฏราชสฺส พหุ อธมฺมิโก ชโนฯ>
  text <๓๔๗>
    text <เอตาทิเส ภเย ชาเต ภยฏฺฏา ตาต มาณวา>
    text <นิลฺเลนกานิ กุพฺพนฺติ วเน อาหตฺว กณฺฏกํฯ>
  text <๓๔๘>
    text <กทาสฺสุ นามยํ ราชา พฺรหฺมทตฺโต มริสฺสติ>
    text <ยสฺส รฏฺฐมฺหิ ชิยฺยนฺติ อปฺปติกา กุมาริกาฯ>
  text <๓๔๙>
    text <ทุพฺภาสิตญฺหิ เต ชมฺมิ อนตฺถปทโกวิเท>
    text <กุหิํ ราชา กุมารีนํ ภตฺตารํ ปริเยสติฯ>
  text <๓๕๐>
    text <น เม ทุพฺภาสิตํ พฺรหฺเม โกวิทตฺถปทา อหํ>
    text <อรกฺขิตา ชานปทา อธมฺมพลินา หตาฯ>
  text <๓๕๑>
    text <รตฺติญฺหิ โจรา ขาทนฺติ ทิวา ขาทนฺติ ตุณฺฑิยา>
    text <รฏฺฐสฺมิํ กูฏราชสฺส พหุ อธมฺมิโก ชโน>
    text <ทุชฺชีเว ทุพฺภเร ทาเร กุโต ภตฺตา กุมาริโยฯ>
  text <๓๕๒>
    text <เอวํ สยตุ ปญฺจาโล สงฺคาเม สตฺติยา หโต>
    text <ยถายํ กปโณ เสติ หโต ผาเลน สาลิโยฯ>
  text <๓๕๓>
    text <อธมฺเมน ตุวํ ชมฺม พฺรหฺมทตฺตสฺส กุชฺฌสิ>
    text <โย ตฺวํ สปสิ ราชานํ อปรชฺฌิตฺวาน อตฺตโน ฯ>
  text <๓๕๔>
    text <ธมฺเมน พฺรหฺมทตฺตสฺส อหํ กุชฺฌามิ พฺราหฺมณ>
    text <อรกฺขิตา ชานปทา อธมฺมพลินา หตาฯ>
  text <๓๕๕>
    text <รตฺติญฺหิ โจรา ขาทนฺติ ทิวา ขาทนฺติ ตุณฺฑิยา>
    text <รฏฺฐสฺมิํ กูฏราชสฺส พหุ อธมฺมิโก ชโนฯ>
  text <๓๕๖>
    text <สา นูน ปุน เร ปกฺกา วิกาเล ภตฺตมาหริ>
    text <ภตฺตหาริํ อเปกฺขนฺโต หโต ผาเลน สาลิโยฯ>
  text <๓๕๗>
    text <เอวํ หญฺญตุ ปญฺจาโล สงฺคาเม อสินา หโต>
    text <ยถาหมชฺช ปหโต ขีรญฺจ เม ปวฏฺฏิตํฯ>
  text <๓๕๘>
    text <ยํ ปสุ ขีรํ ฉฑฺเฑติ ปสุปาลํ วิหิํสติ>
    text <กิํ ตตฺถ พฺรหฺมทตฺตสฺส ยํ โน ครหเต ภวํฯ>
  text <๓๕๙>
    text <คารยฺโห พฺรหฺเม ปญฺจาโล พฺรหฺมทตฺตสฺส ราชิโน>
    text <อรกฺขิตา ชานปทา อธมฺมพลินา หตาฯ>
  text <๓๖๐>
    text <รตฺติญฺหิ โจรา ขาทนฺติ ทิวา ขาทนฺติ ตุณฺฑิยา>
    text <รฏฺฐสฺมิํ กูฏราชสฺส พหุ อธมฺมิโก ชโนฯ>
  text <๓๖๑>
    text <จณฺฑา อฏนกา คาวี ยํ ปุเร น ทุหามเส>
    text <ตํ ทานิ อชฺช โทหาม ขีรกาเมหุปทฺทุตาฯ>
  text <๓๖๒>
    text <เอวํ กนฺทตุ ปญฺจาโล วิปุตฺโต วิปฺปสุกฺขตุ>
    text <ยถายํ กปณา คาวี วิปุตฺตา ปริธาวติฯ>
  text <๓๖๓>
    text <ยํ ปสุ ปสุปาลสฺส สมฺภเมยฺย รเวยฺย วา>
    text <โก นีธ อปราธตฺถิ พฺรหฺมทตฺตสฺส ราชิโนฯ>
  text <๓๖๔>
    text <อปราโธ มหาพฺรหฺเม พฺรหฺมทตฺตสฺส ราชิโน>
    text <อรกฺขิตา ชานปทา อธมฺมพลินา หตาฯ>
  text <๓๖๕>
    text <รตฺติญฺหิ โจรา ขาทนฺติ ทิวา ขาทนฺติ ตุณฺฑิยา>
    text <รฏฺฐสฺมิํ กูฏราชสฺส พหุ อธมฺมิโก ชโน>
    text <กถํ โน อสิโกสตฺถา ขีรปา หญฺญเต ปชาฯ>
  text <๓๖๖>
    text <เอวํ ขชฺชตุ ปญฺจาโล หโต ยุทฺเธ สปุตฺตโก>
    text <ยถาหมชฺช ขชฺชามิ คามิเกหิ อรญฺญโชฯ>
  text <๓๖๗>
    text <น สพฺพภูเตสุ วิเธนฺติ รกฺขํ ราชาโน มณฺฑูก มนุสฺสโลเก>
    text <เนตฺตาวตา ราชา อธมฺมจารี ยํ ตาทิสํ ชีวมเทยฺยุ ธงฺกาฯ>
  text <๓๖๘>
    text <อธมฺมรูโป วต พฺรหฺมจารี อนุปฺปิยํ ภาสสิ ขตฺติยสฺส>
    text <วิลุปฺปมานาย ปุถุปฺปชาย ปูเชสิ ราชํ ปรมปฺปมาทํ ฯ>
  text <๓๖๙>
    text <สเจ อิมํ พฺรหฺเม สุรชฺชกํ สิยา ผีตํ รฏฺฐํ มุทิตํ วิปฺปสนฺนํ>
    text <ภุตฺวา พลิํ อคฺคปิณฺฑญฺจ กากา น มาทิสํ ชีวมเทยฺยุ ธงฺกาติฯ>
    text <กิํฉนฺท กุมฺภ ชยทฺทิส ฉทฺทนฺต อถ ปณฺฑิตสมฺภว สิรกปิ>
    text <ทกรกฺขส ปณฺฑรนาควโร อถ สมฺพุล ตินฺทุกเทวสุโตติฯ>
  stand <คนฺธตินฺทุกชาตกํ ทสมํฯ>
  text <ตสฺสุทฺทานํ>
  stand <ติํสนิปาตํ นิฏฺฐิตํฯ>
  stand <ชาตกปาฬิยา ปฐโม ภาโค นิฏฺฐิโตฯ>
