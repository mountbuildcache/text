text <๘ อฏฺฐกนิปาโต>
  text <  <
  text <๔๑๗ กจฺจานิชาตกํ ๑>
  text <๑>
    text <โอทาตวตฺถา สุจิ อลฺลเกสา กจฺจานิ กิํ กุมฺภิมธิสฺสยิตฺวา>
    text <ปิฏฺฐา ติลา โธวสิ ตณฺฑุลานิ ติโลทโน เหหิติ กิสฺส เหตุฯ>
  text <๒>
    text <น โข อยํ พฺราหฺมณ โภชนตฺถา ติโลทโน เหหิติ สาธุปกฺโก>
    text <ธมฺโม มโต ตสฺส ปหุตฺตมชฺช อหํ กริสฺสามิ สุสานมชฺเฌฯ>
  text <๓>
    text <อนุวิจฺจ กจฺจานิ กโรหิ กิจฺจํ ธมฺโม มโต โก นุ ตเวว สํสิ>
    text <สหสฺสเนตฺโต อตุลานุภาโว น มิยฺยตี ธมฺมวโร กทาจิฯ>
  text <๔>
    text <ทฬฺหปฺปมาณํ มม เอตฺถ พฺรหฺเม ธมฺโม มโต นตฺถิ มเมตฺถ กงฺขา>
    text <เย เยว ทานิ ปาปา ภวนฺติ เต เตว ทานิ สุขิตา ภวนฺติฯ>
  text <๕>
    text <สุณิสา หิ มยฺหํ วญฺฌา อโหสิ สา มํ วธิตฺวาน วิชายิ ปุตฺตํ>
    text <สา ทานิ สพฺพสฺส กุลสฺส อิสฺสรา อหํ ปนมฺหิ อปวิทฺธา เอกิกาฯ>
  text <๖>
    text <ชีวามิ โวหํ น มโตหมสฺมิ ตเวว อตฺถาย อิธาคโตสฺมิ>
    text <ยา ตํ วธิตฺวาน วิชายิ ปุตฺตํ สหาว ปุตฺเตน กโรมิ ภสฺมํฯ>
  text <๗>
    text <เอวญฺจ เต รุจฺจติ เทวราช มเมว อตฺถาย อิธาคโตสิ>
    text <อหญฺจ ปุตฺโต สุณิสา จ นตฺตา สมฺโมทมานา ฆรมาวเสมฯ>
  text <๘>
    text <เอวญฺจ เต รุจฺจติ กาติยานิ หตาปิ สนฺตา น ชหาสิ ธมฺมํ>
    text <ตุวญฺจ ปุตฺโต สุณิสา จ นตฺตา สมฺโมทมานา ฆรมาวเสถฯ>
  text <๙>
    text <สา กาติยานี สุณิสาย สทฺธิํ สมฺโมทมานา ฆรมาวสิตฺถ>
    text <ปุตฺโต จ นตฺตา จ อุปฏฺฐหิํสุ เทวานมินฺเทน อธิคฺคหีตาติฯ>
  stand <กจฺจานิชาตกํ ปฐมํฯ>
  text <  <
  text <๔๑๘ อฏฺฐสทฺทชาตกํ ๒>
  text <๑๐>
    text <อิทํ ปุเร นินฺนมาหุ พหุมจฺฉํ มโหทกํ>
    text <อาวาโส พกราชสฺส เปตฺติกํ ภวนํ มม>
    text <ตฺยชฺช เภเกน ยาเปม โอกํ น วชหามเส ฯ>
  text <๑๑>
    text <โก ทุติยํ อสีลิสฺส พนฺธรสฺสกฺขิ เภจฺฉติ>
    text <โก เม ปุตฺเต กุลาวกํ มญฺจ โสตฺถิํ กริสฺสติฯ>
  text <๑๒>
    text <สพฺพา ปริกฺขยา เผคฺคุ ยาว ตสฺสา คตี อหุ>
    text <ขีณภกฺโข มหาราช สาเร น รมตี ฆุโณฯ>
  text <๑๓>
    text <สา นูนาหํ อิโต คนฺตฺวา รญฺโญ มุตฺตา นิเวสนา>
    text <อตฺตานํ รมยิสฺสามิ ทุมสาขนิเกตินีฯ>
  text <๑๔>
    text <โส นูนาหํ อิโต คนฺตฺวา รญฺโญ มุตฺโต นิเวสนา>
    text <อคฺโคทกานิ ปิสฺสามิ ยูถสฺส ปุรโต วชํฯ>
  text <๑๕>
    text <ตํ มํ กาเมหิ สมฺมตฺตํ รตฺตํ กาเมสุ มุจฺฉิตํ>
    text <อานยี ภรโต ลุทฺโท พาหิโก ภทฺทมตฺถุ เตฯ>
  text <๑๖>
    text <อนฺธการติมิสายํ ตุงฺเค อุปริปพฺพเต>
    text <สา มํ สณฺเหน มุทุนา มา ปาทํ ขลิ ยสฺมนิฯ>
  text <๑๗>
    text <อสํสยํ ชาติขยนฺตทสฺสี น คพฺภเสยฺยํ ปุนราวชิสฺสํ>
    text <อยมนฺติมา ปจฺฉิมา คพฺภเสยฺยา ขีโณ เม สํสาโร ปุนพฺภวายาติฯ>
  stand <อฏฺฐสทฺทชาตกํ ทุติยํฯ>
  text <  <
  text <๔๑๙ สุลสาชาตกํ ๓>
  text <๑๘>
    text <อิทํ สุวณฺณกายูรํ มุตฺตา เวฬุริยา พหู>
    text <สพฺพํ หรสฺสุ ภทฺทนฺเต มญฺจ ทาสีติ สาวยฯ>
  text <๑๙>
    text <โอโรปยสฺสุ กลฺยาณิ มา พาฬฺหํ ปริเทวสิ>
    text <น จาหํ อภิชานามิ อหนฺตฺวา ธนมาภตํฯ>
  text <๒๐>
    text <ยโต สรามิ อตฺตานํ ยโต ปตฺตาสฺมิ วิญฺญุตํ>
    text <น จาหํ อภิชานามิ อญฺญํ ปิยตรํ ตยาฯ>
  text <๒๑>
    text <เอหิ ตํ อุปคูหิสฺสํ กริสฺสญฺจ ปทกฺขิณํ>
    text <น หิ ทานิ ปุน อตฺถิ มม ตุยฺหญฺจ สงฺคโมฯ>
  text <๒๒>
    text <น หิ สพฺเพสุ ฐาเนสุ ปุริโส โหติ ปณฺฑิโต>
    text <อิตฺถีปิ ปณฺฑิตา โหติ ตตฺถ ตตฺถ วิจกฺขณาฯ>
  text <๒๓>
    text <น หิ สพฺเพสุ ฐาเนสุ ปุริโส โหติ ปณฺฑิโต>
    text <อิตฺถีปิ ปณฺฑิตา โหติ ลหุํ อตฺถํ วิจินฺติกา ฯ>
  text <๒๔>
    text <ลหุญฺจ วต ขิปฺปญฺจ นิกฏฺเฐ สมเจตยิ>
    text <มิคํ ปุณฺณายเตเนว สุลสา สตฺตุกํ วธิฯ>
  text <๒๕>
    text <โยธ อุปฺปติตํ อตฺถํ น ขิปฺปมนุพุชฺฌติ>
    text <โส หญฺญติ มนฺทมติ โจโรว คิริคพฺภเรฯ>
  text <๒๖>
    text <โย จ อุปฺปติตํ อตฺถํ ขิปฺปเมว นิโพธติ>
    text <มุจฺจเต สตฺตุสมฺพาธา สุลสา สตฺตุกามิวาติฯ>
  stand <สุลสาชาตกํ ตติยํฯ>
  text <  <
  text <๔๒๐ สุมงฺคลชาตกํ ๔>
  text <๒๗>
    text <ภุสมฺหิ กุทฺโธติ อเวกฺขิยาน น ตาว ทณฺฑํ ปณเยยฺย อิสฺสโร>
    text <อฏฺฐานโส อปฺปติรูปมตฺตโน ปรสฺส ทุกฺขานิ ภุสํ อุทีรเยฯ>
  text <๒๘>
    text <ยโต จ ชาเนยฺย ปสาทมตฺตโน อตฺถํ นิยุญฺเชยฺย ปรสฺส ทุกฺกฏํ>
    text <ตทายมตฺโถติ สยํ อเวกฺขิย อถสฺส ทณฺฑํ สทิสํ นิเวสเยฯ>
  text <๒๙>
    text <น จาปิ ฌาเปติ ปรํ น อตฺตนํ อมุจฺฉิโต โย นยเต นยานยํ>
    text <โย ทณฺฑธาโร ภวตีธ อิสฺสโร ส วณฺณคุตฺโต สิริยา น ธํสติฯ>
  text <๓๐>
    text <เย ขตฺติยา เส อนิสมฺมการิโน ปเณนฺติ ทณฺฑํ สหสา ปมุจฺฉิตา>
    text <อวณฺณสํยุตา ชหนฺติ ชีวิตํ อิโต วิมุตฺตาปิ จ ยนฺติ ทุคฺคติํฯ>
  text <๓๑>
    text <ธมฺเม จ เย อริยปฺปเวทิเต รตา อนุตฺตรา เต วจสา มนสา กมฺมุนา จ>
    text <เต สนฺติโสรจฺจสมาธิสณฺฐิตา วชนฺติ โลกํ ทุภยํ ตถาวิธาฯ>
  text <๓๒>
    text <ราชาหมสฺมิ นรปมทานมิสฺสโร สเจปิ กุชฺฌามิ ฐเปมิ อตฺตนํ>
    text <นิเสธยนฺโต ชนตํ ตถาวิธํ ปเณมิ ทณฺฑํ อนุกมฺป โยนิโสฯ>
  text <๓๓>
    text <สิรี จ ลกฺขี จ ตเวว ขตฺติย ชนาธิป มา วิชหิ กุทาจนํ>
    text <อกฺโกธโน นิจฺจปสนฺนจิตฺโต อนีโฆ ตุวํ วสฺสสตานิ ปาลยฯ>
  text <๓๔>
    text <คุเณหิ เอเตหิ อุเปต ขตฺติย ฐิตมริยวตฺตี สุวโจ อโกธโน>
    text <สุขี อนุปฺปีฬ ปสาสเมทินิํ อิโต วิมุตฺโตปิ จ ยาหิ สุคฺคติํฯ>
  text <๓๕>
    text <เอวํ สุนีเตน สุภาสิเตน ธมฺเมน ญาเยน อุปายโส นยํ>
    text <นิพฺพาปเย สงฺขุภิตํ มหาชนํ มหาว เมโฆ สลิเลน เมทินินฺติ ฯ>
  stand <สุมงฺคลชาตกํ จตุตฺถํฯ>
  text <  <
  text <๔๒๑ คงฺคมาลชาตกํ ๕>
  text <๓๖>
    text <องฺคารชาตา ปถวี กุกฺกุฬานุคตา มหี>
    text <อถ คายสิ วตฺตานิ น ตํ ตปติ อาตโปฯ>
  text <๓๗>
    text <อุทฺธํ ตปติ อาทิจฺโจ อโธ ตปติ วาลุกา>
    text <อถ คายสิ วตฺตานิ น ตํ ตปติ อาตโปฯ>
  text <๓๘>
    text <น มํ ตปติ อาตโป อาตปา ตปยนฺติ มํ>
    text <อตฺถา หิ วิวิธา ราช เต ตปนฺติ น อาตโปฯ>
  text <๓๙>
    text <อทฺทสํ กาม เต มูลํ สงฺกปฺปา กาม ชายสิ>
    text <น ตํ สงฺกปฺปยิสฺสามิ เอวํ กาม น เหหิสิฯ>
  text <๔๐>
    text <อปฺปาปิ กามา น อลํ พหูหิปิ น ตปฺปติ>
    text <อหหา พาลลปนา ปริวชฺเชถ ชคฺคโตฯ>
  text <๔๑>
    text <อปฺปสฺส กมฺมสฺส ผลํ มเมทํ อุทโย อชฺฌาคมา มหตฺตปตฺตํ>
    text <สุลทฺธลาโภ วต มาณวสฺส โย ปพฺพชี กามราคํ ปหายฯ>
  text <๔๒>
    text <ตปสา ปชหนฺติ ปาปกมฺมํ ตปสา นฺหาปิตกุมฺภการภาวํ>
    text <ตปสา อภิภุยฺย คงฺคมาล นาเมนาลปสชฺช พฺรหฺมทตฺตํฯ>
  text <๔๓>
    text <สนฺทิฏฺฐิกเมว อมฺม ปสฺสถ ขนฺตีโสรจฺจสฺส อยํ วิปาโก>
    text <โย สพฺพชนสฺส วนฺทิโตหุ ตํ วนฺทาม สราชิกา สมจฺจาฯ>
  text <๔๔>
    text <มา กิญฺจิ อวจุตฺถ คงฺคมาลํ มุนินํ โมนปเถสุ สิกฺขมานํ>
    text <เอโส หิ อตริ อณฺณวํ ยํ ตริตฺวา จรนฺติ วีตโสกาติฯ>
  stand <คงฺคมาลชาตกํ ปญฺจมํฯ>
  text <  <
  text <๔๒๒ เจติยชาตกํ ๖>
  text <๔๕>
    text <ธมฺโม หเว หโต หนฺติ นาหโต หนฺติ กิญฺจนํ>
    text <ตสฺมา หิ ธมฺมํ น หเน มา ตฺวํ ธมฺโม หโต หนิฯ>
  text <๔๖>
    text <อลิกํ ภาสมานสฺส อปกฺกมนฺติ เทวตา>
    text <ปูติกญฺจ มุขํ วาติ สกฏฺฐานา จ ธํสติ>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๔๗>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภูมิยํ ติฏฺฐ เจติยฯ>
  text <๔๘>
    text <อกาเล วสฺสตี ตสฺส กาเล ตสฺส น วสฺสติ>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๔๙>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภูมิํ ปวิส เจติยฯ>
  text <๕๐>
    text <ชิวฺหา ตสฺส ทฺวิธา โหติ อุรคสฺเสว ทิสมฺปติ>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๕๑>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภิยฺโย ปวิส เจติยฯ>
  text <๕๒>
    text <ชิวฺหา ตสฺส น ภวติ มจฺฉสฺเสว ทิสมฺปติ>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๕๓>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภิยฺโย ปวิส เจติยฯ>
  text <๕๔>
    text <ถิโยว ตสฺส ชายนฺติ น ปุมา ชายเร กุเล>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๕๕>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภิยฺโย ปวิส เจติยฯ>
  text <๕๖>
    text <ปุตฺตา ตสฺส น ภวนฺติ ปกฺกมนฺติ ทิโสทิสํ>
    text <โย ชานํ ปุจฺฉิโต ปญฺหํ อญฺญถา นํ วิยากเรฯ>
  text <๕๗>
    text <สเจ หิ สจฺจํ ภณสิ โหหิ ราช ยถา ปุเร>
    text <มุสา เจ ภาสเส ราช ภิยฺโย ปวิส เจติยฯ>
  text <๕๘>
    text <ส ราชา อิสินา สตฺโต อนฺตลิกฺขจโร ปุเร>
    text <ปาเวกฺขิ ปถวิํ เจจฺโจ หีนตฺโต ปตฺว ปริยายํ ฯ>
  text <๕๙>
    text <ตสฺมา หิ ฉนฺทาคมนํ นปฺปสํสนฺติ ปณฺฑิตา>
    text <อทุฏฺฐจิตฺโต ภาเสยฺย คิรํ สจฺจูปสํหิตนฺติฯ>
  stand <เจติยชาตกํ ฉฏฺฐํฯ>
  text <  <
  text <๔๒๓ อินฺทฺริยชาตกํ ๗>
  text <๖๐>
    text <โย อินฺทฺริยานํ กาเมน วสํ นารท คจฺฉติ>
    text <โส ปริจฺจชฺชุโภ โลเก ชีวนฺโตว วิสุสฺสติ ฯ>
  text <๖๑>
    text <สุขสฺสานนฺตรํ ทุกฺขํ ทุกฺขสฺสานนฺตรํ สุขํ>
    text <โสสิ ปตฺโต สุขา ทุกฺขํ ปาฏิกงฺข วรํ สุขํฯ>
  text <๖๒>
    text <กิจฺฉกาเล กิจฺฉสโห โย กิจฺฉํ นาติวตฺตติ>
    text <ส กิจฺฉนฺตํ สุขํ ธีโร โยคํ สมธิคจฺฉติฯ>
  text <๖๓>
    text <น เหว กามาน กามา นานตฺถา นาตฺถการณา>
    text <น กตญฺจ นิรงฺกตฺวา ธมฺมา จวิตุมรหสิฯ>
  text <๖๔>
    text <ทกฺขํ คหปตี สาธุ สํวิภชฺชญฺจ โภชนํ>
    text <อหาโส อตฺถลาเภสุ อตฺถพฺยาปตฺติ อพฺยโถฯ>
  text <๖๕>
    text <เอตฺตาวเตตํ ปณฺฑิจฺจํ อปิ โส ทวิโล พฺรวิ>
    text <น ยิโต กิญฺจิ ปาปิโย โย อินฺทฺริยานํ วสํ วเชฯ>
  text <๖๖>
    text <อมิตฺตานํว หตฺถตฺถํ สิวิ ปปฺโปติ มามิว>
    text <กมฺมํ วิชฺชญฺจ ทกฺเขยฺยํ วิวาหํ สีลมทฺทวํ>
    text <เอเต จ ยเส หาเปตฺวา นิพฺพตฺโต เสหิ กมฺเมหิฯ>
  text <๖๗>
    text <โสหํ สหสฺสชีโนว อพนฺธุ อปรายโณ>
    text <อริยธมฺมา อปกฺกนฺโต ยถา เปโต ตเถวหํฯ>
  text <๖๘>
    text <สุขกาเม ทุกฺขาเปตฺวา อาปนฺโนสฺมิ ปทํ อิมํ>
    text <โส สุขํ นาธิคจฺฉามิ ฐิโต ภาณุมตามิวาติฯ>
  stand <อินฺทฺริยชาตกํ สตฺตมํฯ>
  text <  <
  text <๔๒๔ อาทิตฺตชาตกํ ๘>
  text <๖๙>
    text <อาทิตฺตสฺมิํ อคารสฺมิํ ยํ นีหรติ ภาชนํ>
    text <ตํ ตสฺส โหติ อตฺถาย โน จ ยํ ตตฺถ ฑยฺหติฯ>
  text <๗๐>
    text <เอวามาทีปิโต โลโก ชราย มรเณน จ>
    text <นีหเรเถว ทาเนน ทินฺนํ โหติ สุนีหตํ ฯ>
  text <๗๑>
    text <โย ธมฺมลทฺธสฺส ททาติ ทานํ อุฏฺฐานวีริยาธิคตสฺส ชนฺตุ>
    text <อติกฺกมฺม โส เวตรณิํ ยมสฺส ทิพฺพานิ ฐานานิ อุเปติ มจฺโจฯ>
  text <๗๒>
    text <ทานญฺจ ยุทฺธญฺจ สมานมาหุ อปฺปาปิ สนฺตา พหุเก ชินนฺติ>
    text <อปฺปมฺปิ เจ สทฺทหาโน ททาติ เตเนว โส โหติ สุขี ปรตฺถฯ>
  text <๗๓>
    text <วิเจยฺย ทานํ สุคตปฺปสตฺถํ เย ทกฺขิเณยฺยา อิธ ชีวโลเก>
    text <เอเตสุ ทินฺนานิ มหปฺผลานิ พีชานิ วุตฺตานิ ยถา สุเขตฺเตฯ>
  text <๗๔>
    text <โย ปาณภูตานิ อเหฐยํ จรํ ปรูปวาทา น กโรติ ปาปํ>
    text <ภีรุํ ปสํสนฺติ น ตตฺถ สูรํ ภยา หิ สนฺโต น กโรนฺติ ปาปํฯ>
  text <๗๕>
    text <หีเนน พฺรหฺมจริเยน ขตฺติเย อุปปชฺชติ>
    text <มชฺฌิเมน จ เทวตฺตํ อุตฺตเมน วิสุชฺฌติฯ>
  text <๗๖>
    text <อทฺธา หิ ทานํ พหุธา ปสตฺถํ ทานา จ โข ธมฺมปทํว เสยฺโย>
    text <ปุพฺเพว หิ ปุพฺพตเรว สนฺโต นิพฺพานเมวชฺฌคมุํ สปญฺญาติฯ>
  stand <อาทิตฺตชาตกํ อฏฺฐมํฯ>
  text <  <
  text <๔๒๕ อฏฺฐานชาตกํ ๙>
  text <๗๗>
    text <คงฺคา กุมุทินี สนฺตา สงฺขวณฺณา จ โกกิลา>
    text <ชมฺพุ ตาลผลํ ทชฺชา อถ นูน ตทา สิยาฯ>
  text <๗๘>
    text <ยทา กจฺฉปโลมานํ ปาวาโร ติวิโธ สิยา>
    text <เหมนฺติกํ ปาวุรณํ อถ นูน ตทา สิยาฯ>
  text <๗๙>
    text <ยทา มกสปาทานํ อฏฺฏาโล สุกโต สิยา>
    text <ทฬฺโห จ อวิกมฺปี จ อถ นูน ตทา สิยาฯ>
  text <๘๐>
    text <ยทา สสวิสาณานํ นิสฺเสณี สุกตา สิยา>
    text <สคฺคสฺสาโรหณตฺถาย อถ นูน ตทา สิยาฯ>
  text <๘๑>
    text <ยทา นิสฺเสณิมารุยฺห จนฺทํ ขาเทยฺยุ มูสิกา>
    text <ราหุญฺจ ปริปาเตยฺยุํ อถ นูน ตทา สิยาฯ>
  text <๘๒>
    text <ยทา สุราฆฏํ ปิตฺวา มกฺขิกา คณจาริณี>
    text <องฺคาเร วาสํ กปฺเปยฺยุํ อถ นูน ตทา สิยาฯ>
  text <๘๓>
    text <ยทา พิมฺโพฏฺฐสมฺปนฺโน คทฺรโภ สุมุโข สิยา>
    text <กุสโล นจฺจคีตสฺส อถ นูน ตทา สิยาฯ>
  text <๘๔>
    text <ยทา กากา อุลูกา จ มนฺตเยยฺยุํ รโหคตา>
    text <อญฺญมญฺญํ ปิหเยยฺยุํ อถ นูน ตทา สิยาฯ>
  text <๘๕>
    text <ยทา มุฬาล ปตฺตานํ ฉตฺตํ ถิรตรํ สิยา>
    text <วสฺสสฺส ปฏิฆาตาย อถ นูน ตทา สิยาฯ>
  text <๘๖>
    text <ยทา กุลโก สกุโณ ปพฺพตํ คนฺธมาทนํ>
    text <ตุณฺเฑนาทาย คจฺเฉยฺย อถ นูน ตทา สิยาฯ>
  text <๘๗>
    text <ยทา สามุทฺทิกํ นาวํ ส-ยนฺตํ ส-วฏากรํ>
    text <เจโฏ อาทาย คจฺเฉยฺย อถ นูน ตทา สิยาติฯ>
  stand <อฏฺฐานชาตกํ นวมํฯ>
  text <  <
  text <๔๒๖ ทีปิชาตกํ ๑๐>
  text <๘๘>
    text <ขมนียํ ยาปนียํ กจฺจิ มาตุล เต สุขํ>
    text <สุขํ เต อมฺมา อวจ สุขกามาว เต มยํฯ>
  text <๘๙>
    text <นงฺคุฏฺฐํ เม อวกฺกมฺม เหฐยิตฺวาน เอฬิเก>
    text <สาชฺช มาตุลวาเทน มุญฺจิตพฺพา นุ มญฺญสิฯ>
  text <๙๐>
    text <ปุรตฺถามุโข นิสินฺโนสิ อหํ เต มุขมาคตา>
    text <ปจฺฉโต ตุยฺหํ นงฺคุฏฺฐํ กถํ ขฺวาหํ อวกฺกมิํ ฯ>
  text <๙๑>
    text <ยาวตา จตุโร ทีปา สสมุทฺทา สปพฺพตา>
    text <ตาวตา มยฺหํ นงฺคุฏฺฐํ กถํ โข ตฺวํ วิวชฺชยิฯ>
  text <๙๒>
    text <ปุพฺเพว เมตมกฺขิํสุ มาตา ปิตา จ ภาตโร>
    text <ทีฆํ ทุฏฺฐสฺส นงฺคุฏฺฐํ สามฺหิ เวหายสาคตาฯ>
  text <๙๓>
    text <ตญฺจ ทิสฺวาน อายนฺติํ อนฺตลิกฺขสฺมิ เอฬิเก>
    text <มิคสงฺโฆ ปลายิตฺถ ภกฺโข เม นาสิโต ตยาฯ>
  text <๙๔>
    text <อิจฺเจวํ วิลปนฺติยา เอฬกิยา รุหคฺฆโส>
    text <คลกํ อนฺวาวมทฺทิ นตฺถิ ทุฏฺเฐ สุภาสิตํฯ>
  text <๙๕>
    text <เนว ทุฏฺเฐ นโย อตฺถิ น ธมฺโม น สุภาสิตํ>
    text <นิกฺกมํ ทุฏฺเฐ ยุญฺเชถ โส จ สพฺภิํ น รญฺชตีติฯ>
    text <ปริสุทฺธา มนาวิลา วตฺถธรา พกราชสฺส กายุรํ ทณฺฑวโร>
    text <อถ องฺคาร เจติย เทวิลินา อถ อาทิตฺต คงฺคา ทเสฬกินาติฯ>
  stand <ทีปิชาตกํ ทสมํฯ>
  stand <อฏฺฐกนิปาตํ นิฏฺฐิตํฯ>
  text <ตสฺสุทฺทานํ>
