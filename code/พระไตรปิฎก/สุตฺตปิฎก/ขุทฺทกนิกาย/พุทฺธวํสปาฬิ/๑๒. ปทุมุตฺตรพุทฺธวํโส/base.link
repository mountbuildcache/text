text <๑๒ ปทุมุตฺตรพุทฺธวํโส>
  text <๑>
    text <นารทสฺส อปเรน สมฺพุทฺโธ ทฺวิปทุตฺตโม>
    text <ปทุมุตฺตโร นาม ชิโน อกฺโขโภ สาครูปโมฯ>
  text <๒>
    text <มณฺฑกปฺโปว โส อาสิ ยมฺหิ พุทฺโธ อชายถ>
    text <อุสฺสนฺนกุสลา ชนตา ตมฺหิ กปฺเป อชายถฯ>
  text <๓>
    text <ปทุมุตฺตรสฺส ภควโต ปฐเม ธมฺมเทสเน>
    text <โกฏิสตสหสฺสานํ ธมฺมาภิสมโย อหุฯ>
  text <๔>
    text <ตโต ปรมฺปิ วสฺสนฺเต ตปฺปยนฺเต จ ปาณิเน>
    text <สตฺตติํสสตสหสฺสานํ ทุติยาภิสมโย อหุฯ>
  text <๕>
    text <ยมฺหิ กาเล มหาวีโร อานนฺทํ อุปสงฺกมิ>
    text <ปิตุสนฺติกํ อุปคนฺตฺวา อาหนี อมตทุนฺทุภิํฯ>
  text <๖>
    text <อาหเต อมตเภริมฺหิ วสฺสนฺเต ธมฺมวุฏฺฐิยา>
    text <ปญฺญาสสตสหสฺสานํ ตติยาภิสมโย อหุฯ>
  text <๗>
    text <โอวาทโก วิญฺญาปโก ตารโก สพฺพปาณินํ>
    text <เทสนากุสโล พุทฺโธ ตาเรสิ ชนตํ พหุํฯ>
  text <๘>
    text <สนฺนิปาตา ตโย อาสุํ ปทุมุตฺตรสฺส สตฺถุโน>
    text <โกฏิสตสหสฺสานํ ปฐโม อาสิ สมาคโมฯ>
  text <๙>
    text <ยทา พุทฺโธ อสมสโม วสิ เวภารปพฺพเต>
    text <นวุติโกฏิสหสฺสานํ ทุติโย อาสิ สมาคโมฯ>
  text <๑๐>
    text <ปุน จาริกํ ปกฺกนฺเต คามนิคมรฏฺฐโต>
    text <อสีติโกฏิสหสฺสานํ ตติโย อาสิ สมาคโมฯ>
  text <๑๑>
    text <อหํ เตน สมเยน ชฏิโล นาม รฏฺฐิโก>
    text <สมฺพุทฺธปฺปมุขํ สงฺฆํ สภตฺตํ ทุสฺสมทาสหํฯ>
  text <๑๒>
    text <โสปิ มํ พุทฺโธ พฺยากาสิ สงฺฆมชฺเฌ นิสีทิย>
    text <สตสหสฺสิโต กปฺเป อยํ พุทฺโธ ภวิสฺสติฯ>
  text <๑๓>
    text <ปธานํ ปทหิตฺวาน…เป … เหสฺสาม สมฺมุขา อิมํฯ>
  text <๑๔>
    text <ตสฺสาปิ วจนํ สุตฺวา อุตฺตริํ วตมธิฏฺฐหิํ>
    text <อกาสิํ อุคฺคทฬฺหํ ธิติํ ทสปารมิปูริยาฯ>
  text <๑๕>
    text <พฺยาหตา ติตฺถิยา สพฺเพ วิมนา ทุมฺมนา ตทา>
    text <น เตสํ เกจิ ปริจรนฺติ รฏฺฐโต นิจฺฉุภนฺติ เตฯ>
  text <๑๖>
    text <สพฺเพ ตตฺถ สมาคนฺตฺวา อุปคจฺฉุํ พุทฺธสนฺติเก>
    text <ตุวํ นาโถ มหาวีร สรณํ โหหิ จกฺขุมฯ>
  text <๑๗>
    text <อนุกมฺปโก การุณิโก หิเตสี สพฺพปาณินํ>
    text <สมฺปตฺเต ติตฺถิเย สพฺเพ ปญฺจสีเล ปติฏฺฐปิฯ>
  text <๑๘>
    text <เอวํ นิรากุลํ อาสิ สุญฺญตํ ติตฺถิเยหิ ตํ>
    text <วิจิตฺตํ อรหนฺเตหิ วสีภูเตหิ ตาทิหิฯ>
  text <๑๙>
    text <นครํ หํสวตี นาม อานนฺโท นาม ขตฺติโย>
    text <สุชาตา นาม ชนิกา ปทุมุตฺตรสฺส สตฺถุโนฯ>
  text <๒๐>
    text <ทสวสฺสสหสฺสานิ อคารํ อชฺฌ โส วสิ>
    text <นรวาหโน ยโส วสวตฺตี ตโย ปาสาทมุตฺตมาฯ>
  text <๒๑>
    text <ติจตฺตารีสสหสฺสานิ นาริโย สมลงฺกตา>
    text <วสุทตฺตา นาม นารี อุตฺตโม นาม อตฺรโชฯ>
  text <๒๒>
    text <นิมิตฺเต จตุโร ทิสฺวา ปาสาเทนาภินิกฺขมิ>
    text <สตฺตาหํ ปธานจารํ อจรี ปุริสุตฺตโมฯ>
  text <๒๓>
    text <พฺรหฺมุนา ยาจิโต สนฺโต ปทุมุตฺตโร วินายโก>
    text <วตฺติ จกฺกํ มหาวีโร มิถิลุยฺยานมุตฺตเมฯ>
  text <๒๔>
    text <เทวโล จ สุชาโต จ อเหสุํ อคฺคสาวกา>
    text <สุมโน นามุปฏฺฐาโก ปทุมุตฺตรสฺส มเหสิโนฯ>
  text <๒๕>
    text <อมิตา จ อสมา จ อเหสุํ อคฺคสาวิกา>
    text <โพธิ ตสฺส ภควโต สลโลติ ปวุจฺจติฯ>
  text <๒๖>
    text <วิติณฺโณ เจว ติสฺโส จ อเหสุํ อคฺคุปฏฺฐกา>
    text <หฏฺฐา เจว วิจิตฺตา จ อเหสุํ อคฺคุปฏฺฐิกาฯ>
  text <๒๗>
    text <อฏฺฐปณฺณาสรตนํ อจฺจุคฺคโต มหามุนิ>
    text <กญฺจนคฺฆิยสงฺกาโส ทฺวตฺติํสวรลกฺขโณฯ>
  text <๒๘>
    text <กุฏฺฏา กวาฏา ภิตฺตี จ รุกฺขา นคสิลุจฺจยา>
    text <น ตสฺสาวรณํ อตฺถิ สมนฺตา ทฺวาทสโยชเนฯ>
  text <๒๙>
    text <วสฺสสตสหสฺสานิ อายุ วิชฺชติ ตาวเท>
    text <ตาวตา ติฏฺฐมาโน โส ตาเรสิ ชนตํ พหุํฯ>
  text <๓๐>
    text <สนฺตาเรตฺวา พหุชนํ ฉินฺทิตฺวา สพฺพสํสยํ>
    text <ชลิตฺวา อคฺคิกฺขนฺโธว นิพฺพุโต โส สสาวโกฯ>
  text <๓๑>
    text <ปทุมุตฺตโร ชิโน พุทฺโธ นนฺทารามมฺหิ นิพฺพุโต>
    text <ตตฺเถวสฺส ถูปวโร ทฺวาทสุพฺเพธโยชโนติฯ>
  stand <ปทุมุตฺตรสฺส ภควโต วํโส ทสโมฯ>
