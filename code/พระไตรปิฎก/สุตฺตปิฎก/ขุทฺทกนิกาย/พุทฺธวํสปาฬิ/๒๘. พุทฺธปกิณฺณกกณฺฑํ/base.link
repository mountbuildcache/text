text <๒๘ พุทฺธปกิณฺณกกณฺฑํ>
  text <๑>
    text <อปริเมยฺยิโต กปฺเป จตุโร อาสุํ วินายกา>
    text <ตณฺหงฺกโร เมธงฺกโร อโถปิ สรณงฺกโร>
    text <ทีปงฺกโร จ สมฺพุทฺโธ เอกกปฺปมฺหิ เต ชินาฯ>
  text <๒>
    text <ทีปงฺกรสฺส อปเรน โกณฺฑญฺโญ นาม นายโก>
    text <เอโกว เอกกปฺปมฺหิ ตาเรสิ ชนตํ พหุํฯ>
  text <๓>
    text <ทีปงฺกรสฺส ภควโต โกณฺฑญฺญสฺส จ สตฺถุโน>
    text <เอเตสํ อนฺตรา กปฺปา คณนาโต อสงฺขิยาฯ>
  text <๔>
    text <โกณฺฑญฺญสฺส อปเรน มงฺคโล นาม นายโก>
    text <เตสมฺปิ อนฺตรา กปฺปา คณนาโต อสงฺขิยาฯ>
  text <๕>
    text <มงฺคโล จ สุมโน จ เรวโต โสภิโต มุนิ>
    text <เตปิ พุทฺธา เอกกปฺเป จกฺขุมนฺโต ปภงฺกราฯ>
  text <๖>
    text <โสภิตสฺส อปเรน อโนมทสฺสี มหายโส>
    text <เตสมฺปิ อนฺตรา กปฺปา คณนาโต อสงฺขิยาฯ>
  text <๗>
    text <อโนมทสฺสี ปทุโม นารโท จาปิ นายโก>
    text <เตปิ พุทฺธา เอกกปฺเป ตมนฺตการกา มุนีฯ>
  text <๘>
    text <นารทสฺส อปเรน ปทุมุตฺตโร นาม นายโก>
    text <เอกกปฺปมฺหิ อุปฺปนฺโน ตาเรสิ ชนตํ พหุํฯ>
  text <๙>
    text <นารทสฺส ภควโต ปทุมุตฺตรสฺส สตฺถุโน>
    text <เตสมฺปิ อนฺตรา กปฺปา คณนาโต อสงฺขิยาฯ>
  text <๑๐>
    text <กปฺปสตสหสฺสมฺหิ เอโก อาสิ มหามุนิ>
    text <ปทุมุตฺตโร โลกวิทู อาหุตีนํ ปฏิคฺคโหฯ>
  text <๑๑>
    text <ติํสกปฺปสหสฺสมฺหิ ทุเว อาสุํ วินายกา>
    text <สุเมโธ จ สุชาโต จ โอรโต ปทุมุตฺตราฯ>
  text <๑๒>
    text <อฏฺฐารเส กปฺปสเต ตโย อาสุํ วินายกา>
    text <ปิยทสฺสี อตฺถทสฺสี ธมฺมทสฺสี จ นายกาฯ>
  text <๑๓>
    text <โอรโต จ สุชาตสฺส สมฺพุทฺธา ทฺวิปทุตฺตมา>
    text <เอกกปฺปมฺหิ เต พุทฺธา โลเก อปฺปฏิปุคฺคลาฯ>
  text <๑๔>
    text <จตุนฺนวุติโต กปฺเป เอโก อาสิ มหามุนิ>
    text <สิทฺธตฺโถ โส โลกวิทู สลฺลกตฺโต อนุตฺตโรฯ>
  text <๑๕>
    text <ทฺเวนวุเต อิโต กปฺเป ทุเว อาสุํ วินายกา>
    text <ติสฺโส ผุสฺโส จ สมฺพุทฺธา อสมา อปฺปฏิปุคฺคลาฯ>
  text <๑๖>
    text <เอกนวุติโต กปฺเป วิปสฺสี นาม นายโก>
    text <โสปิ พุทฺโธ การุณิโก สตฺเต โมเจสิ พนฺธนาฯ>
  text <๑๗>
    text <เอกติํเส อิโต กปฺเป ทุเว อาสุํ วินายกา>
    text <สิขี จ เวสฺสภู เจว อสมา อปฺปฏิปุคฺคลาฯ>
  text <๑๘>
    text <อิมมฺหิ ภทฺทเก กปฺเป ตโย อาสุํ วินายกา>
    text <กกุสนฺโธ โกณาคมโน กสฺสโป จาปิ นายโกฯ>
  text <๑๙>
    text <อหเมตรหิ สมฺพุทฺโธ เมตฺเตยฺโย จาปิ เหสฺสติ>
    text <เอเตปิเม ปญฺจ พุทฺธา ธีรา โลกานุกมฺปกาฯ>
  text <๒๐>
    text <เอเตสํ ธมฺมราชูนํ อญฺเญสํเนกโกฏินํ>
    text <อาจิกฺขิตฺวาน ตํ มคฺคํ นิพฺพุตา เต สสาวกาติฯ>
  stand <พุทฺธปกิณฺณกกณฺฑํ นิฏฺฐิตํฯ>
