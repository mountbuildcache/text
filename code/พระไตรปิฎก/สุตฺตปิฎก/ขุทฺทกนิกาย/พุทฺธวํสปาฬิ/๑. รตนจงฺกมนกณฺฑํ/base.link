text <๑ รตนจงฺกมนกณฺฑํ>
  stand <ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย>
  text <๑>
    text <พฺรหฺมา จ โลกาธิปตี สหมฺปตี กตญฺชลี อนธิวรํ อยาจถ>
    text <สนฺตีธ สตฺตาปฺปรชกฺขชาติกา เทเสหิ ธมฺมํ อนุกมฺปิมํ ปชํฯ>
  text <๒>
    text <สมฺปนฺนวิชฺชาจรณสฺส ตาทิโน ชุตินฺธรสฺสนฺติมเทหธาริโน>
    text <ตถาคตสฺสปฺปฏิปุคฺคลสฺส อุปฺปชฺชิ การุญฺญตา สพฺพสตฺเตฯ>
  text <๓>
    text <น เหเต ชานนฺติ สเทวมานุสา พุทฺโธ อยํ กีทิสโก นรุตฺตโม>
    text <อิทฺธิพลํ ปญฺญาพลญฺจ กีทิสํ พุทฺธพลํ โลกหิตสฺส กีทิสํฯ>
  text <๔>
    text <น เหเต ชานนฺติ สเทวมานุสา พุทฺโธ อยํ เอทิสโก นรุตฺตโม>
    text <อิทฺธิพลํ ปญฺญาพลญฺจ เอทิสํ พุทฺธพลํ โลกหิตสฺส เอทิสํฯ>
  text <๕>
    text <หนฺทาหํ ทสฺสยิสฺสามิ พุทฺธพลมนุตฺตรํ>
    text <จงฺกมํ มาปยิสฺสามิ นเภ รตนมณฺฑิตํฯ>
  text <๖>
    text <ภุมฺมา มหาราชิกา ตาวติํสา ยามา จ เทวา ตุสิตา จ นิมฺมิตา>
    text <ปรนิมฺมิตา เยปิ จ พฺรหฺมกายิกา อานนฺทิตา วิปุลมกํสุ โฆสํฯ>
  text <๗>
    text <โอภาสิตา จ ปถวี สเทวกา ปุถู จ โลกนฺตริกา อสํวุตา>
    text <ตโม จ ติพฺโพ วิหโต ตทา อหุ ทิสฺวาน อจฺเฉรกํ ปาฏิหีรํฯ>
  text <๘>
    text <สเทวคนฺธพฺพมนุสฺสรกฺขเส อาภา อุฬารา วิปุลา อชายถ>
    text <อิมสฺมิํ โลเก ปรสฺมิญฺโจภยสฺมิํ อโธ จ อุทฺธํ ติริยญฺจ วิตฺถตํฯ>
  text <๙>
    text <สตฺตุตฺตโม อนธิวโร วินายโก สตฺถา อหู เทวมนุสฺสปูชิโต>
    text <มหานุภาโว สตปุญฺญลกฺขโณ ทสฺเสสิ อจฺเฉรกํ ปาฏิหีรํฯ>
  text <๑๐>
    text <โส ยาจิโต เทววเรน จกฺขุมา อตฺถํ สเมกฺขิตฺวา ตทา นรุตฺตโม>
    text <จงฺกมํ มาปยิ โลกนายโก สุนิฏฺฐิตํ สพฺพรตนนิมฺมิตํฯ>
  text <๑๑>
    text <อิทฺธี จ อาเทสนานุสาสนี ติปาฏิหีเร ภควา วสี อหุ>
    text <จงฺกมํ มาปยิ โลกนายโก สุนิฏฺฐิตํ สพฺพรตนนิมฺมิตํฯ>
  text <๑๒>
    text <ทสสหสฺสีโลกธาตุยา สิเนรุปพฺพตุตฺตเม>
    text <ถมฺเภว ทสฺเสสิ ปฏิปาฏิยา จงฺกเม รตนามเยฯ>
  text <๑๓>
    text <ทสสหสฺสี อติกฺกมฺม จงฺกมํ มาปยี ชิโน>
    text <สพฺพโสณฺณมยา ปสฺเส จงฺกเม รตนามเยฯ>
  text <๑๔>
    text <ตุลาสงฺฆาฏานุวคฺคา โสวณฺณผลกตฺถตา>
    text <เวทิกา สพฺพโสวณฺณา ทุภโต ปสฺเสสุ นิมฺมิตาฯ>
  text <๑๕>
    text <มณิมุตฺตาวาลุกากิณฺณา นิมฺมิโต รตนามโย>
    text <โอภาเสติ ทิสา สพฺพา สตรํสีว อุคฺคโตฯ>
  text <๑๖>
    text <ตสฺมิํ จงฺกมเน ธีโร ทฺวตฺติํสวรลกฺขโณ>
    text <วิโรจมาโน สมฺพุทฺโธ จงฺกเม จงฺกมี ชิโนฯ>
  text <๑๗>
    text <ทิพฺพํ มนฺทารวํ ปุปฺผํ ปทุมํ ปาริฉตฺตกํ>
    text <จงฺกมเน โอกิรนฺติ สพฺเพ เทวา สมาคตาฯ>
  text <๑๘>
    text <ปสฺสนฺติ ตํ เทวสงฺฆา ทสสหสฺสี ปโมทิตา>
    text <นมสฺสมานา นิปตนฺติ ตุฏฺฐหฏฺฐา ปโมทิตาฯ>
  text <๑๙>
    text <ตาวติํสา จ ยามา จ ตุสิตา จาปิ เทวตา>
    text <นิมฺมานรติโน เทวา เย เทวา วสวตฺติโน>
    text <อุทคฺคจิตฺตา สุมนา ปสฺสนฺติ โลกนายกํฯ>
  text <๒๐>
    text <สเทวคนฺธพฺพมนุสฺสรกฺขสา นาคา สุปณฺณา อถ วาปิ กินฺนรา>
    text <ปสฺสนฺติ ตํ โลกหิตานุกมฺปกํ นเภว อจฺจุคฺคตจนฺทมณฺฑลํฯ>
  text <๒๑>
    text <อาภสฺสรา สุภกิณฺหา เวหปฺผลา อกนิฏฺฐา จ เทวตา>
    text <สุสุทฺธสุกฺกวตฺถวสนา ติฏฺฐนฺติ ปญฺชลีกตาฯ>
  text <๒๒>
    text <มุญฺจนฺติ ปุปฺผํ ปน ปญฺจวณฺณิกํ มนฺทารวํ จนฺทนจุณฺณมิสฺสิตํ>
    text <ภเมนฺติ เจลานิ จ อมฺพเร ตทา อโห ชิโน โลกหิตานุกมฺปโกฯ>
  text <๒๓>
    text <ตุวํ สตฺถา จ เกตู จ ธโช ยูโป จ ปาณินํ>
    text <ปรายโน ปติฏฺฐา จ ทีโป จ ทฺวิปทุตฺตโม ฯ>
  text <๒๔>
    text <ทสสหสฺสีโลกธาตุยา เทวตาโย มหิทฺธิกา>
    text <ปริวาเรตฺวา นมสฺสนฺติ ตุฏฺฐหฏฺฐา ปโมทิตาฯ>
  text <๒๕>
    text <เทวตา เทวกญฺญา จ ปสนฺนา ตุฏฺฐมานสา>
    text <ปญฺจวณฺณิกปุปฺเผหิ ปูชยนฺติ นราสภํฯ>
  text <๒๖>
    text <ปสฺสนฺติ ตํ เทวสงฺฆา ปสนฺนา ตุฏฺฐมานสา>
    text <ปญฺจวณฺณิกปุปฺเผหิ ปูชยนฺติ นราสภํฯ>
  text <๒๗>
    text <อโห อจฺฉริยํ โลเก อพฺภุตํ โลมหํสนํ>
    text <น เมทิสํ ภูตปุพฺพํ อจฺเฉรํ โลมหํสนํฯ>
  text <๒๘>
    text <สกสกมฺหิ ภวเน นิสีทิตฺวาน เทวตา>
    text <หสนฺติ ตา มหาหสิตํ ทิสฺวานจฺเฉรกํ นเภฯ>
  text <๒๙>
    text <อากาสฏฺฐา จ ภูมฏฺฐา ติณปนฺถนิวาสิโน>
    text <กตญฺชลี นมสฺสนฺติ ตุฏฺฐหฏฺฐา ปโมทิตาฯ>
  text <๓๐>
    text <เยปิ ทีฆายุกา นาคา ปุญฺญวนฺโต มหิทฺธิกา>
    text <ปโมทิตา นมสฺสนฺติ ปูชยนฺติ นรุตฺตมํฯ>
  text <๓๑>
    text <สงฺคีติโย ปวตฺเตนฺติ อมฺพเร อนิลญฺชเส>
    text <จมฺมนทฺธานิ วาเทนฺติ ทิสฺวานจฺเฉรกํ นเภฯ>
  text <๓๒>
    text <สงฺขา จ ปณวา เจว อโถปิ ฑิณฺฑิมา พหู>
    text <อนฺตลิกฺขสฺมิํ วชฺชนฺติ ทิสฺวานจฺเฉรกํ นเภฯ>
  text <๓๓>
    text <อพฺภุโต วต โน อชฺช อุปฺปชฺชิ โลมหํสโน>
    text <ธุวมตฺถสิทฺธิํ ลภาม ขโณ โน ปฏิปาทิโตฯ>
  text <๓๔>
    text <พุทฺโธติ เตสํ สุตฺวาน ปีติ อุปฺปชฺชิ ตาวเท>
    text <พุทฺโธ พุทฺโธติ กถยนฺตา ติฏฺฐนฺติ ปญฺชลีกตาฯ>
  text <๓๕>
    text <หิงฺการา สาธุการา จ อุกฺกุฏฺฐิ สมฺปหํสนํ>
    text <ปชา จ วิวิธา คคเน วตฺเตนฺติ ปญฺชลีกตาฯ>
  text <๓๖>
    text <คายนฺติ เสเฬนฺติ จ วาทยนฺติ จ ภุชานิ โปเถนฺติ จ นจฺจยนฺติ จ>
    text <มุญฺจนฺติ ปุปฺผํ ปน ปญฺจวณฺณิกํ มนฺทารวํ จนฺทนจุณฺณมิสฺสิตํฯ>
  text <๓๗>
    text <ยถา ตุยฺหํ มหาวีร ปาเทสุ จกฺกลกฺขณํ>
    text <ธชวชิรปฏากา วฑฺฒมานงฺกุสาจิตํฯ>
  text <๓๘>
    text <รูเป สีเล สมาธิมฺหิ ปญฺญาย จ อสาทิโส>
    text <วิมุตฺติยา อสมสโม ธมฺมจกฺกปฺปวตฺตเนฯ>
  text <๓๙>
    text <ทสนาคพลํ กาเย ตุยฺหํ ปากติกํ พลํ>
    text <อิทฺธิพเลน อสโม ธมฺมจกฺกปฺปวตฺตเนฯ>
  text <๔๐>
    text <เอวํ สพฺพคุณูเปตํ สพฺพงฺคสมุปาคตํ>
    text <มหามุนิํ การุณิกํ โลกนาถํ นมสฺสถฯ>
  text <๔๑>
    text <อภิวาทนํ โถมนญฺจ วนฺทนญฺจ ปสํสนํ>
    text <นมสฺสนญฺจ ปูชญฺจ สพฺพํ อรหสี ตุวํฯ>
  text <๔๒>
    text <เย เกจิ โลเก วนฺทเนยฺยา วนฺทนํ อรหนฺติ เย>
    text <สพฺพเสฏฺโฐ มหาวีร สทิโส เต น วิชฺชติฯ>
  text <๔๓>
    text <สาริปุตฺโต มหาปญฺโญ สมาธิชฺฌานโกวิโท>
    text <คิชฺฌกูเฏ ฐิโตเยว ปสฺสติ โลกนายกํฯ>
  text <๔๔>
    text <สุผุลฺลํ สาลราชํว จนฺทํว คคเน ยถา>
    text <มชฺฌนฺหิเกว สูริยํ โอโลเกสิ นราสภํฯ>
  text <๔๕>
    text <ชลนฺตํ ทีปรุกฺขํว ตรุณสูริยํว อุคฺคตํ>
    text <พฺยามปฺปภานุรญฺชิตํ ธีรํ ปสฺสติ โลกนายกํฯ>
  text <๔๖>
    text <ปญฺจนฺนํ ภิกฺขุสตานํ กตกิจฺจาน ตาทินํ>
    text <ขีณาสวานํ วิมลานํ ขเณน สนฺนิปาตยิฯ>
  text <๔๗>
    text <โลกปฺปสาทนํ นาม ปาฏิหีรํ นิทสฺสยิ>
    text <อมฺเหปิ ตตฺถ คนฺตฺวาน วนฺทิสฺสาม มยํ ชินํฯ>
  text <๔๘>
    text <เอถ สพฺเพ คมิสฺสาม ปุจฺฉิสฺสาม มยํ ชินํ>
    text <กงฺขํ วิโนทยิสฺสาม ปสฺสิตฺวา โลกนายกํฯ>
  text <๔๙>
    text <สาธูติ เต ปฏิสฺสุตฺวา นิปกา สํวุตินฺทฺริยา>
    text <ปตฺตจีวรมาทาย ตรมานา อุปาคมุํฯ>
  text <๕๐>
    text <ขีณาสเวหิ วิมเลหิ ทนฺเตหิ อุตฺตเม ทเม>
    text <สาริปุตฺโต มหาปญฺโญ อิทฺธิยา อุปสงฺกมิฯ>
  text <๕๑>
    text <เตหิ ภิกฺขูหิ ปริวุโต สาริปุตฺโต มหาคณี>
    text <ลฬนฺโต เทโวว คคเน อิทฺธิยา อุปสงฺกมิฯ>
  text <๕๒>
    text <อุกฺกาสิตญฺจ ขิปิตํ อชฺฌุเปกฺขิย สุพฺพตา>
    text <สคารวา สปฺปติสฺสา สมฺพุทฺธํ อุปสงฺกมุํฯ>
  text <๕๓>
    text <อุปสงฺกมิตฺวา ปสฺสนฺติ สยมฺภุํ โลกนายกํ>
    text <นเภ อจฺจุคฺคตํ ธีรํ จนฺทํว คคเน ยถาฯ>
  text <๕๔>
    text <ชลนฺตํ ทีปรุกฺขํว วิชฺชุํว คคเน ยถา>
    text <มชฺฌนฺหิเกว สูริยํ ปสฺสนฺติ โลกนายกํฯ>
  text <๕๕>
    text <ปญฺจภิกฺขุสตา สพฺเพ ปสฺสนฺติ โลกนายกํ>
    text <รหทมิว วิปฺปสนฺนํ สุผุลฺลํ ปทุมํ ยถาฯ>
  text <๕๖>
    text <อญฺชลิํ ปคฺคเหตฺวาน ตุฏฺฐหฏฺฐา ปโมทิตา>
    text <นมสฺสมานา นิปตนฺติ สตฺถุโน จกฺกลกฺขเณฯ>
  text <๕๗>
    text <สาริปุตฺโต มหาปญฺโญ โกรณฺฑสมสาทิโส>
    text <สมาธิชฺฌานกุสโล วนฺทเต โลกนายกํฯ>
  text <๕๘>
    text <คชฺชิตา กาลเมโฆว นีลุปฺปลสมสาทิโส>
    text <อิทฺธิพเลน อสโม โมคฺคลฺลาโน มหิทฺธิโกฯ>
  text <๕๙>
    text <มหากสฺสโปปิ จ เถโร อุตฺตตฺตกนกสนฺนิโภ>
    text <ธุตคุเณ อคฺคนิกฺขิตฺโต โถมิโต สตฺถุวณฺณิโตฯ>
  text <๖๐>
    text <ทิพฺพจกฺขูนํ โย อคฺโค อนุรุทฺโธ มหาคณี>
    text <ญาติเสฏฺโฐ ภควโต อวิทูเรว ติฏฺฐติฯ>
  text <๖๑>
    text <อาปตฺติอนาปตฺติยา สเตกิจฺฉาย โกวิโท>
    text <วินเย อคฺคนิกฺขิตฺโต อุปาลิ สตฺถุวณฺณิโตฯ>
  text <๖๒>
    text <สุขุมนิปุณตฺถปฏิวิทฺโธ กถิกานํ ปวโร คณี>
    text <อิสิ มนฺตานิยา ปุตฺโต ปุณฺโณ นามาติ วิสฺสุโตฯ>
  text <๖๓>
    text <เอเตสํ จิตฺตมญฺญาย โอปมฺมกุสโล มุนิ>
    text <กงฺขจฺเฉโท มหาวีโร กเถสิ อตฺตโน คุณํฯ>
  text <๖๔>
    text <จตฺตาโร เต อสงฺเขยฺยา โกฏิ เยสํ น นายติ>
    text <สตฺตกาโย จ อากาโส จกฺกวาฬา จนนฺตกา>
    text <พุทฺธญาณํ อปฺปเมยฺยํ น สกฺกา เอเต วิชานิตุํฯ>
  text <๖๕>
    text <กิเมตํ อจฺฉริยํ โลเก ยํ เม อิทฺธิวิกุพฺพนํ>
    text <อญฺเญ พหู อจฺฉริยา อพฺภุตา โลมหํสนาฯ>
  text <๖๖>
    text <ยทาหํ ตุสิเต กาเย สนฺตุสิโต นามหํ ตทา>
    text <ทสสหสฺสี สมาคมฺม ยาจนฺติ ปญฺชลี มมํฯ>
  text <๖๗>
    text <กาโล โข เต มหาวีร อุปฺปชฺช มาตุกุจฺฉิยํ>
    text <สเทวกํ ตารยนฺโต พุชฺฌสฺสุ อมตํ ปทํฯ>
  text <๖๘>
    text <ตุสิตา กายา จวิตฺวาน ยทา โอกฺกมิ กุจฺฉิยํ>
    text <ทสสหสฺสีโลกธาตุ กมฺปิตฺถ ธรณี ตทาฯ>
  text <๖๙>
    text <ยทาหํ มาตุกุจฺฉิโต สมฺปชาโนว นิกฺขมิํ>
    text <สาธุการํ ปวตฺเตนฺติ ทสสหสฺสี ปกมฺปถฯ>
  text <๗๐>
    text <โอกฺกนฺติํ เม สโม นตฺถิ ชาติโต อภินิกฺขเม>
    text <สมฺโพธิยํ อหํ เสฏฺโฐ ธมฺมจกฺกปฺปวตฺตเนฯ>
  text <๗๑>
    text <อโห อจฺฉริยํ โลเก พุทฺธานํ คุณมหนฺตตา>
    text <ทสสหสฺสีโลกธาตุ ฉปฺปการํ ปกมฺปถ>
    text <โอภาโส จ มหา อาสิ อจฺเฉรํ โลมหํสนํฯ>
  text <๗๒>
    text <ภควา ตมฺหิ สมเย โลกเชฏฺโฐ นราสโภ>
    text <สเทวกํ ทสฺสยนฺโต อิทฺธิยา จงฺกมี ชิโนฯ>
  text <๗๓>
    text <จงฺกเม จงฺกมนฺโตว กเถสิ โลกนายโก>
    text <อนฺตรา น นิวตฺเตติ จตุหตฺเถ จงฺกเม ยถาฯ>
  text <๗๔>
    text <สาริปุตฺโต มหาปญฺโญ สมาธิชฺฌานโกวิโท>
    text <ปญฺญาย ปารมิปฺปตฺโต ปุจฺฉติ โลกนายกํฯ>
  text <๗๕>
    text <กีทิโส เต มหาวีร อภินีหาโร นรุตฺตม>
    text <กมฺหิ กาเล ตยา ธีร ปตฺถิตา โพธิมุตฺตมาฯ>
  text <๗๖>
    text <ทานํ สีลญฺจ เนกฺขมฺมํ ปญฺญาวีริยญฺจ กีทิสํ>
    text <ขนฺติสจฺจมธิฏฺฐานํ เมตฺตุเปกฺขา จ กีทิสาฯ>
  text <๗๗>
    text <ทส ปารมี ตยา ธีร กีทิสี โลกนายก>
    text <กถํ อุปปารมี ปุณฺณา ปรมตฺถปารมี กถํฯ>
  text <๗๘>
    text <ตสฺส ปุฏฺโฐ วิยากาสิ กรวีกมธุรคิโร>
    text <นิพฺพาปยนฺโต หทยํ หาสยนฺโต สเทวกํฯ>
  text <๗๙>
    text <อตีตพุทฺธานํ ชินานํ เทสิตํ นิกีลิตํ พุทฺธปรมฺปราคตํ>
    text <ปุพฺเพนิวาสานุคตาย พุทฺธิยา ปกาสยี โลกหิตํ สเทวเกฯ>
  text <๘๐>
    text <ปีติปาโมชฺชชนนํ โสกสลฺลวิโนทนํ>
    text <สพฺพสมฺปตฺติปฏิลาภํ จิตฺตีกตฺวา สุณาถ เมฯ>
  text <๘๑>
    text <มทนิมฺมทนํ โสกนุทํ สํสารปริโมจนํ>
    text <สพฺพทุกฺขกฺขยํ มคฺคํ สกฺกจฺจํ ปฏิปชฺชถาติฯ>
  stand <รตนจงฺกมนกณฺโฑ นิฏฺฐิโตฯ>
