text <๒๔ กกุสนฺธพุทฺธวํโส>
  text <๑>
    text <เวสฺสภุสฺส อปเรน สมฺพุทฺโธ ทฺวิปทุตฺตโม>
    text <กกุสนฺโธ นาม นาเมน อปฺปเมยฺโย ทุราสโทฯ>
  text <๒>
    text <อุคฺฆาเฏตฺวา สพฺพภวํ จริยาย ปารมิํ คโต>
    text <สีโหว ปญฺชรํ เภตฺวา ปตฺโต สมฺโพธิมุตฺตมํฯ>
  text <๓>
    text <ธมฺมจกฺกํ ปวตฺเตนฺเต กกุสนฺเธ โลกนายเก>
    text <จตฺตารีสโกฏิสหสฺสานํ ธมฺมาภิสมโย อหุฯ>
  text <๔>
    text <อนฺตลิกฺขมฺหิ อากาเส ยมกํ กตฺวา วิกุพฺพนํ>
    text <ติํสโกฏิสหสฺสานํ โพเธสิ เทวมานุเสฯ>
  text <๕>
    text <นรเทวสฺส ยกฺขสฺส จตุสจฺจปฺปกาสเน>
    text <ธมฺมาภิสมโย ตสฺส คณนาโต อสงฺขิโยฯ>
  text <๖>
    text <กกุสนฺธสฺส ภควโต เอโก อาสิ สมาคโม>
    text <ขีณาสวานํ วิมลานํ สนฺตจิตฺตาน ตาทินํฯ>
  text <๗>
    text <จตฺตาลีสสหสฺสานํ ตทา อาสิ สมาคโม>
    text <ทนฺตภูมิมนุปฺปตฺตานํ อาสวาริคณกฺขยาฯ>
  text <๘>
    text <อหํ เตน สมเยน เขโม นามาสิ ขตฺติโย>
    text <ตถาคเต ชินปุตฺเต ทานํ ทตฺวา อนปฺปกํฯ>
  text <๙>
    text <ปตฺตญฺจ จีวรํ ทตฺวา อญฺชนํ มธุลฏฺฐิกํ>
    text <อิเมตํ ปตฺถิตํ สพฺพํ ปฏิยาเทมิ วรํ วรํฯ>
  text <๑๐>
    text <โสปิ มํ พุทฺโธ พฺยากาสิ กกุสนฺโธ วินายโก>
    text <อิมมฺหิ ภทฺทเก กปฺเป อยํ พุทฺโธ ภวิสฺสติฯ>
  text <๑๑>
    text <อหุ กปิลวฺหยา รมฺมา…เป … เหสฺสาม สมฺมุขา อิมํฯ>
  text <๑๒>
    text <ตสฺสาปิ วจนํ สุตฺวา ภิยฺโย จิตฺตํ ปสาทยิํ>
    text <อุตฺตริํ วตมธิฏฺฐาสิํ ทสปารมิปูริยาฯ>
  text <๑๓>
    text <นครํ เขมาวตี นาม เขโม นามาสหํ ตทา>
    text <สพฺพญฺญุตํ คเวสนฺโต ปพฺพชิํ ตสฺส สนฺติเกฯ>
  text <๑๔>
    text <พฺราหฺมโณ อคฺคิทตฺโต จ อาสิ พุทฺธสฺส โส ปิตา>
    text <วิสาขา นาม ชนิกา กกุสนฺธสฺส สตฺถุโนฯ>
  text <๑๕>
    text <วสเต ตตฺถ เขเม ปุเร สมฺพุทฺธสฺส มหากุลํ>
    text <นรานํ ปวรํ เสฏฺฐํ ชาติมนฺตํ มหายสํฯ>
  text <๑๖>
    text <จตุวสฺสสหสฺสานิ อคารํ อชฺฌ โส วสิ>
    text <กาม -กามวณฺณ-กามสุทฺธินามา ตโย ปาสาทมุตฺตมาฯ>
  text <๑๗>
    text <สมติํสสหสฺสานิ นาริโย สมลงฺกตา>
    text <โรจินี นาม สา นารี อุตฺตโร นาม อตฺรโชฯ>
  text <๑๘>
    text <นิมิตฺเต จตุโร ทิสฺวา รถยาเนน นิกฺขมิ>
    text <อนูนอฏฺฐมาสานิ ปธานํ ปทหี ชิโนฯ>
  text <๑๙>
    text <พฺรหฺมุนา ยาจิโต สนฺโต กกุสนฺโธ วินายโก>
    text <วตฺติ จกฺกํ มหาวีโร มิคทาเย นรุตฺตโมฯ>
  text <๒๐>
    text <วิธุโร จ สญฺชีโว จ อเหสุํ อคฺคสาวกา>
    text <พุทฺธิโช นามุปฏฺฐาโก กกุสนฺธสฺส สตฺถุโนฯ>
  text <๒๑>
    text <สามา จ จมฺปานามา จ อเหสุํ อคฺคสาวิกา>
    text <โพธิ ตสฺส ภควโต สิรีโสติ ปวุจฺจติฯ>
  text <๒๒>
    text <อจฺจุโต จ สุมโน จ อเหสุํ อคฺคุปฏฺฐกา>
    text <นนฺทา เจว สุนนฺทา จ อเหสุํ อคฺคุปฏฺฐิกาฯ>
  text <๒๓>
    text <จตฺตาลีสรตนานิ อจฺจุคฺคโต มหามุนิ>
    text <กนกปฺปภา นิจฺฉรติ สมนฺตา ทสโยชนํฯ>
  text <๒๔>
    text <จตฺตาลีสวสฺสสหสฺสานิ อายุ ตสฺส มเหสิโน>
    text <ตาวตา ติฏฺฐมาโน โส ตาเรสิ ชนตํ พหุํฯ>
  text <๒๕>
    text <ธมฺมาปณํ ปสาเรตฺวา นรนารีนํ สเทวเก>
    text <นทิตฺวา สีหนาทํว นิพฺพุโต โส สสาวโกฯ>
  text <๒๖>
    text <อฏฺฐงฺควจนสมฺปนฺโน อจฺฉิทฺทานิ นิรนฺตรํ>
    text <สพฺพํ ตมนฺตรหิตํ นนุ ริตฺตา สพฺพสงฺขาราฯ>
  text <๒๗>
    text <กกุสนฺโธ ชินวโร เขมารามมฺหิ นิพฺพุโต>
    text <ตตฺเถวสฺส ถูปวโร คาวุตํ นภมุคฺคโตติฯ>
  stand <กกุสนฺธสฺส ภควโต วํโส ทฺวาวีสติโมฯ>
