text <๒ สุเมธปตฺถนากถา>
  text <๑>
    text <กปฺเป จ สตสหสฺเส จตุโร จ อสงฺขิเย>
    text <อมรํ นาม นครํ ทสฺสเนยฺยํ มโนรมํฯ>
  text <๒>
    text <ทสหิ สทฺเทหิ อวิวิตฺตํ อนฺนปานสมายุตํ>
    text <หตฺถิสทฺทํ อสฺสสทฺทํ เภริสงฺขรถานิ จ>
    text <ขาทถ ปิวถ เจว อนฺนปาเนน โฆสิตํฯ>
  text <๓>
    text <นครํ สพฺพงฺคสมฺปนฺนํ สพฺพกมฺมมุปาคตํ>
    text <สตฺตรตนสมฺปนฺนํ นานาชนสมากุลํ>
    text <สมิทฺธํ เทวนครํว อาวาสํ ปุญฺญกมฺมินํฯ>
  text <๔>
    text <นคเร อมรวติยา สุเมโธ นาม พฺราหฺมโณ>
    text <อเนกโกฏิสนฺนิจโย ปหูตธนธญฺญวาฯ>
  text <๕>
    text <อชฺฌายโก มนฺตธโร ติณฺณํ เวทาน ปารคู>
    text <ลกฺขเณ อิติหาเส จ สธมฺเม ปารมิํ คโตฯ>
  text <๖>
    text <รโหคโต นิสีทิตฺวา เอวํ จินฺเตสหํ ตทา>
    text <ทุกฺโข ปุนพฺภโว นาม สรีรสฺส จ เภทนํฯ>
  text <๗>
    text <ชาติธมฺโม ชราธมฺโม พฺยาธิธมฺโม สหํ ตทา>
    text <อชรํ อมตํ เขมํ ปริเยสิสฺสามิ นิพฺพุติํฯ>
  text <๘>
    text <ยํนูนิมํ ปูติกายํ นานากุณปปูริตํ>
    text <ฉฑฺฑยิตฺวาน คจฺเฉยฺยํ อนเปกฺโข อนตฺถิโกฯ>
  text <๙>
    text <อตฺถิ เหหิติ โส มคฺโค น โส สกฺกา น เหตุเย>
    text <ปริเยสิสฺสามิ ตํ มคฺคํ ภวโต ปริมุตฺติยาฯ>
  text <๑๐>
    text <ยถาปิ ทุกฺเข วิชฺชนฺเต สุขํ นามปิ วิชฺชติ>
    text <เอวํ ภเว วิชฺชมาเน วิภโวปิ อิจฺฉิตพฺพโกฯ>
  text <๑๑>
    text <ยถาปิ อุณฺเห วิชฺชนฺเต อปรํ วิชฺชติ สีตลํ>
    text <เอวํ ติวิธคฺคิ วิชฺชนฺเต นิพฺพานํ อิจฺฉิตพฺพกํฯ>
  text <๑๒>
    text <ยถาปิ ปาเป วิชฺชนฺเต กลฺยาณมปิ วิชฺชติ>
    text <เอวเมว ชาติ วิชฺชนฺเต อชาติปิจฺฉิตพฺพกํฯ>
  text <๑๓>
    text <ยถา คูถคโต ปุริโส ตฬากํ ทิสฺวาน ปูริตํ>
    text <น คเวสติ ตํ ตฬากํ น โทโส ตฬากสฺส โสฯ>
  text <๑๔>
    text <เอวํ กิเลสมลโธว วิชฺชนฺเต อมตนฺตเฬ>
    text <น คเวสติ ตํ ตฬากํ น โทโส อมตนฺตเฬฯ>
  text <๑๕>
    text <ยถา อรีหิ ปริรุทฺโธ วิชฺชนฺเต คมนมฺปเถ>
    text <น ปลายติ โส ปุริโส น โทโส อญฺชสสฺส โสฯ>
  text <๑๖>
    text <เอวํ กิเลสปริรุทฺโธ วิชฺชมาเน สิเว ปเถ>
    text <น คเวสติ ตํ มคฺคํ น โทโส สิวมญฺชเสฯ>
  text <๑๗>
    text <ยถาปิ พฺยาธิโต ปุริโส วิชฺชมาเน ติกิจฺฉเก>
    text <น ติกิจฺฉาเปติ ตํ พฺยาธิํ น โทโส โส ติกิจฺฉเกฯ>
  text <๑๘>
    text <เอวํ กิเลสพฺยาธีหิ ทุกฺขิโต ปริปีฬิโต>
    text <น คเวสติ ตํ อาจริยํ น โทโส โส วินายเกฯ>
  text <๑๙>
    text <ยถาปิ กุณปํ ปุริโส กณฺเฐ พนฺธํ ชิคุจฺฉิย>
    text <โมจยิตฺวาน คจฺเฉยฺย สุขี เสรี สยํวสีฯ>
  text <๒๐>
    text <ตเถวิมํ ปูติกายํ นานากุณปสญฺจยํ>
    text <ฉฑฺฑยิตฺวาน คจฺเฉยฺยํ อนเปกฺโข อนตฺถิโกฯ>
  text <๒๑>
    text <ยถา อุจฺจารฏฺฐานมฺหิ กรีสํ นรนาริโย>
    text <ฉฑฺฑยิตฺวาน คจฺฉนฺติ อนเปกฺขา อนตฺถิกาฯ>
  text <๒๒>
    text <เอวเมวาหํ อิมํ กายํ นานากุณปปูริตํ>
    text <ฉฑฺฑยิตฺวาน คจฺฉิสฺสํ วจฺจํ กตฺวา ยถา กุฏิํฯ>
  text <๒๓>
    text <ยถาปิ ชชฺชรํ นาวํ ปลุคฺคํ อุทคาหินิํ>
    text <สามี ฉฑฺเฑตฺวา คจฺฉนฺติ อนเปกฺขา อนตฺถิกาฯ>
  text <๒๔>
    text <เอวเมวาหํ อิมํ กายํ นวจฺฉิทฺทํ ธุวสฺสวํ>
    text <ฉฑฺฑยิตฺวาน คจฺฉิสฺสํ ชิณฺณนาวํว สามิกาฯ>
  text <๒๕>
    text <ยถาปิ ปุริโส โจเรหิ คจฺฉนฺโต ภณฺฑมาทิย>
    text <ภณฺฑจฺเฉทภยํ ทิสฺวา ฉฑฺฑยิตฺวาน คจฺฉติฯ>
  text <๒๖>
    text <เอวเมว อยํ กาโย มหาโจรสโม วิย>
    text <ปหายิมํ คมิสฺสามิ กุสลจฺเฉทนา ภยาฯ>
  text <๒๗>
    text <เอวาหํ จินฺตยิตฺวาน เนกโกฏิสตํ ธนํ>
    text <นาถานาถานํ ทตฺวาน หิมวนฺตมุปาคมิํฯ>
  text <๒๘>
    text <หิมวนฺตสฺสาวิทูเร ธมฺมิโก นาม ปพฺพโต>
    text <อสฺสโม สุกโต มยฺหํ ปณฺณสาลา สุมาปิตาฯ>
  text <๒๙>
    text <จงฺกมํ ตตฺถ มาเปสิํ ปญฺจโทสวิวชฺชิตํ>
    text <อฏฺฐคุณสมูเปตํ อภิญฺญาพลมาหริํฯ>
  text <๓๐>
    text <สาฏกํ ปชหิํ ตตฺถ นวโทสมุปาคตํ>
    text <วากจีรํ นิวาเสสิํ ทฺวาทสคุณมุปาคตํฯ>
  text <๓๑>
    text <อฏฺฐโทสสมากิณฺณํ ปชหิํ ปณฺณสาลกํ>
    text <อุปาคมิํ รุกฺขมูลํ คุเณ ทสหุปาคตํฯ>
  text <๓๒>
    text <วาปิตํ โรปิตํ ธญฺญํ ปชหิํ นิรวเสสโต>
    text <อเนกคุณสมฺปนฺนํ ปวตฺตผลมาทิยิํฯ>
  text <๓๓>
    text <ตตฺถปฺปธานํ ปทหิํ นิสชฺชฏฺฐานจงฺกเม>
    text <อพฺภนฺตรมฺหิ สตฺตาเห อภิญฺญาพลปาปุณิํฯ>
  text <๓๔>
    text <เอวํ เม สิทฺธิปฺปตฺตสฺส วสีภูตสฺส สาสเน>
    text <ทีปงฺกโร นาม ชิโน อุปฺปชฺชิ โลกนายโกฯ>
  text <๓๕>
    text <อุปฺปชฺชนฺเต จ ชายนฺเต พุชฺฌนฺเต ธมฺมเทสเน>
    text <จตุโร นิมิตฺเต นาทฺทสํ ฌานรติสมปฺปิโตฯ>
  text <๓๖>
    text <ปจฺจนฺตเทสวิสเย นิมนฺเตตฺวา ตถาคตํ>
    text <ตสฺส อาคมนํ มคฺคํ โสเธนฺติ ตุฏฺฐมานสาฯ>
  text <๓๗>
    text <อหํ เตน สมเยน นิกฺขมิตฺวา สกสฺสมา>
    text <ธุนนฺโต วากจีรานิ คจฺฉามิ อมฺพเร ตทาฯ>
  text <๓๘>
    text <เวทชาตํ ชนํ ทิสฺวา ตุฏฺฐหฏฺฐํ ปโมทิตํ>
    text <โอโรหิตฺวาน คคนา มนุสฺเส ปุจฺฉิ ตาวเทฯ>
  text <๓๙>
    text <ตุฏฺฐหฏฺโฐ ปมุทิโต เวทชาโต มหาชโน>
    text <กสฺส โสธียติ มคฺโค อญฺชสํ วฏุมายนํฯ>
  text <๔๐>
    text <เต เม ปุฏฺฐา วิยากํสุ พุทฺโธ โลเก อนุตฺตโร>
    text <ทีปงฺกโร นาม ชิโน อุปฺปชฺชิ โลกนายโก>
    text <ตสฺส โสธียติ มคฺโค อญฺชสํ วฏุมายนํฯ>
  text <๔๑>
    text <พุทฺโธติวจนํ สุตฺวาน ปีติ อุปฺปชฺชิ ตาวเท>
    text <พุทฺโธ พุทฺโธติ กถยนฺโต โสมนสฺสํ ปเวทยิํฯ>
  text <๔๒>
    text <ตตฺถ ฐตฺวา วิจินฺเตสิํ ตุฏฺโฐ สํวิคฺคมานโส>
    text <อิธ พีชานิ โรปิสฺสํ ขโณ เว มา อุปจฺจคาฯ>
  text <๔๓>
    text <ยทิ พุทฺธสฺส โสเธถ เอโกกาสํ ททาถ เม>
    text <อหมฺปิ โสธยิสฺสามิ อญฺชสํ วฏุมายนํฯ>
  text <๔๔>
    text <อทํสุ เต มโมกาสํ โสเธตุํ อญฺชสํ ตทา>
    text <พุทฺโธ พุทฺโธติ จินฺเตนฺโต มคฺคํ โสเธมหํ ตทาฯ>
  text <๔๕>
    text <อนิฏฺฐิเต มโมกาเส ทีปงฺกโร มหามุนิ>
    text <จตูหิ สตสหสฺเสหิ ฉฬภิญฺเญหิ ตาทิหิ>
    text <ขีณาสเวหิ วิมเลหิ ปฏิปชฺชิ อญฺชสํ ชิโนฯ>
  text <๔๖>
    text <ปจฺจุคฺคมนา วตฺตนฺติ วชฺชนฺติ เภริโย พหู>
    text <อาโมทิตา นรมรู สาธุการํ ปวตฺตยุํฯ>
  text <๔๗>
    text <เทวา มนุสฺเส ปสฺสนฺติ มนุสฺสาปิ จ เทวตา>
    text <อุโภปิ เต ปญฺชลิกา อนุยนฺติ ตถาคตํฯ>
  text <๔๘>
    text <เทวา ทิพฺเพหิ ตุริเยหิ มนุสฺสา มานุเสหิ จ>
    text <อุโภปิ เต วชฺชยนฺตา อนุยนฺติ ตถาคตํฯ>
  text <๔๙>
    text <ทิพฺพํ มนฺทารวํ ปุปฺผํ ปทุมํ ปาริฉตฺตกํ>
    text <ทิโสทิสํ โอกิรนฺติ อากาสนภคตา มรูฯ>
  text <๕๐>
    text <ทิพฺพํ จนฺทนจุณฺณญฺจ วรคนฺธญฺจ เกวลํ>
    text <ทิโสทิสํ โอกิรนฺติ อากาสนภคตา มรูฯ>
  text <๕๑>
    text <จมฺปกํ สรลํ นีปํ นาคปุนฺนาคเกตกํ>
    text <ทิโสทิสํ อุกฺขิปนฺติ ภูมิตลคตา นราฯ>
  text <๕๒>
    text <เกเส มุญฺจิตฺวาหํ ตตฺถ วากจีรญฺจ จมฺมกํ>
    text <กลเล ปตฺถริตฺวาน อวกุชฺโช นิปชฺชหํฯ>
  text <๕๓>
    text <อกฺกมิตฺวาน มํ พุทฺโธ สห สิสฺเสหิ คจฺฉตุ>
    text <มา นํ กลเล อกฺกมิตฺถ หิตาย เม ภวิสฺสติฯ>
  text <๕๔>
    text <ปถวิยํ นิปนฺนสฺส เอวํ เม อาสิ เจตโส>
    text <อิจฺฉมาโน อหํ อชฺช กิเลเส ฌาปเย มมฯ>
  text <๕๕>
    text <กิํ เม อญฺญาตเวเสน ธมฺมํ สจฺฉิกเตนิธ>
    text <สพฺพญฺญุตํ ปาปุณิตฺวา พุทฺโธ เหสฺสํ สเทวเกฯ>
  text <๕๖>
    text <กิํ เม เอเกน ติณฺเณน ปุริเสน ถามทสฺสินา>
    text <สพฺพญฺญุตํ ปาปุณิตฺวา สนฺตาเรสฺสํ สเทวกํฯ>
  text <๕๗>
    text <อิมินา เม อธิกาเรน กเตน ปุริสุตฺตเม>
    text <สพฺพญฺญุตํ ปาปุณิตฺวา ตาเรมิ ชนตํ พหุํฯ>
  text <๕๘>
    text <สํสารโสตํ ฉินฺทิตฺวา วิทฺธํเสตฺวา ตโย ภเว>
    text <ธมฺมนาวํ สมารุยฺห สนฺตาเรสฺสํ สเทวกํฯ>
  text <๕๙>
    text <มนุสฺสตฺตํ ลิงฺคสมฺปตฺติ เหตุ สตฺถารทสฺสนํ>
    text <ปพฺพชฺชา คุณสมฺปตฺติ อธิกาโร จ ฉนฺทตา>
    text <อฏฺฐธมฺมสโมธานา อภินีหาโร สมิชฺฌติฯ>
  text <๖๐>
    text <ทีปงฺกโร โลกวิทู อาหุตีนํ ปฏิคฺคโห>
    text <อุสฺสีสเก มํ ฐตฺวาน อิทํ วจนมพฺรวิฯ>
  text <๖๑>
    text <ปสฺสถ อิมํ ตาปสํ ชฏิลํ อุคฺคตาปนํ>
    text <อปริเมยฺยิโต กปฺเป พุทฺโธ โลเก ภวิสฺสติฯ>
  text <๖๒>
    text <อหุ กปิลวฺหยา รมฺมา นิกฺขมิตฺวา ตถาคโต>
    text <ปธานํ ปทหิตฺวาน กตฺวา ทุกฺกรการิกํฯ>
  text <๖๓>
    text <อชปาลรุกฺขมูลสฺมิํ นิสีทิตฺวา ตถาคโต>
    text <ตตฺถ ปายาสํ ปคฺคยฺห เนรญฺชรมุเปหิติฯ>
  text <๖๔>
    text <เนรญฺชราย ตีรมฺหิ ปายาสํ อท โส ชิโน>
    text <ปฏิยตฺตวรมคฺเคน โพธิมูลมุเปหิติฯ>
  text <๖๕>
    text <ตโต ปทกฺขิณํ กตฺวา โพธิมณฺฑํ อนุตฺตโร>
    text <อสฺสตฺถรุกฺขมูลมฺหิ พุชฺฌิสฺสติ มหายโสฯ>
  text <๖๖>
    text <อิมสฺส ชนิกา มาตา มายา นาม ภวิสฺสติ>
    text <ปิตา สุทฺโธทโน นาม อยํ เหสฺสติ โคตโมฯ>
  text <๖๗>
    text <อนาสวา วีตราคา สนฺตจิตฺตา สมาหิตา>
    text <โกลิโต อุปติสฺโส จ อคฺคา เหสฺสนฺติ สาวกา>
    text <อานนฺโท นามุปฏฺฐาโก อุปฏฺฐิสฺสติมํ ชินํฯ>
  text <๖๘>
    text <เขมา อุปฺปลวณฺณา จ อคฺคา เหสฺสนฺติ สาวิกา>
    text <อนาสวา วีตราคา สนฺตจิตฺตา สมาหิตา>
    text <โพธิ ตสฺส ภควโต อสฺสตฺโถติ ปวุจฺจติฯ>
  text <๖๙>
    text <จิตฺโต จ หตฺถาฬวโก อคฺคา เหสฺสนฺตุปฏฺฐกา>
    text <อุตฺตรา นนฺทมาตา จ อคฺคา เหสฺสนฺตุปฏฺฐิกาฯ>
  text <๗๐>
    text <อิทํ สุตฺวาน วจนํ อสมสฺส มเหสิโน>
    text <อาโมทิตา นรมรู พุทฺธพีชํ กิร อยํฯ>
  text <๗๑>
    text <อุกฺกุฏฺฐิสทฺทา วตฺตนฺติ อปฺโผเฏนฺติ หสนฺติ จ>
    text <กตญฺชลี นมสฺสนฺติ ทสสหสฺสี สเทวกาฯ>
  text <๗๒>
    text <ยทิมสฺส โลกนาถสฺส วิรชฺฌิสฺสาม สาสนํ>
    text <อนาคตมฺหิ อทฺธาเน เหสฺสาม สมฺมุขา อิมํฯ>
  text <๗๓>
    text <ยถา มนุสฺสา นทิํ ตรนฺตา ปฏิติตฺถํ วิรชฺฌิย>
    text <เหฏฺฐาติตฺเถ คเหตฺวาน อุตฺตรนฺติ มหานทิํฯ>
  text <๗๔>
    text <เอวเมว มยํ สพฺเพ ยทิ มุญฺจามิมํ ชินํ>
    text <อนาคตมฺหิ อทฺธาเน เหสฺสาม สมฺมุขา อิมํฯ>
  text <๗๕>
    text <ทีปงฺกโร โลกวิทู อาหุตีนํ ปฏิคฺคโห>
    text <มม กมฺมํ ปกิตฺเตตฺวา ทกฺขิณํ ปาทมุทฺธริฯ>
  text <๗๖>
    text <เย ตตฺถาสุํ ชินปุตฺตา ปทกฺขิณมกํสุ มํ>
    text <เทวา มนุสฺสา อสุรา จ อภิวาเทตฺวาน ปกฺกมุํฯ>
  text <๗๗>
    text <ทสฺสนํ เม อติกฺกนฺเต สสงฺเฆ โลกนายเก>
    text <สยนา วุฏฺฐหิตฺวาน ปลฺลงฺกํ อาภุชิํ ตทาฯ>
  text <๗๘>
    text <สุเขน สุขิโต โหมิ ปาโมชฺเชน ปโมทิโต>
    text <ปีติยา จ อภิสฺสนฺโน ปลฺลงฺกํ อาภุชิํ ตทาฯ>
  text <๗๙>
    text <ปลฺลงฺเกน นิสีทิตฺวา เอวํ จินฺเตสหํ ตทา>
    text <วสีภูโต อหํ ฌาเน อภิญฺญาสุ ปารมิํคโต ฯ>
  text <๘๐>
    text <สหสฺสิยมฺหิ โลกมฺหิ อิสโย นตฺถิ เม สมา>
    text <อสโม อิทฺธิธมฺเมสุ อลภิํ อีทิสํ สุขํฯ>
  text <๘๑>
    text <ปลฺลงฺกาภุชเน มยฺหํ ทสสหสฺสาธิวาสิโน>
    text <มหานาทํ ปวตฺเตสุํ ธุวํ พุทฺโธ ภวิสฺสสิฯ>
  text <๘๒>
    text <ยา ปุพฺเพ โพธิสตฺตานํ ปลฺลงฺกวรมาภุเช>
    text <นิมิตฺตานิ ปทิสฺสนฺติ ตานิ อชฺช ปทิสฺสเรฯ>
  text <๘๓>
    text <สีตํ พฺยปคตํ โหติ อุณฺหญฺจ อุปสมฺมติ>
    text <ตานิ อชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๘๔>
    text <ทสสหสฺสี โลกธาตู นิสฺสทฺทา โหนฺติ นิรากุลา>
    text <ตานิ อชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๘๕>
    text <มหาวาตา น วายนฺติ น สนฺทนฺติ สวนฺติโย>
    text <ตานิ อชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๘๖>
    text <ถลชา ทกชา ปุปฺผา สพฺเพ ปุปฺผนฺติ ตาวเท>
    text <เตปชฺช ปุปฺผิตา สพฺเพ ธุวํ พุทฺโธ ภวิสฺสสิฯ>
  text <๘๗>
    text <ลตา วา ยทิ วา รุกฺขา ผลภารา โหนฺติ ตาวเท>
    text <เตปชฺช ผลิตา สพฺเพ ธุวํ พุทฺโธ ภวิสฺสสิฯ>
  text <๘๘>
    text <อากาสฏฺฐา จ ภูมฏฺฐา รตนา โชตนฺติ ตาวเท>
    text <เตปชฺช รตนา โชตนฺติ ธุวํ พุทฺโธ ภวิสฺสสิฯ>
  text <๘๙>
    text <มานุสฺสกา จ ทิพฺพา จ ตุริยา วชฺชนฺติ ตาวเท>
    text <เตปชฺชุโภ อภิรวนฺติ ธุวํ พุทฺโธ ภวิสฺสสิฯ>
  text <๙๐>
    text <วิจิตฺรปุปฺผา คคนา อภิวสฺสนฺติ ตาวเท>
    text <เตปิ อชฺช ปวสฺสนฺติ ธุวํ พุทฺโธ ภวิสฺสสิฯ>
  text <๙๑>
    text <มหาสมุทฺโท อาภุชติ ทสสหสฺสี ปกมฺปติ>
    text <เตปชฺชุโภ อภิรวนฺติ ธุวํ พุทฺโธ ภวิสฺสสิฯ>
  text <๙๒>
    text <นิรเยปิ ทสสหสฺเส อคฺคี นิพฺพนฺติ ตาวเท>
    text <เตปชฺช นิพฺพุตา อคฺคี ธุวํ พุทฺโธ ภวิสฺสสิฯ>
  text <๙๓>
    text <วิมโล โหติ สูริโย สพฺพา ทิสฺสนฺติ ตารกา>
    text <เตปิ อชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๙๔>
    text <อโนวฏฺเฐน อุทกํ มหิยา อุพฺภิชฺชิ ตาวเท>
    text <ตมฺปชฺชุพฺภิชฺชเต มหิยา ธุวํ พุทฺโธ ภวิสฺสสิฯ>
  text <๙๕>
    text <ตาราคณา วิโรจนฺติ นกฺขตฺตา คคนมณฺฑเล>
    text <วิสาขา จนฺทิมา ยุตฺตา ธุวํ พุทฺโธ ภวิสฺสสิฯ>
  text <๙๖>
    text <พิลาสยา ทรีสยา นิกฺขมนฺติ สกาสยา>
    text <เตปชฺช อาสยา ฉุทฺธา ธุวํ พุทฺโธ ภวิสฺสสิฯ>
  text <๙๗>
    text <น โหนฺติ อรตี สตฺตานํ สนฺตุฏฺฐา โหนฺติ ตาวเท>
    text <เตปชฺช สพฺเพ สนฺตุฏฺฐา ธุวํ พุทฺโธ ภวิสฺสสิฯ>
  text <๙๘>
    text <โรคา ตทุปสมฺมนฺติ ชิฆจฺฉา จ วินสฺสติ>
    text <ตานิ อชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๙๙>
    text <ราโค ตทา ตนุ โหติ โทโส โมโห วินสฺสติ>
    text <เตปชฺช วิคตา สพฺเพ ธุวํ พุทฺโธ ภวิสฺสสิฯ>
  text <๑๐๐>
    text <ภยํ ตทา น ภวติ อชฺชเปตํ ปทิสฺสติ>
    text <เตน ลิงฺเคน ชานาม ธุวํ พุทฺโธ ภวิสฺสสิฯ>
  text <๑๐๑>
    text <รโชนุทฺธํสติ อุทฺธํ อชฺชเปตํ ปทิสฺสติ>
    text <เตน ลิงฺเคน ชานาม ธุวํ พุทฺโธ ภวิสฺสสิฯ>
  text <๑๐๒>
    text <อนิฏฺฐคนฺโธ ปกฺกมติ ทิพฺพคนฺโธ ปวายติ>
    text <โสปชฺช วายติ คนฺโธ ธุวํ พุทฺโธ ภวิสฺสสิฯ>
  text <๑๐๓>
    text <สพฺเพ เทวา ปทิสฺสนฺติ ฐปยิตฺวา อรูปิโน>
    text <เตปชฺช สพฺเพ ทิสฺสนฺติ ธุวํ พุทฺโธ ภวิสฺสสิฯ>
  text <๑๐๔>
    text <ยาวตา นิรยา นาม สพฺเพ ทิสฺสนฺติ ตาวเท>
    text <เตปชฺช สพฺเพ ทิสฺสนฺติ ธุวํ พุทฺโธ ภวิสฺสสิฯ>
  text <๑๐๕>
    text <กุฏฺฏา กวาฏา เสลา จ น โหนฺตาวรณา ตทา>
    text <อากาสภูตา เตปชฺช ธุวํ พุทฺโธ ภวิสฺสสิฯ>
  text <๑๐๖>
    text <จุตี จ อุปปตฺติ จ ขเณ ตสฺมิํ น วิชฺชติ>
    text <ตานิปชฺช ปทิสฺสนฺติ ธุวํ พุทฺโธ ภวิสฺสสิฯ>
  text <๑๐๗>
    text <ทฬฺหํ ปคฺคณฺห วีริยํ มา นิวตฺต อภิกฺกม>
    text <มยมฺเปตํ วิชานาม ธุวํ พุทฺโธ ภวิสฺสสิฯ>
  text <๑๐๘>
    text <พุทฺธสฺส วจนํ สุตฺวา ทสสหสฺสีนจูภยํ>
    text <ตุฏฺฐหฏฺโฐ ปโมทิโต เอวํ จินฺเตสหํ ตทาฯ>
  text <๑๐๙>
    text <อทฺเวชฺฌวจนา พุทฺธา อโมฆวจนา ชินา>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๐>
    text <ยถา ขิตฺตํ นเภ เลฑฺฑุ ธุวํ ปตติ ภูมิยํ>
    text <ตเถว พุทฺธเสฏฺฐานํ วจนํ ธุวสสฺสตํ>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๑>
    text <ยถาปิ สพฺพสตฺตานํ มรณํ ธุวสสฺสตํ>
    text <ตเถว พุทฺธเสฏฺฐานํ วจนํ ธุวสสฺสตํ>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๒>
    text <ยถา รตฺติกฺขเย ปตฺเต สูริยุคฺคมนํ ธุวํ>
    text <ตเถว พุทฺธเสฏฺฐานํ วจนํ ธุวสสฺสตํ>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๓>
    text <ยถา นิกฺขนฺตสยนสฺส สีหสฺส นทนํ ธุวํ>
    text <ตเถว พุทฺธเสฏฺฐานํ วจนํ ธุวสสฺสตํ>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๔>
    text <ยถา อาปนฺนสตฺตานํ ภารโมโรปนํ ธุวํ>
    text <ตเถว พุทฺธเสฏฺฐานํ วจนํ ธุวสสฺสตํ>
    text <วิตถํ นตฺถิ พุทฺธานํ ธุวํ พุทฺโธ ภวามหํฯ>
  text <๑๑๕>
    text <หนฺท พุทฺธกเร ธมฺเม วิจินามิ อิโต จิโต>
    text <อุทฺธํ อโธ ทส ทิสา ยาวตา ธมฺมธาตุยาฯ>
  text <๑๑๖>
    text <วิจินนฺโต ตทา ทกฺขิํ ปฐมํ ทานปารมิํ>
    text <ปุพฺพเกหิ มเหสีหิ อนุจิณฺณํ มหาปถํฯ>
  text <๑๑๗>
    text <อิมํ ตฺวํ ปฐมํ ตาว ทฬฺหํ กตฺวา สมาทิย>
    text <ทานปารมิตํ คจฺฉ ยทิ โพธิํ ปตฺตุมิจฺฉสิฯ>
  text <๑๑๘>
    text <ยถาปิ กุมฺโภ สมฺปุณฺโณ ยสฺส กสฺสจิ อโธ กโต>
    text <วมเต วุทกํ นิสฺเสสํ น ตตฺถ ปริรกฺขติฯ>
  text <๑๑๙>
    text <ตเถว ยาจเก ทิสฺวา หีนมุกฺกฏฺฐมชฺฌิเม>
    text <ททาหิ ทานํ นิสฺเสสํ กุมฺโภ วิย อโธ กโตฯ>
  text <๑๒๐>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๒๑>
    text <วิจินนฺโต ตทา ทกฺขิํ ทุติยํ สีลปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๒๒>
    text <อิมํ ตฺวํ ทุติยํ ตาว ทฬฺหํ กตฺวา สมาทิย>
    text <สีลปารมิตํ คจฺฉ ยทิ โพธิํ ปตฺตุมิจฺฉสิฯ>
  text <๑๒๓>
    text <ยถาปิ จมรี วาลํ กิสฺมิญฺจิ ปฏิลคฺคิตํ>
    text <อุเปติ มรณํ ตตฺถ น วิโกเปติ วาลธิํฯ>
  text <๑๒๔>
    text <ตเถว ตฺวํ จตูสุ ภูมีสุ สีลานิ ปริปูรย>
    text <ปริรกฺข สพฺพทา สีลํ จมรี วิย วาลธิํฯ>
  text <๑๒๕>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๒๖>
    text <วิจินนฺโต ตทา ทกฺขิํ ตติยํ เนกฺขมฺมปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๒๗>
    text <อิมํ ตฺวํ ตติยํ ตาว ทฬฺหํ กตฺวา สมาทิย>
    text <เนกฺขมฺมปารมิตํ คจฺฉ ยทิ โพธิํ ปตฺตุมิจฺฉสิฯ>
  text <๑๒๘>
    text <ยถา อนฺทุฆเร ปุริโส จิรวุตฺโถ ทุขฏฺฏิโต>
    text <น ตตฺถ ราคํ ชเนสิ มุตฺติํเยว คเวสติฯ>
  text <๑๒๙>
    text <ตเถว ตฺวํ สพฺพภเว ปสฺส อนฺทุฆเร วิย>
    text <เนกฺขมฺมาภิมุโข โหหิ ภวโต ปริมุตฺติยาฯ>
  text <๑๓๐>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๓๑>
    text <วิจินนฺโต ตทา ทกฺขิํ จตุตฺถํ ปญฺญาปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๓๒>
    text <อิมํ ตฺวํ จตุตฺถํ ตาว ทฬฺหํ กตฺวา สมาทิย>
    text <ปญฺญาปารมิตํ คจฺฉ ยทิ โพธิํ ปตฺตุมิจฺฉสิฯ>
  text <๑๓๓>
    text <ยถาปิ ภิกฺขุ ภิกฺขนฺโต หีนมุกฺกฏฺฐมชฺฌิเม>
    text <กุลานิ น วิวชฺเชนฺโต เอวํ ลภติ ยาปนํฯ>
  text <๑๓๔>
    text <ตเถว ตฺวํ สพฺพกาลํ ปริปุจฺฉํ พุธํ ชนํ>
    text <ปญฺญาปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๓๕>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๓๖>
    text <วิจินนฺโต ตทา ทกฺขิํ ปญฺจมํ วีริยปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๓๗>
    text <อิมํ ตฺวํ ปญฺจมํ ตาว ทฬฺหํ กตฺวา สมาทิย>
    text <วีริยปารมิตํ คจฺฉ ยทิ โพธิํ ปตฺตุมิจฺฉสิฯ>
  text <๑๓๘>
    text <ยถาปิ สีโห มิคราชา นิสชฺชฏฺฐานจงฺกเม>
    text <อลีนวีริโย โหติ ปคฺคหิตมโน สทาฯ>
  text <๑๓๙>
    text <ตเถว ตฺวํ สพฺพภเว ปคฺคณฺห วีริยํ ทฬฺหํ>
    text <วีริยปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๔๐>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๔๑>
    text <วิจินนฺโต ตทา ทกฺขิํ ฉฏฺฐมํ ขนฺติปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๔๒>
    text <อิมํ ตฺวํ ฉฏฺฐมํ ตาว ทฬฺหํ กตฺวา สมาทิย>
    text <ตตฺถ อทฺเวชฺฌมานโส สมฺโพธิํ ปาปุณิสฺสสิฯ>
  text <๑๔๓>
    text <ยถาปิ ปถวี นาม สุจิมฺปิ อสุจิมฺปิ จ>
    text <สพฺพํ สหติ นิกฺเขปํ น กโรติ ปฏิฆํ ตยาฯ>
  text <๑๔๔>
    text <ตเถว ตฺวมฺปิ สพฺเพสํ สมฺมานาวมานกฺขโม>
    text <ขนฺติปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๔๕>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๔๖>
    text <วิจินนฺโต ตทา ทกฺขิํ สตฺตมํ สจฺจปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๔๗>
    text <อิมํ ตฺวํ สตฺตมํ ตาว ทฬฺหํ กตฺวา สมาทิย>
    text <ตตฺถ อทฺเวชฺฌวจโน สมฺโพธิํ ปาปุณิสฺสสิฯ>
  text <๑๔๘>
    text <ยถาปิ โอสธี นาม ตุลาภูตา สเทวเก>
    text <สมเย อุตุวสฺเส วา น โวกฺกมติ วีถิโตฯ>
  text <๑๔๙>
    text <ตเถว ตฺวมฺปิ สจฺเจสุ มา โวกฺกม หิ วีถิโต>
    text <สจฺจปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๕๐>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๕๑>
    text <วิจินนฺโต ตทา ทกฺขิํ อฏฺฐมํ อธิฏฺฐานปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๕๒>
    text <อิมํ ตฺวํ อฏฺฐมํ ตาว ทฬฺหํ กตฺวา สมาทิย>
    text <ตตฺถ ตฺวํ อจโล หุตฺวา สมฺโพธิํ ปาปุณิสฺสสิฯ>
  text <๑๕๓>
    text <ยถาปิ ปพฺพโต เสโล อจโล สุปฺปติฏฺฐิโต>
    text <น กมฺปติ ภุสวาเตหิ สกฏฺฐาเนว ติฏฺฐติฯ>
  text <๑๕๔>
    text <ตเถว ตฺวมฺปิ อธิฏฺฐาเน สพฺพทา อจโล ภว>
    text <อธิฏฺฐานปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๕๕>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๕๖>
    text <วิจินนฺโต ตทา ทกฺขิํ นวมํ เมตฺตาปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๕๗>
    text <อิมํ ตฺวํ นวมํ ตาว ทฬฺหํ กตฺวา สมาทิย>
    text <เมตฺตาย อสโม โหหิ ยทิ โพธิํ ปตฺตุมิจฺฉสิฯ>
  text <๑๕๘>
    text <ยถาปิ อุทกํ นาม กลฺยาเณ ปาปเก ชเน>
    text <สมํ ผรติ สีเตน ปวาเหติ รโชมลํฯ>
  text <๑๕๙>
    text <ตเถว ตฺวํ หิตาหิเต สมํ เมตฺตาย ภาวย>
    text <เมตฺตาปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๖๐>
    text <นเหเต เอตฺตกาเยว พุทฺธธมฺมา ภวิสฺสเร>
    text <อญฺเญปิ วิจินิสฺสามิ เย ธมฺมา โพธิปาจนาฯ>
  text <๑๖๑>
    text <วิจินนฺโต ตทา ทกฺขิํ ทสมํ อุเปกฺขาปารมิํ>
    text <ปุพฺพเกหิ มเหสีหิ อาเสวิตนิเสวิตํฯ>
  text <๑๖๒>
    text <อิมํ ตฺวํ ทสมํ ตาว ทฬฺหํ กตฺวา สมาทิย>
    text <ตุลาภูโต ทฬฺโห หุตฺวา สมฺโพธิํ ปาปุณิสฺสสิฯ>
  text <๑๖๓>
    text <ยถาปิ ปถวี นาม นิกฺขิตฺตํ อสุจิํ สุจิํ>
    text <อุเปกฺขติ อุโภเปเต โกปานุนยวชฺชิตาฯ>
  text <๑๖๔>
    text <ตเถว ตฺวํ สุขทุกฺเข ตุลาภูโต สทา ภว>
    text <อุเปกฺขาปารมิตํ คนฺตฺวา สมฺโพธิํ ปาปุณิสฺสสิฯ>
  text <๑๖๕>
    text <เอตฺตกาเยว เต โลเก เย ธมฺมา โพธิปาจนา>
    text <ตตุทฺธํ นตฺถิ อญฺญตฺร ทฬฺหํ ตตฺถ ปติฏฺฐหฯ>
  text <๑๖๖>
    text <อิเม ธมฺเม สมฺมสโต สภาวสรสลกฺขเณ>
    text <ธมฺมเตเชน วสุธา ทสสหสฺสี ปกมฺปถฯ>
  text <๑๖๗>
    text <จลตี รวตี ปถวี อุจฺฉุยนฺตํว ปีฬิตํ>
    text <เตลยนฺเต ยถา จกฺกํ เอวํ กมฺปติ เมทนีฯ>
  text <๑๖๘>
    text <ยาวตา ปริสา อาสิ พุทฺธสฺส ปริเวสเน>
    text <ปเวธมานา สา ตตฺถ มุจฺฉิตา เสติ ภูมิยํฯ>
  text <๑๖๙>
    text <ฆฏาเนกสหสฺสานิ กุมฺภีนญฺจ สตา พหู>
    text <สญฺจุณฺณมถิตา ตตฺถ อญฺญมญฺญํ ปฆฏฺฏิตาฯ>
  text <๑๗๐>
    text <อุพฺพิคฺคา ตสิตา ภีตา ภนฺตา พฺยาถิตมานสา>
    text <มหาชนา สมาคมฺม ทีปงฺกรมุปาคมุํฯ>
  text <๑๗๑>
    text <กิํ ภวิสฺสติ โลกสฺส กลฺยาณมถ ปาปกํ>
    text <สพฺโพ อุปทฺทุโต โลโก ตํ วิโนเทหิ จกฺขุมฯ>
  text <๑๗๒>
    text <เตสํ ตทา สญฺญเปสิ ทีปงฺกโร มหามุนิ>
    text <วิสฏฺฐา โหถ มา เภถ อิมสฺมิํ ปถวิกมฺปเนฯ>
  text <๑๗๓>
    text <ยมหํ อชฺช พฺยากาสิํ พุทฺโธ โลเก ภวิสฺสติ>
    text <เอโส สมฺมสติ ธมฺมํ ปุพฺพกํ ชินเสวิตํฯ>
  text <๑๗๔>
    text <ตสฺส สมฺมสโต ธมฺมํ พุทฺธภูมิํ อเสสโต>
    text <เตนายํ กมฺปิตา ปถวี ทสสหสฺสี สเทวเกฯ>
  text <๑๗๕>
    text <พุทฺธสฺส วจนํ สุตฺวา มโน นิพฺพายิ ตาวเท>
    text <สพฺเพ มํ อุปสงฺกมฺม ปุนาปิ อภิวนฺทิสุํฯ>
  text <๑๗๖>
    text <สมาทิยิตฺวา พุทฺธคุณํ ทฬฺหํ กตฺวาน มานสํ>
    text <ทีปงฺกรํ นมสฺสิตฺวา อาสนา วุฏฺฐหิํ ตทาฯ>
  text <๑๗๗>
    text <ทิพฺพํ มานุสกํ ปุปฺผํ เทวา มานุสกา อุโภ>
    text <สโมกิรนฺติ ปุปฺเผหิ วุฏฺฐหนฺตสฺส อาสนาฯ>
  text <๑๗๘>
    text <เวทยนฺติ จ เต โสตฺถิํ เทวา มานุสกา อุโภ>
    text <มหนฺตํ ปตฺถิตํ ตุยฺหํ ตํ ลภสฺสุ ยถิจฺฉิตํฯ>
  text <๑๗๙>
    text <สพฺพีติโย วิวชฺชนฺตุ โสโก โรโค วินสฺสตุ>
    text <มา เต ภวนฺตฺวนฺตรายา ผุส ขิปฺปํ โพธิมุตฺตมํฯ>
  text <๑๘๐>
    text <ยถาปิ สมเย ปตฺเต ปุปฺผนฺติ ปุปฺผิโน ทุมา>
    text <ตเถว ตฺวํ มหาวีร พุทฺธญาเณน ปุปฺผสิฯ>
  text <๑๘๑>
    text <ยถา เย เกจิ สมฺพุทฺธา ปูรยุํ ทส ปารมี>
    text <ตเถว ตฺวํ มหาวีร ปูรย ทส ปารมีฯ>
  text <๑๘๒>
    text <ยถา เย เกจิ สมฺพุทฺธา โพธิมณฺฑมฺหิ พุชฺฌเร>
    text <ตเถว ตฺวํ มหาวีร พุชฺฌสฺสุ ชินโพธิยํฯ>
  text <๑๘๓>
    text <ยถา เย เกจิ สมฺพุทฺธา ธมฺมจกฺกํ ปวตฺตยุํ>
    text <ตเถว ตฺวํ มหาวีร ธมฺมจกฺกํ ปวตฺตยฯ>
  text <๑๘๔>
    text <ปุณฺณมาเย ยถา จนฺโท ปริสุทฺโธ วิโรจติ>
    text <ตเถว ตฺวํ ปุณฺณมโน วิโรจ ทสสหสฺสิยํฯ>
  text <๑๘๕>
    text <ราหุมุตฺโต ยถา สูริโย ตาเปน อติโรจติ>
    text <ตเถว โลกา มุญฺจิตฺวา วิโรจ สิริยา ตุวํฯ>
  text <๑๘๖>
    text <ยถา ยา กาจิ นทิโย โอสรนฺติ มโหทธิํ>
    text <เอวํ สเทวกา โลกา โอสรนฺตุ ตวนฺติเกฯ>
  text <๑๘๗>
    text <เตหิ ถุตปฺปสตฺโถ โส ทส ธมฺเม สมาทิย>
    text <เต ธมฺเม ปริปูเรนฺโต ปวนํ ปาวิสี ตทาติฯ>
  stand <สุเมธปตฺถนากถา นิฏฺฐิตาฯ>
