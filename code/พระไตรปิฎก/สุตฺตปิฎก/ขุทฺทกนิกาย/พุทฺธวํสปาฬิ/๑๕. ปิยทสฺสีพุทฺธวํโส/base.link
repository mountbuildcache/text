text <๑๕ ปิยทสฺสีพุทฺธวํโส>
  text <๑>
    text <สุชาตสฺส อปเรน สยมฺภู โลกนายโก>
    text <ทุราสโท อสมสโม ปิยทสฺสี มหายโสฯ>
  text <๒>
    text <โสปิ พุทฺโธ อมิตยโส อาทิจฺโจว วิโรจติ>
    text <สพฺพํ ตมํ นิหนฺตฺวาน ธมฺมจกฺกํ ปวตฺตยิฯ>
  text <๓>
    text <ตสฺสาปิ อตุลเตชสฺส อเหสุํ อภิสมยา ตโย>
    text <โกฏิสตสหสฺสานํ ปฐมาภิสมโย อหุฯ>
  text <๔>
    text <สุทสฺสโน เทวราชา มิจฺฉาทิฏฺฐิมโรจยิ>
    text <ตสฺส ทิฏฺฐิํ วิโนเทนฺโต สตฺถา ธมฺมมเทสยิฯ>
  text <๕>
    text <ชนสนฺนิปาโต อตุโล มหาสนฺนิปตี ตทา>
    text <นวุติโกฏิสหสฺสานํ ทุติยาภิสมโย อหุฯ>
  text <๖>
    text <ยทา โทณมุขํ หตฺถิํ วิเนสิ นรสารถิ>
    text <อสีติโกฏิสหสฺสานํ ตติยาภิสมโย อหุฯ>
  text <๗>
    text <สนฺนิปาตา ตโย อาสุํ ตสฺสาปิ ปิยทสฺสิโน>
    text <โกฏิสตสหสฺสานํ ปฐโม อาสิ สมาคโมฯ>
  text <๘>
    text <ตโต ปรํ นวุติโกฏี สมิํสุ เอกโต มุนี>
    text <ตติเย สนฺนิปาตมฺหิ อสีติโกฏิโย อหูฯ>
  text <๙>
    text <อหํ เตน สมเยน กสฺสโป นาม พฺราหฺมโณ>
    text <อชฺฌายโก มนฺตธโร ติณฺณํ เวทาน ปารคูฯ>
  text <๑๐>
    text <ตสฺส ธมฺมํ สุณิตฺวาน ปสาทํ ชนยิํ อหํ>
    text <โกฏิสตสหสฺเสหิ สงฺฆารามํ อมาปยิํฯ>
  text <๑๑>
    text <ตสฺส ทตฺวาน อารามํ หฏฺโฐ สํวิคฺคมานโส>
    text <สรเณ ปญฺจ สีเล จ ทฬฺหํ กตฺวา สมาทิยิํฯ>
  text <๑๒>
    text <โสปิ มํ พุทฺโธ พฺยากาสิ สงฺฆมชฺเฌ นิสีทิย>
    text <อฏฺฐารเส กปฺปสเต อยํ พุทฺโธ ภวิสฺสติฯ>
  text <๑๓>
    text <ปธานํ ปทหิตฺวาน…เป … เหสฺสาม สมฺมุขา อิมํฯ>
  text <๑๔>
    text <ตสฺสาปิ วจนํ สุตฺวา ภิยฺโย จิตฺตํ ปสาทยิํ>
    text <อุตฺตริํ วตมธิฏฺฐาสิํ ทสปารมิปูริยาฯ>
  text <๑๕>
    text <สุธญฺญํ นาม นครํ สุทตฺโต นาม ขตฺติโย>
    text <จนฺทา นามาสิ ชนิกา ปิยทสฺสิสฺส สตฺถุโนฯ>
  text <๑๖>
    text <นววสฺสสหสฺสานิ อคารํ อชฺฌ โส วสิ>
    text <สุนิมฺมลวิมลคิริคุหา ตโย ปาสาทมุตฺตมาฯ>
  text <๑๗>
    text <เตตฺติํสสหสฺสานิ จ นาริโย สมลงฺกตา>
    text <วิมลา นาม นารี จ กญฺจนาเวโฬ นาม อตฺรโชฯ>
  text <๑๘>
    text <นิมิตฺเต จตุโร ทิสฺวา รถยาเนน นิกฺขมิ>
    text <ฉมาสํ ปธานจารํ อจรี ปุริสุตฺตโมฯ>
  text <๑๙>
    text <พฺรหฺมุนา ยาจิโต สนฺโต ปิยทสฺสี มหามุนิ>
    text <วตฺติ จกฺกํ มหาวีโร อุสภุยฺยาเน มโนรเมฯ>
  text <๒๐>
    text <ปาลิโต สพฺพทสฺสี จ อเหสุํ อคฺคสาวกา>
    text <โสภิโต นามุปฏฺฐาโก ปิยทสฺสิสฺส สตฺถุโนฯ>
  text <๒๑>
    text <สุชาตา ธมฺมทินฺนา จ อเหสุํ อคฺคสาวิกา>
    text <โพธิ ตสฺส ภควโต กกุโธติ ปวุจฺจติฯ>
  text <๒๒>
    text <สนฺธโก ธมฺมโก เจว อเหสุํ อคฺคุปฏฺฐกา>
    text <วิสาขา ธมฺมทินฺนา จ อเหสุํ อคฺคุปฏฺฐิกาฯ>
  text <๒๓>
    text <โสปิ พุทฺโธ อมิตยโส ทฺวตฺติํสวรลกฺขโณ>
    text <อสีติหตฺถมุพฺเพโธ สาลราชาว ทิสฺสติฯ>
  text <๒๔>
    text <อคฺคิจนฺทสูริยานํ นตฺถิ ตาทิสิกา ปภา>
    text <ยถา อหุ ปภา ตสฺส อสมสฺส มเหสิโนฯ>
  text <๒๕>
    text <ตสฺสาปิ เทวเทวสฺส อายุ ตาวตกํ อหุ>
    text <นวุติวสฺสสหสฺสานิ โลเก อฏฺฐาสิ จกฺขุมาฯ>
  text <๒๖>
    text <โสปิ พุทฺโธ อสมสโม ยุคานิปิ ตานิ อตุลิยานิ>
    text <สพฺพํ ตมนฺตรหิตํ นนุ ริตฺตา สพฺพสงฺขาราฯ>
  text <๒๗>
    text <ปิยทสฺสี มุนิวโร อสฺสตฺถารามมฺหิ นิพฺพุโต>
    text <ตตฺเถวสฺส ชินถูโป ตีณิโยชนมุคฺคโตติฯ>
  stand <ปิยทสฺสิสฺส ภควโต วํโส เตรสโมฯ>
