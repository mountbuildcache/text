text <๑๓ สุเมธพุทฺธวํโส>
  text <๑>
    text <ปทุมุตฺตรสฺส อปเรน สุเมโธ นาม นายโก>
    text <ทุราสโท อุคฺคเตโช สพฺพโลกุตฺตโม มุนิฯ>
  text <๒>
    text <ปสนฺนเนตฺโต สุมุโข พฺรหา อุชุ ปตาปวา>
    text <หิเตสี สพฺพสตฺตานํ พหู โมเจสิ พนฺธนาฯ>
  text <๓>
    text <ยทา พุทฺโธ ปาปุณิตฺวา เกวลํ โพธิมุตฺตมํ>
    text <สุทสฺสนมฺหิ นคเร ธมฺมจกฺกํ ปวตฺตยิฯ>
  text <๔>
    text <ตสฺสาปิ อภิสมยา ตีณิ อเหสุํ ธมฺมเทสเน>
    text <โกฏิสตสหสฺสานํ ปฐมาภิสมโย อหุฯ>
  text <๕>
    text <ปุนาปรํ กุมฺภกณฺณํ ยกฺขํ โส ทมยี ชิโน>
    text <นวุติโกฏิสหสฺสานํ ทุติยาภิสมโย อหุฯ>
  text <๖>
    text <ปุนาปรํ อมิตยโส จตุสจฺจํ ปกาสยิ>
    text <อสีติโกฏิสหสฺสานํ ตติยาภิสมโย อหุฯ>
  text <๗>
    text <สนฺนิปาตา ตโย อาสุํ สุเมธสฺส มเหสิโน>
    text <ขีณาสวานํ วิมลานํ สนฺตจิตฺตาน ตาทินํฯ>
  text <๘>
    text <สุทสฺสนํ นาม นครํ อุปคญฺฉิ ชิโน ยทา>
    text <ตทา ขีณาสวา ภิกฺขู สมิํสุ สตโกฏิโยฯ>
  text <๙>
    text <ปุนาปรํ เทวกูเฏ ภิกฺขูนํ กถินตฺถเต>
    text <ตทา นวุติโกฏีนํ ทุติโย อาสิ สมาคโมฯ>
  text <๑๐>
    text <ปุนาปรํ ทสพโล ยทา จรติ จาริกํ>
    text <ตทา อสีติโกฏีนํ ตติโย อาสิ สมาคโมฯ>
  text <๑๑>
    text <อหํ เตน สมเยน อุตฺตโร นาม มาณโว>
    text <อสีติโกฏิโย มยฺหํ ฆเร สนฺนิจิตํ ธนํฯ>
  text <๑๒>
    text <เกวลํ สพฺพํ ทตฺวาน สสงฺเฆ โลกนายเก>
    text <สรณํ ตสฺสุปคญฺฉิํ ปพฺพชฺชญฺจาภิโรจยิํฯ>
  text <๑๓>
    text <โสปิ มํ พุทฺโธ พฺยากาสิ กโรนฺโต อนุโมทนํ>
    text <ติํสกปฺปสหสฺสมฺหิ อยํ พุทฺโธ ภวิสฺสติฯ>
  text <๑๔>
    text <ปธานํ ปทหิตฺวาน…เป … เหสฺสาม สมฺมุขา อิมํฯ>
  text <๑๕>
    text <ตสฺสาปิ วจนํ สุตฺวา ภิยฺโย จิตฺตํ ปสาทยิํ>
    text <อุตฺตริํ วตมธิฏฺฐาสิํ ทสปารมิปูริยาฯ>
  text <๑๖>
    text <สุตฺตนฺตํ วินยญฺจาปิ นวงฺคํ สตฺถุสาสนํ>
    text <สพฺพํ ปริยาปุณิตฺวาน โสภยิํ ชินสาสนํฯ>
  text <๑๗>
    text <ตตฺถปฺปมตฺโต วิหรนฺโต นิสชฺชฏฺฐานจงฺกเม>
    text <อภิญฺญาสุ ปารมิํ คนฺตฺวา พฺรหฺมโลกมคญฺฉหํฯ>
  text <๑๘>
    text <สุทสฺสนํ นาม นครํ สุทตฺโต นาม ขตฺติโย>
    text <สุทตฺตา นาม ชนิกา สุเมธสฺส มเหสิโนฯ>
  text <๑๙>
    text <นววสฺสสหสฺสานิ อคารํ อชฺฌ โส วสิ>
    text <สุจนฺทกญฺจนสิริวฑฺฒา ตโย ปาสาทมุตฺตมาฯ>
  text <๒๐>
    text <ติโสฬสสหสฺสานิ นาริโย สมลงฺกตา>
    text <สุมนา นาม สา นารี ปุนพฺพสุ นาม อตฺรโชฯ>
  text <๒๑>
    text <นิมิตฺเต จตุโร ทิสฺวา หตฺถิยาเนน นิกฺขมิ>
    text <อนูนกํ อฑฺฒมาสํ ปธานํ ปทหี ชิโนฯ>
  text <๒๒>
    text <พฺรหฺมุนา ยาจิโต สนฺโต สุเมโธ โลกนายโก>
    text <วตฺติ จกฺกํ มหาวีโร สุทสฺสนุยฺยานมุตฺตเมฯ>
  text <๒๓>
    text <สรโณ สพฺพกาโม จ อเหสุํ อคฺคสาวกา>
    text <สาคโร นามุปฏฺฐาโก สุเมธสฺส มเหสิโนฯ>
  text <๒๔>
    text <รามา เจว สุรามา จ อเหสุํ อคฺคสาวิกา>
    text <โพธิ ตสฺส ภควโต มหานีโปติ วุจฺจติฯ>
  text <๒๕>
    text <อุรุเวลา ยสวา จ อเหสุํ อคฺคุปฏฺฐกา>
    text <ยโสธรา สิริมา จ อเหสุํ อคฺคุปฏฺฐิกาฯ>
  text <๒๖>
    text <อฏฺฐาสีติรตนานิ อจฺจุคฺคโต มหามุนิ>
    text <โอภาเสติ ทิสา สพฺพา จนฺโท ตารคเณ ยถาฯ>
  text <๒๗>
    text <จกฺกวตฺติมณี นาม ยถา ตปติ โยชนํ>
    text <ตเถว ตสฺส รตนํ สมนฺตา ผรติ โยชนํฯ>
  text <๒๘>
    text <นวุติวสฺสสหสฺสานิ อายุ วิชฺชติ ตาวเท>
    text <ตาวตา ติฏฺฐมาโน โส ตาเรสิ ชนตํ พหุํฯ>
  text <๒๙>
    text <เตวิชฺชฉฬภิญฺเญหิ พลปฺปตฺเตหิ ตาทิหิ>
    text <สมากุลมิทํ อาสิ อรหนฺเตหิ สาธุหิฯ>
  text <๓๐>
    text <เตปิ สพฺเพ อมิตยสา วิปฺปมุตฺตา นิรูปธี>
    text <ญาณาโลกํ ทสฺสยิตฺวา นิพฺพุตา เต มหายสาฯ>
  text <๓๑>
    text <สุเมโธ ชินวโร พุทฺโธ เมธารามมฺหิ นิพฺพุโต>
    text <ธาตุวิตฺถาริกํ อาสิ เตสุ เตสุ ปเทสโตติฯ>
  stand <สุเมธสฺส ภควโต วํโส เอกาทสโมฯ>
