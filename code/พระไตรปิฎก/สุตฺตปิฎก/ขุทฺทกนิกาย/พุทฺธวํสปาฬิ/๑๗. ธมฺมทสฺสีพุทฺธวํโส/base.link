text <๑๗ ธมฺมทสฺสีพุทฺธวํโส>
  text <๑>
    text <ตตฺเถว มณฺฑกปฺปมฺหิ ธมฺมทสฺสี มหายโส>
    text <ตมนฺธการํ วิธมิตฺวา อติโรจติ สเทวเกฯ>
  text <๒>
    text <ตสฺสาปิ อตุลเตชสฺส ธมฺมจกฺกปฺปวตฺตเน>
    text <โกฏิสตสหสฺสานํ ปฐมาภิสมโย อหุฯ>
  text <๓>
    text <ยทา พุทฺโธ ธมฺมทสฺสี วิเนสิ สญฺชยํ อิสิํ>
    text <ตทา นวุติโกฏีนํ ทุติยาภิสมโย อหุฯ>
  text <๔>
    text <ยทา สกฺโก อุปาคญฺฉิ สปริโส วินายกํ>
    text <ตทา อสีติโกฏีนํ ตติยาภิสมโย อหุฯ>
  text <๕>
    text <ตสฺสาปิ เทวเทวสฺส สนฺนิปาตา ตโย อหุํ>
    text <ขีณาสวานํ วิมลานํ สนฺตจิตฺตาน ตาทินํฯ>
  text <๖>
    text <ยทา พุทฺโธ ธมฺมทสฺสี สรเณ วสฺสํ อุปาคมิ>
    text <ตทา โกฏิสตสหสฺสานํ ปฐโม อาสิ สมาคโมฯ>
  text <๗>
    text <ปุนาปรํ ยทา พุทฺโธ เทวโต เอติ มานุสํ>
    text <ตทาปิ สตโกฏีนํ ทุติโย อาสิ สมาคโมฯ>
  text <๘>
    text <ปุนาปรํ ยทา พุทฺโธ ปกาเสสิ ธุเต คุเณ>
    text <ตทา อสีติโกฏีนํ ตติโย อาสิ สมาคโมฯ>
  text <๙>
    text <อหํ เตน สมเยน สกฺโก อาสิํ ปุรินฺทโท>
    text <ทิพฺเพน คนฺธมาเลน ตุริเยนาภิปูชยิํฯ>
  text <๑๐>
    text <โสปิ มํ พุทฺโธ พฺยากาสิ เทวมชฺเฌ นิสีทิย>
    text <อฏฺฐารเส กปฺปสเต อยํ พุทฺโธ ภวิสฺสติฯ>
  text <๑๑>
    text <ปธานํ ปทหิตฺวาน…เป … เหสฺสาม สมฺมุขา อิมํฯ>
  text <๑๒>
    text <ตสฺสาปิ วจนํ สุตฺวา ภิยฺโย จิตฺตํ ปสาทยิํ>
    text <อุตฺตริํ วตมธิฏฺฐาสิํ ทสปารมิปูริยาฯ>
  text <๑๓>
    text <สรณํ นาม นครํ สรโณ นาม ขตฺติโย>
    text <สุนนฺทา นาม ชนิกา ธมฺมทสฺสิสฺส สตฺถุโนฯ>
  text <๑๔>
    text <อฏฺฐวสฺสสหสฺสานิ อคารํ อชฺฌ โส วสิ>
    text <อรโช วิรโช สุทสฺสโน ตโย ปาสาทมุตฺตมาฯ>
  text <๑๕>
    text <ติจตฺตารีสสหสฺสานิ นาริโย สมลงฺกตา>
    text <วิจิโกฬิ นาม นารี อตฺรโช ปุญฺญวฑฺฒโนฯ>
  text <๑๖>
    text <นิมิตฺเต จตุโร ทิสฺวา ปาสาเทนาภินิกฺขมิ>
    text <สตฺตาหํ ปธานจารํ อจรี ปุริสุตฺตโมฯ>
  text <๑๗>
    text <พฺรหฺมุนา ยาจิโต สนฺโต ธมฺมทสฺสี นราสโภ>
    text <วตฺติ จกฺกํ มหาวีโร มิคทาเย นรุตฺตโมฯ>
  text <๑๘>
    text <ปทุโม ผุสฺสเทโว จ อเหสุํ อคฺคสาวกา>
    text <สุเนตฺโต นามุปฏฺฐาโก ธมฺมทสฺสิสฺส สตฺถุโนฯ>
  text <๑๙>
    text <เขมา จ สจฺจนามา จ อเหสุํ อคฺคสาวิกา>
    text <โพธิ ตสฺส ภควโต พิมฺพิชาโลติ วุจฺจติฯ>
  text <๒๐>
    text <สุภทฺโท กฏิสฺสโห เจว อเหสุํ อคฺคุปฏฺฐกา>
    text <สาฬิยา จ กฬิยา จ อเหสุํ อคฺคุปฏฺฐิกาฯ>
  text <๒๑>
    text <โสปิ พุทฺโธ อสมสโม อสีติหตฺถมุคฺคโต>
    text <อติโรจติ เตเชน ทสสหสฺสิมฺหิ ธาตุยาฯ>
  text <๒๒>
    text <สุผุลฺโล สาลราชาว วิชฺชูว คคเน ยถา>
    text <มชฺฌนฺหิเกว สูริโย เอวํ โส อุปโสภถฯ>
  text <๒๓>
    text <ตสฺสาปิ อตุลเตชสฺส สมกํ อาสิ ชีวิตํ>
    text <วสฺสสตสหสฺสานิ โลเก อฏฺฐาสิ จกฺขุมาฯ>
  text <๒๔>
    text <โอภาสํ ทสฺสยิตฺวาน วิมลํ กตฺวาน สาสนํ>
    text <จวิ จนฺโทว คคเน นิพฺพุโต โส สสาวโกฯ>
  text <๒๕>
    text <ธมฺมทสฺสี มหาวีโร สาลารามมฺหิ นิพฺพุโต>
    text <ตตฺเถวสฺส ถูปวโร ตีณิโยชนมุคฺคโตติฯ>
  stand <ธมฺมทสฺสิสฺส ภควโต วํโส ปนฺนรสโมฯ>
