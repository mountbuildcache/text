text <๔ เมณฺฑกปญฺโห>
  text <๑ อิทฺธิพลวคฺโค>
    text <๑ กตาธิการสผลปญฺโห>
      text <๑>, <อถ โข มิลินฺโท ราชา กตาวกาโส นิปจฺจ ครุโน ปาเท สิรสิ อญฺชลิํ กตฺวา เอตทโวจ ภนฺเต นาคเสน อิเม ติตฺถิยา เอวํ ภณนฺติ ยทิ พุทฺโธ ปูชํ สาทิยติ น ปรินิพฺพุโต พุทฺโธ สํยุตฺโต โลเกน อนฺโตภวิโก โลกสฺมิํ โลกสาธารโณ ตสฺมา ตสฺส กโต อธิกาโร อวญฺโฌ ภวติ สผโลฯ ยทิ ปรินิพฺพุโต วิสํยุตฺโต โลเกน นิสฺสโฏ สพฺพภเวหิ ตสฺส ปูชา นุปฺปชฺชติ ปรินิพฺพุโต น กิญฺจิ สาทิยติ อสาทิยนฺตสฺส กโต อธิกาโร วญฺโฌ ภวติ อผโลติ อุภโต โกฏิโก เอโส ปญฺโห เนโส วิสโย อปฺปตฺตมานสานํ มหนฺตานํ เยเวโส วิสโย ภินฺเทตํ ทิฏฺฐิชาลํ เอกํเส ฐปย ตเวโส ปญฺโห อนุปฺปตฺโต อนาคตานํ ชินปุตฺตานํ จกฺขุํ เทหิ ปรวาทนิคฺคหายาติฯ>
      text <เถโร อาห ปรินิพฺพุโต มหาราช ภควา น จ ภควา ปูชํ สาทิยติ โพธิมูเล เยว ตถาคตสฺส สาทิยนา ปหีนา กิํ ปน อนุปาทิเสสาย นิพฺพานธาตุยา ปรินิพฺพุตสฺสฯ ภาสิตมฺเปตํ มหาราช เถเรน สาริปุตฺเตน ธมฺมเสนาปตินา>
      block
        text <ปูชิยนฺตา อสมสมา สเทวมานุเสหิ เต>
        text <น สาทิยนฺติ สกฺการํ พุทฺธานํ เอส ธมฺมตาติฯ>
        text <อิเมหิ อฏฺฐีหิ ตมคฺคปุคฺคลํ เทวาติเทวํ นรทมฺมสารถิํ>
        text <สมนฺตจกฺขุํ สตปุญฺญลกฺขณํ ปาเณหิ พุทฺธํ สรณํ อุเปมีติฯ>
        text <ชาลิํ กณฺหาชินํ ธีตํ มทฺทิเทวิํ ปติพฺพตํ>
        text <จชมาโน น จินฺเตสิํ โพธิยา เยว การณาติฯ>
        text <น อนฺตลิกฺเข น สมุทฺทมชฺเฌ น ปพฺพตานํ วิวรํ ปวิสฺส>
        text <น วิชฺชตี โส ชคติปฺปเทโส ยตฺถฏฺฐิโต มุจฺเจยฺย มจฺจุปาสาติฯ>
        text <กาเยน สํวโร สาธุ สาธุ วาจาย สํวโร>
        text <มนสา สํวโร สาธุ สาธุ สพฺพตฺถ สํวโรติฯ>
        text <อเจตนํ พฺราหฺมณ อสฺสุณนฺตํ ชาโน อชานนฺตมิมํ ปลาสํ>
        text <อารทฺธวีริโย ธุวํ อปฺปมตฺโต สุขเสยฺยํ ปุจฺฉสิ กิสฺส เหตูติ ฯ>
        text <อิติ ผนฺทนรุกฺโขปิ ตาวเท อชฺฌภาสถ>
        text <มยฺหมฺปิ วจนํ อตฺถิ ภารทฺวาช สุโณหิ เมติ ฯ>
        text <จุนฺทสฺส ภตฺตํ ภุญฺชิตฺวา กมฺมารสฺสาติ เม สุตํ>
        text <อาพาธํ สมฺผุสี ธีโร ปพาฬฺหํ มารณนฺติกนฺติ ฯ>
        text <จุนฺทสฺส ภตฺตํ ภุญฺชิตฺวา กมฺมารสฺสาติ เม สุตํ>
        text <อาพาธํ สมฺผุสี ธีโร ปพาฬฺหํ มารณนฺติกนฺติฯ>
        text <ปูเชถ นํ ปูชนิยสฺส ธาตุํ>
        text <เอวํ กรา สคฺคมิโต คมิสฺสถาติฯ>
        text <จตุพฺภิ ธมฺเมหิ สมงฺคิภูตํ ตํ เว นรํ สมณํ อาหุ โลเกติฯ>
        text <ราชาหมสฺมิ เสลาติ ธมฺมราชา อนุตฺตโร>
        text <ธมฺเมน จกฺกํ วตฺเตมิ จกฺกํ อปฺปฏิวตฺติยนฺติ ฯ>
        text <ราชาหมสฺมิ เสลาติ ธมฺมราชา อนุตฺตโร>
        text <ธมฺเมน จกฺกํ วตฺเตมิ จกฺกํ อปฺปฏิวตฺติยนฺติฯ>
        text <สเจ ลเภถ ขณํ วา รโห วา นิมนฺตกํ วาปิ ลเภถ ตาทิสํ>
        text <สพฺพาว อิตฺถี กยิรุํ นุ ปาปํ อญฺญํ อลทฺธา ปีฐสปฺปินา สทฺธินฺติฯ>
        text <สนฺถวโต ภยํ ชาตํ นิเกตา ชายเต รโช>
        text <อนิเกตมสนฺถวํ เอตํ เว มุนิทสฺสนนฺติฯ>
        text <อุตฺติฏฺเฐ นปฺปมชฺเชยฺย อุทเร สํยโต สิยาติฯ>
        text <สสมุทฺทปริยายํ มหิํ สาครกุณฺฑลํ>
        text <น อิจฺเฉ สห นินฺทาย เอวํ เสยฺห วิชานหีติฯ>
        text <วธิสฺสเมตนฺติ ปรามสนฺโต กาสาวมทฺทกฺขิ ธชํ อิสีนํ>
        text <ทุกฺเขน ผุฏฺฐสฺสุทปาทิ สญฺญา อรหทฺธโช สพฺภิ อวชฺฌรูโปติฯ>
        text <คาถาภิคีตํ เม อโภชเนยฺยํ สมฺปสฺสตํ พฺราหฺมณ เนส ธมฺมา>
        text <คาถาภิคีตํ ปนุทนฺติ พุทฺธา ธมฺเม สตี พฺราหฺมณ วุตฺติเรสาติฯ>
        text <น เว ยาจนฺติ สปฺปญฺญา ธีโร จ เวทิตุมรหติ>
        text <อุทฺทิสฺส อริยา ติฏฺฐนฺติ เอสา อริยาน ยาจนาติฯ>
        text <น เม อาจริโย อตฺถิ สทิโส เม น วิชฺชติ>
        text <สเทวกสฺมิํ โลกสฺมิํ นตฺถิ เม ปฏิปุคฺคโลติ ฯ>
      text <ราชา อาห ภนฺเต นาคเสน ปุตฺโต วา ปิตุโน วณฺณํ ภาสติ ปิตา วา ปุตฺตสฺส วณฺณํ ภาสติ น เจตํ การณํ ปรวาทานํ นิคฺคหาย ปสาทปฺปกาสนํ นาเมตํ อิงฺฆ เม ตฺวํ ตตฺถ การณํ สมฺมา พฺรูหิ สกวาทสฺส ปติฏฺฐาปนาย ทิฏฺฐิชาลวินิเวฐนายาติฯ>
      text <เถโร อาห ปรินิพฺพุโต มหาราช ภควา น จ ภควา ปูชํ สาทิยติ อสาทิยนฺตสฺเสว ตถาคตสฺส เทวมนุสฺสา ธาตุรตนํ วตฺถุํ กริตฺวา ตถาคตสฺส ญาณรตนารมฺมเณน สมฺมาปฏิปตฺติํ เสวนฺตา ติสฺโส สมฺปตฺติโย ปฏิลภนฺติฯ>
      text <ยถา มหาราช มหติมหาอคฺคิกฺขนฺโธ ปชฺชลิตฺวา นิพฺพาเยยฺย อปิ นุ โข โส มหาราช มหาอคฺคิกฺขนฺโธ สาทิยติ ติณกฏฺฐุปาทานนฺติ ชลมาโนปิ โส ภนฺเต มหาอคฺคิกฺขนฺโธ ติณกฏฺฐุปาทานํ น สาทิยติ กิํ ปน นิพฺพุโต อุปสนฺโต อเจตโน สาทิยติ ตสฺมิํ ปน มหาราช อคฺคิกฺขนฺเธ อุปรเต อุปสนฺเต โลเก อคฺคิ สุญฺโญ โหตีติฯ น หิ ภนฺเต กฏฺฐํ อคฺคิสฺส วตฺถุ โหติ อุปาทานํ เย เกจิ มนุสฺสา อคฺคิกามา เต อตฺตโน ถามพลวีริเยน ปจฺจตฺตปุริสกาเรน กฏฺฐํ มนฺถยิตฺวา อคฺคิํ นิพฺพตฺเตตฺวา เตน อคฺคินา อคฺคิกรณียานิ กมฺมานิ กโรนฺตีติฯ เตน หิ มหาราช ติตฺถิยานํ วจนํ มิจฺฉา ภวติ อสาทิยนฺตสฺส กโต อธิกาโร วญฺโฌ ภวติ อผโลติฯ>
      text <ยถา มหาราช มหติมหาอคฺคิกฺขนฺโธ ปชฺชลิ เอวเมว ภควา ทสสหสฺสิยา โลกธาตุยา พุทฺธสิริยา ปชฺชลิฯ ยถา มหาราช มหติมหาอคฺคิกฺขนฺโธ ปชฺชลิตฺวา นิพฺพุโต เอวเมว ภควา ทสสหสฺสิยา โลกธาตุยา พุทฺธสิริยา ปชฺชลิตฺวา อนุปาทิเสสาย นิพฺพานธาตุยา ปรินิพฺพุโตฯ ยถา มหาราช นิพฺพุโต อคฺคิกฺขนฺโธ ติณกฏฺฐุปาทานํ น สาทิยติ เอวเมว โข โลกหิตสฺส สาทิยนา ปหีนา อุปสนฺตาฯ ยถา มหาราช มนุสฺสา นิพฺพุเต อคฺคิกฺขนฺเธ อนุปาทาเน อตฺตโน ถามพลวีริเยน ปจฺจตฺตปุริสกาเรน กฏฺฐํ มนฺถยิตฺวา อคฺคิํ นิพฺพตฺเตตฺวา เตน อคฺคินา อคฺคิกรณียานิ กมฺมานิ กโรนฺติ เอวเมว โข เทวมนุสฺสา ตถาคตสฺส ปรินิพฺพุตสฺส อสาทิยนฺตสฺเสว ธาตุรตนํ วตฺถุํ กริตฺวา ตถาคตสฺส ญาณรตนารมฺมเณน สมฺมาปฏิปตฺติํ เสวนฺตา ติสฺโส สมฺปตฺติโย ปฏิลภนฺติ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลฯ ยถา มหาราช มหติมหาวาโต วายิตฺวา อุปรเมยฺย อปิ นุ โข โส มหาราช อุปรโต วาโต สาทิยติ ปุน นิพฺพตฺตาปนนฺติ น หิ ภนฺเต อุปรตสฺส วาตสฺส อาโภโค วา มนสิกาโร วา ปุน นิพฺพตฺตาปนายฯ กิํ การณํ อเจตนา สา วาโยธาตูติฯ อปิ นุ ตสฺส มหาราช อุปรตสฺส วาตสฺส วาโตติ สมญฺญา อปคจฺฉตีติ น หิ ภนฺเต ตาลวณฺฏวิธูปนานิ วาตสฺส อุปฺปตฺติยา ปจฺจยา เย เกจิ มนุสฺสา อุณฺหาภิตตฺตา ปริฬาหปริปีฬิตา เต ตาลวณฺเฏน วา วิธูปเนน วา อตฺตโน ถามพลวีริเยน ปจฺจตฺตปุริสกาเรน ตํ นิพฺพตฺเตตฺวา เตน วาเตน อุณฺหํ นิพฺพาเปนฺติ ปริฬาหํ วูปสเมนฺตีติฯ เตน หิ มหาราช ติตฺถิยานํ วจนํ มิจฺฉา ภวติ อสาทิยนฺตสฺส กโต อธิกาโร วญฺโฌ ภวติ อผโลติฯ>
      text <ยถา มหาราช มหติมหาวาโต วายิ เอวเมว ภควา ทสสหสฺสิยา โลกธาตุยา สีตลมธุรสนฺตสุขุมเมตฺตาวาเตน อุปวายิฯ ยถา มหาราช มหติมหาวาโต วายิตฺวา อุปรโต เอวเมว ภควา สีตลมธุรสนฺตสุขุมเมตฺตาวาเตน อุปวายิตฺวา อนุปาทิเสสาย นิพฺพานธาตุยา ปรินิพฺพุโตฯ ยถา มหาราช อุปรโต วาโต ปุน นิพฺพตฺตาปนํ น สาทิยติ เอวเมว โลกหิตสฺส สาทิยนา ปหีนา อุปสนฺตาฯ ยถา มหาราช เต มนุสฺสา อุณฺหาภิตตฺตา ปริฬาหปริปีฬิตา เอวเมว เทวมนุสฺสา ติวิธคฺคิสนฺตาปปริฬาหปริปีฬิตาฯ ยถา ตาลวณฺฏวิธูปนานิ วาตสฺส นิพฺพตฺติยา ปจฺจยา โหนฺติ เอวเมว ตถาคตสฺส ธาตุ จ ญาณรตนญฺจ ปจฺจโย โหติ ติสฺสนฺนํ สมฺปตฺตีนํ ปฏิลาภายฯ ยถา มนุสฺสา อุณฺหาภิตตฺตา ปริฬาหปริปีฬิตา ตาลวณฺเฏน วา วิธูปเนน วา วาตํ นิพฺพตฺเตตฺวา อุณฺหํ นิพฺพาเปนฺติ ปริฬาหํ วูปสเมนฺติ เอวเมว เทวมนุสฺสา ตถาคตสฺส ปรินิพฺพุตสฺส อสาทิยนฺตสฺเสว ธาตุญฺจ ญาณรตนญฺจ ปูเชตฺวา กุสลํ นิพฺพตฺเตตฺวา เตน กุสเลน ติวิธคฺคิสนฺตาปปริฬาหํ นิพฺพาเปนฺติ วูปสเมนฺติฯ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ>
      text <อปรมฺปิ มหาราช อุตฺตริํ การณํ สุโณหิ ปรวาทานํ นิคฺคหายฯ ยถา มหาราช ปุริโส เภริํ อาโกเฏตฺวา สทฺทํ นิพฺพตฺเตยฺย โย โส เภริสทฺโท ปุริเสน นิพฺพตฺติโต โส สทฺโท อนฺตรธาเยยฺย อปิ นุ โข โส มหาราช สทฺโท สาทิยติ ปุน นิพฺพตฺตาปนนฺติ น หิ ภนฺเต อนฺตรหิโต โส สทฺโท นตฺถิ ตสฺส ปุน อุปฺปาทาย อาโภโค วา มนสิกาโร วา สกิํ นิพฺพตฺเต เภริสทฺเท อนฺตรหิเต โส เภริสทฺโท สมุจฺฉินฺโน โหติฯ เภรี ปน ภนฺเต ปจฺจโย โหติ สทฺทสฺส นิพฺพตฺติยา อถ ปุริโส ปจฺจเย สติ อตฺตเชน วายาเมน เภริํ อโกเฏตฺวา สทฺทํ นิพฺพตฺเตตีติฯ เอวเมว โข มหาราช ภควา สีลสมาธิปญฺญาวิมุตฺติวิมุตฺติญาณทสฺสนปริภาวิตํ ธาตุรตนญฺจ ธมฺมญฺจ วินยญฺจ อนุสิฏฺฐญฺจ สตฺถารํ ฐปยิตฺวา สยํ อนุปาทิเสสาย นิพฺพานธาตุยา ปรินิพฺพุโต น จ ปรินิพฺพุเต ภควติ สมฺปตฺติลาโภ อุปจฺฉินฺโน โหติ ภวทุกฺขปฏิปีฬิตา สตฺตา ธาตุรตนญฺจ ธมฺมญฺจ วินยญฺจ อนุสิฏฺฐญฺจ ปจฺจยํ กริตฺวา สมฺปตฺติกามา สมฺปตฺติโย ปฏิลภนฺติ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ>
      text <ทิฏฺฐญฺเจตํ มหาราช ภควตา อนาคตมทฺธานํฯ กถิตญฺจ ภณิตญฺจ อาจิกฺขิตญฺจ สิยา โข ปนานนฺท ตุมฺหากํ เอวมสฺส อตีตสตฺถุกํ ปาวจนํ นตฺถิ โน สตฺถาติ น โข ปเนตํ อานนฺท เอวํ ทฏฺฐพฺพํ โย โว อานนฺท มยา ธมฺโม จ วินโย จ เทสิโต ปญฺญตฺโต โส โว มมจฺจเยน สตฺถาติฯ ปรินิพฺพุตสฺส ตถาคตสฺส อสาทิยนฺตสฺส กโต อธิกาโร วญฺโฌ ภวติ อผโลติ ตํ เตสํ ติตฺถิยานํ วจนํ มิจฺฉา อภูตํ วิตถํ อลิกํ วิรุทฺธํ วิปรีตํ ทุกฺขทายกํ ทุกฺขวิปากํ อปายคมนียนฺติฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลฯ สาทิยติ นุ โข มหาราช อยํ มหาปถวี สพฺพพีชานิ มยิ สํวิรุหนฺตูติ น หิ ภนฺเตติฯ กิสฺส ปน ตานิ มหาราช พีชานิ อสาทิยนฺติยา มหาปถวิยา สํวิรุหิตฺวา ทฬฺหมูลชฏาปติฏฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺตีติ อสาทิยนฺตีปิ ภนฺเต มหาปถวี เตสํ พีชานํ วตฺถุํ โหติ ปจฺจยํ เทติ วิรุหนาย ตานิ พีชานิ ตํ วตฺถุํ นิสฺสาย เตน ปจฺจเยน สํวิรุหิตฺวา ทฬฺหมูลชฏาปติฏฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺตีติฯ เตน หิ มหาราช ติตฺถิยา สเก วาเท นฏฺฐา โหนฺติ หตา วิรุทฺธา สเจ เต ภณนฺติ อสาทิยนฺตสฺส กโต อธิกาโร วญฺโฌ ภวติ อผโล ติฯ>
      text <ยถา มหาราช มหาปถวี เอวํ ตถาคโต อรหํ สมฺมาสมฺพุทฺโธฯ ยถา มหาราช มหาปถวี น กิญฺจิ สาทิยติ เอวํ ตถาคโต น กิญฺจิ สาทิยติฯ ยถา มหาราช ตานิ พีชานิ ปถวิํ นิสฺสาย สํวิรุหิตฺวา ทฬฺหมูลชฏาปติฏฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺติ เอวํ เทวมนุสฺสา ตถาคตสฺส ปรินิพฺพุตสฺส อสาทิยนฺตสฺเสว ธาตุญฺจ ญาณรตนญฺจ นิสฺสาย ทฬฺหกุสลมูลปติฏฺฐิตา สมาธิกฺขนฺธธมฺมสารสีลสาขาปริวิตฺถิณฺณา วิมุตฺติปุปฺผสามญฺญผลธรา โหนฺติ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลฯ สาทิยนฺติ นุ โข มหาราช อิเม โอฏฺฐา โคณา คทฺรภา อชา ปสู มนุสฺสา อนฺโตกุจฺฉิสฺมิํ กิมิกุลานํ สมฺภวนฺติ น หิ ภนฺเตติฯ กิสฺส ปน เต มหาราช กิมโย เตสํ อสาทิยนฺตานํ อนฺโตกุจฺฉิสฺมิํ สมฺภวิตฺวา พหุปุตฺตนตฺตา เวปุลฺลตํ ปาปุณนฺตีติ ปาปสฺส ภนฺเต กมฺมสฺส พลวตาย อสาทิยนฺตานํ เยว เตสํ สตฺตานํ อนฺโตกุจฺฉิสฺมิํ กิมโย สมฺภวิตฺวา พหุปุตฺตนตฺตา เวปุลฺลตํ ปาปุณนฺตีติฯ เอวเมว โข มหาราช ตถาคตสฺส ปรินิพฺพุตสฺส อสาทิยนฺตสฺเสว ธาตุสฺส จ ญาณารมฺมณสฺส จ พลวตาย ตถาคเต กโต อธิกาโร อวญฺโฌ ภวติ สผโลติฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลฯ สาทิยนฺติ นุ โข มหาราช อิเม มนุสฺสา อิเม อฏฺฐนวุติ โรคา กาเย นิพฺพตฺตนฺตูติ น หิ ภนฺเตติฯ กิสฺส ปน เต มหาราช โรคา อสาทิยนฺตานํ กาเย นิปตนฺตีติ ปุพฺเพ กเตน ภนฺเต ทุจฺจริเตนาติฯ ยทิ มหาราช ปุพฺเพ กตํ อกุสลํ อิธ เวทนียํ โหติ เตน หิ มหาราช ปุพฺเพ กตมฺปิ อิธ กตมฺปิ กุสลากุสลํ กมฺมํ อวญฺฌํ ภวติ สผลนฺติฯ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ>
      text <สุตปุพฺพํ ปน ตยา มหาราช นนฺทโก นาม ยกฺโข เถรํ สาริปุตฺตํ อาสาทยิตฺวา ปถวิํ ปวิฏฺโฐติ อาม ภนฺเต สุยฺยติ โลเก ปากโฏ เอโสติฯ อปิ นุ โข มหาราช เถโร สาริปุตฺโต สาทิยิ นนฺทกสฺส ยกฺขสฺส มหาปถวิคิลนนฺติ ฯ อุพฺพตฺติยนฺเตปิ ภนฺเต สเทวเก โลเก ปตมาเนปิ ฉมายํ จนฺทิมสูริเย วิกิรนฺเตปิ สิเนรุปพฺพตราเช เถโร สาริปุตฺโต น ปรสฺส ทุกฺขํ สาทิเยยฺยฯ ตํ กิสฺส เหตุ เยน เหตุนา เถโร สาริปุตฺโต กุชฺเฌยฺย วา ทุสฺเสยฺย วา โส เหตุ เถรสฺส สาริปุตฺตสฺส สมูหโต สมุจฺฉินฺโน เหตุโน สมุคฺฆาติตตฺตา ภนฺเต เถโร สาริปุตฺโต ชีวิตหารเกปิ โกปํ น กเรยฺยาติฯ ยทิ มหาราช เถโร สาริปุตฺโต นนฺทกสฺส ยกฺขสฺส ปถวิคิลนํ น สาทิยิ กิสฺส ปน นนฺทโก ยกฺโข ปถวิํ ปวิฏฺโฐติ อกุสลสฺส ภนฺเต กมฺมสฺส พลวตายาติฯ ยทิ มหาราช อกุสลสฺส กมฺมสฺส พลวตาย นนฺทโก ยกฺโข ปถวิํ ปวิฏฺโฐ อสาทิยนฺตสฺสาปิ กโต อปราโธ อวญฺโฌ ภวติ สผโลฯ เตน หิ มหาราช อกุสลสฺสปิ กมฺมสฺส พลวตาย อสาทิยนฺตสฺส กโต อธิกาโร อวญฺโฌ ภวติ สผโลติฯ อิมินาปิ มหาราช การเณน ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ>
      text <กติ นุ โข เต มหาราช มนุสฺสา เย เอตรหิ มหาปถวิํ ปวิฏฺฐา อตฺถิ เต ตตฺถ สวณนฺติ อาม ภนฺเต สุยฺยตีติฯ อิงฺฆ ตฺวํ มหาราช สาเวหีติ จิญฺจมาณวิกา ภนฺเต สุปฺปพุทฺโธ จ สกฺโก เทวทตฺโต จ เถโร นนฺทโก จ ยกฺโข นนฺโท จ มาณวโกติฯ สุตเมตํ ภนฺเต อิเม ปญฺจ ชนา มหาปถวิํ ปวิฏฺฐาติฯ กิสฺมิํ เต มหาราช อปรทฺธาติ ภควติ จ ภนฺเต สาวเกสุ จาติฯ อปิ นุ โข มหาราช ภควา วา สาวกา วา สาทิยิํสุ อิเมสํ มหาปถวิปวิสนนฺติ น หิ ภนฺเตติฯ เตน หิ มหาราช ตถาคตสฺส ปรินิพฺพุตสฺส อสาทิยนฺตสฺเสว กโต อธิกาโร อวญฺโฌ ภวติ สผโลติฯ สุวิญฺญาปิโต ภนฺเต นาคเสน ปญฺโห คมฺภีโร อุตฺตานีกโต คุยฺหํ วิทํสิตํ คณฺฐิ ภินฺโน คหนํ อคหนํ กตํ นฏฺฐา ปรวาทา ภคฺคา กุทิฏฺฐี นิปฺปภา ชาตา กุติตฺถิยา ตฺวํ คณีวรปวรมาสชฺชาติฯ>
      stand <กตาธิการสผลปญฺโห ปฐโมฯ>
    text <๒ สพฺพญฺญุภาวปญฺโห>
      text <๒>, <ภนฺเต นาคเสน พุทฺโธ สพฺพญฺญูติ อาม มหาราช ภควา สพฺพญฺญู น จ ภควโต สตตํ สมิตํ ญาณทสฺสนํ ปจฺจุปฏฺฐิตํ อาวชฺชนปฏิพทฺธํ ภควโต สพฺพญฺญุตญาณํ อาวชฺชิตฺวา ยทิจฺฉกํ ชานาตีติฯ เตน หิ ภนฺเต นาคเสน พุทฺโธ อสพฺพญฺญูติฯ ยทิ ตสฺส ปริเยสนาย สพฺพญฺญุตญาณํ โหตีติฯ วาหสตํ โข มหาราช วีหีนํ อฑฺฒจูฬญฺจ วาหา วีหิสตฺตมฺพณานิ ทฺเว จ ตุมฺพา เอกจฺฉรากฺขเณ ปวตฺตจิตฺตสฺส เอตฺตกา วีหี ลกฺขํ ฐปียมานา ปริกฺขยํ ปริยาทานํ คจฺเฉยฺยุํ>
      text <ตตฺริเม สตฺตวิธา จิตฺตา ปวตฺตนฺติ เย เต มหาราช สราคา สโทสา สโมหา สกิเลสา อภาวิตกายา อภาวิตสีลา อภาวิตจิตฺตา อภาวิตปญฺญา เตสํ ตํ จิตฺตํ ครุกํ อุปฺปชฺชติ ทนฺธํ ปวตฺตติฯ กิํ การณา อภาวิตตฺตา จิตฺตสฺสฯ ยถา มหาราช วํสนาฬสฺส วิตตสฺส วิสาลสฺส วิตฺถิณฺณสฺส สํสิพฺพิตวิสิพฺพิตสฺส สาขาชฏาชฏิตสฺส อากฑฺฒิยนฺตสฺส ครุกํ โหติ อาคมนํ ทนฺธํฯ กิํ การณา สํสิพฺพิตวิสิพฺพิตตฺตา สาขานํฯ เอวเมว โข มหาราช เย เต สราคา สโทสา สโมหา สกิเลสา อภาวิตกายา อภาวิตสีลา อภาวิตจิตฺตา อภาวิตปญฺญา เตสํ ตํ จิตฺตํ ครุกํ อุปฺปชฺชติ ทนฺธํ ปวตฺตติฯ กิํ การณา สํสิพฺพิตวิสิพฺพิตตฺตา กิเลเสหิ อิทํ ปฐมํ จิตฺตํฯ>
      text <ตตฺริทํ ทุติยํ จิตฺตํ วิภตฺตมาปชฺชติ เย เต มหาราช โสตาปนฺนา ปิหิตาปายา ทิฏฺฐิปฺปตฺตา วิญฺญาตสตฺถุสาสนา เตสํ ตํ จิตฺตํ ตีสุ ฐาเนสุ ลหุกํ อุปฺปชฺชติ ลหุกํ ปวตฺตติฯ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ตีสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา มหาราช วํสนาฬสฺส ติปพฺพคณฺฐิปริสุทฺธสฺส อุปริ สาขาชฏาชฏิตสฺส อากฑฺฒิยนฺตสฺส ยาว ติปพฺพํ ตาว ลหุกํ เอติ ตโต อุปริ ถทฺธํฯ กิํ การณา เหฏฺฐา ปริสุทฺธตฺตา อุปริ สาขาชฏาชฏิตตฺตาฯ เอวเมว โข มหาราช เย เต โสตาปนฺนา ปิหิตาปายา ทิฏฺฐิปฺปตฺตา วิญฺญาตสตฺถุสาสนา เตสํ ตํ จิตฺตํ ตีสุ ฐาเนสุ ลหุกํ อุปฺปชฺชติ ลหุกํ ปวตฺตติ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ตีสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา อิทํ ทุติยํ จิตฺตํฯ>
      text <ตตฺริทํ ตติยํ จิตฺตํ วิภตฺตมาปชฺชติ เย เต มหาราช สกทาคามิโน เยสํ ราคโทสโมหา ตนุภูตา เตสํ ตํ จิตฺตํ ปญฺจสุ ฐาเนสุ ลหุกํ อุปฺปชฺชติ ลหุกํ ปวตฺตติ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปญฺจสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา มหาราช วํสนาฬสฺส ปญฺจปพฺพคณฺฐิปริสุทฺธสฺส อุปริ สาขาชฏาชฏิตสฺส อากฑฺฒิยนฺตสฺส ยาว ปญฺจปพฺพํ ตาว ลหุกํ เอติ ตโต อุปริ ถทฺธํฯ กิํ การณา เหฏฺฐา ปริสุทฺธตฺตา อุปริ สาขาชฏาชฏิตตฺตาฯ เอวเมว โข มหาราช เย เต สกทาคามิโน เยสํ ราคโทสโมหา ตนุภูตา เตสํ ตํ จิตฺตํ ปญฺจสุ ฐาเนสุ ลหุกํ อุปฺปชฺชติ ลหุกํ ปวตฺตติ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปญฺจสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา อิทํ ตติยํ จิตฺตํฯ>
      text <ตตฺริทํ จตุตฺถํ จิตฺตํ วิภตฺตมาปชฺชติ เย เต มหาราช อนาคามิโน เยสํ ปญฺโจรมฺภาคิยานิ สญฺโญชนานิ ปหีนานิ เตสํ ตํ จิตฺตํ ทสสุ ฐาเนสุ ลหุกํ อุปฺปชฺชติ ลหุกํ ปวตฺตติ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ทสสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา มหาราช วํสนาฬสฺส ทสปพฺพคณฺฐิปริสุทฺธสฺส อุปริ สาขาชฏาชฏิตสฺส อากฑฺฒิยนฺตสฺส ยาว ทสปพฺพํ ตาว ลหุกํ เอติ ตโต อุปริ ถทฺธํฯ กิํ การณา เหฏฺฐา ปริสุทฺธตฺตา อุปริ สาขาชฏาชฏิตตฺตาฯ เอวเมว โข มหาราช เย เต อนาคามิโน เยสํ ปญฺโจรมฺภาคิยานิ สญฺโญชนานิ ปหีนานิ เตสํ ตํ จิตฺตํ ทสสุ ฐาเนสุ ลหุกํ อุปฺปชฺชติ ลหุกํ ปวตฺตติ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ทสสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา อิทํ จตุตฺถํ จิตฺตํฯ>
      text <ตตฺริทํ ปญฺจมํ จิตฺตํ วิภตฺตมาปชฺชติ เย เต มหาราช อรหนฺโต ขีณาสวา โธตมลา วนฺตกิเลสา วุสิตวนฺโต กตกรณียา โอหิตภารา อนุปฺปตฺตสทตฺถา ปริกฺขีณภวสญฺโญชนา ปตฺตปฏิสมฺภิทา สาวกภูมีสุ ปริสุทฺธา เตสํ ตํ จิตฺตํ สาวกวิสเย ลหุกํ อุปฺปชฺชติ ลหุกํ ปวตฺตติ ปจฺเจกพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปริสุทฺธตฺตา สาวกวิสเย อปริสุทฺธตฺตา ปจฺเจกพุทฺธวิสเยฯ ยถา มหาราช วํสนาฬสฺส สพฺพปพฺพคณฺฐิปริสุทฺธสฺส อากฑฺฒิยนฺตสฺส ลหุกํ โหติ อาคมนํ อทนฺธํฯ กิํ การณา สพฺพปพฺพคณฺฐิปริสุทฺธตฺตา อคหนตฺตา วํสสฺสฯ เอวเมว โข มหาราช เย เต อรหนฺโต ขีณาสวา โธตมลา วนฺตกิเลสา วุสิตวนฺโต กตกรณียา โอหิตภารา อนุปฺปตฺตสทตฺถา ปริกฺขีณภวสญฺโญชนา ปตฺตปฏิสมฺภิทา สาวกภูมีสุ ปริสุทฺธา เตสํ ตํ จิตฺตํ สาวกวิสเย ลหุกํ อุปฺปชฺชติ ลหุกํ ปวตฺตติ ปจฺเจกพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปริสุทฺธตฺตา สาวกวิสเย อปริสุทฺธตฺตา ปจฺเจกพุทฺธวิสเย อิทํ ปญฺจมํ จิตฺตํฯ>
      text <ตตฺริทํ ฉฏฺฐํ จิตฺตํ วิภตฺตมาปชฺชติ เย เต มหาราช ปจฺเจกพุทฺธา สยมฺภุโน อนาจริยกา เอกจาริโน ขคฺควิสาณกปฺปา สกวิสเย ปริสุทฺธวิมลจิตฺตา เตสํ ตํ จิตฺตํ สกวิสเย ลหุกํ อุปฺปชฺชติ ลหุกํ ปวตฺตติ สพฺพญฺญุพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปริสุทฺธตฺตา สกวิสเย มหนฺตตฺตา สพฺพญฺญุพุทฺธวิสยสฺสฯ ยถา มหาราช ปุริโส สกวิสยํ ปริตฺตํ นทิํ รตฺติมฺปิ ทิวาปิ ยทิจฺฉก อจฺฉมฺภิโต โอตเรยฺย อถ ปรโต มหาสมุทฺทํ คมฺภีรํ วิตฺถตํ อคาธมปารํ ทิสฺวา ภาเยยฺย ทนฺธาเยยฺย น วิสเหยฺย โอตริตุํฯ กิํ การณา ติณฺณตฺตา สกวิสยสฺส มหนฺตตฺตา จ มหาสมุทฺทสฺสฯ เอวเมว โข มหาราช เย เต ปจฺเจกพุทฺธา สยมฺภุโน อนาจริยกา เอกจาริโน ขคฺควิสาณกปฺปา สกวิสเย ปริสุทฺธวิมลจิตฺตา เตสํ ตํ จิตฺตํ สกวิสเย ลหุกํ อุปฺปชฺชติ ลหุกํ ปวตฺตติ สพฺพญฺญุพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา ปริสุทฺธตฺตา สกวิสเย มหนฺตตฺตา สพฺพญฺญุพุทฺธวิสยสฺส อิทํ ฉฏฺฐํ จิตฺตํฯ>
      text <ตตฺริทํ สตฺตมํ จิตฺตํ วิภตฺตมาปชฺชติ เย เต มหาราช สมฺมาสมฺพุทฺธา สพฺพญฺญุโน ทสพลธรา จตุเวสารชฺชวิสารทา อฏฺฐารสหิ พุทฺธธมฺเมหิ สมนฺนาคตา อนนฺตชินา อนาวรณญาณา เตสํ ตํ จิตฺตํ สพฺพตฺถ ลหุกํ อุปฺปชฺชติ ลหุกํ ปวตฺตติฯ กิํ การณา สพฺพตฺถ ปริสุทฺธตฺตาฯ อปิ นุ โข มหาราช นาราจสฺส สุโธตสฺส วิมลสฺส นิคฺคณฺฐิสฺส สุขุมธารสฺส อชิมฺหสฺส อวงฺกสฺส อกุฏิลสฺส ทฬฺหจาปสมารูฬฺหสฺส โขมสุขุเม วา กปฺปาสสุขุเม วา กมฺพลสุขุเม วา พลวนิปาติตสฺส ทนฺธายิตตฺตํ วา ลคฺคนํ วา โหตีติ น หิ ภนฺเต กิํ การณา สุขุมตฺตา วตฺถานํ สุโธตตฺตา นาราจสฺส นิปาตสฺส จ พลวตฺตาติ เอวเมว โข มหาราช เย เต สมฺมาสมฺพุทฺธา สพฺพญฺญุโน ทสพลธรา จตุเวสารชฺชวิสารทา อฏฺฐารสหิ พุทฺธธมฺเมหิ สมนฺนาคตา อนนฺตชินา อนาวรณญาณา เตสํ ตํ จิตฺตํ สพฺพตฺถ ลหุกํ อุปฺปชฺชติ ลหุกํ ปวตฺตติฯ กิํ การณา สพฺพตฺถ ปริสุทฺธตฺตา อิทํ สตฺตมํ จิตฺตํฯ>
      text <ตตฺร มหาราช ยทิทํ สพฺพญฺญุพุทฺธานํ จิตฺตํ ตํ ฉนฺนมฺปิ จิตฺตานํ คณนํ อติกฺกมิตฺวา อสงฺขฺเยยฺเยน คุเณน ปริสุทฺธญฺจ ลหุกญฺจฯ ยสฺมา จ ภควโต จิตฺตํ ปริสุทฺธญฺจ ลหุกญฺจ ตสฺมา มหาราช ภควา ยมกปาฏิหีรํ ทสฺเสติฯ ยมกปาฏิหีเร มหาราช ญาตพฺพํ พุทฺธานํ ภควนฺตานํ จิตฺตํ เอวํ ลหุปริวตฺตนฺติ น ตตฺถ สกฺกา อุตฺตริํ การณํ วตฺตุํ เตปิ มหาราช ปาฏิหีรา สพฺพญฺญุพุทฺธานํ จิตฺตํ อุปาทาย คณนมฺปิ สงฺขมฺปิ กลมฺปิ กลภาคมฺปิ น อุเปนฺติ อาวชฺชนปฏิพทฺธํ มหาราช ภควโต สพฺพญฺญุตญาณํ อาวชฺเชตฺวา ยทิจฺฉกํ ชานาติฯ>
      text <ยถา มหาราช ปุริโส หตฺเถ ฐปิตํ ยํ กิญฺจิ ทุติเย หตฺเถ ฐเปยฺย วิวเฏน มุเขน วาจํ นิจฺฉาเรยฺย มุขคตํ โภชนํ คิเลยฺย อุมฺมีเลตฺวา วา นิมีเลยฺย นิมีเลตฺวา วา อุมฺมีเลยฺย สมิญฺชิตํ วา พาหํ ปสาเรยฺย ปสาริตํ วา พาหํ สมิญฺเชยฺย จิรตรํ เอตํ มหาราช ลหุตรํ ภควโต สพฺพญฺญุตญาณํ ลหุตรํ อาวชฺชนํ อาวชฺเชตฺวา ยทิจฺฉกํ ชานาติ อาวชฺชนวิกลมตฺตเกน น ตาวตา พุทฺธา ภควนฺโต อสพฺพญฺญุโน นาม โหนฺตีติฯ>
      text <อาวชฺชนมฺปิ ภนฺเต นาคเสน ปริเยสนาย กาตพฺพํ อิงฺฆ มํ ตตฺถ การเณน สญฺญาเปหีติฯ ยถา มหาราช ปุริสสฺส อฑฺฒสฺส มหทฺธนสฺส มหาโภคสฺส ปหูตชาตรูปรชตสฺส ปหูตวิตฺตูปกรณสฺส ปหูตธนธญฺญสฺส สาลิวีหิยวตณฺฑุลติลมุคฺคมาสปุพฺพณฺณาปรณฺณสปฺปิเตลนวนีตขีรทธิมธุคุฬผาณิตา จ ขโฬปิกุมฺภิปีฐรโกฏฺฐภาชนคตา ภเวยฺยุํ ตสฺส จ ปุริสสฺส ปาหุนโก อาคจฺเฉยฺย ภตฺตารโห ภตฺตาภิกงฺขี ตสฺส จ เคเห ยํ รนฺธํ โภชนํ ตํ ปรินิฏฺฐิตํ ภเวยฺย กุมฺภิโต ตณฺฑุเล นีหริตฺวา โภชนํ รนฺเธยฺย อปิ จ โข โส มหาราช ตาวตเกน โภชนเวกลฺลมตฺตเกน อธโน นาม กปโณ นาม ภเวยฺยาติ น หิ ภนฺเต จกฺกวตฺติรญฺโญ ฆเรปิ ภนฺเต อกาเล โภชนเวกลฺลํ โหติ กิํ ปน คหปติกสฺสาติ เอวเมว โข มหาราช ตถาคตสฺส อาวชฺชนวิกลมตฺตกํ สพฺพญฺญุตญาณํ อาวชฺเชตฺวา ยทิจฺฉกํ ชานาติฯ>
      text <ยถา วา ปน มหาราช รุกฺโข อสฺส ผลิโต โอณตวินโต ปิณฺฑิภารภริโต น กิญฺจิ ตตฺถ ปติตํ ผลํ ภเวยฺย อปิ นุ โข โส มหาราช รุกฺโข ตาวตเกน ปติตผลเวกลฺลมตฺตเกน อผโล นาม ภเวยฺยาติ น หิ ภนฺเต ปตนปฏิพทฺธานิ ตานิ รุกฺขผลานิ ปติเต ยทิจฺฉกํ ลภตีติฯ เอวเมว โข มหาราช ตถาคตสฺส อาวชฺชนปฏิพทฺธํ สพฺพญฺญุตญาณํ อาวชฺเชตฺวา ยทิจฺฉกํ ชานาตีติฯ>
      text <ภนฺเต นาคเสน อาวชฺเชตฺวา อาวชฺเชตฺวา พุทฺโธ ยทิจฺฉกํ ชานาตีติ อาม มหาราช ภควา อาวชฺเชตฺวา อาวชฺเชตฺวา ยทิจฺฉกํ ชานาตีติฯ>
      text <ยถา มหาราช จกฺกวตฺตี ราชา ยทา จกฺกรตนํ สรติ อุเปตุ เม จกฺกรตนนฺติ สริเต จกฺกรตนํ อุเปติ เอวเมว โข มหาราช ตถาคโต อาวชฺเชตฺวา อาวชฺเชตฺวา ยทิจฺฉกํ ชานาตีติฯ ทฬฺหํ ภนฺเต นาคเสน การณํ พุทฺโธ สพฺพญฺญู สมฺปฏิจฺฉาม พุทฺโธ สพฺพญฺญูติฯ>
      stand <พุทฺธสพฺพญฺญุภาวปญฺโห ทุติโยฯ>
    text <๓ เทวทตฺตปพฺพชฺชปญฺโห>
      text <๓>, <ภนฺเต นาคเสน เทวทตฺโต เกน ปพฺพาชิโตติ ฉ ยิเม มหาราช ขตฺติยกุมารา ภทฺทิโย จ อนุรุทฺโธ จ อานนฺโท จ ภคุ จ กิมิโล จ เทวทตฺโต จ อุปาลิกปฺปโก สตฺตโม อภิสมฺพุทฺเธ สตฺถริ สกฺยกุลานนฺทชนเน ภควนฺตํ อนุปพฺพชนฺตา นิกฺขมิํสุ เต ภควา ปพฺพาเชสีติฯ นนุ ภนฺเต เทวทตฺเตน ปพฺพชิตฺวา สงฺโฆ ภินฺโนติ อาม มหาราช เทวทตฺเตน ปพฺพชิตฺวา สงฺโฆ ภินฺโน น คิหี สงฺฆํ ภินฺทติ น ภิกฺขุนี น สิกฺขมานา น สามเณโร น สามเณรี สงฺฆํ ภินฺทติ ภิกฺขุ ปกตตฺโต สมานสํวาสโก สมานสีมายํ ฐิโต สงฺฆํ ภินฺทตีติฯ สงฺฆเภทโก ภนฺเต ปุคฺคโล กิํ กมฺมํ ผุสตีติ กปฺปฏฺฐิติกํ มหาราช กมฺมํ ผุสตีติฯ>
      text <กิํ ปน ภนฺเต นาคเสน พุทฺโธ ชานาติ เทวทตฺโต ปพฺพชิตฺวา สงฺฆํ ภินฺทิสฺสติ สงฺฆํ ภินฺทิตฺวา กปฺปํ นิรเย ปจฺจิสฺสตีติ อาม มหาราช ตถาคโต ชานาติ เทวทตฺโต ปพฺพชิตฺวา สงฺฆํ ภินฺทิสฺสติ สงฺฆํ ภินฺทิตฺวา กปฺปํ นิรเย ปจฺจิสฺสตีติฯ ยทิ ภนฺเต นาคเสน พุทฺโธ ชานาติ เทวทตฺโต ปพฺพชิตฺวา สงฺฆํ ภินฺทิสฺสติ สงฺฆํ ภินฺทิตฺวา กปฺปํ นิรเย ปจฺจิสฺสตีติ เตน หิ ภนฺเต นาคเสน พุทฺโธ การุณิโก อนุกมฺปโก หิเตสี สพฺพสตฺตานํ อหิตํ อปเนตฺวา หิตมุปทหตีติ ยํ วจนํ ตํ มิจฺฉาฯ ยทิ ตํ อชานิตฺวา ปพฺพาเชสิ เตน หิ พุทฺโธ อสพฺพญฺญูติ อยมฺปิ อุภโต โกฏิโก ปญฺโห ตวานุปฺปตฺโต วิชเฏหิ เอตํ มหาชฏํ ภินฺท ปราปวาทํ อนาคเต อทฺธาเน ตยา สทิสา พุทฺธิมนฺโต ภิกฺขู ทุลฺลภา ภวิสฺสนฺติ เอตฺถ ตว พลํ ปกาเสหีติฯ>
      text <การุณิโก มหาราช ภควา สพฺพญฺญู จ การุญฺเญน มหาราช ภควา สพฺพญฺญุตญาเณน เทวทตฺตสฺส คติํ โอโลเกนฺโต อทฺทส เทวทตฺตํ อาปายิกํ กมฺมํ อายูหิตฺวา อเนกานิ กปฺปโกฏิสตสหสฺสานิ นิรเยน นิรยํ วินิปาเตน วินิปาตํ คจฺฉนฺตํ ตํ ภควา สพฺพญฺญุตญาเณน ชานิตฺวา อิมสฺส อปริยนฺตกตํ กมฺมํ มม สาสเน ปพฺพชิตสฺส ปริยนฺตกตํ ภวิสฺสติ ปุริมํ อุปาทาย ปริยนฺตกตํ ทุกฺขํ ภวิสฺสติ อปพฺพชิโตปิ อยํ โมฆปุริโส กปฺปฏฺฐิยเมว กมฺมํ อายูหิสฺสตีติ การุญฺเญน เทวทตฺตํ ปพฺพาเชสีติฯ>
      text <เตน หิ ภนฺเต นาคเสน พุทฺโธ วธิตฺวา เตเลน มกฺเขติ ปปาเต ปาเตตฺวา หตฺถํ เทติ มาเรตฺวา ชีวิตํ ปริเยสติ ยํ โส ปฐมํ ทุกฺขํ ทตฺวา ปจฺฉา สุขํ อุปทหตีติ วเธติปิ มหาราช ตถาคโต สตฺตานํ หิตวเสน ปาเตติปิ สตฺตานํ หิตวเสน มาเรติปิ สตฺตานํ หิตวเสน วธิตฺวาปิ มหาราช ตถาคโต สตฺตานํ หิตเมว อุปทหติ ปาเตตฺวาปิ สตฺตานํ หิตเมว อุปทหติ มาเรตฺวาปิ สตฺตานํ หิตเมว อุปทหติฯ ยถา มหาราช มาตาปิตโร นาม วธิตฺวาปิ ปาตยิตฺวาปิ ปุตฺตานํ หิตเมว อุปทหนฺติ เอวเมว โข มหาราช ตถาคโต วเธติปิ สตฺตานํ หิตวเสน ปาเตติปิ สตฺตานํ หิตวเสน มาเรติปิ สตฺตานํ หิตวเสน วธิตฺวาปิ มหาราช ตถาคโต สตฺตานํ หิตเมว อุปทหติ ปาเตตฺวาปิ สตฺตานํ หิตเมว อุปทหติ มาเรตฺวาปิ สตฺตานํ หิตเมว อุปทหติ เยน เยน โยเคน สตฺตานํ คุณวุฑฺฒิ โหติ เตน เตน โยเคน สพฺพสตฺตานํ หิตเมว อุปทหติฯ สเจ มหาราช เทวทตฺโต น ปพฺพาเชยฺย คิหิภูโต สมาโน นิรยสํวตฺตนิกํ พหุํ ปาปกมฺมํ กตฺวา อเนกานิ กปฺปโกฏิสตสหสฺสานิ นิรเยน นิรยํ วินิปาเตน วินิปาตํ คจฺฉนฺโต พหุํ ทุกฺขํ เวทยิสฺสติ ตํ ภควา ชานมาโน การุญฺเญน เทวทตฺตํ ปพฺพาเชสิ มม สาสเน ปพฺพชิตสฺส ทุกฺขํ ปริยนฺตกตํ ภวิสฺสตีติ การุญฺเญน ครุกํ ทุกฺขํ ลหุกํ อกาสิฯ>
      text <ยถา วา มหาราช ธนยสสิริญาติพเลน พลวา ปุริโส อตฺตโน ญาติํ วา มิตฺตํ วา รญฺญา ครุกํ ทณฺฑํ ธาเรนฺตํ อตฺตโน พหุวิสฺสตฺถภาเวน สมตฺถตาย ครุกํ ทณฺฑํ ลหุกํ อกาสิ เอวเมว โข มหาราช ภควา พหูนิ กปฺปโกฏิสตสหสฺสานิ ทุกฺขํ เวทยมานํ เทวทตฺตํ ปพฺพาเชตฺวา สีลสมาธิปญฺญาวิมุตฺติพลสมตฺถภาเวน ครุกํ ทุกฺขํ ลหุกํ อกาสิฯ>
      text <ยถา วา ปน มหาราช กุสโล ภิสกฺโก สลฺลกตฺโต ครุกํ โรคํ พลโวสธพเลน ลหุกํ กโรติ เอวเมว โข มหาราช พหูนิ กปฺปโกฏิสตสหสฺสานิ ทุกฺขํ เวทยมานํ เทวทตฺตํ ภควา โรคญฺญุตาย ปพฺพาเชตฺวา การุญฺญพโล ปตฺถทฺธธมฺโมสธพเลน ครุกํ ทุกฺขํ ลหุกํ อกาสิฯ อปิ นุ โข โส มหาราช ภควา พหุเวทนียํ เทวทตฺตํ อปฺปเวทนียํ กโรนฺโต กิญฺจิ อปุญฺญํ อาปชฺเชยฺยาติ น กิญฺจิ ภนฺเต อปุญฺญํ อาปชฺเชยฺย อนฺตมโส คทฺทูหนมตฺตมฺปีติฯ อิมมฺปิ โข มหาราช การณํ อตฺถโต สมฺปฏิจฺฉ เยน การเณน ภควา เทวทตฺตํ ปพฺพาเชสิฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ภควา เทวทตฺตํ ปพฺพาเชสิฯ ยถา มหาราช โจรํ อาคุจาริํ คเหตฺวา รญฺโญ ทสฺเสยฺยุํ อยํ โข เทว โจโร อาคุจารี อิมสฺส ยํ อิจฺฉสิ ตํ ทณฺฑํ ปเณหีติฯ ตเมนํ ราชา เอวํ วเทยฺย เตน หิ ภเณ อิมํ โจรํ พหินครํ นีหริตฺวา อาฆาตเน สีสํ ฉินฺทถาติ เอวํ เทวาติ โข เต รญฺโญ ปฏิสฺสุตฺวา ตํ พหินครํ นีหริตฺวา อาฆาตนํ นเยยฺยุํฯ ตเมนํ ปสฺเสยฺย โกจิเทว ปุริโส รญฺโญ สนฺติกา ลทฺธวโร ลทฺธยสธนโภโค อาเทยฺยวจโน พลวิจฺฉิตการี โส ตสฺส การุญฺญํ กตฺวา เต ปุริเส เอวํ วเทยฺย อลํ โภ กิํ ตุมฺหากํ อิมสฺส สีสจฺเฉทเนน เตน หิ โภ อิมสฺส หตฺถํ วา ปาทํ วา ฉินฺทิตฺวา ชีวิตํ รกฺขถ อหเมตสฺส การณา รญฺโญ สนฺติเก ปฏิวจนํ กริสฺสามีติฯ เต ตสฺส พลวโต วจเนน ตสฺส โจรสฺส หตฺถํ วา ปาทํ วา ฉินฺทิตฺวา ชีวิตํ รกฺเขยฺยุํฯ อปิ นุ โข โส มหาราช ปุริโส เอวํ การี ตสฺส โจรสฺส กิจฺจการี อสฺสาติ ชีวิตทายโก โส ภนฺเต ปุริโส ตสฺส โจรสฺส ชีวิเต ทินฺเน กิํ ตสฺส อกตํ นาม อตฺถีติ ยา ปน หตฺถปาทจฺเฉทเน เวทนา โส ตาย เวทนาย กิญฺจิ อปุญฺญํ อาปชฺเชยฺยาติ อตฺตโน กเตน โส ภนฺเต โจโร ทุกฺขเวทนํ เวทยติ ชีวิตทายโก ปน ปุริโส น กิญฺจิ อปุญฺญํ อาปชฺเชยฺยาติฯ เอวเมว โข มหาราช ภควา การุญฺเญน เทวทตฺตํ ปพฺพาเชสิ มม สาสเน ปพฺพชิตสฺส ทุกฺขํ ปริยนฺตกตํ ภวิสฺสตีติฯ ปริยนฺตกตญฺจ มหาราช เทวทตฺตสฺส ทุกฺขํ เทวทตฺโต มหาราช มรณกาเล>
      text <ปาณุเปตํ สรณมคมาสิฯ เทวทตฺโต มหาราช ฉ โกฏฺฐาเส กเต กปฺเป อติกฺกนฺเต ปฐมโกฏฺฐาเส สงฺฆํ ภินฺทิ ปญฺจ โกฏฺฐาเส นิรเย ปจฺจิตฺวา ตโต มุจฺจิตฺวา อฏฺฐิสฺสโร นาม ปจฺเจกพุทฺโธ ภวิสฺสติฯ อปิ นุ โข โส มหาราช ภควา เอวํ การี เทวทตฺตสฺส กิจฺจการี อสฺสาติ สพฺพทโท ภนฺเต นาคเสน ตถาคโต เทวทตฺตสฺส ยํ ตถาคโต เทวทตฺตํ ปจฺเจกโพธิํ ปาเปสฺสติ กิํ ตถาคเตน เทวทตฺตสฺส อกตํ นาม อตฺถีติ ยํ ปน มหาราช เทวทตฺโต สงฺฆํ ภินฺทิตฺวา นิรเย ทุกฺขเวทนํ เวทยติ อปิ นุ โข ภควา ตโตนิทานํ กิญฺจิ อปุญฺญํ อาปชฺเชยฺยาติ น หิ ภนฺเต อตฺตนา กเตน ภนฺเต เทวทตฺโต กปฺปํ นิรเย ปจฺจติ ทุกฺขปริยนฺตการโก สตฺถา น กิญฺจิ อปุญฺญํ อาปชฺชตีติฯ อิมมฺปิ โข ตฺวํ มหาราช การณํ อตฺถโต สมฺปฏิจฺฉ เยน การเณน ภควา เทวทตฺตํ ปพฺพาเชสิฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ภควา เทวทตฺตํ ปพฺพาเชสิ ฯ ยถา มหาราช กุสโล ภิสกฺโก สลฺลกตฺโต วาตปิตฺตเสมฺหสนฺนิปาตอุตุปริณามวิสมปริหารโอปกฺกมิโกปกฺกนฺตํ ปูติกุณปทุคฺคนฺธาภิสญฺฉนฺนํ อนฺโตสลฺลํ สุสิรคตํ ปุพฺพรุหิรสมฺปุณฺณํ วณํ วูปสเมนฺโต วณมุขํ กกฺขฬติขิณขารกฏุเกน เภสชฺเชน อนุลิมฺปติ ปริปจฺจนาย ปริปจฺจิตฺวา มุทุภาวมุปคตํ สตฺเถน วิกนฺตยิตฺวา ฑหติ สลากาย ทฑฺเฒ ขารลวณํ เทติ เภสชฺเชน อนุลิมฺปติ วณรุหนาย พฺยาธิตสฺส โสตฺถิภาวมนุปฺปตฺติยา อปิ นุ โข โส มหาราช ภิสกฺโก สลฺลกตฺโต อหิตจิตฺโต เภสชฺเชน อนุลิมฺปติ สตฺเถน วิกนฺเตติ ฑหติ สลากาย ขารลวณํ เทตีติ น หิ ภนฺเต หิตจิตฺโต โสตฺถิกาโม ตานิ กิริยานิ กโรตีติฯ ยา ปนสฺส เภสชฺชกิริยากรเณน อุปฺปนฺนา ทุกฺขเวทนา ตโตนิทานํ โส ภิสกฺโก สลฺลกตฺโต กิญฺจิ อปุญฺญํ อาปชฺเชยฺยาติ หิตจิตฺโต ภนฺเต โสตฺถิกาโม ภิสกฺโก สลฺลกตฺโต ตานิ กิริยานิ กโรติ กิํ โส ตโตนิทานํ อปุญฺญํ อาปชฺเชยฺย สคฺคคามี โส ภนฺเต ภิสกฺโก สลฺลกตฺโตติฯ เอวเมว โข มหาราช การุญฺเญน ภควา เทวทตฺตํ ปพฺพาเชสิ ทุกฺขปริมุตฺติยาฯ>
      text <อปรมฺปิ มหาราช อุตฺตริํ การณํ สุโณหิ เยน การเณน ภควา เทวทตฺตํ ปพฺพาเชสิฯ ยถา มหาราช ปุริโส กณฺฏเกน วิทฺโธ อสฺส อถญฺญตโร ปุริโส ตสฺส หิตกาโม โสตฺถิกาโม ติณฺเหน กณฺฏเกนวา สตฺถมุเขน วา สมนฺตโต ฉินฺทิตฺวา ปคฺฆรนฺเตน โลหิเตน ตํ กณฺฏกํ นีหเรยฺย อปิ นุ โข โส มหาราช ปุริโส อหิตกาโม ตํ กณฺฏกํ นีหรตีติ น หิ ภนฺเต หิตกาโม โส ภนฺเต ปุริโส โสตฺถิกาโม ตํ กณฺฏกํ นีหรติฯ สเจ โส ภนฺเต ตํ กณฺฏกํ น นีหเรยฺย มรณํ วา โส เตน ปาปุเณยฺย มรณมตฺตํ วา ทุกฺขนฺติฯ เอวเมว โข มหาราช ตถาคโต การุญฺเญน เทวทตฺตํ ปพฺพาเชสิ ทุกฺขปริมุตฺติยาฯ สเจ มหาราช ภควา เทวทตฺตํ น ปพฺพาเชยฺย กปฺปโกฏิสตสหสฺสมฺปิ เทวทตฺโต ภวปรมฺปราย นิรเย ปจฺเจยฺยาติฯ>
      text <อนุโสตคามิํ ภนฺเต นาคเสน เทวทตฺตํ ตถาคโต ปฏิโสตํ ปาเปสิ วิปนฺถปฏิปนฺนํ เทวทตฺตํ ปนฺเถ ปฏิปาเทสิ ปปาเต ปติตสฺส เทวทตฺตสฺส ปติฏฺฐํ อทาสิ วิสมคตํ เทวทตฺตํ ตถาคโต สมํ อาโรเปสิ อิเม จ ภนฺเต นาคเสน เหตู อิมานิ จ การณานิ น สกฺกา อญฺเญน สนฺทสฺเสตุํ อญฺญตฺร ตวาทิเสน พุทฺธิมตาติฯ>
      stand <เทวทตฺตปพฺพชฺชปญฺโห ตติโยฯ>
    text <๔ ปถวิจลนปญฺโห>
      text <๔>, <ภนฺเต นาคเสน ภาสิตมฺเปตํ ภควตา อฏฺฐิเม ภิกฺขเว เหตู อฏฺฐ ปจฺจยา มหโต ภูมิจาลสฺส ปาตุภาวายาติฯ อเสสวจนํ อิทํ นิสฺเสสวจนํ อิทํ นิปฺปริยายวจนํ อิทํ นตฺถญฺโญ นวโม เหตุ มหโต ภูมิจาลสฺส ปาตุภาวายฯ ยทิ ภนฺเต นาคเสน อญฺโญ นวโม เหตุ ภเวยฺย มหโต ภูมิจาลสฺส ปาตุภาวาย ตมฺปิ เหตุํ ภควา กเถยฺยฯ ยสฺมา จ โข ภนฺเต นาคเสน นตฺถญฺโญ นวโม เหตุ มหโต ภูมิจาลสฺส ปาตุภาวาย ตสฺมา อนาจิกฺขิโต ภควตา อยญฺจ นวโม เหตุ ทิสฺสติ มหโต ภูมิจาลสฺส ปาตุภาวาย ยํ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตาติฯ ยทิ ภนฺเต นาคเสน อฏฺเฐว เหตู อฏฺฐ ปจฺจยา มหโต ภูมิจาลสฺส ปาตุภาวาย เตน หิ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตาติ ยํ วจนํ ตํ มิจฺฉาฯ ยทิ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตา เตน หิ อฏฺเฐว เหตู อฏฺฐ ปจฺจยา มหโต ภูมิจาลสฺส ปาตุภาวายาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห สุขุโม ทุนฺนิเวฐิโย อนฺธกรโณ เจว คมฺภีโร จ โส ตวานุปฺปตฺโต เนโส อญฺเญน อิตฺตรปญฺเญน สกฺกา วิสชฺเชตุํ อญฺญตฺร ตวาทิเสน พุทฺธิมตาติฯ>
      text <ภาสิตมฺเปตํ มหาราช ภควตา อฏฺฐิเม ภิกฺขเว เหตู อฏฺฐ ปจฺจยา มหโต ภูมิจาลสฺส ปาตุภาวายาติฯ ยํ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตา ตญฺจ ปน อกาลิกํ กทาจุปฺปตฺติกํ อฏฺฐหิ เหตูหิ วิปฺปมุตฺตํ ตสฺมา อคณิตํ อฏฺฐหิ เหตูหิฯ>
      text <ยถา มหาราช โลเก ตโย เยว เมฆา คณียนฺติ วสฺสิโก เหมนฺติโก ปาวุสโกติฯ ยทิ เต มุญฺจิตฺวา อญฺโญ เมโฆ ปวสฺสติ น โส เมโฆ คณียติ สมฺมเตหิ เมเฆหิ อกาลเมโฆตฺเวว สงฺขํ คจฺฉติฯ เอวเมว โข มหาราช เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา อกาลิกํ เอตํ กทาจุปฺปตฺติกํ อฏฺฐหิ เหตูหิ วิปฺปมุตฺตํ น ตํ คณียติ อฏฺฐหิ เหตูหิฯ>
      text <ยถา วา ปน มหาราช หิมวนฺตา ปพฺพตา ปญฺจ นทิสตานิ สนฺทนฺติ เตสํ มหาราช ปญฺจนฺนํ นทิสตานํ ทเสว นทิโย นทิคณนาย คณียนฺติฯ เสยฺยถีทํ คงฺคา ยมุนา อจิรวตี สรภู มหี สินฺธุ สรสฺสตี เวตฺรวตี วีตํสา จนฺทภาคาติ อวเสสา นทิโย นทิคณนาย อคณิตาฯ กิํ การณา น ตา นทิโย ธุวสลิลาฯ เอวเมว โข มหาราช เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา อกาลิกํ เอตํ กทาจุปฺปตฺติกํ อฏฺฐหิ เหตูหิ วิปฺปมุตฺตํ น ตํ คณียติ อฏฺฐหิ เหตูหิฯ>
      text <ยถา วา ปน มหาราช รญฺโญ สตมฺปิ ทฺวิสตมฺปิ ติสตมฺปิ อมจฺจา โหนฺติ เตสํ ฉ เยว ชนา อมจฺจคณนาย คณียนฺติฯ เสยฺยถีทํ เสนาปติ ปุโรหิโต อกฺขทสฺโส ภณฺฑาคาริโก ฉตฺตคฺคาหโก ขคฺคคฺคาหโกฯ เอเต เยว อมจฺจคณนาย คณียนฺติฯ กิํ การณา ยุตฺตตฺตา ราชคุเณหิ อวเสสา อคณิตา สพฺเพ อมจฺจาตฺเวว สงฺขํ คจฺฉนฺติ ฯ เอวเมว โข มหาราช เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา อกาลิกํ เอตํ กทาจุปฺปตฺติกํ อฏฺฐหิ เหตูหิ วิปฺปมุตฺตํ น ตํ คณียติ อฏฺฐหิ เหตูหิฯ>
      text <สุยฺยติ นุ โข มหาราช เอตรหิ ชินสาสเน กตาธิการานํ ทิฏฺฐธมฺมสุขเวทนียกมฺมํ กิตฺติ จ เยสํ อพฺภุคฺคตา เทวมนุสฺเสสูติ อาม ภนฺเต สุยฺยติ เอตรหิ ชินสาสเน กตาธิการานํ ทิฏฺฐธมฺมสุขเวทนียกมฺมํ กิตฺติ จ เยสํ อพฺภุคฺคตา เทวมนุสฺเสสุ สตฺต ชนาติฯ เก จ เต มหาราชาติ สุมโน จ ภนฺเต มาลากาโร เอกสาฏโก จ พฺราหฺมโณ ปุณฺโณ จ ภตโก มลฺลิกา จ เทวี โคปาลมาตา จ เทวี สุปฺปิยา จ อุปาสิกา ปุณฺณา จ ทาสีติ อิเม สตฺต ทิฏฺฐธมฺมสุขเวทนียา สตฺตา กิตฺติ จ อิเมสํ อพฺภุคฺคตา เทวมนุสฺเสสูติฯ>
      text <อปเรปิ สุยฺยนฺติ นุ โข อตีเต มานุสเกเนว สรีรเทเหน ติทสภวนํ คตาติ อาม ภนฺเต สุยฺยนฺตีติฯ เก จ เต มหาราชาติ คุตฺติโล จ คนฺธพฺโพ สาธีโน จ ราชา นิมิ จ ราชา มนฺธาตา จ ราชาติ อิเม จตุโร ชนา สุยฺยนฺติ เตเนว มานุสเกน สรีรเทเหน ติทสภวนํ คตาติฯ สุจิรมฺปิ กตํ สุยฺยติ สุกตทุกฺกฏนฺติ สุตปุพฺพํ ปน ตยา มหาราช อตีเต วา อทฺธาเน วตฺตมาเน วา อทฺธาเน อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตาติ น หิ ภนฺเตติฯ อตฺถิ เม มหาราช อาคโม อธิคโม ปริยตฺติ สวนํ สิกฺขาพลํ สุสฺสูสา ปริปุจฺฉา อาจริยุปาสนํ มยาปิ น สุตปุพฺพํ อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตาติ ฐเปตฺวา เวสฺสนฺตรสฺส ราชวสภสฺส ทานวรํ ฯ ภควโต จ มหาราช กสฺสปสฺส ภควโต จ สกฺยมุนิโนติ ทฺวินฺนํ พุทฺธานํ อนฺตเร คณนปถํ วีติวตฺตา วสฺสโกฏิโย อติกฺกนฺตา ตตฺถปิ เม สวนํ นตฺถิ อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตาติฯ น มหาราช ตาวตเกน วีริเยน ตาวตเกน ปรกฺกเมน มหาปถวี กมฺปติ คุณภารภริตา มหาราช สพฺพโสเจยฺยกิริยคุณภารภริตา ธาเรตุํ น วิสหนฺตี มหาปถวี จลติ กมฺปติ ปเวธติฯ>
      text <ยถา มหาราช สกฏสฺส อติภารภริตสฺส นาภิโย จ เนมิโย จ ผลนฺติ อกฺโข ภิชฺชติ เอวเมว โข มหาราช สพฺพโสเจยฺยกิริยคุณภารภริตา มหาปถวี ธาเรตุํ น วิสหนฺตี จลติ กมฺปติ ปเวธติฯ>
      text <ยถา วา ปน มหาราช คคนํ อนิลชลเวคสญฺฉาทิตํ อุสฺสนฺนชลภารภริตํ อติวาเตน ผุฏิตตฺตา นทติ รวติ คฬคฬายติ เอวเมว โข มหาราช มหาปถวี รญฺโญ เวสฺสนฺตรสฺส ทานพลวิปุลอุสฺสนฺนภารภริตา ธาเรตุํ น วิสหนฺตี จลติ กมฺปติ ปเวธติฯ น หิ มหาราช รญฺโญ เวสฺสนฺตรสฺส จิตฺตํ ราควเสน ปวตฺตติ น โทสวเสน ปวตฺตติ น โมหวเสน ปวตฺตติ น มานวเสน ปวตฺตติ น ทิฏฺฐิวเสน ปวตฺตติ น กิเลสวเสน ปวตฺตติ น วิตกฺกวเสน ปวตฺตติ น อรติวเสน ปวตฺตติ อถ โข ทานวเสน พหุลํ ปวตฺตติ กินฺติ อนาคตา ยาจกา มม สนฺติเก อาคจฺเฉยฺยุํ อาคตา จ ยาจกา ยถากามํ ลภิตฺวา อตฺตมนา ภเวยฺยุนฺติ สตตํ สมิตํ ทานํ ปติ มานสํ ฐปิตํ โหติฯ รญฺโญ มหาราช เวสฺสนฺตรสฺส สตตํ สมิตํ ทสสุ ฐาเนสุ มานสํ ฐปิตํ โหติ ทเม สเม ขนฺติยํ สํวเร ยเม นิยเม อกฺโกเธ อวิหิํสายํ สจฺเจ โสเจยฺเยฯ รญฺโญ มหาราช เวสฺสนฺตรสฺส กาเมสนา ปหีนา ภเวสนา ปฏิปฺปสฺสทฺธา พฺรหฺมจริเยสนาย เยว อุสฺสุกฺกํ อาปนฺโน รญฺโญ มหาราช เวสฺสนฺตรสฺส อตฺตรกฺขา ปหีนา สพฺพสตฺตรกฺขาย อุสฺสุกฺกํ อาปนฺโน กินฺติ อิเม สตฺตา สมคฺคา อสฺสุ อโรคา สธนา ทีฆายุกาติ พหุลํ เยว มานสํ ปวตฺตติฯ ททมาโน จ มหาราช เวสฺสนฺตโร ราชา ตํ ทานํ น ภวสมฺปตฺติเหตุ เทติ น ธนเหตุ เทติ น ปฏิทานเหตุ เทติ น อุปลาปนเหตุ เทติ น อายุเหตุ เทติ น วณฺณเหตุ เทติ น สุขเหตุ เทติ น พลเหตุ เทติ น ยสเหตุ เทติ น ปุตฺตเหตุ เทติ น ธีตุเหตุ เทติ อถ โข สพฺพญฺญุตญาณเหตุ สพฺพญฺญุตญาณรตนสฺส การณา เอวรูเป อตุลวิปุลานุตฺตเร ทานวเร อทาสิ สพฺพญฺญุตํ ปตฺโต จ อิมํ คาถํ อภาสิ>
      text <เวสฺสนฺตโร มหาราช ราชา อกฺโกเธน โกธํ ชินาติ อสาธุํ สาธุนา ชินาติ กทริยํ ทาเนน ชินาติ อลิกวาทินํ สจฺเจน ชินาติ สพฺพํ อกุสลํ กุสเลน ชินาติฯ ตสฺส เอวํ ททมานสฺส ธมฺมานุคตสฺส ธมฺมสีสกสฺส ทานนิสฺสนฺทพลว วีริยวิปุลวิปฺผาเรน เหฏฺฐา มหาวาตา สญฺจลนฺติ สณิกํ สณิกํ สกิํ สกิํ อากุลากุลา วายนฺติ โอนมนฺติ อุนฺนมนฺติ วินมนฺติ ฉินฺนปตฺตปาทปา ปปตนฺติ คุมฺพํ คุมฺพํ วลาหกา คคเน สนฺธาวนฺติ รโชสญฺจิตา วาตา ทารุณา โหนฺติ คคนํ อุปฺปีฬิตา วาตา วายนฺติ สหสา ธมธมายนฺติ มหาภีโม สทฺโท นิจฺฉรติ เตสุ วาเตสุ กุปิเตสุ อุทกํ สณิกํ สณิกํ จลติ อุทเก จลิเต ขุพฺภนฺติ มจฺฉกจฺฉปา ยมกยมกา อูมิโย ชายนฺติ ชลจรา สตฺตา ตสนฺติ ชลวีจิ ยุคนทฺโธ วตฺตติ วีจินาโท ปวตฺตติ โฆรา พุพฺพุฬา อุฏฺฐหนฺติ เผณมาลา ภวนฺติ อุตฺตรติ มหาสมุทฺโท ทิสาวิทิสํ ธาวติ อุทกํ อุทฺธํโสตปฏิโสตมุขา สนฺทนฺติ สลิลธารา ตสนฺติ อสุรา ครุฬา นาคา ยกฺขา อุพฺพิชฺชนฺติ กิํ นุ โข กถํ นุ โข สาคโร วิปริวตฺตตีติ คมนปถเมสนฺติ ภีตจิตฺตา ขุภิเต ลุฬิเต ชลธาเร ปกมฺปติ มหาปถวี สนคา สสาครา ปริวตฺตติ สิเนรุคิริ กูฏเสลสิขโร วินมมาโน โหติ วิมนา โหนฺติ อหินกุลพิฬารโกฏฺฐุกสูกรมิคปกฺขิโน รุทนฺติ ยกฺขา อปฺเปสกฺขา หสนฺติ ยกฺขา มเหสกฺขา กมฺปมานาย มหาปถวิยาฯ>
      text <ยถา มหาราช มหติ มหาปริโยเค อุทฺธนคเต อุทกสมฺปุณฺเณ อากิณฺณตณฺฑุเล เหฏฺฐโต อคฺคิ ชลมาโน ปฐมํ ตาว ปริโยคํ สนฺตาเปติ ปริโยโค สนฺตตฺโต อุทกํ สนฺตาเปติ อุทกํ สนฺตตฺตํ ตณฺฑุลํ สนฺตาเปติ ตณฺฑุลํ สนฺตตฺตํ อุมฺมุชฺชติ นิมุชฺชติ พุพฺพุฬกชาตํ โหติ เผณมาลา อุตฺตรติ เอวเมว โข มหาราช เวสฺสนฺตโร ราชา ยํ โลเก ทุจฺจชํ ตํ จชิ ตสฺส ตํ ทุจฺจชํ จชนฺตสฺส ทานสฺส สภาวนิสฺสนฺเทน เหฏฺฐา มหาวาตา ธาเรตุํ น วิสหนฺตา ปริกุปฺปิํสุ มหาวาเตสุ ปริกุปิเตสุ อุทกํ กมฺปิ อุทเก กมฺปิเต มหาปถวี กมฺปิ อิติ ตทา มหาวาตา จ อุทกญฺจ มหาปถวี จาติ อิเม ตโย เอกมนา วิย อเหสุํ มหาทานนิสฺสนฺเทน วิปุลพลวีริเยน นตฺเถทิโส มหาราช อญฺญสฺส ทานานุภาโว ยถา เวสฺสนฺตรสฺส รญฺโญ มหาทานานุภาโวฯ ยถา มหาราช มหิยา พหุวิธา มณโย วิชฺชนฺติฯ เสยฺยถีทํ อินฺทนีโล มหานีโล โชติรโส เวฬุริโย อุมฺมาปุปฺโผ สิรีสปุปฺโผ มโนหโร สูริยกนฺโต จนฺทกนฺโต วชิโร ขชฺโชปนโก ผุสฺสราโค โลหิตงฺโค มสารคลฺโลติ เอเต สพฺเพ อติกฺกมฺม จกฺกวตฺติมณิ อคฺคมกฺขายติ จกฺกวตฺติมณิ มหาราช สมนฺตา โยชนํ โอภาเสติฯ เอวเมว โข มหาราช ยํ กิญฺจิ มหิยา ทานํ วิชฺชติ อปิ อสทิสทานํ ปรมํ ตํ สพฺพํ อติกฺกมฺม เวสฺสนฺตรสฺส รญฺโญ มหาทานํ อคฺคมกฺขายติ เวสฺสนฺตรสฺส มหาราช รญฺโญ มหาทาเน ทียมาเน สตฺตกฺขตฺตุํ มหาปถวี กมฺปิตาติฯ>
      text <อจฺฉริยํ ภนฺเต นาคเสน พุทฺธานํ อพฺภุตํ ภนฺเต นาคเสน พุทฺธานํ ยํ ตถาคโต โพธิสตฺโต สมาโน อสโม โลเกน เอวํขนฺติ เอวํจิตฺโต เอวํอธิมุตฺติ เอวํอธิปฺปาโย โพธิสตฺตานํ ภนฺเต นาคเสน ปรกฺกโม ทกฺขาปิโต ปารมี จ ชินานํ ภิยฺโย โอภาสิตา จริยํ จรโตปิ ตาว ตถาคตสฺส สเทวเก โลเก เสฏฺฐภาโว อนุทสฺสิโตฯ สาธุ ภนฺเต นาคเสน โถมิตํ ชินสาสนํ โชติตา ชินปารมี ฉินฺโน ติตฺถิยานํ วาทคณฺฐิ ภินฺโน ปราปวาทกุมฺโภ ปญฺโห คมฺภีโร อุตฺตานีกโต คหนํ อคหนํ กตํ สมฺมา ลทฺธํ ชินปุตฺตานํ นิพฺพาหนํ เอวเมตํ คณิวรปวร ตถา สมฺปฏิจฺฉามาติฯ>
      stand <ปถวิจลนปญฺโห จตุตฺโถฯ>
    text <๕ สิวิราชจกฺขุทานปญฺโห>
      text <๕>, <ภนฺเต นาคเสน ตุมฺเห เอวํ ภณถ สิวิราเชน ยาจกสฺส จกฺขูนิ ทินฺนานิ อนฺธสฺส สโต ปุน ทิพฺพจกฺขูนิ อุปฺปนฺนานีติ เอตมฺปิ วจนํ สกสฏํ สนิคฺคหํ สโทสํ เหตุสมุคฺฆาเต อเหตุสฺมิํ อวตฺถุสฺมิํ นตฺถิ ทิพฺพจกฺขุสฺส อุปฺปาโทติ สุตฺเต วุตฺตํ ยทิ ภนฺเต นาคเสน สิวิราเชน ยาจกสฺส จกฺขูนิ ทินฺนานิ เตน หิ ปุน ทิพฺพจกฺขูนิ อุปฺปนฺนานีติ ยํ วจนํ ตํ มิจฺฉา ยทิ ทิพฺพจกฺขูนิ อุปฺปนฺนานิ เตน หิ สิวิราเชน ยาจกสฺส จกฺขูนิ ทินฺนานีติ ยํ วจนํ ตมฺปิ มิจฺฉาฯ อยมฺปิ อุภโต โกฏิโก ปญฺโห คณฺฐิโตปิ คณฺฐิตโร เวฐโตปิ เวฐตโร คหนโตปิ คหนตโร โส ตวานุปฺปตฺโต ตตฺถ ฉนฺทมภิชเนหิ นิพฺพาหนาย ปรวาทานํ นิคฺคหายาติฯ>
      text <ทินฺนานิ มหาราช สิวิราเชน ยาจกสฺส จกฺขูนิ ตตฺถ มา วิมติํ อุปฺปาเทหิ ปุน ทิพฺพานิ จ จกฺขูนิ อุปฺปนฺนานิ ตตฺถาปิ มา วิมติํ ชเนหีติฯ อปิ นุ โข ภนฺเต นาคเสน เหตุสมุคฺฆาเต อเหตุสฺมิํ อวตฺถุสฺมิํ ทิพฺพจกฺขุ อุปฺปชฺชตีติ น หิ มหาราชาติฯ กิํ ปน ภนฺเต เอตฺถ การณํ เยน การเณน เหตุสมุคฺฆาเต อเหตุสฺมิํ อวตฺถุสฺมิํ ทิพฺพจกฺขุ อุปฺปชฺชติ อิงฺฆ ตาว การเณน มํ สญฺญาเปหีติ>
      text <กิํ ปน มหาราช อตฺถิ โลเก สจฺจํ นาม เยน สจฺจวาทิโน สจฺจกิริยํ กโรนฺตีติ อาม ภนฺเต อตฺถิ โลเก สจฺจํ นาม สจฺเจน ภนฺเต นาคเสน สจฺจวาทิโน สจฺจกิริยํ กตฺวา เทวํ วสฺสาเปนฺติ อคฺคิํ นิพฺพาเปนฺติ วิสํ ปฏิหนนฺติ อญฺญมฺปิ วิวิธํ กตฺตพฺพํ กโรนฺตีติฯ เตน หิ มหาราช ยุชฺชติ สเมติ สิวิราชสฺส สจฺจพเลน ทิพฺพจกฺขูนิ อุปฺปนฺนานีติ สจฺจพเลน มหาราช อวตฺถุสฺมิํ ทิพฺพจกฺขุ อุปฺปชฺชติ สจฺจํ เยว ตตฺถ วตฺถุ ภวติ ทิพฺพจกฺขุสฺส อุปฺปาทายฯ>
      text <ยถา มหาราช เย เกจิ สตฺตา สจฺจมนุคายนฺติ มหาเมโฆ ปวสฺสตูติ เตสํ สห สจฺจมนุคีเตน มหาเมโฆ ปวสฺสติ อปิ นุ โข มหาราช อตฺถิ อากาเส วสฺสเหตุ สนฺนิจิโต เยน เหตุนา มหาเมโฆ ปวสฺสตีติ น หิ ภนฺเต สจฺจํ เยว ตตฺถ เหตุ ภวติ มหโต เมฆสฺส ปวสฺสนายาติฯ เอวเมว โข มหาราช นตฺถิ ตสฺส ปกติเหตุ สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ>
      text <ยถา วา ปน มหาราช เย เกจิ สตฺตา สจฺจมนุคายนฺติ ชลิตปชฺชลิตมหาอคฺคิกฺขนฺโธ ปฏินิวตฺตตูติ เตสํ สห สจฺจมนุคีเตน ชลิตปชฺชลิตมหาอคฺคิกฺขนฺโธ ขเณน ปฏินิวตฺตติฯ อปิ นุ โข มหาราช อตฺถิ ตสฺมิํ ชลิตปชฺชลิเต มหาอคฺคิกฺขนฺเธ เหตุ สนฺนิจิโต เยน เหตุนา ชลิตปชฺชลิตมหาอคฺคิกฺขนฺโธ ขเณน ปฏินิวตฺตตีติ น หิ ภนฺเต สจฺจํ เยว ตตฺถ วตฺถุ โหติ ตสฺส ชลิตปชฺชลิตสฺส มหาอคฺคิกฺขนฺธสฺส ขเณน ปฏินิวตฺตนายาติฯ เอวเมว โข มหาราช นตฺถิ ตสฺส ปกติเหตุ สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ>
      text <ยถา วา ปน มหาราช เย เกจิ สตฺตา สจฺจมนุคายนฺติ วิสํ หลาหลํ อคทํ ภวตูติฯ เตสํ สห สจฺจมนุคีเตน วิสํ หลาหลํ ขเณน อคทํ ภวติ อปิ นุ โข มหาราช อตฺถิ ตสฺมิํ หลาหลวิเส เหตุ สนฺนิจิโต เยน เหตุนา วิสํ หลาหลํ ขเณน อคทํ ภวตีติ น หิ ภนฺเต สจฺจํ เยว ตตฺถ เหตุ ภวติ วิสสฺส หลาหลสฺส ขเณน ปฏิฆาตายาติฯ เอวเมว โข มหาราช วินา ปกติเหตุํ สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ>
      text <จตุนฺนมฺปิ มหาราช อริยสจฺจานํ ปฏิเวธาย นตฺถญฺญํ วตฺถุ สจฺจํ วตฺถุํ กตฺวา จตฺตาริ อริยสจฺจานิ ปฏิวิชฺฌนฺตีติฯ อตฺถิ มหาราช จีนวิสเย จีนราชา โส มหาสมุทฺเท กีฬิตุกาโม จตุมาเส จตุมาเส สจฺจกิริยํ กตฺวา สห รเถน อนฺโตมหาสมุทฺเท โยชนํ ปวิสติ ตสฺส รถสีสสฺส ปุรโต ปุรโต มหาวาริกฺขนฺโธ ปฏิกฺกมติ นิกฺขนฺตสฺส ปุน โอตฺถรติ อปิ นุ โข มหาราช โส มหาสมุทฺโท สเทวมนุสฺเสนปิ โลเกน ปกติกายพเลน สกฺกา ปฏิกฺกมาเปตุนฺติ อติปริตฺตเกปิ ภนฺเต ตฬาเก อุทกํ น สกฺกา สเทวมนุสฺเสนปิ โลเกน ปกติกายพเลน ปฏิกฺกมาเปตุํ กิํ ปน มหาสมุทฺเท อุทกนฺติ อิมินาปิ มหาราช การเณน สจฺจพลํ ญาตพฺพํ นตฺถิ ตํ ฐานํ ยํ สจฺเจน น ปตฺตพฺพนฺติฯ>
      text <นคเร มหาราช ปาฏลิปุตฺเต อโสโก ธมฺมราชา สเนคมชานปทอมจฺจภฏพลมหามตฺเตหิ ปริวุโต คงฺคํ นทิํ นวสลิลสมฺปุณฺณํ สมติตฺถิกํ สมฺภริตํ ปญฺจโยชนสตายามํ โยชนปุถุลํ สนฺทมานํ ทิสฺวา อมจฺเจ เอวมาห อตฺถิ โกจิ ภเณ สมตฺโถ โย อิมํ มหาคงฺคํ ปฏิโสตํ สนฺทาเปตุนฺติฯ อมจฺจา อาหํสุ ทุกฺกรํ เทวาติฯ>
      text <ตสฺมิํ เยว คงฺคากูเล ฐิตา พนฺธุมตี นาม คณิกา อสฺโสสิ รญฺญา กิร เอวํ วุตฺตํ สกฺกา นุ โข อิมํ มหาคงฺคํ ปฏิโสตํ สนฺทาเปตุนฺติ สา เอวมาห อหญฺหิ นคเร ปาฏลิปุตฺเต คณิกา รูปูปชีวินี อนฺติมชีวิกา มม ตาว ราชา สจฺจกิริยํ ปสฺสตูติฯ อถ สา สจฺจกิริยํ อกาสิ สห ตสฺสา สจฺจกิริยาย ขเณน สา มหาคงฺคา คฬคฬายนฺตี ปฏิโสตํ สนฺทิตฺถ มหโต ชนกายสฺส ปสฺสโตฯ>
      text <อถ ราชา คงฺคาย อาวฏฺฏอูมิเวคชนิตํ หลาหลสทฺทํ สุตฺวา วิมฺหิโต อจฺฉริยพฺภุตชาโต อมจฺเจ เอวมาห กิสฺสายํ ภเณ มหาคงฺคา ปฏิโสตํ สนฺทตีติ พนฺธุมตี มหาราช คณิกา ตว วจนํ สุตฺวา สจฺจกิริยํ อกาสิ ตสฺสา สจฺจกิริยาย มหาคงฺคา อุทฺธํมุขา สนฺทตีติฯ>
      text <อถ สํวิคฺคหทโย ราชา ตุริตตุริโต สยํ คนฺตฺวา ตํ คณิกํ ปุจฺฉิ สจฺจํ กิร เช ตยา สจฺจกิริยาย อยํ คงฺคา ปฏิโสตํ สนฺทาปิตาติ อาม เทวาติฯ ราชา อาห กิํ เต ตตฺถ พลํ อตฺถิ โก วา เต วจนํ อาทิยติ อนุมฺมตฺโต เกน ตฺวํ พเลน อิมํ มหาคงฺคํ ปฏิโสตํ สนฺทาเปสีติ สา อาห สจฺจพเลนาหํ มหาราช อิมํ มหาคงฺคํ ปฏิโสตํ สนฺทาเปสินฺติฯ ราชา อาห กิํ เต สจฺจพลํ อตฺถิ โจริยา ธุตฺติยา อสติยา ฉินฺนิกาย ปาปิยา ภินฺนสีลาย หิริอติกฺกนฺติกาย อนฺธชนปโลภิกายาติฯ สจฺจํ มหาราช ตาทิสิกา อหํ ตาทิสิกายปิ เม มหาราช สจฺจกิริยา อตฺถิ ยายาหํ อิจฺฉมานา สเทวกมฺปิ โลกํ ปริวตฺเตยฺยนฺติฯ ราชา อาห กตมา ปน สา โหติ สจฺจกิริยา อิงฺฆ มํ สาเวหีติฯ โย เม มหาราช ธนํ เทติ ขตฺติโย วา พฺราหฺมโณ วา เวสฺโส วา สุทฺโท วา อญฺโญ วา โกจิ เตสํ สมกํ เยว อุปฏฺฐหามิ ขตฺติโยติ วิเสโส นตฺถิ สุทฺโทติ อติมญฺญนา นตฺถิ อนุนยปฺปฏิฆวิปฺปมุตฺตา ธนสฺสามิกํ ปริจรามิ เอสา เม เทว สจฺจกิริยา ยายาหํ อิมํ มหาคงฺคํ ปฏิโสตํ สนฺทาเปสินฺติฯ>
      text <อิติปิ มหาราช สจฺเจ ฐิตา น กิญฺจิ อตฺถํ น วินฺทนฺติฯ ทินฺนานิ จ มหาราช สิวิราเชน ยาจกสฺส จกฺขูนิ ทิพฺพจกฺขูนิ จ อุปฺปนฺนานิ ตญฺจ สจฺจกิริยายฯ ยํ ปน สุตฺเต วุตฺตํ มํสจกฺขุสฺมิํ นฏฺเฐ อเหตุสฺมิํ อวตฺถุสฺมิํ นตฺถิ ทิพฺพจกฺขุสฺส อุปฺปาโทติฯ ตํ ภาวนามยํ จกฺขุํ สนฺธาย วุตฺตํ เอวเมตํ มหาราช ธาเรหีติฯ สาธุ ภนฺเต นาคเสน สุนิพฺเพฐิโต ปญฺโห สุนิทฺทิฏฺโฐ นิคฺคโห สุมทฺทิตา ปรวาทา เอวเมตํ ตถา สมฺปฏิจฺฉามีติฯ>
      stand <สิวิราชจกฺขุทานปญฺโห ปญฺจโมฯ>
    text <๖ คพฺภาวกฺกนฺติปญฺโห>
      text <๖>, <ภนฺเต นาคเสน ภาสิตมฺเปตํ ภควตา ติณฺณํ โข ปน ภิกฺขเว สนฺนิปาตา คพฺภสฺส อวกฺกนฺติ โหติ อิธ มาตาปิตโร จ สนฺนิปติตา โหนฺติ มาตา จ อุตุนี โหติ คนฺธพฺโพ จ ปจฺจุปฏฺฐิโต โหติ อิเมสํ โข ภิกฺขเว ติณฺณํ สนฺนิปาตา คพฺภสฺส อวกฺกนฺติ โหตีติ อเสสวจนเมตํ นิสฺเสสวจนเมตํ นิปฺปริยายวจนเมตํ อรหสฺสวจนเมตํ สเทวมนุสฺสานํ มชฺเฌ นิสีทิตฺวา ภณิตํ อยญฺจ ทฺวินฺนํ สนฺนิปาตา คพฺภสฺส อวกฺกนฺติ ทิสฺสติ ทุกูเลน ตาปเสน ปาริกาย ตาปสิยา อุตุนิกาเล ทกฺขิเณน หตฺถงฺคุฏฺเฐน นาภิ ปรามฏฺฐา ตสฺส เตน นาภิปรามสเนน สามกุมาโร นิพฺพตฺโตฯ มาตงฺเคนาปิ อิสินา พฺราหฺมณกญฺญาย อุตุนิกาเล ทกฺขิเณน หตฺถงฺคุฏฺเฐน นาภิ ปรามฏฺฐา ตสฺส เตน นาภิปรามสเนน มณฺฑพฺโย นาม มาณวโก นิพฺพตฺโตติฯ ยทิ ภนฺเต นาคเสน ภควตา ภณิตํ ติณฺณํ โข ปน ภิกฺขเว สนฺนิปาตา คพฺภสฺส อวกฺกนฺติ โหตีติฯ เตน หิ สาโม จ กุมาโร มณฺฑพฺโย จ มาณวโก อุโภปิ เต นาภิปรามสเนน นิพฺพตฺตาติ ยํ วจนํ ตํ มิจฺฉาฯ ยทิ ภนฺเต ตถาคเตน ภณิตํ สาโม จ กุมาโร มณฺฑพฺโย จ มาณวโก นาภิปรามสเนน นิพฺพตฺตาติ เตน หิ ติณฺณํ โข ปน ภิกฺขเว สนฺนิปาตา คพฺภสฺส อวกฺกนฺติ โหตีติ ยํ วจนํ ตมฺปิ มิจฺฉาฯ อยมฺปิ อุภโต โกฏิโก ปญฺโห สุคมฺภีโร สุนิปุโณ วิสโย พุทฺธิมนฺตานํ โส ตวานุปฺปตฺโต ฉินฺท วิมติปถํ ธาเรหิ ญาณวรปฺปชฺโชตนฺติฯ>
      text <ภาสิตมฺเปตํ มหาราช ภควตา ติณฺณํ โข ปน ภิกฺขเว สนฺนิปาตา คพฺภสฺส อวกฺกนฺติ โหติ อิธ มาตาปิตโร จ สนฺนิปติตา โหนฺติ มาตา จ อุตุนี โหติ คนฺธพฺโพ จ ปจฺจุปฏฺฐิโต โหติ เอวํ ติณฺณํ สนฺนิปาตา คพฺภสฺส อวกฺกนฺติ โหตีติฯ ภณิตญฺจ สาโม จ กุมาโร มณฺฑพฺโย จ มาณวโก นาภิปรามสเนน นิพฺพตฺตาติฯ เตน หิ ภนฺเต นาคเสน เยน การเณน ปญฺโห สุวินิจฺฉิโต โหติ เตน การเณน มํ สญฺญาเปหีติฯ>
      text <สุตปุพฺพํ ปน ตยา มหาราช สํกิจฺโจ จ กุมาโร อิสิสิงฺโค จ ตาปโส เถโร จ กุมารกสฺสโป อิมินา นาม เต นิพฺพตฺตาติ อาม ภนฺเต สุยฺยติ อพฺภุคฺคตา เตสํ ชาติ ทฺเว มิคเธนุโย ตาว อุตุนิกาเล ทฺวินฺนํ ตาปสานํ ปสฺสาวฏฺฐานํ อาคนฺตฺวา สสมฺภวํ ปสฺสาวํ ปิวิํสุ เตน ปสฺสาวสมฺภเวน สํกิจฺโจ จ กุมาโร อิสิสิงฺโค จ ตาปโส นิพฺพตฺตาฯ เถรสฺส อุทายิสฺส ภิกฺขุนุปสฺสยํ อุปคตสฺส รตฺตจิตฺเตน ภิกฺขุนิยา องฺคชาตํ อุปนิชฺฌายนฺตสฺส สมฺภวํ กาสาเว มุจฺจิฯ อถ โข อายสฺมา อุทายิ ตํ ภิกฺขุนิํ เอตทโวจ คจฺฉ ภคินิ อุทกํ อาหร อนฺตรวาสกํ โธวิสฺสามีติฯ อาหรยฺย อหเมว โธวิสฺสามีติฯ ตโต สา ภิกฺขุนี อุตุนิสมเย ตํ สมฺภวํ เอกเทสํ มุเขน อคฺคเหสิ เอกเทสํ องฺคชาเต ปกฺขิปิ เตน เถโร กุมารกสฺสโป นิพฺพตฺโตติ เอตํ ชโน อาหาติฯ>
      text <อปิ นุ โข ตฺวํ มหาราช สทฺทหสิ ตํ วจนนฺติ อาม ภนฺเต พลวํ ตตฺถ มยํ การณํ อุปลภาม เยน มยํ การเณน สทฺทหาม อิมินา การเณน นิพฺพตฺตาติฯ กิํ ปเนตฺถ มหาราช การณนฺติ สุปริกมฺมกเต ภนฺเต กลเล พีชํ นิปติตฺวา ขิปฺปํ สํวิรุหตีติ ฯ อาม มหาราชาติฯ เอวเมว โข ภนฺเต สา ภิกฺขุนี อุตุนี สมานา สณฺฐิเต กลเล รุหิเร ปจฺฉินฺนเวเค ฐิตาย ธาตุยา ตํ สมฺภวํ คเหตฺวา ตสฺมิํ กลเล ปกฺขิปิ เตน ตสฺสา คพฺโภ สณฺฐาสิ เอวํ ตตฺถ การณํ ปจฺเจม เตสํ นิพฺพตฺติยาติฯ เอวเมตํ มหาราช ตถา สมฺปฏิจฺฉามิ โยนิปฺปเวเสน คพฺโภ สมฺภวตีติฯ สมฺปฏิจฺฉสิ ปน ตฺวํ มหาราช เถรสฺส กุมารกสฺสปสฺส คพฺภาวกฺกมนนฺติ อาม ภนฺเตติฯ สาธุ มหาราช ปจฺจาคโตสิ มม วิสยํ เอกวิเธนปิ คพฺภาวกฺกนฺติํ กถยนฺโต มมานุพลํ ภวิสฺสสิ อถ ยา ปน ตา ทฺเว มิคเธนุโย ปสฺสาวํ ปิวิตฺวา คพฺภํ ปฏิลภิํสุ ตาสํ ตฺวํ สทฺทหสิ คพฺภสฺสาวกฺกมนนฺติ อาม ภนฺเต ยํ กิญฺจิ ภุตฺตํ ปีตํ ขายิตํ เลหิตํ สพฺพํ ตํ กลลํ โอสรติ ฐานคตํ วุฑฺฒิมาปชฺชติฯ ยถา ภนฺเต นาคเสน ยา กาจิ สริตา นาม สพฺพา ตา มหาสมุทฺทํ โอสรนฺติ ฐานคตา วุฑฺฒิมาปชฺชนฺติฯ เอวเมว โข ภนฺเต นาคเสน ยํ กิญฺจิ ภุตฺตํ ปีตํ ขายิตํ เลหิตํ สพฺพํ ตํ กลลํ โอสรติ ฐานคตํ วุฑฺฒิมาปชฺชติ เตนาหํ การเณน สทฺทหามิ มุขคเตนปิ คพฺภสฺส อวกฺกนฺติ โหตีติฯ สาธุ มหาราช คาฬฺหตรํ อุปคโตสิ มม วิสยํ มุขปาเนนปิ ทฺวยสนฺนิปาโต ภวติฯ สํกิจฺจสฺส จ มหาราช กุมารสฺส อิสิสิงฺคสฺส จ ตาปสสฺส เถรสฺส จ กุมารกสฺสปสฺส คพฺภาวกฺกมนํ สมฺปฏิจฺฉสีติ อาม ภนฺเต สนฺนิปาโต โอสรตีติฯ>
      text <สาโมปิ มหาราช กุมาโร มณฺฑพฺโยปิ มาณวโก ตีสุ สนฺนิปาเตสุ อนฺโตคธา เอกรสา เยว ปุริเมน ตตฺถ การณํ วกฺขามิฯ ทุกูโล จ มหาราช ตาปโส ปาริกา จ ตาปสี อุโภปิ เต อรญฺญวาสา อเหสุํ ปวิเวกาธิมุตฺตา อุตฺตมตฺถคเวสกา ตปเตเชน ยาว พฺรหฺมโลกํ สนฺตาเปสุํ ฯ เตสํ ตทา สกฺโก เทวานมินฺโท สายํ ปาตํ อุปฏฺฐานํ อาคจฺฉติฯ โส เตสํ ครุกตเมตฺตตาย อุปธาเรนฺโต อทฺทส อนาคตมทฺธาเน ทฺวินฺนมฺปิ เตสํ จกฺขูนํ อนฺตรธานํ ทิสฺวา เต เอวมาห เอกํ เม โภนฺโต วจนํ กโรถ สาธุ เอกํ ปุตฺตํ ชเนยฺยาถ โส ตุมฺหากํ อุปฏฺฐาโก ภวิสฺสติ อาลมฺพโน จาติฯ อลํ โกสิย มา เอวํ ภณีติฯ เต ตสฺส ตํ วจนํ น สมฺปฏิจฺฉิํสุฯ อนุกมฺปโก อตฺถกาโม สกฺโก เทวานมินฺโท ทุติยมฺปิ…เป … ตติยมฺปิ เต เอวมาห เอกํ เม โภนฺโต วจนํ กโรถ สาธุ เอกํ ปุตฺตํ ชเนยฺยาถ โส ตุมฺหากํ อุปฏฺฐาโก ภวิสฺสติ อาลมฺพโน จาติฯ ตติยมฺปิ เต อาหํสุ อลํ โกสิย มา ตฺวํ โข อมฺเห อนตฺเถ นิโยเชหิ กทายํ กาโย น ภิชฺชิสฺสติ ภิชฺชตุ อยํ กาโย เภทนธมฺโม ภิชฺชนฺติยาปิ ธรณิยา ปตนฺเตปิ เสลสิขเร ผลนฺเตปิ อากาเส ปตนฺเตปิ จนฺทิมสูริเย เนว มยํ โลกธมฺเมหิ มิสฺสยิสฺสาม มา ตฺวํ อมฺหากํ สมฺมุขภาวํ อุปคจฺฉ อุปคตสฺส เต เอโส วิสฺสาโส อนตฺถจโร ตฺวํ มญฺเญติฯ>
      text <ตโต สกฺโก เทวานมินฺโท เตสํ มนํ อลภมาโน ครุกโต ปญฺชลิโก ปุน ยาจิ ยทิ เม วจนํ น อุสฺสหถ กาตุํ ยทา ตาปสี อุตุนี โหติ ปุปฺผวตี ตทา ตฺวํ ภนฺเต ทกฺขิเณน หตฺถงฺคุฏฺเฐน นาภิํ ปรามเสยฺยาสิ เตน สา คพฺภํ ลจฺฉติ สนฺนิปาโต เยเวส คพฺภาวกฺกนฺติยาติฯ สกฺโกมหํ โกสิย ตํ วจนํ กาตุํ น ตาวตเกน อมฺหากํ ตโป ภิชฺชติ โหตูติ สมฺปฏิจฺฉิํสุฯ ตาย จ ปน เวลาย เทวภวเน อตฺถิ เทวปุตฺโต อุสฺสนฺนกุสลมูโล ขีณายุโก อายุกฺขยปฺปตฺโต ยทิจฺฉกํ สมตฺโถ โอกฺกมิตุํ อปิ จกฺกวตฺติกุเลปิฯ อถ สกฺโก เทวานมินฺโท ตํ เทวปุตฺตํ อุปสงฺกมิตฺวา เอวมาห เอหิ โข มาริส สุปภาโต เต ทิวโส อตฺถสิทฺธิ อุปคตา ยมหํ เต อุปฏฺฐานมาคมิํ รมณีเย เต โอกาเส วาโส ภวิสฺสติ ปติรูเป กุเล ปฏิสนฺธิ ภวิสฺสติ สุนฺทเรหิ มาตาปิตูหิ วฑฺเฒตพฺโพ เอหิ เม วจนํ กโรหีติ ยาจิฯ ทุติยมฺปิ…เป … ตติยมฺปิ ยาจิ สิรสิ ปญฺชลิกโตฯ>
      text <ตโต โส เทวปุตฺโต เอวมาห กตมํ ตํ มาริส กุลํ ยํ ตฺวํ อภิกฺขณํ กิตฺตยสิ ปุนปฺปุนนฺติฯ ทุกูโล จ ตาปโส ปาริกา จ ตาปสีติฯ โส ตสฺส วจนํ สุตฺวา ตุฏฺโฐ สมฺปฏิจฺฉิ สาธุ มาริส โย ตว ฉนฺโท โส โหตุ อากงฺขมาโน อหํ มาริส ปตฺถิเต กุเล อุปฺปชฺเชยฺยํ กิมฺหิ กุเล อุปฺปชฺชามิ อณฺฑเช วา ชลาพุเช วา สํเสทเช วา โอปปาติเก วาติ ชลาพุชาย มาริส โยนิยา อุปฺปชฺชาหีติฯ อถ สกฺโก เทวานมินฺโท อุปฺปตฺติทิวสํ วิคเณตฺวา ทุกูลสฺส ตาปสสฺส อาโรเจสิ อสุกสฺมิํ นาม ทิวเส ตาปสี อุตุนี ภวิสฺสติ ปุปฺผวตี ตทา ตฺวํ ภนฺเต ทกฺขิเณน หตฺถงฺคุฏฺเฐน นาภิํ ปรามเสยฺยาสีติฯ ตสฺมิํ มหาราช ทิวเส ตาปสี จ อุตุนี ปุปฺผวตี อโหสิ เทวปุตฺโต จ ตตฺถูปโค ปจฺจุปฏฺฐิโต อโหสิ ตาปโส จ ทกฺขิเณน หตฺถงฺคุฏฺเฐน ตาปสิยา นาภิํ ปรามสิ อิติ เต ตโย สนฺนิปาตา อเหสุํ นาภิปรามสเนน ตาปสิยา ราโค อุทปาทิ โส ปนสฺสา ราโค นาภิปรามสนํ ปฏิจฺจ มา ตฺวํ สนฺนิปาตํ อชฺฌาจารเมว มญฺญิ อูหสนมฺปิ สนฺนิปาโต อุลฺลปนมฺปิ สนฺนิปาโต อุปนิชฺฌายนมฺปิ สนฺนิปาโต ปุพฺพภาคภาวโต ราคสฺส อุปฺปาทาย อามสเนน สนฺนิปาโต ชายติ สนฺนิปาตา โอกฺกมนํ โหตีติฯ>
      text <อนชฺฌาจาเรปิ มหาราช ปรามสเนน คพฺภาวกฺกนฺติ โหติฯ ยถา มหาราช อคฺคิ ชลมาโน อปรามสโนปิ อุปคตสฺส สีตํ พฺยปหนฺติ เอวเมว โข มหาราช อนชฺฌาจาเรปิ ปรามสเนน คพฺภาวกฺกนฺติ โหติฯ>
      text <จตุนฺนํ มหาราช วเสน สตฺตานํ คพฺภาวกฺกนฺติ โหติ กมฺมวเสน โยนิวเสน กุลวเสน อายาจนวเสน อปิ จ สพฺเพเปเต สตฺตา กมฺมสมฺภวา กมฺมสมุฏฺฐานา ฯ>
      text <กถํ มหาราช กมฺมวเสน สตฺตานํ คพฺภาวกฺกนฺติ โหติ อุสฺสนฺนกุสลมูลา มหาราช สตฺตา ยทิจฺฉกํ อุปฺปชฺชนฺติ ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา เทเวสุ วา อณฺฑชาย วา โยนิยา ชลาพุชาย วา โยนิยา สํเสทชาย วา โยนิยา โอปปาติกาย วา โยนิยาฯ ยถา มหาราช ปุริโส อฑฺโฒ มหทฺธโน มหาโภโค ปหูตชาตรูปรชโต ปหูตวิตฺตูปกรโณ ปหูตธนธญฺโญ ปหูตญาติปกฺโข ทาสิํ วา ทาสํ วา เขตฺตํ วา วตฺถุํ วา คามํ วา นิคมํ วา ชนปทํ วา ยํ กิญฺจิ มนสา อภิปตฺถิตํ ยทิจฺฉกํ ทฺวิคุณติคุณมฺปิ ธนํ ทตฺวา กิณาติ เอวเมว โข มหาราช อุสฺสนฺนกุสลมูลา สตฺตา ยทิจฺฉกํ อุปฺปชฺชนฺติ ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา เทเวสุ วา อณฺฑชาย วา โยนิยา ชลาพุชาย วา โยนิยา สํเสทชย วา โยนิยา โอปปาติกาย วา โยนิยาฯ เอวํ กมฺมวเสน สตฺตานํ คพฺภาวกฺกนฺติ โหติฯ>
      text <กถํ โยนิวเสน สตฺตานํ คพฺภาวกฺกนฺติ โหติ กุกฺกุฏานํ มหาราช วาเตน คพฺภาวกฺกนฺติ โหติฯ พลากานํ เมฆสทฺเทน คพฺภาวกฺกนฺติ โหติฯ สพฺเพปิ เทวา อคพฺภเสยฺยกา สตฺตา เยว เตสํ นานาวณฺเณน คพฺภาวกฺกนฺติ โหติฯ ยถา มหาราช มนุสฺสา นานาวณฺเณน มหิยา จรนฺติ เกจิ ปุรโต ปฏิจฺฉาเทนฺติ เกจิ ปจฺฉโต ปฏิจฺฉาเทนฺติ เกจิ นคฺคา โหนฺติ เกจิ ภณฺฑู โหนฺติ เสตปฏธรา เกจิ โมฬิพทฺธา โหนฺติ เกจิ ภณฺฑู กาสาววสนา โหนฺติ เกจิ กาสาววสนา โมฬิพทฺธา โหนฺติ เกจิ ชฏิโน วากจีรธรา โหนฺติ เกจิ จมฺมวสนา โหนฺติ เกจิ รสฺมิโย นิวาเสนฺติ สพฺเพเปเต มนุสฺสา นานาวณฺเณน มหิยา จรนฺติ เอวเมว โข มหาราช สตฺตา เยว เต สพฺเพ เตสํ นานาวณฺเณน คพฺภาวกฺกนฺติ โหติฯ เอวํ โยนิวเสน สตฺตานํ คพฺภาวกฺกนฺติ โหติฯ>
      text <กถํ กุลวเสน สตฺตานํ คพฺภาวกฺกนฺติ โหติ กุลํ นาม มหาราช จตฺตาริ กุลานิ อณฺฑชํ ชลาพุชํ สํเสทชํ โอปปาติกํฯ ยทิ ตตฺถ คนฺธพฺโพ ยโต กุโตจิ อาคนฺตฺวา อณฺฑเช กุเล อุปฺปชฺชติ โส ตตฺถ อณฺฑโช โหติ…เป … ชลาพุเช กุเล…เป … สํเสทเช กุเล…เป … โอปปาติเก กุเล อุปฺปชฺชติ โส ตตฺถ โอปปาติโก โหติฯ เตสุ เตสุ กุเลสุ ตาทิสา เยว สตฺตา สมฺภวนฺติฯ ยถา มหาราช หิมวติ เนรุปพฺพตํ เย เกจิ มิคปกฺขิโน อุเปนฺติ สพฺเพ เต สกวณฺณํ วิชหิตฺวา สุวณฺณวณฺณา โหนฺติ เอวเมว โข มหาราช โย โกจิ คนฺธพฺโพ ยโต กุโตจิ อาคนฺตฺวา อณฺฑชํ โยนิํ อุปคนฺตฺวา สภาววณฺณํ วิชหิตฺวา อณฺฑโช โหติ…เป … ชลาพุชํ…เป … สํเสทชํ…เป … โอปปาติกํ โยนิํ อุปคนฺตฺวา สภาววณฺณํ วิชหิตฺวา โอปปาติโก โหติ เอวํ กุลวเสน สตฺตานํ คพฺภาวกฺกนฺติ โหติฯ>
      text <กถํ อายาจนวเสน สตฺตานํ คพฺภาวกฺกนฺติ โหติ อิธ มหาราช กุลํ โหติ อปุตฺตกํ พหุสาปเตยฺยํ สทฺธํ ปสนฺนํ สีลวนฺตํ กลฺยาณธมฺมํ ตปนิสฺสิตํ เทวปุตฺโต จ อุสฺสนฺนกุสลมูโล จวนธมฺโม โหติฯ อถ สกฺโก เทวานมินฺโท ตสฺส กุลสฺส อนุกมฺปาย ตํ เทวปุตฺตํ อายาจติ ปณิเธหิ มาริส อสุกสฺส กุลสฺส มเหสิยา กุจฺฉินฺติฯ โส ตสฺส อายาจนเหตุ ตํ กุลํ ปณิเธติฯ ยถา มหาราช มนุสฺสา ปุญฺญกามา สมณํ มโนภาวนียํ อายาจิตฺวา เคหํ อุปเนนฺติ อยํ อุปคนฺตฺวา สพฺพสฺส กุลสฺส สุขาวโห ภวิสฺสตีติฯ เอวเมว โข มหาราช สกฺโก เทวานมินฺโท ตํ เทวปุตฺตํ อายาจิตฺวา ตํ กุลํ อุปเนติฯ เอวํ อายาจนวเสน สตฺตานํ คพฺภาวกฺกนฺติ โหติฯ>
      text <สาโม มหาราช กุมาโร สกฺเกน เทวานมินฺเทน อายาจิโต ปาริกาย ตาปสิยา กุจฺฉิํ โอกฺกนฺโตฯ สาโม มหาราช กุมาโร กตปุญฺโญ มาตาปิตโร สีลวนฺโต กลฺยาณธมฺมา อายาจโก สกฺโก ติณฺณํ เจโตปณิธิยา สาโม กุมาโร นิพฺพตฺโตฯ อิธ มหาราช นยกุสโล ปุริโส สุกฏฺเฐ อนูปเขตฺเต พีชํ โรเปยฺย อปิ นุ ตสฺส พีชสฺส อนฺตรายํ วิวชฺเชนฺตสฺส วุฑฺฒิยา โกจิ อนฺตราโย ภเวยฺยาติ น หิ ภนฺเต นิรุปฆาตํ พีชํ ขิปฺปํ สํวิรุเหยฺยาติฯ เอวเมว โข มหาราช สาโม กุมาโร มุตฺโต อุปฺปนฺนนฺตราเยหิ ติณฺณํ เจโตปณิธิยา นิพฺพตฺโตฯ>
      text <อปิ นุ โข มหาราช สุตปุพฺพํ ตยา อิสีนํ มโนปโทเสน อิทฺโธ ผีโต มหาชนปโท สชโน สมุจฺฉินฺโนติ อาม ภนฺเต สุยฺยติฯ มหิยา ทณฺฑการญฺญํ มชฺฌารญฺญํ กาลิงฺคารญฺญํ มาตงฺคารญฺญํ สพฺพํ ตํ อรญฺญํ อรญฺญภูตํ สพฺเพเปเต ชนปทา อิสีนํ มโนปโทเสน ขยํ คตาติฯ ยทิ มหาราช เตสํ มโนปโทเสน สุสมิทฺธา ชนปทา อุจฺฉิชฺชนฺติ อปิ นุ โข เตสํ มโนปสาเทน กิญฺจิ นิพฺพตฺเตยฺยาติ อาม ภนฺเตติฯ เตน หิ มหาราช สาโม กุมาโร ติณฺณํ พลวนฺตานํ เจโตปสาเทน นิพฺพตฺโต อิสินิมฺมิโต เทวนิมฺมิโต ปุญฺญนิมฺมิโตติฯ เอวเมตํ มหาราช ธาเรหิฯ>
      text <ตโยเม มหาราช เทวปุตฺตา สกฺเกน เทวานมินฺเทน อายาจิตา กุลํ อุปฺปนฺนาฯ กตเม ตโย สาโม กุมาโร มหาปนาโท กุสราชา ตโยเปเต โพธิสตฺตาติฯ สุนิทฺทิฏฺฐา ภนฺเต นาคเสน คพฺภาวกฺกนฺติ สุกถิตํ การณํ อนฺธกาโร อาโลโก กโต ชฏา วิชฏิตา นิจฺฉุทฺธา ปรวาทา เอวเมตํ ตถา สมฺปฏิจฺฉามีติฯ>
      stand <คพฺภาวกฺกนฺติปญฺโห ฉฏฺโฐฯ>
    text <๗ สทฺธมฺมนฺตรธานปญฺโห>
      text <๗>, <ภนฺเต นาคเสน ภาสิตมฺเปตํ ภควตา ปญฺเจว ทานิ อานนฺท วสฺสสตานิ สทฺธมฺโม ฐสฺสตีติฯ ปุน จ ปรินิพฺพานสมเย สุภทฺเทน ปริพฺพาชเกน ปญฺหํ ปุฏฺเฐน ภควตา ภณิตํ อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติ อเสสวจนเมตํ นิสฺเสสวจนเมตํ นิปฺปริยายวจนเมตํฯ ยทิ ภนฺเต นาคเสน ตถาคเตน ภณิตํ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติ เตน หิ อสุญฺโญ โลโก อรหนฺเตหิ อสฺสาติ ยํ วจนํ ตํ มิจฺฉาฯ ยทิ ตถาคเตน ภณิตํ อสุญฺโญ โลโก อรหนฺเตหิ อสฺสาติ เตน หิ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห คหนโตปิ คหนตโร พลวโตปิ พลวตโร คณฺฐิโตปิ คณฺฐิตโร โส ตวานุปฺปตฺโต ตตฺถ เต ญาณพลวิปฺผารํ ทสฺเสหิ มกโร วิย สาครพฺภนฺตรคโตติฯ>
      text <ภาสิตมฺเปตํ มหาราช ภควตา ปญฺเจว ทานิ อานนฺท วสฺสสตานิ สทฺธมฺโม ฐสฺสตีติฯ ปรินิพฺพานสมเย จ สุภทฺทสฺส ปริพฺพาชกสฺส ภณิตํ อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติฯ ตญฺจ ปน มหาราช ภควโต วจนํ นานตฺถญฺเจว โหติ นานาพฺยญฺชนญฺจ อยํ สาสนปริจฺเฉโท อยํ ปฏิปตฺติ ปริทีปนาติ ทูรํ วิวชฺชิตา เต อุโภ อญฺญมญฺญํฯ ยถา มหาราช นภํ ปถวิโต ทูรํ วิวชฺชิตํ นิรยํ สคฺคโต ทูรํ วิวชฺชิตํ กุสลํ อกุสลโต ทูรํ วิวชฺชิตํ สุขํ ทุกฺขโต ทูรํ วิวชฺชิตํฯ เอวเมว โข มหาราช เต อุโภ อญฺญมญฺญํ ทูรํ วิวชฺชิตาฯ>
      text <อปิ จ มหาราช มา เต ปุจฺฉา โมฆา อสฺส รสโต เต สํสนฺทิตฺวา กถยิสฺสามิ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติ ยํ ภควา อาห ตํ ขยํ ปริทีปยนฺโต เสสกํ ปริจฺฉินฺทิ วสฺสสหสฺสํ อานนฺท สทฺธมฺโม ติฏฺเฐยฺย สเจ ภิกฺขุนิโย น ปพฺพาเชยฺยุํฯ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติฯ อปิ นุ โข มหาราช ภควา เอวํ วทนฺโต สทฺธมฺมสฺส อนฺตรธานํ วา วเทติ อภิสมยํ วา ปฏิกฺโกสตีติ น หิ ภนฺเตติฯ นฏฺฐํ มหาราช ปริกิตฺตยนฺโต เสสกํ ปริทีปยนฺโต ปริจฺฉินฺทิฯ ยถา มหาราช ปุริโส นฏฺฐายิโก สพฺพเสสกํ คเหตฺวา ชนสฺส ปริทีเปยฺย เอตฺตกํ เม ภณฺฑํ นฏฺฐํ อิทํ เสสกนฺติ ฯ เอวเมว โข มหาราช ภควา นฏฺฐํ ปริทีปยนฺโต เสสกํ เทวมนุสฺสานํ กเถสิ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติฯ ยํ ปน มหาราช ภควตา ภณิตํ ปญฺเจว ทานิ อานนฺท วสฺสสตานิ สทฺธมฺโม ฐสฺสตีติ สาสนปริจฺเฉโท เอโสฯ>
      text <ยํ ปน ปรินิพฺพานสมเย สุภทฺทสฺส ปริพฺพาชกสฺส สมเณ ปริกิตฺตยนฺโต อาห อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติ ปฏิปตฺติปริทีปนา เอสา ตฺวํ ปน ตํ ปริจฺเฉทญฺจ ปริทีปนญฺจ เอกรสํ กโรสิฯ ยทิ ปน เต ฉนฺโท เอกรสํ กตฺวา กถยิสฺสามิ สาธุกํ สุโณหิ มนสิกโรหิ อวิกฺขิตฺตมานโส ฯ>
      text <อิธ มหาราช ตฬาโก ภเวยฺย นวสลิลสมฺปุณฺโณ สมฺมุขมุตฺตริยมาโน ปริจฺฉินฺโน ปริวฏุมกโต อปริยาทิณฺเณ เยว ตสฺมิํ ตฬาเก อุทกูปริ มหาเมโฆ อปราปรํ อนุปฺปพนฺโธ อภิวสฺเสยฺย อปิ นุ โข มหาราช ตสฺมิํ ตฬาเก อุทกํ ปริกฺขยํ ปริยาทานํ คจฺเฉยฺยาติ น หิ ภนฺเตติฯ เกน การเณน มหาราชาติ เมฆสฺส ภนฺเต อนุปฺปพนฺธตายาติฯ เอวเมว โข มหาราช ชินสาสนวรสทฺธมฺมตฬาโก อาจารสีลคุณวตฺตปฏิปตฺติวิมลนวสลิลสมฺปุณฺโณ อุตฺตริยมาโน ภวคฺคมภิภวิตฺวา ฐิโตฯ ยทิ ตตฺถ พุทฺธปุตฺตา อาจารสีลคุณวตฺตปฏิปตฺติเมฆวสฺสํ อปราปรํ อนุปฺปพนฺธาเปยฺยุํ อภิวสฺสาเปยฺยุํฯ เอวมิทํ ชินสาสนวรสทฺธมฺมตฬาโก จิรํ ทีฆมทฺธานํ ติฏฺเฐยฺย อรหนฺเตหิ โลโก อสุญฺโญ ภเวยฺย อิมมตฺถํ ภควตา สนฺธาย ภาสิตํ อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติฯ>
      text <อิธ ปน มหาราช มหติ มหาอคฺคิกฺขนฺเธ ชลมาเน อปราปรํ สุกฺขติณกฏฺฐโคมยานิ อุปสํหเรยฺยุํ อปิ นุ โข โส มหาราช อคฺคิกฺขนฺโธ นิพฺพาเยยฺยาติ น หิ ภนฺเต ภิยฺโย ภิยฺโย โส อคฺคิกฺขนฺโธ ชเลยฺย ภิยฺโย ภิยฺโย ปภาเสยฺยาติฯ เอวเมว โข มหาราช ทสสหสฺสิยา โลกธาตุยา ชินสาสนวรมฺปิ อาจารสีลคุณวตฺตปฏิปตฺติยา ชลติ ปภาสติฯ ยทิ ปน มหาราช ตทุตฺตริํ พุทฺธปุตฺตา ปญฺจหิ ปธานิยงฺเคหิ สมนฺนาคตา สตตมปฺปมตฺตา ปทเหยฺยุํ ตีสุ สิกฺขาสุ ฉนฺทชาตา สิกฺเขยฺยุํ จาริตฺตญฺจ สีลํ สมตฺตํ ปริปูเรยฺยุํ เอวมิทํ ชินสาสนวรํ ภิยฺโย ภิยฺโย จิรํ ทีฆมทฺธานํ ติฏฺเฐยฺย อสุญฺโญ โลโก อรหนฺเตหิ อสฺสาติ อิมมตฺถํ ภควตา สนฺธาย ภาสิตํ อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติฯ>
      text <อิธ ปน มหาราช สินิทฺธสมสุมชฺชิตสปฺปภาสวิมลาทาสํ สณฺหสุขุมเครุกจุณฺเณน อปราปรํ มชฺเชยฺยุํ อปิ นุ โข มหาราช ตสฺมิํ อาทาเส มลกทฺทมรโชชลฺลํ ชาเยยฺยาติ น หิ ภนฺเต อญฺญทตฺถุ วิมลตรํ เยว ภเวยฺยาติฯ เอวเมว โข มหาราช ชินสาสนวรํ ปกตินิมฺมลํ พฺยปคตกิเลสมลรโชชลฺลํ ยทิ ตํ พุทฺธปุตฺตา อาจารสีลคุณวตฺตปฏิปตฺติสลฺเลขธุตคุเณน ชินสาสนวรํ สลฺลกฺเขยฺยุํ เอวมิทํ ชินสาสนวรํ จิรํ ทีฆมทฺธานํ ติฏฺเฐยฺย อสุญฺโญ จ โลโก อรหนฺเตหิ อสฺสาติ อิมมตฺถํ ภควตา สนฺธาย ภาสิตํ อิเม จ สุภทฺท ภิกฺขู สมฺมา วิหเรยฺยุํ อสุญฺโญ โลโก อรหนฺเตหิ อสฺสาติฯ ปฏิปตฺติมูลกํ มหาราช สตฺถุสาสนํ ปฏิปตฺติการณํ ปฏิปตฺติยา อนนฺตรหิตาย ติฏฺฐตีติฯ>
      text <ภนฺเต นาคเสน สทฺธมฺมนฺตรธานนฺติ ยํ วเทสิ กตมํ ตํ สทฺธมฺมนฺตรธานนฺติ ตีณิมานิ มหาราช สาสนนฺตรธานานิฯ กตมานิ ตีณิ อธิคมนฺตรธานํ ปฏิปตฺตนฺตรธานํ ลิงฺคนฺตรธานํ อธิคเม มหาราช อนฺตรหิเต สุปฺปฏิปนฺนสฺสาปิ ธมฺมาภิสมโย น โหติ ปฏิปตฺติยา อนฺตรหิตาย สิกฺขาปทปญฺญตฺติ อนฺตรธายติ ลิงฺคํเยว ติฏฺฐติ ลิงฺเค อนฺตรหิเต ปเวณุปจฺเฉโท โหติ อิมานิ โข มหาราช ตีณิ อนฺตรธานานีติฯ>
      text <สุวิญฺญาปิโต ภนฺเต นาคเสน ปญฺโห คมฺภีโร อุตฺตานีกโต คณฺฐิ ภินฺโน นฏฺฐา ปรวาทา ภคฺคา นิปฺปภา กตา ตฺวํ คณิวรวสภมาสชฺชาติฯ>
      stand <สทฺธมฺมนฺตรธานปญฺโห สตฺตโมฯ>
    text <๘ อกุสลจฺเฉทนปญฺโห>
      text <๘>, <ภนฺเต นาคเสน ตถาคโต สพฺพํ อกุสลํ ฌาเปตฺวา สพฺพญฺญุตํ ปตฺโต อุทาหุ สาวเสเส อกุสเล สพฺพญฺญุตํ ปตฺโตติ สพฺพํ มหาราช อกุสลํ ฌาเปตฺวา ภควา สพฺพญฺญุตํ ปตฺโต นตฺถิ ภควโต เสเสกํ อกุสลนฺติฯ>
      text <กิํ ปน ภนฺเต ทุกฺขา เวทนา ตถาคตสฺส กาเย อุปฺปนฺนปุพฺพาติ อาม มหาราช ราชคเห ภควโต ปาโท สกลิกาย ขโต โลหิตปกฺขนฺทิกาพาโธ อุปฺปนฺโน กาเย อภิสนฺเน ชีวเกน วิเรโก การิโต วาตาพาเธ อุปฺปนฺเน อุปฏฺฐาเกน เถเรน อุณฺโหทกํ ปริยิฏฺฐนฺติฯ>
      text <ยทิ ภนฺเต นาคเสน ตถาคโต สพฺพํ อกุสลํ ฌาเปตฺวา สพฺพญฺญุตํ ปตฺโต เตน หิ ภควโต ปาโท สกลิกาย ขโต โลหิตปกฺขนฺทิกา จ อาพาโธ อุปฺปนฺโนติ ยํ วจนํ ตํ มิจฺฉาฯ ยทิ ตถาคตสฺส ปาโท สกลิกาย ขโต โลหิตปกฺขนฺทิกา จ อาพาโธ อุปฺปนฺโน เตน หิ ตถาคโต สพฺพํ อกุสลํ ฌาเปตฺวา สพฺพญฺญุตํ ปตฺโตติ ตมฺปิ วจนํ มิจฺฉาฯ นตฺถิ ภนฺเต วินา กมฺเมน เวทยิตํ สพฺพํ ตํ เวทยิตํ กมฺมมูลกํ ตํ กมฺเมเนว เวทยติ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติ ฯ>
      text <น หิ มหาราช สพฺพํ ตํ เวทยิตํ กมฺมมูลกํฯ อฏฺฐหิ มหาราช การเณหิ เวทยิตานิ อุปฺปชฺชนฺติ เยหิ การเณหิ ปุถู สตฺตา เวทนา เวทิยนฺติฯ กตเมหิ อฏฺฐหิ วาตสมุฏฺฐานานิปิ โข มหาราช อิเธกจฺจานิ เวทยิตานิ อุปฺปชฺชนฺติ ปิตฺตสมุฏฺฐานานิปิ โข มหาราช…เป … เสมฺหสมุฏฺฐานานิปิ โข มหาราช…เป … สนฺนิปาติกานิปิ โข มหาราช…เป … อุตุปริณามชานิปิ โข มหาราช…เป … วิสมปริหารชานิปิ โข มหาราช…เป … โอปกฺกมิกานิปิ โข มหาราช…เป … กมฺมวิปากชานิปิ โข มหาราช อิเธกจฺจานิ เวทยิตานิ อุปฺปชฺชนฺติฯ อิเมหิ โข มหาราช อฏฺฐหิ การเณหิ ปุถู สตฺตา เวทนา เวทยนฺติฯ ตตฺถ เย เต ปุคฺคลา สตฺเต กมฺมํ วิพาธตีติ วเทยฺยุํ เต อิเม ปุคฺคลา สตฺตการณํ ปฏิพาหนฺติฯ เตสํ ตํ วจนํ มิจฺฉาติฯ ภนฺเต นาคเสน ยญฺจ วาติกํ ยญฺจ ปิตฺติกํ ยญฺจ เสมฺหิกํ ยญฺจ สนฺนิปาติกํ ยญฺจ อุตุปริณามชํ ยญฺจ วิสมปริหารชํ ยญฺจ โอปกฺกมิกํ สพฺเพเต กมฺมสมุฏฺฐานา เยว กมฺเมเนว เต สพฺเพ สมฺภวนฺตีติฯ>
      text <ยทิ มหาราช เตปิ สพฺเพ กมฺมสมุฏฺฐานาว อาพาธา ภเวยฺยุํ น เตสํ โกฏฺฐาสโต ลกฺขณานิ ภเวยฺยุํฯ วาโต โข มหาราช กุปฺปมาโน ทสวิเธน กุปฺปติ สีเตน อุณฺเหน ชิฆจฺฉาย วิปาสาย อติภุตฺเตน ฐาเนน ปธาเนน อาธาวเนน อุปกฺกเมน กมฺมวิปาเกนฯ ตตฺร เย เต นว วิธา น เต อตีเต น อนาคเต วตฺตมานเก ภเว อุปฺปชฺชนฺติ ตสฺมา น วตฺตพฺพา กมฺมสมฺภวา สพฺพา เวทนาติฯ ปิตฺตํ มหาราช กุปฺปมานํ ติวิเธน กุปฺปติ สีเตน อุณฺเหน วิสมโภชเนนฯ เสมฺหํ มหาราช กุปฺปมานํ ติวิเธน กุปฺปติ สีเตน อุณฺเหน อนฺนปาเนนฯ โย จ มหาราช วาโต ยญฺจ ปิตฺตํ ยญฺจ เสมฺหํ เตหิ เตหิ โกเปหิ กุปฺปิตฺวา มิสฺสี หุตฺวา สกํ สกํ เวทนํ อากฑฺฒติฯ อุตุปริณามชา มหาราช เวทนา อุตุปริยาเมน อุปฺปชฺชติฯ วิสมปริหารชา เวทนา วิสมปริหาเรน อุปฺปชฺชติฯ โอปกฺกมิกา มหาราช เวทนา อตฺถิ กิริยา อตฺถิ กมฺมวิปากา กมฺมวิปากชา เวทนา ปุพฺเพ กเตน กมฺเมน อุปฺปชฺชติฯ อิติ โข มหาราช อปฺปํ กมฺมวิปากชํ พหุตรํ อวเสสํฯ ตตฺถ พาลา สพฺพํ กมฺมวิปากชํ เยวาติ อติธาวนฺติฯ ตํ กมฺมํ น สกฺกา วินา พุทฺธญาเณน ววตฺถานํ กาตุํฯ>
      text <ยํ ปน มหาราช ภควโต ปาโท สกลิกาย ขโต ตํ เวทยิตํ เนว วาตสมุฏฺฐานํ น ปิตฺตสมุฏฺฐานํ น เสมฺหสมุฏฺฐานํ น สนฺนิปาติกํ น อุตุปริณามชํ น วิสมปริหารชํ น กมฺมวิปากชํ โอปกฺกมิกํ เยวฯ เทวทตฺโต หิ มหาราช พหูนิ ชาติสตสหสฺสานิ ตถาคเต อาฆาตํ พนฺธิ โส เตน อาฆาเตน มหติํ ครุํ สิลํ คเหตฺวา มตฺถเก ปาเตสฺสามีติ มุญฺจิ อถญฺเญ ทฺเว เสลา อาคนฺตฺวา ตํ สิลํ ตถาคตํ อสมฺปตฺตํ เยว สมฺปฏิจฺฉิํสุ ตาสํ ปหาเรน ปปฏิกา ภิชฺชิตฺวา ภควโต ปาเท ปติตฺวา รุหิรํ อุปฺปาเทสิ กมฺมวิปากโต วา มหาราช ภควโต เอสา เวทนา นิพฺพตฺตา กิริยโต วา ตตุทฺธํ นตฺถญฺญา เวทนาฯ>
      text <ยถา มหาราช เขตฺตทุฏฺฐตาย วา พีชํ น สมฺภวติ พีชทุฏฺฐตาย วาฯ เอวเมว โข มหาราช กมฺมวิปากโต วา ภควโต เอสา เวทนา นิพฺพตฺตา กิริยโต วา ตตุทฺธํ นตฺถญฺญา เวทนาฯ>
      text <ยถา วา ปน มหาราช โกฏฺฐทุฏฺฐตาย วา โภชนํ วิสมํ ปริณมติ อาหารทุฏฺฐตาย วา เอวเมว โข มหาราช กมฺมวิปากโต วา ภควโต เอสา เวทนา นิพฺพตฺตา กิริยโต วา ตตุทฺธํ นตฺถญฺญา เวทนาฯ อปิ จ มหาราช นตฺถิ ภควโต กมฺมวิปากชา เวทนา นตฺถิ วิสมปริหารชา เวทนา อวเสเสหิ สมุฏฺฐาเนหิ ภควโต เวทนา อุปฺปชฺชติ ตาย จ ปน เวทนาย น สกฺกา ภควนฺตํ ชีวิตา โวโรเปตุํฯ>
      text <นิปตนฺติ มหาราช อิมสฺมิํ จาตุมหาภูติเก กาเย อิฏฺฐานิฏฺฐา สุภาสุภเวทนาฯ อิธ มหาราช อากาเส ขิตฺโต เลฑฺฑุ มหาปถวิยา นิปตติ อปิ นุ โข โส มหาราช เลฑฺฑุ ปุพฺเพ กเตน มหาปถวิยา นิปตีติ น หิ ภนฺเต นตฺถิ โส ภนฺเต เหตุ มหาปถวิยา เยน เหตุนา มหาปถวี กุสลากุสลวิปากํ ปฏิสํเวเทยฺย ปจฺจุปฺปนฺเนน ภนฺเต อกมฺมเกน เหตุนา โส เลฑฺฑุ มหาปถวิยํ นิปตติฯ ยถา มหาราช มหาปถวี เอวํ ตถาคโต ทฏฺฐพฺโพฯ ยถา เลฑฺฑุ ปุพฺเพ อกเตน มหาปถวิยํ นิปตติ เอวเมว โข มหาราช ตถาคตสฺส ปุพฺเพ อกเตน สา สกลิกาปาเท นิปติตาฯ>
      text <อิธ ปน มหาราช มนุสฺสา มหาปถวิํ ภินฺทนฺติ จ ขณนฺติ จ อปิ นุ โข มหาราช เต มนุสฺสา ปุพฺเพ กเตน มหาปถวิํ ภินฺทนฺติ จ ขณนฺติ จาติ น หิ ภนฺเตติฯ เอวเมว โข มหาราช ยา สา สกลิกา ภควโต ปาเท นิปติตา น สา สกลิกา ปุพฺเพ กเตน ภควโต ปาเท นิปติตาฯ โยปิ มหาราช ภควโต โลหิตปกฺขนฺทิกาพาโธ อุปฺปนฺโน โสปิ อาพาโธ น ปุพฺเพ กเตน อุปฺปนฺโน สนฺนิปาติเกเนว อุปฺปนฺโน เย เกจิ มหาราช ภควโต กายิกา อาพาธา อุปฺปนฺนา น เต กมฺมาภินิพฺพตฺตา ฉนฺนํ เอเตสํ สมุฏฺฐานานํ อญฺญตรโต นิพฺพตฺตาฯ>
      text <ภาสิตมฺเปตํ มหาราช ภควตา เทวาติเทเวน สํยุตฺตนิกายวรลญฺฉเก โมฬิยสีวเก เวยฺยากรเณ>
      text <ปิตฺตสมุฏฺฐานานิปิ โข สีวก อิเธกจฺจานิ เวทยิตานิ อุปฺปชฺชนฺติฯ สามมฺปิ โข เอตํ สีวก เวทิตพฺพํ ยถา ปิตฺตสมุฏฺฐานานิปิ อิเธกจฺจานิ เวทยิตานิ อุปฺปชฺชนฺติฯ โลกสฺสปิ โข เอตํ สีวก สจฺจสมฺมตํ ยถา ปิตฺตสมุฏฺฐานานิปิ อิเธกจฺจานิ เวทยิตานิ อุปฺปชฺชนฺติฯ ตตฺร สีวก เย เต สมณพฺราหฺมณา เอวํวาทิโน เอวํทิฏฺฐิโน ยํ กิญฺจายํ ปุริสปุคฺคโล ปฏิสํเวเทติ สุขํ วา ทุกฺขํ วา อทุกฺขมสุขํ วา สพฺพํ ตํ ปุพฺเพ กตเหตูติ ฯ ยญฺจ สามํ ญาตํ ตญฺจ อติธาวนฺติ ยญฺจ โลเก สจฺจสมฺมตํ ตญฺจ อติธาวนฺติฯ ตสฺมา เตสํ สมณพฺราหฺมณานํ มิจฺฉาติ วทามิฯ>
      text <เสมฺหสมุฏฺฐานานิปิ โข สีวก อิเธกจฺจานิ เวทยิตานิ อุปฺปชฺชนฺติฯ วาตสมุฏฺฐานานิปิ โข สีวก…เป … สนฺนิปาติกานิปิ โข สีวก…เป … อุตุปริณามชานิปิ โข สีวก…เป … วิสมปริหารชานิปิ โข สีวก…เป … โอปกฺกมิกานิปิ โข สีวก…เป … กมฺมวิปากชานิปิ โข สีวก อิเธกจฺจานิ เวทยิตานิ อุปฺปชฺชนฺติฯ สามมฺปิ โข เอตํ สีวก เวทิตพฺพํ ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติฯ โลกสฺสปิ โข เอตํ สีวก สจฺจสมฺมตํ ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติฯ ตตฺร สีวก เย เต สมณพฺราหฺมณา เอวํวาทิโน เอวํทิฏฺฐิโน ยํ กิญฺจายํ ปุริสปุคฺคโล ปฏิสํเวเทติ สุขํ วา ทุกฺขํ วา อทุกฺขมสุขํ วา สพฺพํ ตํ ปุพฺเพ กตเหตูติฯ ยญฺจ สามํ ญาตํ ตญฺจ อติธาวนฺติ ยญฺจ โลเก สจฺจสมฺมตํ ตญฺจ อติธาวนฺติฯ ตสฺมา เตสํ สมณพฺราหฺมณานํ มิจฺฉาติ วทามีติฯ>
      text <อิติปิ มหาราช น สพฺพา เวทนา กมฺมวิปากชา สพฺพํ มหาราช อกุสลํ ฌาเปตฺวา ภควา สพฺพญฺญุตํ ปตฺโตติ เอวเมตํ ธาเรหีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อกุสลจฺเฉทนปญฺโห อฏฺฐโมฯ>
    text <๙ อุตฺตริกรณียปญฺโห>
      text <๙>, <ภนฺเต นาคเสน ตุมฺเห ภณถ ยํ กิญฺจิ กรณียํ ตถาคตสฺส สพฺพํ ตํ โพธิยา เยว มูเล ปรินิฏฺฐิตํ นตฺถิ ตถาคตสฺส อุตฺตริํ กรณียํ กตสฺส วา ปติจโยติ อิทญฺจ เตมาสํ ปฏิสลฺลานํ ทิสฺสติฯ ยทิ ภนฺเต นาคเสน ยํ กิญฺจิ กรณียํ ตถาคตสฺส สพฺพํ ตํ โพธิยา เยว มูเล ปรินิฏฺฐิตํ นตฺถิ ตถาคตสฺส อุตฺตริํ กรณียํ กตสฺส วา ปติจโย เตน หิ เตมาสํ ปฏิสลฺลีโนติ ยํ วจนํ ตํ มิจฺฉาฯ ยทิ เตมาสํ ปฏิสลฺลีโน เตน หิ ยํ กิญฺจิ กรณียํ ตถาคตสฺส สพฺพํ ตํ โพธิยา เยว มูเล ปรินิฏฺฐิตนฺติ ตมฺปิ วจนํ มิจฺฉา ฯ นตฺถิ กตกรณียสฺส ปฏิสลฺลานํ สกรณียสฺเสว ปฏิสลฺลานํ ยถา นาม พฺยาธิตสฺเสว เภสชฺเชน กรณียํ โหติ อพฺยาธิตสฺส กิํ เภสชฺเชนฯ ฉาตสฺเสว โภชเนน กรณียํ โหติ อฉาตสฺส กิํ โภชเนนฯ เอวเมว โข ภนฺเต นาคเสน นตฺถิ กตกรณียสฺส ปฏิสลฺลานํ สกรณียสฺเสว ปฏิสลฺลานํฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ยํ กิญฺจิ มหาราช กรณียํ ตถาคตสฺส สพฺพํ ตํ โพธิยา เยว มูเล ปรินิฏฺฐิตํ นตฺถิ ตถาคตสฺส อุตฺตริํ กรณียํ กตสฺส วา ปติจโย ภควา จ เตมาสํ ปฏิสลฺลีโน ปฏิสลฺลานํ โข มหาราช พหุคุณํ สพฺเพปิ ตถาคตา ปฏิสลฺลียิตฺวา สพฺพญฺญุตํ ปตฺตา ตํ เต สุกตคุณมนุสฺสรนฺตา ปฏิสลฺลานํ เสวนฺติฯ ยถา มหาราช ปุริโส รญฺโญ สนฺติกา ลทฺธวโร ปฏิลทฺธโภโค ตํ สุกตคุณมนุสฺสรนฺโต อปราปรํ รญฺโญ อุปฏฺฐานํ เอติฯ เอวเมว โข มหาราช สพฺเพปิ ตถาคตา ปฏิสลฺลียิตฺวา สพฺพญฺญุตํ ปตฺตา ตํ เต สุกตคุณมนุสฺสรนฺตา ปฏิสลฺลานํ เสวนฺติฯ>
      text <ยถา วา ปน มหาราช ปุริโส อาตุโร ทุกฺขิโต พาฬฺหคิลาโน ภิสกฺกมุปเสวิตฺวา โสตฺถิมนุปฺปตฺโต ตํ สุกตคุณมนุสฺสรนฺโต อปราปรํ ภิสกฺกมุปเสวติฯ เอวเมว โข มหาราช สพฺเพปิ ตถาคตา ปฏิสลฺลียิตฺวา สพฺพญฺญุตํ ปตฺตา ตํ เต สุกตคุณมนุสฺสรนฺตา ปฏิสลฺลานํ เสวนฺติฯ>
      text <อฏฺฐวีสติ โข ปนิเม มหาราช ปฏิสลฺลานคุณา เย คุเณ สมนุสฺสรนฺตา ตถาคตา ปฏิสลฺลานํ เสวนฺติฯ กตเม อฏฺฐวีสติ อิธ มหาราช ปฏิสลฺลานํ ปฏิสลฺลียมานํ อตฺตานํ รกฺขติ อายุํ วฑฺเฒติ พลํ เทติ วชฺชํ ปิทหติ อยสมปเนติ ยสมุปเนติ อรติํ วิโนเทติ รติมุปทหติ ภยมปเนติ เวสารชฺชํ กโรติ โกสชฺชมปเนติ วีริยมภิชเนติ ราคมปเนติ โทสมปเนติ โมหมปเนติ มานํ นิหนฺติ วิตกฺกํ ภญฺชติ จิตฺตํ เอกคฺคํ กโรติ มานสํ สฺเนหยติ หาสํ ชเนติ ครุกํ กโรติ ลาภมุปฺปาทยติ นมสฺสิยํ กโรติ ปีติํ ปาเปติ ปาโมชฺชํ กโรติ สงฺขารานํ สภาวํ ทสฺสยติ ภวปฺปฏิสนฺธิํ อุคฺฆาเฏติ สพฺพสามญฺญํ เทติฯ อิเม โข มหาราช อฏฺฐวีสติ ปฏิสลฺลานคุณา เย คุเณ สมนุสฺสรนฺตา ตถาคตา ปฏิสลฺลานํ เสวนฺติฯ>
      text <อปิ จ โข มหาราช ตถาคตา สนฺตํ สุขํ สมาปตฺติรติํ อนุภวิตุกามา ปฏิสลฺลานํ เสวนฺติ ปริโยสิตสงฺกปฺปาฯ จตูหิ โข มหาราช การเณหิ ตถาคตา ปฏิสลฺลานํ เสวนฺติฯ กตเมหิ จตูหิ วิหารผาสุตายปิ มหาราช ตถาคตา ปฏิสลฺลานํ เสวนฺติ อนวชฺชคุณพหุลตายปิ ตถาคตา ปฏิสลฺลานํ เสวนฺติ อเสสอริยวีถิโตปิ ตถาคตา ปฏิสลฺลานํ เสวนฺติ สพฺพพุทฺธานํ ถุตโถมิตวณฺณิตปสตฺถโตปิ ตถาคตา ปฏิสลฺลานํ เสวนฺติฯ อิเมหิ โข มหาราช จตูหิ การเณหิ ตถาคตา ปฏิสลฺลานํ เสวนฺติฯ อิติ โข มหาราช ตถาคตา ปฏิสลฺลานํ เสวนฺติ น สกรณียตาย น กตสฺส วา ปติจยาย อถ โข คุณวิเสสทสฺสาวิตาย ตถาคตา ปฏิสลฺลานํ เสวนฺตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อุตฺตริกรณียปญฺโห นวโมฯ>
    text <๑๐ อิทฺธิพลทสฺสนปญฺโห>
      text <๑๐>, <ภนฺเต นาคเสน ภาสิตมฺเปตํ ภควตา ตถาคตสฺส โข อานนฺท จตฺตาโร อิทฺธิปาทา ภาวิตา พหุลีกตา ยานีกตา วตฺถุกตา อนุฏฺฐิตา ปริจิตา สุสมารทฺธา โส อากงฺขมาโน อานนฺท ตถาคโต กปฺปํ วา ติฏฺเฐยฺย กปฺปาวเสสํ วาติฯ ปุน จ ภณิตํ อิโต ติณฺณํ มาสานํ อจฺจเยน ตถาคโต ปรินิพฺพายิสฺสตีติฯ ยทิ ภนฺเต นาคเสน ภควตา ภณิตํ ตถาคตสฺส โข อานนฺท จตฺตาโร อิทฺธิปาทา ภาวิตา…เป … กปฺปาวเสสํ วาติ เตน หิ เตมาสปริจฺเฉโท มิจฺฉาฯ ยทิ ภนฺเต ตถาคเตน ภณิตํ อิโต ติณฺณํ มาสานํ อจฺจเยน ตถาคโต ปรินิพฺพายิสฺสตีติ เตน หิ ตถาคตสฺส โข อานนฺท จตฺตาโร อิทฺธิปาทา ภาวิตา…เป … กปฺปาวเสสํ วาติ ตมฺปิ วจนํ มิจฺฉาฯ นตฺถิ ตถาคตานํ อฏฺฐาเน คชฺชิตํฯ อโมฆวจนา พุทฺธา ภควนฺโต ตถวจนา อทฺเวชฺฌวจนาฯ อยมฺปิ อุภโต โกฏิโก ปญฺโห คมฺภีโร สุนิปุโณ ทุนฺนิชฺฌาปโย ตวานุปฺปตฺโต ภินฺเทตํ ทิฏฺฐิชาลํ เอกํเส ฐปย ภินฺท ปรวาทนฺติฯ>
      text <ภาสิตมฺเปตํ มหาราช ภควตา ตถาคตสฺส โข อานนฺท จตฺตาโร อิทฺธิปาทา ภาวิตา…เป … กปฺปาวเสสํ วาติ เตมาสปริจฺเฉโท จ ภณิโต โส จ ปน กปฺโป อายุกปฺโป วุจฺจติฯ น มหาราช ภควา อตฺตโน พลํ กิตฺตยมาโน เอวมาห อิทฺธิพลํ ปน มหาราช ภควา ปริกิตฺตยมาโน เอวมาห ตถาคตสฺส โข อานนฺท จตฺตาโร อิทฺธิปาทา ภาวิตา…เป … กปฺปาวเสสํ วาติฯ>
      text <ยถา มหาราช รญฺโญ อสฺสาชานีโย ภเวยฺย สีฆคติ อนิลชโว ตสฺส ราชา ชวพลํ ปริกิตฺตยนฺโต สเนคมชานปทภฏพลพฺราหฺมณคหปติกอมจฺจชนมชฺเฌ เอวํ วเทยฺย อากงฺขมาโน เม โภ อยํ หยวโร สาครชลปริยนฺตํ มหิํ อนุวิจริตฺวา ขเณน อิธาคจฺเฉยฺยาติ น จ ตํ ชวคติํ ตสฺสํ ปริสายํ ทสฺเสยฺย วิชฺชติ จ โส ชโว ตสฺส สมตฺโถ จ โส ขเณน สาครชลปริยนฺตํ มหิํ อนุวิจริตุํฯ เอวเมว โข มหาราช ภควา อตฺตโน อิทฺธิพลํ ปริกิตฺตยมาโน เอวมาห ตมฺปิ เตวิชฺชานํ ฉฬภิญฺญานํ อรหนฺตานํ วิมลขีณาสวานํ เทวมนุสฺสานญฺจ มชฺเฌ นิสีทิตฺวา ภณิตํ ตถาคตสฺส โข อานนฺท จตฺตาโร อิทฺธิปาทา ภาวิตา พหุลีกตา ยานีกตา วตฺถุกตา อนุฏฺฐิตา ปริจิตา สุสมารทฺธา โส อากงฺขมาโน อานนฺท ตถาคโต กปฺปํ วา ติฏฺเฐยฺย กปฺปาวเสสํ วาติฯ วิชฺชติ จ ตํ มหาราช อิทฺธิพลํ ภควโต สมตฺโถ จ ภควา อิทฺธิพเลน กปฺปํ วา ฐาตุํ กปฺปาวเสสํ วา น จ ภควา ตํ อิทฺธิพลํ ตสฺสํ ปริสายํ ทสฺเสติ อนตฺถิโก มหาราช ภควา สพฺพภเวหิ ครหิตา จ ตถาคตสฺส สพฺพภวาฯ ภาสิตมฺเปตํ มหาราช ภควตา เสยฺยถาปิ ภิกฺขเว อปฺปมตฺตโกปิ คูโถ ทุคฺคนฺโธ โหติ ฯ เอวเมว โข อหํ ภิกฺขเว อปฺปมตฺตกมฺปิ ภวํ น วณฺเณมิ อนฺตมโส อจฺฉราสงฺฆาตมตฺตมฺปีติ อปิ นุ โข มหาราช ภควา สพฺพภวคติโยนิโย คูถสมํ ทิสฺวา อิทฺธิพลํ นิสฺสาย ภเวสุ ฉนฺทราคํ กเรยฺยาติ น หิ ภนฺเตติฯ เตน หิ มหาราช ภควา อิทฺธิพลํ ปริกิตฺตยมาโน เอวรูปํ พุทฺธสีหนาทมภินทีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อิทฺธิพลทสฺสนปญฺโห ทสโมฯ>
      stand <อิทฺธิพลวคฺโค ปฐโมฯ>
      stand <อิมสฺมิํ วคฺเค ทส ปญฺหาฯ>
  text <๒ อเภชฺชวคฺโค>
    text <๑ ขุทฺทานุขุทฺทกปญฺโห>
      text <๑>, <ภนฺเต นาคเสน ภาสิตมฺเปตํ ภควตา อภิญฺญายาหํ ภิกฺขเว ธมฺมํ เทเสมิ โน อนภิญฺญายาติฯ ปุน จ วินยปญฺญตฺติยา เอวํ ภณิตํ อากงฺขมาโน อานนฺท สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหนตูติฯ กิํ นุ โข ภนฺเต นาคเสน ขุทฺทานุขุทฺทกานิ สิกฺขาปทานิ ทุปฺปญฺญตฺตานิ อุทาหุ อวตฺถุสฺมิํ อชานิตฺวา ปญฺญตฺตานิ ยํ ภควา อตฺตโน อจฺจเยน ขุทฺทานุขุทฺทกานิ สิกฺขาปทานิ สมูหนาเปติ ยทิ ภนฺเต นาคเสน ภควตา ภณิตํ อภิญฺญายาหํ ภิกฺขเว ธมฺมํ เทเสมิ โน อนภิญฺญายาติ เตน หิ อากงฺขมาโน อานนฺท สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหนตูติ ยํ วจนํ ตํ มิจฺฉาฯ ยทิ ตถาคเต วินยปญฺญตฺติยา เอวํ ภณิตํ อากงฺขมาโน อานนฺท สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหนตูติ เตน หิ อภิญฺญายาหํ ภิกฺขเว ธมฺมํ เทเสมิ โน อนภิญฺญายาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห สุขุโม นิปุโณ คมฺภีโร สุคมฺภีโร ทุนฺนิชฺฌาปโย โส ตวานุปฺปตฺโต ตตฺถ เต ญาณพลวิปฺผารํ ทสฺเสหีติฯ>
      text <ภาสิตมฺเปตํ มหาราช ภควตา อภิญฺญายาหํ ภิกฺขเว ธมฺมํ เทเสมิ โน อนภิญฺญายาติ วินยปญฺญตฺติยาปิ เอวํ ภณิตํ อากงฺขมาโน อานนฺท สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหนตูติ ตํ ปน มหาราช ตถาคโต ภิกฺขู วีมํสมาโน อาห อุกฺกเลสฺสนฺติ นุ โข มม สาวกา มยา วิสฺสชฺชาปียมานา มมจฺจเยน ขุทฺทานุขุทฺทกานิ สิกฺขาปทานิ อุทาหุ อาทิยิสฺสนฺตีติฯ>
      text <ยถา มหาราช จกฺกวตฺตี ราชา ปุตฺเต เอวํ วเทยฺย อยํ โข ตาตา มหาชนปโท สพฺพทิสาสุ สาครปริยนฺโต ทุกฺกโร ตาตา ตาวตเกน พเลน ธาเรตุํ เอถ ตุมฺเห ตาตา มมจฺจเยน ปจฺจนฺเต ปจฺจนฺเต เทเส ปชหถาติฯ อปิ นุ โข เต มหาราช กุมารา ปิตุอจฺจเยน หตฺถคเต ชนปเท สพฺเพ เต ปจฺจนฺเต ปจฺจนฺเต เทเส มุญฺเจยฺยุนฺติ น หิ ภนฺเต ราชโต ภนฺเต ลุทฺธตรา กุมารา รชฺชโลเภน ตทุตฺตริํ ทิคุณติคุณํ ชนปทํ ปริคฺคณฺเหยฺยุํ กิํ ปน เต หตฺถคตํ ชนปทํ มุญฺเจยฺยุนฺติ เอวเมว โข มหาราช ตถาคโต ภิกฺขู วีมํสมาโน เอวมาห อากงฺขมาโน อานนฺท สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหนตูติฯ ทุกฺขปริมุตฺติยา มหาราช พุทฺธปุตฺตา ธมฺมโลเภน อญฺญมฺปิ อุตฺตริํ ทิยฑฺฒสิกฺขาปทสตํ โคเปยฺยุํ กิํ ปน ปกติปญฺญตฺตํ สิกฺขาปทํ มุญฺเจยฺยุนฺติ>
      text <ภนฺเต นาคเสน ยํ ภควา อาห ขุทฺทานุขุทฺทกานิ สิกฺขาปทานีติ เอตฺถายํ ชโน สมฺมูฬฺโห วิมติชาโต อธิกโต สํสยปกฺขนฺโทฯ กตมานิ ตานิ ขุทฺทกานิ สิกฺขาปทานิ กตมานิ อนุขุทฺทกานิ สิกฺขาปทานีติ ทุกฺกฏํ มหาราช ขุทฺทกํ สิกฺขาปทํ ทุพฺภาสิตํ อนุขุทฺทกํ สิกฺขาปทํ อิมานิ ทฺเว ขุทฺทานุขุทฺทกานิ สิกฺขาปทานิ ปุพฺพเกหิปิ มหาราช มหาเถเรหิ เอตฺถ วิมติ อุปฺปาทิตา เตหิปิ เอกชฺฌํ น กโต ธมฺมสณฺฐิติปริยาเย ภควตา เอโส ปญฺโห อุปทิฏฺโฐติฯ จิรนิกฺขิตฺตํ ภนฺเต นาคเสน ชินรหสฺสํ อชฺเชตรหิ โลเก วิวฏํ ปากฏํ กตนฺติฯ>
      stand <ขุทฺทานุขุทฺทกปญฺโห ปฐโมฯ>
    text <๒ อพฺยากรณียปญฺโห>
      text <๒>, <ภนฺเต นาคเสน ภาสิตมฺเปตํ ภควตา นตฺถานนฺท ตถาคตสฺส ธมฺเมสุ อาจริยมุฏฺฐีติ ปุน จ เถเรน มาลุกฺยปุตฺเตน ปญฺหํ ปุฏฺโฐ น พฺยากาสิฯ เอโส โข ภนฺเต นาคเสน ปญฺโห ทฺวยนฺโต เอกนฺตนิสฺสิโต ภวิสฺสติ อชานเนน วา คุยฺหกรเณน วาฯ ยทิ ภนฺเต นาคเสน ภควตา ภณิตํ นตฺถานนฺท ตถาคตสฺส ธมฺเมสุ อาจริยมุฏฺฐีติ เตน หิ เถรสฺส มาลุกฺยปุตฺตสฺส อชานนฺเตน น พฺยากตํฯ ยทิ ชานนฺเตน น พฺยากตํ เตน หิ อตฺถิ ตถาคตสฺส ธมฺเมสุ อาจริยมุฏฺฐิฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา นตฺถานนฺท ตถาคตสฺส ธมฺเมสุ อาจริยมุฏฺฐีติ อพฺยากโต จ เถเรน มาลุกฺยปุตฺเตน ปุจฺฉิโต ปญฺโห ตญฺจ ปน น อชานนฺเตน น คุยฺหกรเณนฯ จตฺตาริมานิ มหาราช ปญฺหพฺยากรณานิฯ กตมานิ จตฺตาริ เอกํสพฺยากรณีโย ปญฺโห วิภชฺชพฺยากรณีโย ปญฺโห ปฏิปุจฺฉาพฺยากรณีโย ปญฺโห ฐปนีโย ปญฺโหติฯ>
      text <กตโม จ มหาราช เอกํสพฺยากรณีโย ปญฺโห รูปํ อนิจฺจนฺติ เอกํสพฺยากรณีโย ปญฺโห เวทนา อนิจฺจาติ…เป … สญฺญา อนิจฺจาติ…เป … สงฺขารา อนิจฺจาติ…เป … วิญฺญาณํ อนิจฺจนฺติ เอกํสพฺยากรณีโย ปญฺโห อยํ เอกํสพฺยากรณีโย ปญฺโหฯ>
      text <กตโม วิภชฺชพฺยากรณีโย ปญฺโห อนิจฺจํ ปน รูปนฺติ วิภชฺชพฺยากรณีโย ปญฺโห อนิจฺจา ปน เวทนาติ…เป … อนิจฺจา ปน สญฺญาติ…เป … อนิจฺจา ปน สงฺขาราติ…เป … อนิจฺจํ ปน วิญฺญาณนฺติ วิภชฺชพฺยากรณีโย ปญฺโห อยํ วิภชฺชพฺยากรณีโย ปญฺโหฯ>
      text <กตโม ปฏิปุจฺฉาพฺยากรณีโย ปญฺโห กิํ นุ โข จกฺขุนา สพฺพํ วิชานาตีติ อยํ ปฏิปุจฺฉาพฺยากรณีโย ปญฺโหฯ>
      text <กตโม ฐปนีโย ปญฺโห สสฺสโต โลโกติ ฐปนีโย ปญฺโห อสสฺสโต โลโกติฯ อนฺตวา โลโกติฯ อนนฺตวา โลโกติฯ อนฺตวา จ อนนฺตวา จ โลโกติฯ เนวนฺตวา นานนฺตวา โลโกติฯ ตํ ชีวํ ตํ สรีรนฺติฯ อญฺญํ ชีวํ อญฺญํ สรีรนฺติฯ โหติ ตถาคโต ปรํ มรณาติฯ น โหติ ตถาคโต ปรํ มรณาติฯ โหติ จ น จ โหติ ตถาคโต ปรํ มรณาติฯ เนว โหติ น น โหติ ตถาคโต ปรํ มรณาติ ฐปนีโย ปญฺโห อยํ ฐปนีโย ปญฺโหฯ>
      text <ภควา มหาราช เถรสฺส มาลุกฺยปุตฺตสฺส ตํ ฐปนียํ ปญฺหํ น พฺยากาสิฯ โส ปน ปญฺโห กิํ การณา ฐปนีโย น ตสฺส ทีปนาย เหตุ วา การณํ วา อตฺถิ ตสฺมา โส ปญฺโห ฐปนีโยฯ นตฺถิ พุทฺธานํ ภควนฺตานํ อการณมเหตุกํ คิรมุทีรณนฺติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อพฺยากรณียปญฺโห ทุติโยฯ>
    text <๓ มจฺจุภายนาภายนปญฺโห>
      text <๓>, <ภนฺเต นาคเสน ภาสิตมฺเปตํ ภควตา สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติ ปุน ภณิตํ อรหา สพฺพภยมติกฺกนฺโตติฯ กิํ นุ โข ภนฺเต นาคเสน อรหา ทณฺฑภยา ตสติ นิรเย วา เนรยิกา สตฺตา ชลิตา กุถิตา ตตฺตา สนฺตตฺตา ตมฺหา ชลิตคฺคิชาลกา มหานิรยา จวมานา มจฺจุโน ภายนฺติฯ ยทิ ภนฺเต นาคเสน ภควตา ภณิตํ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติ เตน หิ อรหา สพฺพภยมติกฺกนฺโตติ ยํ วจนํ ตํ มิจฺฉาฯ ยทิ ภควตา ภณิตํ อรหา สพฺพภยมติกฺกนฺโตติ เตน หิ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติ ตมฺปิ วจนํ มิจฺฉาฯ อยํ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <เนตํ มหาราช วจนํ ภควตา อรหนฺเต อุปาทาย ภณิตํ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติฯ ฐปิโต อรหา ตสฺมิํ วตฺถุสฺมิํ สมูหโต ภยเหตุ อรหโตฯ เย เต มหาราช สตฺตา สกิเลสา เยสญฺจ อธิมตฺตา อตฺตานุทิฏฺฐิ เย จ สุขทุกฺเขสุ อุนฺนตาวนตา เต อุปาทาย ภควตา ภณิตํ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติฯ อรหโต มหาราช สพฺพคติ อุปจฺฉินฺนา โยนิ วิทฺธํสิตา ปฏิสนฺธิ อุปหตา ภคฺคา ผาสุกา สมูหตา สพฺพภวาลยา สมุจฺฉินฺนา สพฺพสงฺขารา หตํ กุสลากุสลํ วิหตา อวิชฺชา อพีชํ วิญฺญาณํ กตํ ทฑฺฒา สพฺพกิเลสา อติวตฺตา โลกธมฺมา ตสฺมา อรหา น ตสติ สพฺพภเยหิฯ>
      text <อิธ มหาราช รญฺโญ จตฺตาโร มหามตฺตา ภเวยฺยุํ อนุรกฺขา ลทฺธยสา วิสฺสาสิกา ฐปิตา มหติ อิสฺสริเย ฐาเนฯ อถ ราชา กิสฺมิญฺจิ เทว กรณีเย สมุปฺปนฺเน ยาวตา สกวิชิเต สพฺพชนสฺส อาณาเปยฺย สพฺเพว เม พลิํ กโรนฺตุ สาเธถ ตุมฺเห จตฺตาโร มหามตฺตา ตํ กรณียนฺติฯ อปิ นุ โข มหาราช เตสํ จตุนฺนํ มหามตฺตานํ พลิภยา สนฺตาโส อุปฺปชฺเชยฺยาติ น หิ ภนฺเตติฯ เกน การเณน มหาราชาติฯ ฐปิตา เต ภนฺเต รญฺญา อุตฺตมฏฺฐาเน นตฺถิ เตสํ พลิ สมติกฺกนฺตพลิโน เต อวเสเส อุปาทาย รญฺญา อาณาปิตํ สพฺเพว เม พลิํ กโรนฺตูติฯ เอวเมว โข มหาราช เนตํ วจนํ ภควตา อรหนฺเต อุปาทาย ภณิตํ ฐปิโต อรหา ตสฺมิํ วตฺถุสฺมิํ สมูหโต ภยเหตุ อรหโต เย เต มหาราช สตฺตา สกิเลสา เยสญฺจ อธิมตฺตา อตฺตานุทิฏฺฐิ เย จ สุขทุกฺเขสุ อุนฺนตาวนตา เต อุปาทาย ภควตา ภณิตํ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติฯ ตสฺมา อรหา น ตสติ สพฺพภเยหีติฯ>
      text <เนตํ ภนฺเต นาคเสน วจนํ สาวเสสํ นิรวเสสวจนเมตํ สพฺเพติฯ ตตฺถ เม อุตฺตริํ การณํ พฺรูหิ ตํ วจนํ ปติฏฺฐาเปตุนฺติฯ>
      text <อิธ มหาราช คาเม คามสฺสามิโก อาณาปกํ อาณาเปยฺย เอหิ โภ อาณาปก ยาวตา คาเม คามิกา เต สพฺเพ สีฆํ มม สนฺติเก สนฺนิปาเตหีติฯ โส สาธุ สามีติ สมฺปฏิจฺฉิตฺวา คามมชฺเฌ ฐตฺวา ติกฺขตฺตุํ สทฺทมนุสฺสาเวยฺย ยาวตา คาเม คามิกา เต สพฺเพ สีฆสีฆํ สามิโน สนฺติเก สนฺนิปตนฺตูติฯ ตโต เต คามิกา อาณาปกสฺส วจเนน ตุริตตุริตา สนฺนิปติตฺวา คามสฺสามิกสฺส อาโรเจนฺติ สนฺนิปติตา สามิ สพฺเพ คามิกา ยํ เต กรณียํ ตํ กโรหีติฯ อิติ โส มหาราช คามสฺสามิโก กุฏิปุริเส สนฺนิปาเตนฺโต สพฺเพ คามิเก อาณาเปติ เต จ อาณตฺตา น สพฺเพ สนฺนิปตนฺติ กุฏิปุริสา เยว สนฺนิปตนฺติ เอตฺตกา เยว เม คามิกาติ คามสฺสามิโก จ ตถา สมฺปฏิจฺฉติ อญฺเญ พหุตรา อนาคตา อิตฺถิปุริสา ทาสิทาสา ภตกา กมฺมกรา คามิกา คิลานา โคมหิํสา อเชฬกา สุวานา เย อนาคตา สพฺเพ เต อคณิตา กุฏิปุริเส เยว อุปาทาย อาณาปิตตฺตา สพฺเพ สนฺนิปตนฺตูติฯ เอวเมว โข มหาราช เนตํ วจนํ ภควตา อรหนฺเต อุปาทาย ภณิตํ ฐปิโต อรหา ตสฺมิํ วตฺถุสฺมิํ สมูหโต ภยเหตุ อรหโต เย เต มหาราช สตฺตา สกิเลสา เยสญฺจ อธิมตฺตา อตฺตานุทิฏฺฐิ เย จ สุขทุกฺเขสุ อุนฺนตาวนตา เต อุปาทาย ภควตา ภณิตํ สพฺเพ ตสนฺติ ทณฺฑสฺส สพฺเพ ภายนฺติ มจฺจุโนติ ฯ ตสฺมา อรหา น ตสติ สพฺพภเยหิฯ>
      text <อตฺถิ มหาราช สาวเสสํ วจนํ สาวเสโส อตฺโถ อตฺถิ สาวเสสํ วจนํ นิรวเสโส อตฺโถ อตฺถิ นิรวเสสํ วจนํ สาวเสโส อตฺโถ อตฺถิ นิรวเสสํ วจนํ นิรวเสโส อตฺโถฯ เตน เตน อตฺโถ สมฺปฏิจฺฉิตพฺโพฯ>
      text <ปญฺจวิเธหิ มหาราช การเณหิ อตฺโถ สมฺปฏิจฺฉิตพฺโพ อาหจฺจปเทน รเสน อาจริยวํเสน อธิปฺปายา การณุตฺตริยตายฯ เอตฺถ หิ อาหจฺจปทนฺติ สุตฺตํ อธิปฺเปตํฯ รโสติ สุตฺตานุโลมํฯ อาจริยวํโสติ อาจริยวาโทฯ อธิปฺปาโยติ อตฺตโน มติฯ การณุตฺตริยตาติ อิเมหิ จตูหิ สเมนฺตํ การณํฯ อิเมหิ โข มหาราช ปญฺจหิ การเณหิ อตฺโถ สมฺปฏิจฺฉิตพฺโพฯ เอวเมโส ปญฺโห สุวินิจฺฉิโต โหตีติฯ>
      text <โหตุ ภนฺเต นาคเสน ตถา ตํ สมฺปฏิจฺฉามิฯ ฐปิโต โหตุ อรหา ตสฺมิํ วตฺถุสฺมิํ ตสนฺตุ อวเสสา สตฺตา นิรเย ปน เนรยิกา สตฺตา ทุกฺขา ติพฺพา กฏุกา เวทนา เวทยมานา ชลิตปชฺชลิตสพฺพงฺคปจฺจงฺคา รุณฺณการุญฺญกนฺทิตปริเทวิตลาลปฺปิตมุขา อสยฺหติพฺพทุกฺขาภิภูตา อตาณา อสรณา อสรณีภูตา อนปฺปโสกาตุรา อนฺติมปจฺฉิมคติกา เอกนฺตโสกปรายณา อุณฺหติขิณจณฺฑขรตปนเตชวนฺโต ภีมภยชนกนินาทมหาสทฺทา สํสิพฺพิตฉพฺพิธชาลามาลากุลา สมนฺตา สตโยชนานุผรณจฺจิเวคา กทริยา ตปนา มหานิรยา จวมานา มจฺจุโน ภายนฺตีติ อาม มหาราชาติฯ>
      text <นนุ ภนฺเต นาคเสน นิรโย เอกนฺตทุกฺขเวทนีโย กิสฺส ปน เต เนรยิกา สตฺตา เอกนฺตทุกฺขเวทนียา นิรยา จวมานา มจฺจุโน ภายนฺติ กิสฺส นิรเย รมนฺตีติ น เต มหาราช เนรยิกา สตฺตา นิรเย รมนฺติ มุญฺจิตุกามาว เต นิรยาฯ มรณสฺเสว โส มหาราช อานุภาโว เยน เตสํ สนฺตาโส อุปฺปชฺชตีติฯ เอตํ โข ภนฺเต นาคเสน น สทฺทหามิ ยํ มุจฺจิตุกามานํ จุติยา สนฺตาโส อุปฺปชฺชตีติ หาสนียํ ภนฺเต นาคเสน ตํ ฐานํ ยํ เต ปตฺถิตํ ลภนฺติ การเณน มํ สญฺญาเปหีติฯ>
      text <มรณนฺติ โข มหาราช เอตํ อทิฏฺฐสจฺจานํ ตาสนียฏฺฐานํ เอตฺถายํ ชโน ตสติ จ อุพฺพิชฺชติ จฯ โย จ มหาราช กณฺหสปฺปสฺส ภายติ โส มรณสฺส ภายนฺโต กณฺหสปฺปสฺส ภายติฯ โย จ หตฺถิสฺส ภายติ…เป … สีหสฺส…เป … พฺยคฺฆสฺส…เป … ทีปิสฺส…เป … อจฺฉสฺส…เป … ตรจฺฉสฺส…เป … มหิํสสฺส…เป … ควยสฺส…เป … อคฺคิสฺส…เป … อุทกสฺส…เป … ขาณุกสฺส…เป … กณฺฏกสฺส ภายติฯ โย จ สตฺติยา ภายติ โส มรณสฺส ภายนฺโต สตฺติยา ภายติฯ มรณสฺเสว โส มหาราช สรสสภาวเตโช ตสฺส สรสสภาวเตเชน สกิเลสา สตฺตา มรณสฺส ตสนฺติ ภายนฺติ มุจฺจิตุกามาปิ มหาราช เนรยิกา สตฺตา มรณสฺส ตสนฺติ ภายนฺติฯ>
      text <อิธ มหาราช ปุริสสฺส กาเย เมโท คณฺฐิ อุปฺปชฺเชยฺยฯ โส เตน โรเคน ทุกฺขิโต อุปทฺทวา ปริมุจฺจิตุกาโม ภิสกฺกํ สลฺลกตฺตํ อามนฺตาเปยฺยฯ ตสฺส วจนํ โส ภิสกฺโก สลฺลกตฺโต สมฺปฏิจฺฉิตฺวา ตสฺส โรคสฺส อุทฺธรณาย อุปกรณํ อุปฏฺฐาเปยฺย สตฺถกํ ติขิณํ กเรยฺย ยมกสลากา อคฺคิมฺหิ ปกฺขิเปยฺย ขารลวณํ นิสทาย ปิสาเปยฺย อปิ นุ โข มหาราช ตสฺส อาตุรสฺส ติขิณสตฺถกจฺเฉทเนน ยมกสลากาทหเนน ขารโลณปฺปเวสเนน ตาโส อุปฺปชฺเชยฺยาติ อาม ภนฺเตติฯ อิติ มหาราช ตสฺส อาตุรสฺส โรคา มุจฺจิตุกามสฺสาปิ เวทนาภยา สนฺตาโส อุปฺปชฺชติฯ เอวเมว โข มหาราช นิรยา มุจฺจิตุกามานมฺปิ เนรยิกานํ สตฺตานํ มรณภยา สนฺตาโส อุปฺปชฺชติฯ>
      text <อิธ มหาราช ปุริโส อิสฺสราปราธิโก พทฺโธ สงฺขลิกพนฺธเนน คพฺเภ ปกฺขิตฺโต ปริมุจฺจิตุกาโม อสฺส ตเมนํ โส อิสฺสโร โมเจตุกาโม ปกฺโกสาเปยฺยฯ อปิ นุ โข มหาราช ตสฺส อิสฺสราปราธิกสฺส ปุริสสฺส กตโทโส อหนฺติ ชานนฺตสฺส อิสฺสรทสฺสเนน สนฺตาโส อุปฺปชฺเชยฺยาติ อาม ภนฺเตติฯ อิติ มหาราช ตสฺส อิสฺสราปราธิกสฺส ปุริสสฺส ปริมุจฺจิตุกามาสฺสาปิ อิสฺสรภยา สนฺตาโส อุปฺปชฺชติฯ เอวเมว โข มหาราช นิรยา มุจฺจิตุกามานมฺปิ เนรยิกานํ สตฺตานํ มรณภยา สนฺตาโส อุปฺปชฺชตีติฯ>
      text <อปรมฺปิ ภนฺเต อุตฺตริํ การณํ พฺรูหิ เยนาหํ การเณน โอกปฺเปยฺยนฺติฯ อิธ มหาราช ปุริโส ทฏฺฐวิเสน อาสีวิเสน ทฏฺโฐ ภเวยฺย โส เตน วิสวิกาเรน ปเตยฺย อุปฺปเตยฺย วฏฺเฏยฺย ปวฏฺเฏยฺย อถญฺญตโร ปุริโส พลวนฺเตน มนฺตปเทน ตํ ทฏฺฐวิสํ อาสีวิสํ อาเนตฺวา ตํ ทฏฺฐวิสํ ปจฺจาจมาเปยฺย อปิ นุ โข มหาราช ตสฺส วิสคตสฺส ปุริสสฺส ตสฺมิํ ทฏฺฐวิเส สปฺเป โสตฺถิเหตุ อุปคจฺฉนฺเต สนฺตาโส อุปฺปชฺเชยฺยาติ อาม ภนฺเตติฯ อิติ มหาราช ตถารูเป อหิมฺหิ โสตฺถิเหตุปิ อุปคจฺฉนฺเต ตสฺส สนฺตาโส อุปฺปชฺชติฯ เอวเมว โข มหาราช นิรยา มุจฺจิตุกามานมฺปิ เนรยิกานํ สนฺตานํ มรณภยา สนฺตาโส อุปฺปชฺชติฯ อนิฏฺฐํ มหาราช สพฺพสตฺตานํ มรณํ ตสฺมา เนรยิกา สตฺตา นิรยา ปริมุจฺจิตุกามาปิ มจฺจุโน ภายนฺตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <มจฺจุภายนาภายนปญฺโห ตติโยฯ>
    text <๔ มจฺจุปาสมุตฺติปญฺโห>
      text <๔>, <ภนฺเต นาคเสน ภาสิตมฺเปตํ ภควตา>
      text <ปุน ภควตา ปริตฺตา จ อุทฺทิฏฺฐาฯ เสยฺยถิทํ รตนสุตฺตํ เมตฺตสุตฺตํ ขนฺธปริตฺตํ โมรปริตฺตํ ธชคฺคปริตฺตํ อาฏานาฏิยปริตฺตํ องฺคุลิมาลปริตฺตํฯ ยทิ ภนฺเต นาคเสน อากาสคโตปิ สมุทฺทมชฺฌคโตปิ ปาสาทกุฏิเลณคุหาปพฺภารทริพิลคิริ วิวรปพฺพตนฺตรคโตปิ น มุจฺจติ มจฺจุปาสา เตน หิ ปริตฺตกมฺมํ มิจฺฉาฯ ยทิ ปริตฺตกรเณน มจฺจุปาสา ปริมุตฺติ ภวติ เตน หิ น อนฺตลิกฺเข…เป … มจฺจุปาสาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห คณฺฐิโตปิ คณฺฐิตโร ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา น อนฺตลิกฺเข…เป … มจฺจุปาสาติ ปริตฺตา จ ภควตา อุทฺทิฏฺฐา ตญฺจ ปน สาวเสสายุกสฺส วยสมฺปนฺนสฺส อเปตกมฺมาวรณสฺส นตฺถิ มหาราช ขีณายุกสฺส ฐิติยา กิริยา วา อุปกฺกโม วาฯ>
      text <ยถา มหาราช มตสฺส รุกฺขสฺส สุกฺขสฺส โกฬาปสฺส นิสฺเนหสฺส อุปรุทฺธชีวิตสฺส คตายุสงฺขารสฺส กุมฺภสหสฺเสนปิ อุทเก อากิรนฺเต อลฺลตฺตํ วา ปลฺลวิตหริตภาโว วา น ภเวยฺยฯ เอวเมว โข มหาราช เภสชฺชปริตฺตกมฺเมน นตฺถิ ขีณายุกสฺส ฐิติยา กิริยา วา อุปกฺกโม วา ยานิ ตานิ มหาราช มหิยา โอสธานิ เภสชฺชานิ ตานิปิ ขีณายุกสฺส อกิจฺจกรานิ ภวนฺติฯ สาวเสสายุกํ มหาราช วยสมฺปนฺนํ อเปตกมฺมาวรณํ ปริตฺตํ รกฺขติ โคเปติ ตสฺสตฺถาย ภควตา ปริตฺตา อุทฺทิฏฺฐาฯ>
      text <ยถา มหาราช กสฺสโก ปริปกฺเก ธญฺเญ มเต สสฺสนาเฬ อุทกปฺปเวสนํ วาเรยฺย ยํ ปน สสฺสํ ตรุณํ เมฆสนฺนิภํ วยสมฺปนฺนํ ตํ อุทกวฑฺฒิยา วฑฺฒติฯ เอวเมว โข มหาราช ขีณายุกสฺส เภสชฺชปริตฺตกิริยา ฐปิตา ปฏิกฺขิตฺตา เย ปน เต มนุสฺสา สาวเสสายุกา วยสมฺปนฺนา เตสํ อตฺถาย ปริตฺตเภสชฺชานิ ภณิตานิ เต ปริตฺตเภสชฺเชหิ วฑฺฒนฺตีติฯ>
      text <ยทิ ภนฺเต นาคเสน ขีณายุโก มรติ สาวเสสายุโก ชีวติ เตน หิ ปริตฺตเภสชฺชานิ นิรตฺถกานิ โหนฺตีติ ทิฏฺฐปุพฺโพ ปน ตยา มหาราช โกจิ โรโค เภสชฺเชหิ ปฏินิวตฺติโตติ อาม ภนฺเต อเนกสตานิ ทิฏฺฐานีติฯ เตน หิ มหาราช ปริตฺตเภสชฺชกิริยา นิรตฺถกาติ ยํ วจนํ ตํ มิจฺฉา ภวตีติฯ>
      text <ทิสฺสนฺติ ภนฺเต นาคเสน เวชฺชานํ อุปกฺกมา เภสชฺชปานานุเลปา เตน เตสํ อุปกฺกเมน โรโค ปฏินิวตฺตตีติฯ ปริตฺตานมฺปิ มหาราช ปวตฺตียมานานํ สทฺโท สุยฺยติ ชิวฺหา สุกฺขติ หทยํ พฺยาวฏฺฏติ กณฺโฐ อาตุรติฯ เตน เตสํ ปวตฺเตน สพฺเพ พฺยาธโย วูปสมนฺติ สพฺพา อีติโย อปคจฺฉนฺตีติฯ>
      text <ทิฏฺฐปุพฺโพ ปน ตยา มหาราช โกจิ อหินา ทฏฺโฐ มนฺตปเทน วิสํ ปาตียมาโน วิสํ จิกฺขสฺสนฺโต อุทฺธมโธ อาจมยมาโนติ อาม ภนฺเต อชฺเชตรหิปิ ตํ โลเก วตฺตตีติฯ เตน หิ มหาราช ปริตฺตเภสชฺชกิริยา นิรตฺถกาติ ยํ วจนํ ตํ มิจฺฉา ภวติฯ กตปริตฺตญฺหิ มหาราช ปุริสํ ฑํสิตุกาโม อหิ น ฑํสติ วิวฏํ มุขํ ปิทหติ โจรานํ อุกฺขิตฺตลคุฬมฺปิ น สมฺภวติ เต ลคุฬํ มุญฺจิตฺวา เปมํ กโรนฺติ กุปิโตปิ หตฺถินาโค สมาคนฺตฺวา อุปรมติ ปชฺชลิตมหาอคฺคิกฺขนฺโธปิ อุปคนฺตฺวา นิพฺพายติ วิสํ หลาหลมฺปิ ขายิตํ อคทํ สมฺปชฺชติ อาหารตฺถํ วา ผรติ วธกา หนฺตุกามา อุปคนฺตฺวา ทาสภูตา สมฺปชฺชนฺติ อกฺกนฺโตปิ ปาโส น สํวรติ ฯ>
      text <สุตปุพฺพํ ปน ตยา มหาราช โมรสฺส กตปริตฺตสฺส สตฺตวสฺสสตานิ ลุทฺทโก นาสกฺขิ ปาสํ อุปเนตุํ อกตปริตฺตสฺส ตํ เยว ทิวสํ ปาสํ อุปเนสีติ อาม ภนฺเต สุยฺยติ อพฺภุคฺคโต โส สทฺโท สเทวเก โลเกติฯ เตน หิ มหาราช ปริตฺตเภสชฺชกิริยา นิรตฺถกาติ ยํ วจนํ ตํ มิจฺฉา ภวติฯ>
      text <สุตปุพฺพํ ปน ตยา มหาราช ทานโว ภริยํ ปริรกฺขนฺโต สมุคฺเค ปกฺขิปิตฺวา คิลิตฺวา กุจฺฉินา ปริหรติ อเถโก วิชฺชาธโร ตสฺส ทานวสฺส มุเขน ปวิสิตฺวา ตาย สทฺธิํ อภิรมติ ยทา โส ทานโว อญฺญาสิ อถ สมุคฺคํ วมิตฺวา วิวริ สห สมุคฺเค วิวเฏ วิชฺชาธโร ยถากามํ ปกฺกามีติ อาม ภนฺเต สุยฺยติ อพฺภุคฺคโต โสปิ สทฺโท สเทวเก โลเกติฯ นนุ โส มหาราช วิชฺชาธโร ปริตฺตพเลน คหณา มุตฺโตติฯ อาม ภนฺเตติฯ เตน หิ มหาราช อตฺถิ ปริตฺตพลํฯ>
      text <สุตปุพฺพํ ปน ตยา มหาราช อปโรปิ วิชฺชาธโร พาราณสิรญฺโญ อนฺเตปุเร มเหสิยา สทฺธิํ สมฺปทุฏฺโฐ คหณปฺปตฺโต สมาโน ขเณน อทสฺสนํ คโต มนฺตพเลนาติฯ อาม ภนฺเต สุยฺยตีติฯ นนุ โส มหาราช วิชฺชาธโร ปริตฺตพเลน คหณา มุตฺโตติ อาม ภนฺเตติฯ เตน หิ มหาราช อตฺถิ ปริตฺตพลนฺติฯ>
      text <ภนฺเต นาคเสน กิํ สพฺเพ เยว ปริตฺตํ รกฺขตีติ เอกจฺเจ มหาราช รกฺขติ เอกจฺเจ น รกฺขตีติฯ เตน หิ ภนฺเต นาคเสน ปริตฺตํ น สพฺพตฺถิกนฺติ อปิ นุ โข มหาราช โภชนํ สพฺเพสํ ชีวิตํ รกฺขตีติ เอกจฺเจ ภนฺเต รกฺขติ เอกจฺเจ น รกฺขตีติฯ กิํ การณาติฯ ยโต ภนฺเต เอกจฺเจ ตํ เยว โภชนํ อติภุญฺชิตฺวา วิสูจิกาย มรนฺตีติฯ เตน หิ มหาราช โภชนํ น สพฺเพสํ ชีวิตํ รกฺขตีติ ทฺวีหิ ภนฺเต นาคเสน การเณหิ โภชนํ ชีวิตํ หรติ อติภุตฺเตน วา อุสฺมาทุพฺพลตาย วา อายุททํ ภนฺเต นาคเสน โภชนํ ทุรุปจาเรน ชีวิตํ หรตีติฯ เอวเมว โข มหาราช ปริตฺตํ เอกจฺเจ รกฺขติ เอกจฺเจ น รกฺขติฯ>
      text <ตีหิ มหาราช การเณหิ ปริตฺตํ น รกฺขติ กมฺมาวรเณน กิเลสาวรเณน อสทฺทหนตายฯ สตฺตานุรกฺขณํ มหาราช ปริตฺตํ อตฺตนา กเตน อารกฺขํ ชหติ ยถา มหาราช มาตา ปุตฺตํ กุจฺฉิคตํ โปเสติ หิเตน อุปจาเรน ชเนติ ชนยิตฺวา อสุจิมลสิงฺฆาณิกมปเนตฺวา อุตฺตมวรสุคนฺธํ อุปลิมฺปติ โส อปเรน สมเยน ปเรสํ ปุตฺเต อกฺโกสนฺเต วา ปหรนฺเต วา ปหารํ เทติฯ เต ตสฺส กุชฺฌิตฺวา ปริสาย อากฑฺฒิตฺวา ตํ คเหตฺวา สามิโน อุปเนนฺติ ยทิ ปน ตสฺสา ปุตฺโต อปรทฺโธ โหติ เวลาติวตฺโตฯ อถ นํ สามิโน มนุสฺสา อากฑฺฒยมานา ทณฺฑมุคฺครชาณุมุฏฺฐีหิ ตาเฬนฺติ โปเถนฺติ อปิ นุ โข มหาราช ตสฺส มาตา ลภติ อากฑฺฒนปริกฑฺฒนํ คาหํ สามิโน อุปนยนํ กาตุนฺติ น หิ ภนฺเตติฯ เกน การเณน มหาราชาติฯ อตฺตโน ภนฺเต อปราเธนาติฯ เอวเมว โข มหาราช สตฺตานํ อารกฺขํ ปริตฺตํ อตฺตโน อปราเธน วญฺฌํ กโรตีติ ฯ สาธุ ภนฺเต นาคเสน สุวินิจฺฉิโต ปญฺโห คหนํ อคหนํ กตํ อนฺธกาโร อาโลโก กโต วินิเวฐิตํ ทิฏฺฐิชาลํ ตฺวํ คณิวรปวรมาสชฺชาติฯ>
      stand <มจฺจุปาสมุตฺติปญฺโห จตุตฺโถฯ>
    text <๕ พุทฺธลาภนฺตรายปญฺโห>
      text <๕>, <ภนฺเต นาคเสน ตุมฺเห ภณถ ลาภี ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขารานนฺติฯ ปุน จ ตถาคโต ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปตฺเตน นิกฺขนฺโตติฯ ยทิ ภนฺเต นาคเสน ตถาคโต ลาภี จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ เตน หิ ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปตฺเตน นิกฺขนฺโตติ ยํ วจนํ ตํ มิจฺฉาฯ ยทิ ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปตฺเตน นิกฺขนฺโต เตน หิ ลาภี ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขารานนฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห สุมหนฺโต ทุนฺนิพฺเพโฐ ตวานุปฺปตฺโต โส ตยา นิพฺพาหิตพฺโพติฯ>
      text <ลาภี มหาราช ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ ปญฺจสาลญฺจ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปตฺเตน นิกฺขนฺโต ตญฺจ ปน มารสฺส ปาปิมโต การณาติฯ เตน หิ ภนฺเต นาคเสน ภควโต คณนปถํ วีติวตฺตกปฺเป อภิสงฺขตํ กุสลํ กินฺติ นิฏฺฐิตํ อธุนุฏฺฐิเตน มาเรน ปาปิมตา ตสฺส กุสลสฺส พลเวคํ กินฺติ ปิหิตํ เตน หิ ภนฺเต นาคเสน ตสฺมิํ วตฺถุสฺมิํ ทฺวีสุ ฐาเนสุ อุปวาโท อาคจฺฉติ กุสลโตปิ อกุสลํ พลวตรํ โหติ พุทฺธพลโตปิ มารพลํ พลวตรํ โหตีติ เตน หิ รุกฺขสฺส มูลโตปิ อคฺคํ ภารตรํ โหติ คุณสมฺปริกิณฺณโตปิ ปาปิยํ พลวตรํ โหตีติฯ น มหาราช ตาวตเกน กุสลโตปิ อกุสลํ พลวตรํ นาม โหติ น พุทฺธพลโตปิ มารพลํ พลวตรํ นาม โหติฯ อปิ เจตฺถ การณํ อิจฺฉิตพฺพํฯ>
      text <ยถา มหาราช ปุริโส รญฺโญ จกฺกวตฺติสฺส มธุํ วา มธุปิณฺฑิกํ วา อญฺญํ วา อุปายนํ อภิหเรยฺย ตเมนํ รญฺโญ ทฺวารปาโล เอวํ วเทยฺย อกาโล โภ อยํ รญฺโญ ทสฺสนาย เตน หิ โภ ตว อุปายนํ คเหตฺวา สีฆสีฆํ ปฏินิวตฺต ปุเร ตว ราชา ทณฺฑํ ธาเรสฺสตีติ ฯ ตโต โส ปุริโส ทณฺฑภยา ตสิโต อุพฺพิคฺโค ตํ อุปายนํ อาทาย สีฆสีฆํ ปฏินิวตฺเตยฺย อปิ นุ โข โส มหาราช ราชา จกฺกวตฺตี ตาวตเกน อุปายนวิกลมตฺตเกน ทฺวารปาลโต ทุพฺพลตโร นาม โหติ อญฺญํ วา ปน กิญฺจิ อุปายนํ น ลเภยฺยาติ น หิ ภนฺเต อิสฺสาปกโต โส ภนฺเต ทฺวารปาโล อุปายนํ นิวาเรสิ อญฺเญน ปน ทฺวาเรน สตสหสฺสคุณมฺปิ รญฺโญ อุปายนํ อุเปตีติ ฯ เอวเมว โข มหาราช อิสฺสาปกโต มาโร ปาปิมา ปญฺจสาลเก พฺราหฺมณคหปติเก อนฺวาวิสิ อญฺญานิ ปน อเนกานิ เทวตาสตสหสฺสานิ อมตํ ทิพฺพํ โอชํ คเหตฺวา อุปคตานิ ภควโต กาเย โอชํ โอทหิสฺสามาติ ภควนฺตํ นมสฺสมานานิ ปญฺชลิกานิ ฐิตานีติฯ>
      text <โหตุ ภนฺเต นาคเสน สุลภา ภควโต จตฺตาโร ปจฺจยา โลเก อุตฺตมปุริสสฺส ยาจิโตว ภควา เทวมนุสฺโสหิ จตฺตาโร ปจฺจเย ปริภุญฺชติ อปิ จ โข ปน มารสฺส โย อธิปฺปาโย โส ตาวตเกน สิทฺโธ ยํ โส ภควโต โภชนสฺส อนฺตรายมกาสิฯ เอตฺถ เม ภนฺเต กงฺขา น ฉิชฺชติ วิมติชาโตหํ ตตฺถ สํสยปกฺขนฺโทฯ น เม ตตฺถ มานสํ ปกฺขนฺทติ ยํ ตถาคตสฺส อรหโต สมฺมาสมฺพุทฺธสฺส สเทวเก โลเก อคฺคปุคฺคลวรสฺส กุสลวรปุญฺญสมฺภวสฺส อสมสมสฺส อนุปมสฺส อปฺปฏิสมสฺส ฉวกํ ลามกํ ปริตฺตํ ปาปํ อนริยํ วิปนฺนํ มาโร ลาภนฺตรายมกาสีติฯ>
      text <จตฺตาโร โข มหาราช อนฺตรายา อทิฏฺฐนฺตราโย อุทฺทิสฺส กตนฺตราโย อุปกฺขฏนฺตราโย ปริโภคนฺตราโยติฯ ตตฺถ กตโม อทิฏฺฐนฺตราโย อโนทิสฺส อทสฺสเนน อนภิสงฺขตํ โกจิ อนฺตรายํ กโรติ กิํ ปรสฺส ทินฺเนนาติ อยํ อทิฏฺฐนฺตราโย นามฯ>
      text <กตโม อุทฺทิสฺส กตนฺตราโย อิเธกจฺจํ ปุคฺคลํ อุปทิสิตฺวา อุทฺทิสฺส โภชนํ ปฏิยตฺตํ โหติ ตํ โกจิ อนฺตรายํ กโรติ อยํ อุทฺทิสฺส กตนฺตราโย นามฯ>
      text <กตโม อุปกฺขฏนฺตราโย อิธ ยํ กิญฺจิ อุปกฺขฏํ โหติ อปฺปฏิคฺคหิตํ ตตฺถ โกจิ อนฺตรายํ กโรติ อยํ อุปกฺขฏนฺตราโย นามฯ>
      text <กตโม ปริโภคนฺตราโย อิธ ยํ กิญฺจิ ปริโภคํ ตตฺถ โกจิ อนฺตรายํ กโรติ อยํ ปริโภคนฺตราโย นามฯ อิเม โข มหาราช จตฺตาโร อนฺตรายาฯ>
      text <ยํ ปน มาโร ปาปิมา ปญฺจสาลเก พฺราหฺมณคหปติเก อนฺวาวิสิ ตํ เนว ภควโต ปริโภคํ น อุปกฺขฏํ น อุทฺทิสฺสกตํ อนาคตํ อสมฺปตฺตํ อทสฺสเนน อนฺตรายํ กตํ ตํ ปน เนกสฺส ภควโต เยว อถ โข เย เต เตน สมเยน นิกฺขนฺตา อพฺภาคตา สพฺเพปิ เต ตํ ทิวสํ โภชนํ น ลภิํสุ นาหํ ตํ มหาราช ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย โย ตสฺส ภควโต อุทฺทิสฺส กตํ อุปกฺขฏํ ปริโภคํ อนฺตรายํ กเรยฺยฯ สเจ โกจิ อิสฺสาย อุทฺทิสฺส กตํ อุปกฺขฏํ ปริโภคํ อนฺตรายํ กเรยฺย ผเลยฺย ตสฺส มุทฺธา สตธา วา สหสฺสธา วาฯ>
      text <จตฺตาโรเม มหาราช ตถาคตสฺส เกนจิ อนาวรณียา คุณาฯ กตเม จตฺตาโร ลาโภ มหาราช ภควโต อุทฺทิสฺส กโต อุปกฺขโฏ น สกฺกา เกนจิ อนฺตรายํ กาตุํ สรีรานุคตา มหาราช ภควโต พฺยามปฺปภา น สกฺกา เกนจิ อนฺตรายํ กาตุํ สพฺพญฺญุตํ มหาราช ภควโต ญาณรตนํ น สกฺกา เกนจิ อนฺตรายํ กาตุํ ชีวิตํ มหาราช ภควโต น สกฺกา เกนจิ อนฺตรายํ กาตุํฯ อิเม โข มหาราช จตฺตาโร ตถาคตสฺส เกนจิ อนาวรณียา คุณา สพฺเพเปเต มหาราช คุณา เอกรสา อโรคา อกุปฺปา อปรูปกฺกมา อผุสานิ กิริยานิฯ อทสฺสเนน มหาราช มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ>
      text <ยถา มหาราช รญฺโญ ปจฺจนฺเต เทเส วิสเม อทสฺสเนน นิลียิตฺวา โจรา ปนฺถํ ทูเสนฺติฯ ยทิ ปน ราชา เต โจเร ปสฺเสยฺย อปิ นุ โข เต โจรา โสตฺถิํ ลเภยฺยุนฺติ น หิ ภนฺเต ผรสุนา ผาลาเปยฺย สตธา วา สหสฺสธา วาติฯ เอวเมว โข มหาราช อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ>
      text <ยถา วา ปน มหาราช อิตฺถี สปติกา อทสฺสเนน นิลียิตฺวา ปรปุริสํ เสวติ เอวเมว โข มหาราช อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ ยทิ มหาราช อิตฺถี สามิกสฺส สมฺมุขา ปรปุริสํ เสวติ อปิ นุ โข สา อิตฺถี โสตฺถิํ ลเภยฺยาติ น หิ ภนฺเต หเนยฺยาปิ ตํ ภนฺเต สามิโก วเธยฺยาปิ พนฺเธยฺยาปิ ทาสิตฺตํ วา อุปเนยฺยาติฯ เอวเมว โข มหาราช อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ ยทิ มหาราช มาโร ปาปิมา ภควโต อุทฺทิสฺส กตํ อุปกฺขฏํ ปริโภคํ อนฺตรายํ กเรยฺย ผเลยฺย ตสฺส มุทฺธา สตธา วา สหสฺสธา วาติฯ เอวเมตํ ภนฺเต นาคเสน โจริกาย กตํ มาเรน ปาปิมตา นิลียิตฺวา มาโร ปาปิมา ปญฺจสาลเก พฺราหฺมณคหปติเก อนฺวาวิสิฯ สเจ โส ภนฺเต มาโร ปาปิมา ภควโต อุทฺทิสฺส กตํ อุปกฺขฏํ ปริโภคํ อนฺตรายํ กเรยฺย มุทฺธา วาสฺส ผเลยฺย สตธา วา สหสฺสธา วา กาโย วาสฺส ภุสมุฏฺฐิ วิย วิกิเรยฺย สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พุทฺธลาภนฺตรายปญฺโห ปญฺจโมฯ>
    text <๖ อปุญฺญปญฺโห>
      text <๖>, <ภนฺเต นาคเสน ตุมฺเห ภณถ โย อชานนฺโต ปาณาติปาตํ กโรติ โส พลวตรํ อปุญฺญํ ปสวตีติฯ ปุน จ ภควตา วินยปญฺญตฺติยา ภณิตํ อนาปตฺติ อชานนฺตสฺสาติฯ ยทิ ภนฺเต นาคเสน อชานิตฺวา ปาณาติปาตํ กโรนฺโต พลวตรํ อปุญฺญํ ปสวติ เตน หิ อนาปตฺติ อชานนฺตสฺสาติ ยํ วจนํ ตํ มิจฺฉาฯ ยทิ อนาปตฺติ อชานนฺตสฺส เตน หิ อชานิตฺวา ปาณาติปาตํ กโรนฺโต พลวตรํ อปุญฺญํ ปสวตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ทุรุตฺตโร ทุรติกฺกโม ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา โย อชานนฺโต ปาณาติปาตํ กโรติ โส พลวตรํ อปุญฺญํ ปสวตีติฯ ปุน จ วินยปญฺญตฺติยา ภควตา ภณิตํ อนาปตฺติ อชานนฺตสฺสาติฯ ตตฺถ อตฺถนฺตรํ อตฺถิฯ กตมํ อตฺถนฺตรํ อตฺถิ มหาราช อาปตฺติ สญฺญาวิโมกฺขา อตฺถิ อาปตฺติ โนสญฺญาวิโมกฺขาฯ ยายํ มหาราช อาปตฺติ สญฺญาวิโมกฺขา ตํ อาปตฺติํ อารพฺภ ภควตา ภณิตํ อนาปตฺติ อชานนฺตสฺสาติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อปุญฺญปญฺโห ฉฏฺโฐฯ>
    text <๗ ภิกฺขุสงฺฆปริหรณปญฺโห>
      text <๗>, <ภนฺเต นาคเสน ภาสิตมฺเปตํ ภควตา ตถาคตสฺส โข อานนฺท น เอวํ โหติ อหํ ภิกฺขุสงฺฆํ ปริหริสฺสามีติ วา มมุทฺเทสิโก ภิกฺขุสงฺโฆติ วาติฯ ปุน จ เมตฺเตยฺยสฺส ภควโต สภาวคุณํ ปริทีปยมาเนน ภควตา เอวํ ภณิตํ โส อเนกสหสฺสํ ภิกฺขุสงฺฆํ ปริหริสฺสติ เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามีติฯ ยทิ ภนฺเต นาคเสน ภควตา ภณิตํ ตถาคตสฺส โข อานนฺท น เอวํ โหติ อหํ ภิกฺขุสงฺฆํ ปริหริสฺสามีติ วา มมุทฺเทสิโก ภิกฺขุสงฺโฆติ วาติ เตน หิ อเนกสตํ ภิกฺขุสงฺฆํ ปริหรามีติ ยํ วจนํ ตํ มิจฺฉาฯ ยทิ ตถาคเตน ภณิตํ โส อเนกสหสฺสํ ภิกฺขุสงฺฆํ ปริหริสฺสติ เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามีติ เตน หิ ตถาคตสฺส โข อานนฺท น เอวํ โหติ อหํ ภิกฺขุสงฺฆํ ปริหริสฺสามีติ วา มมุทฺเทสิโก ภิกฺขุสงฺโฆติ วาติ ตมฺปิ วจนํ มิจฺฉา อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ตถาคตสฺส โข อานนฺท น เอวํ โหติ อหํ ภิกฺขุสงฺฆํ ปริหริสฺสามีติ วา มมุทฺเทสิโก ภิกฺขุสงฺโฆติ วาติฯ ปุน จ เมตฺเตยฺยสฺสาปิ ภควโต สภาวคุณํ ปริทีปยมาเนน ภควตา ภณิตํ โส อเนกสหสฺสํ ภิกฺขุสงฺฆํ ปริหริสฺสติ เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามีติฯ เอตสฺมิญฺจ มหาราช ปญฺเห เอโก อตฺโถ สาวเสโส เอโก อตฺโถ นิรวเสโสฯ น มหาราช ตถาคโต ปริสาย อนุคามิโก ปริสา ปน ตถาคตสฺส อนุคามิกา ฯ สมฺมุติ มหาราช เอสา อหนฺติ มมาติ น ปรมตฺโถ เอโส วิคตํ มหาราช ตถาคตสฺส เปมํ วิคโต สิเนโห มยฺหนฺติปิ ตถาคตสฺส คหณํ นตฺถิ อุปาทาย ปน อวสฺสโย โหติฯ>
      text <ยถา มหาราช ปถวี ภูมฏฺฐานํ สตฺตานํ ปติฏฺฐา โหติ อุปสฺสยํ ปถวิฏฺฐา เจเต สตฺตา น จ มหาปถวิยา มยฺเหเตติ อเปกฺขา โหติ เอวเมว โข มหาราช ตถาคโต สพฺพสตฺตานํ ปติฏฺฐา โหติ อุปสฺสยํ ตถาคตฏฺฐา เจเต สตฺตา น จ ตถาคตสฺส มยฺเหเตติ อเปกฺขา โหติฯ ยถา วา ปน มหาราช มหติมหาเมโฆ อภิวสฺสนฺโต ติณรุกฺขปสุมนุสฺสานํ วุฑฺฒิํ เทติ สนฺตติํ อนุปาเลติฯ วุฏฺฐูปชีวิโน เจเต สตฺตา สพฺเพ น จ มหาเมฆสฺส มยฺเหเตติ อเปกฺขา โหติฯ เอวเมว โข มหาราช ตถาคโต สพฺพสตฺตานํ กุสลธมฺเม ชเนติ อนุปาเลติ สตฺถูปชีวิโน เจเต สตฺตา สพฺเพ น จ ตถาคตสฺส มยฺเหเตติ อเปกฺขา โหติฯ ตํ กิสฺส เหตุ อตฺตานุทิฏฺฐิยา ปหีนตฺตาติฯ>
      text <สาธุ ภนฺเต นาคเสน สุนิพฺเพฐิโต ปญฺโห พหุวิเธหิ การเณหิ คมฺภีโร อุตฺตานีกโต คณฺฐิ ภินฺโน คหนํ อคหนํ กตํ อนฺธกาโร อาโลโก กโต ภคฺคา ปรวาทา ชินปุตฺตานํ จกฺขุํ อุปฺปาทิตนฺติฯ>
      stand <ภิกฺขุสงฺฆปริหรณปญฺโห สตฺตโมฯ>
    text <๘ อเภชฺชปริสปญฺโห>
      text <๘>, <ภนฺเต นาคเสน ตุมฺเห ภณถ ตถาคโต อเภชฺชปริโสติ ปุน จ ภณถ เทวทตฺเตน เอกปฺปหารํ ปญฺจ ภิกฺขุสตานิ ภินฺนานีติฯ ยทิ ภนฺเต นาคเสน ตถาคโต อเภชฺชปริโส เตน หิ เทวทตฺเตน เอกปฺปหารํ ปญฺจ ภิกฺขุสตานิ ภินฺนานีติ ยํ วจนํ ตํ มิจฺฉาฯ ยทิ เทวทตฺเตน เอกปฺปหารํ ปญฺจ ภิกฺขุสตานิ ภินฺนานิ เตน หิ ตถาคโต อเภชฺชปริโสติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต คมฺภีโร ทุนฺนิเวฐิโย คณฺฐิโตปิ คณฺฐิตโร เอตฺถายํ ชโน อาวโฏ นิวุโต โอวุโต ปิหิโต ปริโยนทฺโธ เอตฺถ ตว ญาณพลํ ทสฺเสหิ ปรวาเทสูติฯ>
      text <อเภชฺชปริโส มหาราช ตถาคโต เทวทตฺเตน จ เอกปฺปหารํ ปญฺจ ภิกฺขุสตานิ ภินฺนานิ ตญฺจ ปน เภทกสฺส พเลน เภทเก วิชฺชมาเน นตฺถิ มหาราช อเภชฺชํ นามฯ เภทเก สติ มาตาปิ ปุตฺเตน ภิชฺชติ ปุตฺโตปิ มาตรา ภิชฺชติ ปิตาปิ ปุตฺเตน ภิชฺชติ ปุตฺโตปิ ปิตรา ภิชฺชติ ภาตาปิ ภคินิยา ภิชฺชติ ภคินีปิ ภาตรา ภิชฺชติ สหาโยปิ สหาเยน ภิชฺชติ นาวาปิ นานาทารุสงฺฆฏิตา อูมิเวคสมฺปหาเรน ภิชฺชติ รุกฺโขปิ มธุกปฺปสมฺปนฺนผโล อนิลพลเวคาภิหโต ภิชฺชติ สุวณฺณมฺปิ ชาติมนฺตํ โลเหน ภิชฺชติฯ อปิ จ มหาราช เนโส อธิปฺปาโย วิญฺญูนํ เนสา พุทฺธานํ อธิมุตฺติ เนโส ปณฺฑิตานํ ฉนฺโท ตถาคโต เภชฺชปริโสติฯ อปิ เจตฺถ การณํ อตฺถิ เยน การเณน ตถาคโต วุจฺจติ อเภชฺชปริโสติฯ กตมํ เอตฺถ การณํ ตถาคตสฺส มหาราช กเตน อทาเนน วา อปฺปิยวจเนน วา อนตฺถจริยาย วา อสมานตฺตตาย วา ยโต กุโตจิ จริยํ จรนฺตสฺสปิ ปริสา ภินฺนาติ น สุตปุพฺพํ เตน การเณน ตถาคโต วุจฺจติ อเภชฺชปริโสติฯ ตยาเปตํ มหาราช ญาตพฺพํ อตฺถิ กิญฺจิ นวงฺเค พุทฺธวจเน สุตฺตาคตํ อิมินา นาม การเณน โพธิสตฺตสฺส กเตน ตถาคตสฺส ปริสา ภินฺนาติ นตฺถิ ภนฺเต โน เจตํ โลเก ทิสฺสติ โนปิ สุยฺยติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อเภชฺชปริสปญฺโห อฏฺฐโมฯ>
      stand <อเภชฺชวคฺโค ทุติโยฯ>
      stand <อิมสฺมิํ วคฺเค อฏฺฐ ปญฺหาฯ>
  text <๓ ปณามิตวคฺโค>
    text <๑ เสฏฺฐธมฺมปญฺโห>
      text <๑>, <ภนฺเต นาคเสน ภาสิตมฺเปตํ ภควตา ธมฺโม หิ วาเสฏฺฐ เสฏฺโฐ ชเนตสฺมิํ ทิฏฺเฐ เจว ธมฺเม อภิสมฺปราเย จาติฯ ปุน จ อุปาสโก คิหี โสตาปนฺโน ปิหิตาปาโย ทิฏฺฐิปฺปตฺโต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุฏฺเฐตีติฯ ยทิ ภนฺเต นาคเสน ภควตา ภณิตํ ธมฺโม หิ วาเสฏฺฐ เสฏฺโฐ ชเนตสฺมิํ ทิฏฺเฐ เจว ธมฺเม อภิสมฺปราเย จาติ เตน หิ อุปาสโก คิหี โสตาปนฺโน ปิหิตาปาโย ทิฏฺฐิปฺปตฺโต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุฏฺเฐตีติ ยํ วจนํ ตํ มิจฺฉาฯ ยทิ อุปาสโก คิหี โสตาปนฺโน ปิหิตาปาโย ทิฏฺฐิปฺปตฺโต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุฏฺเฐติ เตน หิ ธมฺโม หิ วาเสฏฺฐ เสฏฺโฐ ชเนตสฺมิํ ทิฏฺเฐ เจว ธมฺเม อภิสมฺปราเย จาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ธมฺโม หิ วาเสฏฺฐ เสฏฺโฐ ชเนตสฺมิํ ทิฏฺเฐ เจว ธมฺเม อภิสมฺปราเย จาติ อุปาสโก จ คิหี โสตาปนฺโน ปิหิตาปาโย ทิฏฺฐิปฺปตฺโต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุฏฺเฐติฯ ตตฺถ ปน การณํ อตฺถิฯ กตมํ ตํ การณํ>
      text <วีสติ โข ปนิเม มหาราช สมณสฺส สมณกรณา ธมฺมา ทฺเว จ ลิงฺคานิ เยหิ สมโณ อภิวาทนปจฺจุฏฺฐานสมานนปูชนารโห โหติฯ กตเม วีสติ สมณสฺส สมณกรณา ธมฺมา ทฺเว จ ลิงฺคานิ เสฏฺโฐ ธมฺมาราโม อคฺโค นิยโม จาโร วิหาโร สํยโม สํวโร ขนฺติ โสรจฺจํ เอกตฺตจริยา เอกตฺตาภิรติ ปฏิสลฺลานํ หิริโอตฺตปฺปํ วีริยํ อปฺปมาโท สิกฺขาสมาทานํ อุทฺเทโส ปริปุจฺฉา สีลาทิอภิรติ นิราลยตา สิกฺขาปทปาริปูริตา กาสาวธารณํ ภณฺฑุภาโว ฯ อิเม โข มหาราช วีสติ สมณสฺส สมณกรณา ธมฺมา ทฺเว จ ลิงฺคานิฯ เอเต คุเณ ภิกฺขุ สมาทาย วตฺตติ โส เตสํ ธมฺมานํ อนูนตฺตา ปริปุณฺณตฺตา สมฺปนฺนตฺตา สมนฺนาคตตฺตา อเสกฺขภูมิํ อรหนฺตภูมิํ โอกฺกมติ เสฏฺฐํ ภูมนฺตรํ โอกฺกมติ อรหตฺตาสนฺนคโตติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <ขีณาสเวหิ โส สามญฺญํ อุปคโต นตฺถิ เม โส สมโยติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <อคฺคปริสํ โส อุปคโต นาหํ ตํ ฐานํ อุปคโตติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <ลภติ โส ปาติโมกฺขุทฺเทสํ โสตุํ นาหํ ตํ ลภามิ โสตุนฺติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <โส อญฺเญ ปพฺพาเชติ อุปสมฺปาเทติ ชินสาสนํ วฑฺเฒติ อหเมตํ น ลภามิ กาตุนฺติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <อปฺปมาเณสุ โส สิกฺขาปเทสุ สมตฺตการี นาหํ เตสุ วตฺตามีติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <อุปคโต โส สมณลิงฺคํ พุทฺธาธิปฺปาเย ฐิโต เตนาหํ ลิงฺเคน ทูรมปคโตติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <ปรูฬฺหกจฺฉโลโม โส อนญฺชิตอมณฺฑิโต อนุลิตฺตสีลคนฺโธ อหํ ปน มณฺฑนวิภูสนาภิรโตติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <อปิ จ มหาราช เย เต วีสติ สมณกรณา ธมฺมา ทฺเว จ ลิงฺคานิ สพฺเพเปเต ธมฺมา ภิกฺขุสฺส สํวิชฺชนฺติ โส เยว เต ธมฺเม ธาเรติ อญฺเญปิ ตตฺถ สิกฺขาเปติ โส เม อาคโม สิกฺขาปนญฺจ นตฺถีติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํ ฯ>
      text <ยถา มหาราช ราชกุมาโร ปุโรหิตสฺส สนฺติเก วิชฺชํ อธียติ ขตฺติยธมฺมํ สิกฺขติ โส อปเรน สมเยน อภิสิตฺโต อาจริยํ อภิวาเทติ ปจฺจุฏฺเฐติ สิกฺขาปโก เม อยนฺติ เอวเมว โข มหาราช ภิกฺขุ สิกฺขาปโก วํสธโรติ อรหติ อุปาสโก โสตาปนฺโน ภิกฺขุํ ปุถุชฺชนํ อภิวาเทตุํ ปจฺจุฏฺฐาตุํฯ>
      text <อปิ จ มหาราช อิมินาเปตํ ปริยาเยน ชานาหิ ภิกฺขุภูมิยา มหนฺตตํ อสมวิปุลภาวํฯ ยทิ มหาราช อุปาสโก โสตาปนฺโน อรหตฺตํ สจฺฉิกโรติ ทฺเวว ตสฺส คติโย ภวนฺติ อนญฺญา ตสฺมิํ เยว ทิวเส ปรินิพฺพาเยยฺย วา ภิกฺขุภาวํ วา อุปคจฺเฉยฺยฯ อจลา หิ สา มหาราช ปพฺพชฺชา มหตี อจฺจุคฺคตา ยทิทํ ภิกฺขุภูมีติฯ ญาณคโต ภนฺเต นาคเสน ปญฺโห สุนิพฺเพฐิโต พลวตา อติพุทฺธินา ตยา น ยิมํ ปญฺหํ สมตฺโถ อญฺโญ เอวํ วินิเวเฐตุํ อญฺญตฺร ตวาทิเสน พุทฺธิมตาติฯ>
      stand <เสฏฺฐธมฺมปญฺโห ปฐโมฯ>
    text <๒ สพฺพสตฺตหิตผรณปญฺโห>
      text <๒>, <ภนฺเต นาคเสน ตุมฺเห ภณถ ตถาคโต สพฺพสตฺตานํ อหิตมปเนตฺวา หิตมุปทหตีติฯ ปุน จ ภณถ อคฺคิกฺขนฺธูปเม ธมฺมปริยาเย ภญฺญมาเน สฏฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตนฺติฯ อคฺคิกฺขนฺธูปมํ ภนฺเต ธมฺมปริยายํ เทเสนฺเตน ตถาคเตน สฏฺฐิมตฺตานํ ภิกฺขูนํ หิตมปเนตฺวา อหิตมุปทหิตํฯ ยทิ ภนฺเต นาคเสน ตถาคโต สพฺพสตฺตานํ อหิตมปเนตฺวา หิตมุปทหติ เตน หิ อคฺคิกฺขนฺธูปเม ธมฺมปริยาเย ภญฺญมาเน สฏฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตนฺติ ยํ วจนํ ตํ มิจฺฉาฯ ยทิ อคฺคิกฺขนฺธูปเม ธมฺมปริยาเย ภญฺญมาเน สฏฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ เตน หิ ตถาคโต สพฺพสตฺตานํ อหิตมปเนตฺวา หิตมุปทหตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ตถาคโต มหาราช สพฺพสตฺตานํ อหิตมปเนตฺวา หิตมุปทหติ อคฺคิกฺขนฺธูปเม ธมฺมปริยาเย ภญฺญมาเน สฏฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ ตญฺจ ปน น ตถาคตสฺส กเตน เตสํ เยว อตฺตโน กเตนาติฯ>
      text <ยทิ ภนฺเต นาคเสน ตถาคโต อคฺคิกฺขนฺธูปมํ ธมฺมปริยายํ น ภาเสยฺย อปิ นุ เตสํ อุณฺหํ โลหิตํ มุขโต อุคฺคจฺเฉยฺยาติ น หิ มหาราช มิจฺฉาปฏิปนฺนานํ เตสํ ภควโต ธมฺมปริยายํ สุตฺวา ปริฬาโห กาเย อุปฺปชฺชิ เตน เตสํ ปริฬาเหน อุณฺหํ โลหิตํ มุขโต อุคฺคตนฺติฯ เตน หิ ภนฺเต นาคเสน ตถาคตสฺเสว กเตน เตสํ อุณฺหํ โลหิตํ มุขโต อุคฺคตํ ตถาคโต เยว ตตฺถ อธิกาโร เตสํ นาสนาย ยถา นาม ภนฺเต นาคเสน อหิ วมฺมิกํ ปวิเสยฺย อถญฺญตโร ปํสุกาโม ปุริโส วมฺมิกํ ภินฺทิตฺวา ปํสุํ หเรยฺย ตสฺส ปํสุหรเณน วมฺมิกสฺส สุสิรํ ปิทเหยฺย อถ ตตฺเถว โส อสฺสาสํ อลภมาโน มเรยฺย นนุ โส ภนฺเต อหิ ตสฺส ปุริสสฺส กเตน มรณปฺปตฺโตติฯ อาม มหาราชาติฯ เอวเมว โข ภนฺเต นาคเสน ตถาคโต เยว ตตฺถ อธิกาโร เตสํ นาสนายาติฯ>
      text <ตถาคโต มหาราช ธมฺมํ เทสยมาโน อนุนยปฺปฏิฆํ น กโรติ อนุนยปฺปฏิฆวิปฺปมุตฺโต ธมฺมํ เทเสติ เอวํ ธมฺเม เทสียมาเน เย ตตฺถ สมฺมาปฏิปนฺนา เต พุชฺฌนฺติฯ เย ปน มิจฺฉาปฏิปนฺนา เต ปตนฺติฯ ยถา มหาราช ปุริสสฺส อมฺพํ วา ชมฺพุํ วา มธุกํ วา จาลยมานสฺส ยานิ ตตฺถ ผลานิ สารานิ ทฬฺหพนฺธนานิ ตานิ ตตฺเถว อจฺจุตานิ ติฏฺฐนฺติ ยานิ ตตฺถ ผลานิ ปูติวณฺฏมูลานิ ทุพฺพลพนฺธนานิ ตานิ ปตนฺติฯ เอวเมว โข มหาราช ตถาคโต ธมฺมํ เทสยมาโน อนุนยปฺปฏิฆํ น กโรติ อนุนยปฺปฏิฆวิปฺปมุตฺโต ธมฺมํ เทเสติ เอวํ ธมฺเม เทสียมาเน เย ตตฺถ สมฺมาปฏิปนฺนา เต พุชฺฌนฺติฯ เย ปน มิจฺฉาปฏิปนฺนา เต ปตนฺติฯ>
      text <ยถา วา ปน มหาราช กสฺสโก ธญฺญํ โรเปตุกาโม เขตฺตํ กสติ ตสฺส กสนฺตสฺส อเนกสตสหสฺสานิ ติณานิ มรนฺติฯ เอวเมว โข มหาราช ตถาคโต ปริปกฺกมานเส สตฺเต โพเธนฺโต อนุนยปฺปฏิฆวิปฺปมุตฺโต ธมฺมํ เทเสติ เอวํ ธมฺเม เทสียมาเน เย ตตฺถ สมฺมาปฏิปนฺนา เต พุชฺฌนฺติฯ เย ปน มิจฺฉาปฏิปนฺนา เต ติณานิ วิย มรนฺติฯ>
      text <ยถา วา ปน มหาราช มนุสฺสา รสเหตุ ยนฺเตน อุจฺฉุํ ปีฬยนฺติ เตสํ อุจฺฉุํ ปีฬยมานานํ เย ตตฺถ ยนฺตมุขคตา กิมโย เต ปีฬิยนฺติฯ เอวเมว โข มหาราช ตถาคโต ปริปกฺกมานเส สตฺเต โพเธนฺโต ธมฺมยนฺตมภิปีฬยติ เย ตตฺถ มิจฺฉาปฏิปนฺนา เต กิมี วิย มรนฺตีติฯ>
      text <นนุ ภนฺเต นาคเสน เต ภิกฺขู ตาย ธมฺมเทสนาย ปติตาติ อปิ นุ โข มหาราช ตจฺฉโก รุกฺขํ ตจฺฉนฺโต อุชุกํ ปริสุทฺธํ กโรตีติ น หิ ภนฺเต วชฺชนียํ อปเนตฺวา ตจฺฉโก รุกฺขํ อุชุกํ ปริสุทฺธํ กโรตีติฯ เอวเมว โข มหาราช ตถาคโต ปริสํ รกฺขนฺโต น สกฺโกติ โพธเนยฺเย สตฺเต โพเธตุํ มิจฺฉาปฏิปนฺเน ปน สตฺเต อปเนตฺวา โพธเนยฺเย สตฺเต โพเธติ อตฺตกเตน ปน เต มหาราช มิจฺฉาปฏิปนฺนา ปตนฺติฯ>
      text <ยถา มหาราช กทลี เวฬุ อสฺสตรี อตฺตเชน หญฺญติ เอวเมว โข มหาราช เย เต มิจฺฉาปฏิปนฺนา เต อตฺตกเตน หญฺญนฺติ ปตนฺติฯ>
      text <ยถา มหาราช โจรา อตฺตกเตน จกฺขุปฺปาฏนํ สูลาโรปนํ สีสจฺเฉทนํ ปาปุณนฺติ เอวเมว โข มหาราช เย เต มิจฺฉาปฏิปนฺนา เต อตฺตกเตน หญฺญนฺติ ปตนฺติ ฯ เยสํ มหาราช สฏฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ เตสํ ตํ เนว ภควโต กเตน น ปเรสํ กเตน อถ โข อตฺตโน เยว กเตนฯ>
      text <ยถา มหาราช ปุริโส สพฺพชนสฺส อมตํ ทเทยฺย เต ตํ อมตํ อสิตฺวา อโรคา ทีฆายุกา สพฺพีติโต ปริมุจฺเจยฺยุํ อถญฺญตโร ปุริโส ทุรุปจาเรน ตํ อสิตฺวา มรณํ ปาปุเณยฺย อปิ นุ โข โส มหาราช อมตทายโก ปุริโส ตโตนิทานํ กิญฺจิ อปุญฺญํ อาปชฺเชยฺยาติ น หิ ภนฺเตติฯ เอวเมว โข มหาราช ตถาคโต ทสสหสฺสิยา โลกธาตุยา เทวมนุสฺสานํ อมตํ ธมฺมทานํ เทติ เย เต สตฺตา ภพฺพา เต ธมฺมามเตน พุชฺฌนฺติฯ เย ปน เต สตฺตา อภพฺพา เต ธมฺมามเตน หญฺญนฺติ ปตนฺติฯ โภชนํ มหาราช สพฺพสตฺตานํ ชีวิตํ รกฺขติ ตเมกจฺเจ ภุญฺชิตฺวา วิสูจิกาย มรนฺติ อปิ นุ โข โส มหาราช โภชนทายโก ปุริโส ตโตนิทานํ กิญฺจิ อปุญฺญํ อาปชฺเชยฺยาติ น หิ ภนฺเตติฯ เอวเมว โข มหาราช ตถาคโต ทสสหสฺสิยา โลกธาตุยา เทวมนุสฺสานํ อมตํ ธมฺมทานํ เทติ เย เต สตฺตา ภพฺพา เต ธมฺมามเตน พุชฺฌนฺติฯ เย ปน เต สตฺตา อภพฺพา เต ธมฺมามเตน หญฺญนฺติ ปตนฺตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <สพฺพสตฺตหิตผรณปญฺโห ทุติโยฯ>
    text <๓ วตฺถคุยฺหนิทสฺสนปญฺโห>
      text <๓>, <ภนฺเต นาคเสน ภาสิตมฺเปตํ ตถาคเตน>
      text <ปุน จ ตถาคโต จตุนฺนํ ปริสานํ มชฺเฌ นิสีทิตฺวา ปุรโต เทวมนุสฺสานํ เสลสฺส พฺราหฺมณสฺส โกโสหิตํ วตฺถคุยฺหํ ทสฺเสสิฯ ยทิ ภนฺเต นาคเสน ภควตา ภณิตํ กาเยน สํวโร สาธูติ เตน หิ เสลสฺส พฺราหฺมณสฺส โกโสหิตํ วตฺถคุยฺหํ ทสฺเสสีติ ยํ วจนํ ตํ มิจฺฉาฯ ยทิ เสลสฺส พฺราหฺมณสฺส โกโสหิตํ วตฺถคุยฺหํ ทสฺเสติ เตน หิ กาเยน สํวโร สาธูติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา กาเยน สํวโร สาธูติ เสลสฺส จ พฺราหฺมณสฺส โกโสหิตํ วตฺถคุยฺหํ ทสฺสิตํฯ ยสฺส โข มหาราช ตถาคเต กงฺขา อุปฺปนฺนา ตสฺส โพธนตฺถาย ภควา อิทฺธิยา ตปฺปฏิภาคํ กายํ ทสฺเสติ โส เยว ตํ ปาฏิหาริยํ ปสฺสตีติฯ>
      text <โก ปเนตํ ภนฺเต นาคเสน สทฺทหิสฺสติ ยํ ปริสคโต เอโก เยว ตํ คุยฺหํ ปสฺสติ อวเสสา ตตฺเถว วสนฺตา น ปสฺสนฺตีติฯ อิงฺฆ เม ตฺวํ ตตฺถ การณํ อุปทิส การเณน มํ สญฺญาเปหีติฯ ทิฏฺฐปุพฺโพ ปน ตยา มหาราช โกจิ พฺยาธิโต ปุริโส ปริกิณฺโณ ญาติมิตฺเตหีติฯ อาม ภนฺเตติฯ อปิ นุ โข สา มหาราช ปริสา ปสฺสเตตํ เวทนํ ยาย โส ปุริโส เวทนาย เวทยตีติฯ น หิ ภนฺเต อตฺตนา เยว โส ภนฺเต ปุริโส เวทยตีติฯ เอวเมว โข มหาราช ยสฺเสว ตถาคเต กงฺขา อุปฺปนฺนา ตสฺเสว ตถาคโต โพธนตฺถาย อิทฺธิยา ตปฺปฏิภาคํ กายํ ทสฺเสติ โส เยว ตํ ปาฏิหาริยํ ปสฺสติฯ>
      text <ยถา วา ปน มหาราช กญฺจิเทว ปุริสํ ภูโต อาวิเสยฺย อปิ นุ โข สา มหาราช ปริสา ปสฺสติ ตํ ภูตาคมนนฺติ น หิ ภนฺเต โส เยว อาตุโร ตสฺส ภูตสฺส อาคมนํ ปสฺสตีติฯ เอวเมว โข มหาราช ยสฺเสว ตถาคเต กงฺขา อุปฺปนฺนา ตสฺเสว ตถาคโต โพธนตฺถาย อิทฺธิยา ตปฺปฏิภาคํ กายํ ทสฺเสติ โส เยว ตํ ปาฏิหาริยํ ปสฺสตีติฯ>
      text <ทุกฺกรํ ภนฺเต นาคเสน ภควตา กตํ ยํ เอกสฺสปิ อทสฺสนียํ ตํ ทสฺเสนฺเตนาติฯ น มหาราช ภควา คุยฺหํ ทสฺเสสิ อิทฺธิยา ปน ฉายํ ทสฺเสสีติฯ ฉายายปิ ภนฺเต ทิฏฺฐาย ทิฏฺฐํ เยว โหติ คุยฺหํ ยํ ทิสฺวา นิฏฺฐํ คโตติฯ ทุกฺกรญฺจาปิ มหาราช ตถาคโต กโรติ โพธเนยฺเย สตฺเต โพเธตุํฯ ยทิ มหาราช ตถาคโต กิริยํ หาเปยฺย โพธเนยฺยา สตฺตา น พุชฺเฌยฺยุํฯ ยสฺมา จ โข มหาราช โยคญฺญู ตถาคโต โพธเนยฺเย สตฺเต โพเธตุํ ตสฺมา ตถาคโต เยน เยน โยเคน โพธเนยฺยา พุชฺฌนฺติ เตน เตน โยเคน โพธเนยฺเย โพเธติฯ>
      text <ยถา มหาราช ภิสกฺโก สลฺลกตฺโต เยน เยน เภสชฺเชน อาตุโร อโรโค โหติ เตน เตน เภสชฺเชน อาตุรํ อุปสงฺกมติ วมนียํ วเมติ วิเรจนียํ วิเรเจติ อนุเลปนียํ อนุลิมฺเปติ อนุวาสนียํ อนุวาเสติฯ เอวเมว โข มหาราช ตถาคโต เยน เยน โยเคน โพธเนยฺยา สตฺตา พุชฺฌนฺติ เตน เตน โยเคน โพเธติฯ>
      text <ยถา วา ปน มหาราช อิตฺถี มูฬฺหคพฺภา ภิสกฺกสฺส อทสฺสนียํ คุยฺหํ ทสฺเสติ เอวเมว โข มหาราช ตถาคโต โพธเนยฺเย สตฺเต โพเธตุํ อทสฺสนียํ คุยฺหํ อิทฺธิยา ฉายํ ทสฺเสสิฯ นตฺถิ มหาราช อทสฺสนีโย นาม โอกาโส ปุคฺคลํ อุปาทายฯ ยทิ มหาราช โกจิ ภควโต หทยํ ทิสฺวา พุชฺเฌยฺย ตสฺสปิ ภควา โยเคน หทยํ ทสฺเสยฺย โยคญฺญู มหาราช ตถาคโต เทสนากุสโลฯ>
      text <นนุ มหาราช ตถาคโต เถรสฺส นนฺทสฺส อธิมุตฺติํ ชานิตฺวา ตํ เทวภวนํ เนตฺวา เทวกญฺญาโย ทสฺเสสิ อิมินายํ กุลปุตฺโต พุชฺฌิสฺสตีติ เตน จ โส กุลปุตฺโต พุชฺฌิฯ อิติ โข มหาราช ตถาคโต อเนกปริยาเยน สุภนิมิตฺตํ หีเฬนฺโต ครหนฺโต ชิคุจฺฉนฺโต ตสฺส โพธนเหตุ กกุฏปาทินิโย อจฺฉราโย ทสฺเสสิฯ เอวมฺปิ ตถาคโต โยคญฺญู เทสนากุสโลฯ>
      text <ปุน จปรํ มหาราช ตถาคโต เถรสฺส จูฬปนฺถกสฺส ภาตรา นิกฺกฑฺฒิตสฺส ทุกฺขิตสฺส ทุมฺมนสฺส อุปคนฺตฺวา สุขุมํ โจฬขณฺฑํ อทาสิ อิมินายํ กุลปุตฺโต พุชฺฌิสฺสตีติ โส จ กุลปุตฺโต เตน การเณน ชินสาสเน วสีภาวํ ปาปุณิฯ เอวมฺปิ มหาราช ตถาคโต โยคญฺญู เทสนากุสโลฯ>
      text <ปุน จปรํ มหาราช ตถาคโต พฺราหฺมณสฺส โมฆราชสฺส ยาว ตติยํ ปญฺหํ ปุฏฺโฐ น พฺยากาสิ เอวมิมสฺส กุลปุตฺตสฺส มาโน อุปสมิสฺสติ มานูปสมา อภิสมโย ภวิสฺสตีติ เตน จ ตสฺส กุลปุตฺตสฺส มาโน อุปสมิ มานูปสมา โส พฺราหฺมโณ ฉสุ อภิญฺญาสุ วสีภาวํ ปาปุณิฯ เอวมฺปิ มหาราช ตถาคโต โยคญฺญู เทสนากุสโลติฯ>
      text <สาธุ ภนฺเต นาคเสน สุนิพฺเพฐิโต ปญฺโห พหุวิเธหิ การเณหิ คหนํ อคหนํ กตํ อนฺธกาโร อาโลโก กโต คณฺฐิ ภินฺโน ภคฺคา ปรวาทา ชินปุตฺตานํ จกฺขุํ ตยา อุปฺปาทิตํ นิปฺปฏิภานา ติตฺถิยา ตฺวํ คณิวรปวรมาสชฺชาติฯ>
      stand <วตฺถคุยฺหนิทสฺสนปญฺโห ตติโยฯ>
    text <๔ ผรุสวาจาภาวปญฺโห>
      text <๔>, <ภนฺเต นาคเสน ภาสิตมฺเปตํ เถเรน สาริปุตฺเตน ธมฺมเสนาปตินา ปริสุทฺธวจีสมาจาโร อาวุโส ตถาคโต นตฺถิ ตถาคตสฺส วจีทุจฺจริตํ ยํ ตถาคโต รกฺเขยฺย มา เม อิทํ ปโร อญฺญาสีติฯ ปุน จ ตถาคโต เถรสฺส สุทินฺนสฺส กลนฺทปุตฺตสฺส อปราเธ ปาราชิกํ ปญฺญเปนฺโต ผรุสาหิ วาจาหิ โมฆปุริสวาเทน สมุทาจริ เตน จ โส เถโร โมฆปุริสวาเทน มงฺกุจิตฺตวเสน รุนฺธิตตฺตา วิปฺปฏิสารี นาสกฺขิ อริยมคฺคํ ปฏิวิชฺฌิตุํฯ ยทิ ภนฺเต นาคเสน ปริสุทฺธวจีสมาจาโร ตถาคโต นตฺถิ ตถาคตสฺส วจีทุจฺจริตํ เตน หิ ตถาคเตน เถรสฺส สุทินฺนสฺส กลนฺทปุตฺตสฺส อปราเธ โมฆปุริสวาเทน สมุทาจิณฺณนฺติ ยํ วจนํ ตํ มิจฺฉาฯ ยทิ ภควตา เถรสฺส สุทินฺนสฺส กลนฺทปุตฺตสฺส อปราเธ โมฆปุริสวาเทน สมุทาจิณฺณํ เตน หิ ปริสุทฺธวจีสมาจาโร ตถาคโต นตฺถิ ตถาคตสฺส วจีทุจฺจริตนฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช เถเรน สาริปุตฺเตน ธมฺมเสนาปตินา ปริสุทฺธวจีสมาจาโร อาวุโส ตถาคโต นตฺถิ ตถาคตสฺส วจีทุจฺจริตํ ยํ ตถาคโต รกฺเขยฺย มา เม อิทํ ปโร อญฺญาสีติฯ อายสฺมโต จ สุทินฺนสฺส กลนฺทปุตฺตสฺส อปราเธ ปาราชิกํ ปญฺญเปนฺเตน ภควตา โมฆปุริสวาเทน สมุทาจิณฺณํ ตญฺจ ปน อทุฏฺฐจิตฺเตน อสารมฺเภน ยาถาวลกฺขเณนฯ กิญฺจ ตตฺถ ยาถาวลกฺขณํ ยสฺส มหาราช ปุคฺคลสฺส อิมสฺมิํ อตฺตภาเว จตุสจฺจาภิสมโย น โหติ ตสฺส ปุริสตฺตนํ โมฆํ อญฺญํ กยิรมานํ อญฺเญน สมฺภวติ เตน วุจฺจติ โมฆปุริโสติฯ อิติ มหาราช ภควตา อายสฺมโต สุทินฺนสฺส กลนฺทปุตฺตสฺส สตาววจเนน สมุทาจิณฺณํ โน อภูตวาเทนาติฯ>
      text <สภาวมฺปิ ภนฺเต นาคเสน โย อกฺโกสนฺโต ภณติ ตสฺส มยํ กหาปณํ ทณฺฑํ ธาเรม อปราโธ เยว โส วตฺถุํ นิสฺสาย วิสุํ โวหารํ อาจรนฺโต อกฺโกสตีติฯ อตฺถิ ปน มหาราช สุตปุพฺพํ ตยา ขลิตสฺส อภิวาทนํ วา ปจฺจุฏฺฐานํ วา สกฺการํ วา อุปายนานุปฺปทานํ วาติ น หิ ภนฺเต ยโต กุโตจิ ยตฺถ กตฺถจิ ขลิโต โส ปริภาสนารโห โหติ ตชฺชนารโห อุตฺตมงฺคมฺปิสฺส ฉินฺทนฺติ หนนฺติปิ พนฺธนฺติปิ ฆาเตนฺติปิ ฌาเปนฺติปีติ ฯ เตน หิ มหาราช ภควตา กิริยา เยว กตา โน อกิริยาติฯ>
      text <กิริยมฺปิ ภนฺเต นาคเสน กุรุมาเนน ปติรูเปน กาตพฺพํ อนุจฺฉวิเกน สวเนนปิ ภนฺเต นาคเสน ตถาคตสฺส สเทวโก โลโก โอตฺตปฺปติ หิริยติ ภิยฺโย ทสฺสเนน ตตุตฺตริํ อุปสงฺกมเนน ปยิรุปาสเนนาติฯ อปิ นุ โข มหาราช ติกิจฺฉโก อภิสนฺเน กาเย กุปิเต โทเส สิเนหนียานิ เภสชฺชานิ เทตีติ น หิ ภนฺเต ติณฺหานิ เลขนียานิ เภสชฺชานิ เทตีติฯ เอวเมว โข มหาราช ตถาคโต สพฺพกิเลสพฺยาธิวูปสมาย อนุสิฏฺฐิํ เทติ ผรุสาปิ มหาราช ตถาคตสฺส วาจา สตฺเต สิเนหยติ มุทุเก กโรติฯ ยถา มหาราช อุณฺหมฺปิ อุทกํ ยํ กิญฺจิ สิเนหนียํ สิเนหยติ มุทุกํ กโรติ เอวเมว โข มหาราช ผรุสาปิ ตถาคตสฺส วาจา อตฺถวตี โหติ กรุณาสหคตาฯ ยถา มหาราช ปิตุวจนํ ปุตฺตานํ อตฺถวนฺตํ โหติ กรุณาสหคตํ เอวเมว โข มหาราช ผรุสาปิ ตถาคตสฺส วาจา อตฺถวตี โหติ กรุณาสหคตาฯ ผรุสาปิ มหาราช ตถาคตสฺส วาจา สตฺตานํ กิเลสปฺปหานา โหติฯ ยถา มหาราช ทุคฺคนฺธมฺปิ โคมุตฺตํ ปีตํ วิรสมฺปิ อคทํ ขายิตํ สตฺตานํ พฺยาธิํ หนติ เอวเมว โข มหาราช ผรุสาปิ ตถาคตสฺส วาจา อตฺถวตี กรุณาสหคตาฯ ยถา มหาราช มหนฺโตปิ ตูลปุญฺโช ปรสฺส กาเย นิปติตฺวา รุชํ น กโรติ เอวเมว โข มหาราช ผรุสาปิ ตถาคตสฺส วาจา น กสฺสจิ ทุกฺขํ อุปฺปาเทตีติฯ สุวินิจฺฉิโต ภนฺเต นาคเสน ปญฺโห พหูหิ การเณหิ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ผรุสวาจาภาวปญฺโห จตุตฺโถฯ>
    text <๕ รุกฺขอเจตนาภาวปญฺโห>
      text <๕>, <ภนฺเต นาคเสน ภาสิตมฺเปตํ ตถาคเตน>
      text <ปุน จ ภณิตํ>
      text <ยทิ ภนฺเต นาคเสน รุกฺโข อเจตโน เตน หิ ผนฺทเนน รุกฺเขน ภารทฺวาเชน สห สลฺลปิตนฺติ ยํ วจนํ ตํ มิจฺฉาฯ ยทิ ผนฺทเนน รุกฺเขน ภารทฺวาเชน สทฺธิํ สลฺลปิตํ เตน หิ รุกฺโข อเจตโนติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา รุกฺโข อเจตโนติ ผนฺทเนน จ รุกฺเขน ภารทฺวาเชน สทฺธิํ สลฺลปิตํ ตญฺจ ปน วจนํ โลกสมญฺญาย ภณิตํฯ นตฺถิ มหาราช อเจตนสฺส รุกฺขสฺส สลฺลาโป นาม อปิ จ มหาราช ตสฺมิํ รุกฺเข อธิวตฺถาย เทวตาเยตํ อธิวจนํ รุกฺโขติ รุกฺโข สลฺลปตีติ เจสา โลกปณฺณตฺติ ยถา มหาราช สกฏํ ธญฺญสฺส ปริปูริตํ ธญฺญสกฏนฺติ ชโน โวหรติ น จ ตํ ธญฺญมยํ สกฏํ รุกฺขมยํ สกฏํ ตสฺมิํ สกเฏ ธญฺญสฺส ปน อากิริตตฺตา ธญฺญสกฏนฺติ ชโน โวหรติ เอวเมว โข มหาราช น รุกฺโข สลฺลปติ รุกฺโข อเจตโน ยา ปน ตสฺมิํ รุกฺเข อธิวตฺถา เทวตา ตสฺสา เยว ตํ อธิวจนํ รุกฺโขติ รุกฺโข สลฺลปตีติ เจสา โลกปณฺณตฺติฯ>
      text <ยถา วา ปน มหาราช ทธิํ มนฺถยมาโน ตกฺกํ มนฺเถมีติ โวหรติ น ตํ ตกฺกํ ยํ โส มนฺเถติ ทธิํ เยว โส มนฺเถนฺโต ตกฺกํ มนฺเถมีติ โวหรติ เอวเมว โข มหาราช น รุกฺโข สลฺลปติ รุกฺโข อเจตโน ฯ ยา ปน ตสฺมิํ รุกฺเข อธิวตฺถา เทวตา ตสฺสาเยว ตํ อธิวจนํ รุกฺโขติ รุกฺโข สลฺลปตีติ เจสา โลกปณฺณตฺติฯ>
      text <ยถา วา ปน มหาราช อสนฺตํ สาเธตุกาโม สนฺตํ สาเธมีติ โวหรติ อสิทฺธํ สิทฺธนฺติ โวหรติ เอวเมสา โลกสมญฺญา เอวเมว โข มหาราช น รุกฺโข สลฺลปติ รุกฺโข อเจตโนฯ ยา ปน ตสฺมิํ รุกฺเข อธิวตฺถา เทวตา ตสฺสาเยว ตํ อธิวจนํ รุกฺโขติ รุกฺโข สลฺลปตีติ เจสา โลกปณฺณตฺติ ยาย มหาราช โลกสมญฺญาย ชโน โวหรติ ตถาคโตปิ ตาเยว โลกสมญฺญาย สตฺตานํ ธมฺมํ เทเสตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <รุกฺขอเจตนาภาวปญฺโห ปญฺจโมฯ>
    text <๖ ปิณฺฑปาตมหปฺผลปญฺโห>
      text <๖>, <ภนฺเต นาคเสน ภาสิตมฺเปตํ ธมฺมสงฺคีติการเกหิ เถเรหิ>
      text <ปุน จ ภควตา ภณิตํ ทฺเวเม อานนฺท ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จฯ กตเม ทฺเว ยญฺจ ปิณฺฑปาตํ ปริภุญฺชิตฺวา ตถาคโต อนุตฺตรํ สมฺมาสมฺโพธิํ อภิสมฺพุชฺฌิ ยญฺจ ปิณฺฑปาตํ ปริภุญฺชิตฺวา ตถาคโต อนุปาทิเสสาย นิพฺพานธาตุยา ปรินิพฺพายติฯ อิเม ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติฯ ยทิ ภนฺเต นาคเสน ภควโต จุนฺทสฺส ภตฺตํ ภุตฺตาวิสฺส ขโร อาพาโธ อุปฺปนฺโน ปพาฬฺหา จ เวทนา ปวตฺตา มารณนฺติกา เตน หิ ทฺเวเม อานนฺท ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติ ยํ วจนํ ตํ มิจฺฉาฯ ยทิ ทฺเวเม ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จ เตน หิ ภควโต จุนฺทสฺส ภตฺตํ ภุตฺตาวิสฺส ขโร อาพาโธ อุปฺปนฺโน ปพาฬฺหา จ เวทนา ปวตฺตา มารณนฺติกาติ ตมฺปิ วจนํ มิจฺฉาฯ กิํนุ โข ภนฺเต นาคเสน โส ปิณฺฑปาโต วิสคตตาย มหปฺผโล โรคุปฺปาทกตาย มหปฺผโล อายุวินาสกตาย มหปฺผโล ภควโต ชีวิตหรณตาย มหปฺผโล ตตฺถ เม การณํ พฺรูหิ ปรวาทานํ นิคฺคหาย เอตฺถายํ ชโน สมฺมูฬฺโห โลภวเสน อติพหุํ ขายิเตน โลหิตปกฺขนฺทิกา อุปฺปนฺนาติฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ธมฺมสงฺคีติการเกหิ เถเรหิ>
      text <ภควตา จ ภณิตํ ทฺเวเม อานนฺท ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จฯ กตเม ทฺเว ยญฺจ ปิณฺฑปาตํ ปริภุญฺชิตฺวา ตถาคโต อนุตฺตรํ สมฺมาสมฺโพธิํ อภิสมฺพุชฺฌิ ยญฺจ ปิณฺฑปาตํ ปริภุญฺชิตฺวา ตถาคโต อนุปาทิเสสาย นิพฺพานธาตุยา ปรินิพฺพายติ อิเม ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติฯ>
      text <โส ปน ปิณฺฑปาโต พหุคุโณ อเนกานิสํโสฯ เทวตา มหาราช หฏฺฐา ปสนฺนมานสา อยํ ภควโต ปจฺฉิโม ปิณฺฑปาโตติ ทิพฺพํ โอชํ สูกรมทฺทเว อากิริํสุฯ ตญฺจ ปน สมฺมาปากํ ลหุปากํ มนุญฺญํ พหุรสํ ชฏฺฐรคฺคิเตชสฺส หิตํฯ น มหาราช ตโตนิทานํ ภควโต โกจิ อนุปฺปนฺโน โรโค อุปฺปนฺโน อปิ จ มหาราช ภควโต ปกติทุพฺพเล สรีเร ขีเณ อายุสงฺขาเร อุปฺปนฺโน โรโค ภิยฺโย อภิวฑฺฒิฯ>
      text <ยถา มหาราช ปกติยา ชลมาโน อคฺคิ อญฺญสฺมิํ อุปาทาเน ทินฺเน ภิยฺโย ปชฺชลติ เอวเมว โข มหาราช ภควโต ปกติทุพฺพเล สรีเร ขีเณ อายุสงฺขาเร อุปฺปนฺโน โรโค ภิยฺโย อภิวฑฺฒิฯ>
      text <ยถา วา ปน มหาราช โสโต ปกติยา สนฺทมาโน อภิวุฏฺเฐ มหาเมเฆ ภิยฺโย มโหโฆ อุทกวาหโก โหติ เอวเมว โข มหาราช ภควโต ปกติทุพฺพเล สรีเร ขีเณ อายุสงฺขาเร อุปฺปนฺโน โรโค ภิยฺโย อภิวฑฺฒิฯ>
      text <ยถา วา ปน มหาราช ปกติยา อภิสนฺนธาตุ กุจฺฉิ อญฺญสฺมิํ อชฺโฌหริเต ภิยฺโย อายเมยฺย เอวเมว โข มหาราช ภควโต ปกติทุพฺพเล สรีเร ขีเณ อายุสงฺขาเร อุปฺปนฺโน โรโค ภิยฺโย อภิวฑฺฒิ นตฺถิ มหาราช ตสฺมิํ ปิณฺฑปาเต โทโส น จ ตสฺส สกฺกา โทสํ อาโรเปตุนฺติฯ>
      text <ภนฺเต นาคเสน เกน การเณน เต ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติ ธมฺมานุมชฺชนสมาปตฺติวเสน มหาราช เต ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติฯ>
      text <ภนฺเต นาคเสน กตเมสํ ธมฺมานํ อนุมชฺชนสมาปตฺติวเสน เต ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติ นวนฺนํ มหาราช อนุปุพฺพวิหารสมาปตฺตีนํ อนุโลมปฺปฏิโลมสมาปชฺชนวเสน เต ทฺเว ปิณฺฑปาตา สมสมผลา สมวิปากา อติวิย อญฺเญหิ ปิณฺฑปาเตหิ มหปฺผลตรา จ มหานิสํสตรา จาติฯ>
      text <ภนฺเต นาคเสน ทฺวีสุ เยว ทิวเสสุ อธิมตฺตํ ตถาคโต นวานุปุพฺพวิหารสมาปตฺติโย อนุโลมปฺปฏิโลมํ สมาปชฺชีติ อาม มหาราชาติฯ อจฺฉริยํ ภนฺเต นาคเสน อพฺภุตํ ภนฺเต นาคเสนฯ ยํ อิมสฺมิํ พุทฺธกฺเขตฺเต อสทิสํ ปรมทานํ ตมฺปิ อิเมหิ ทฺวีหิ ปิณฺฑปาเตหิ อคณิตํฯ อจฺฉริยํ ภนฺเต นาคเสน อพฺภุตํ ภนฺเต นาคเสนฯ ยาว มหนฺตา นวานุปุพฺพวิหารสมาปตฺติโย ยตฺร หิ นาม นวานุปุพฺพวิหารสมาปตฺติวเสน ทานํ มหปฺผลตรํ โหติ มหานิสํสตรญฺจฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ปิณฺฑปาตมหปฺผลปญฺโห ฉฏฺโฐฯ>
    text <๗ พุทฺธปูชนปญฺโห>
      text <๗>, <ภนฺเต นาคเสน ภาสิตมฺเปตํ ตถาคเตน อพฺยาวฏา ตุมฺเห อานนฺท โหถ ตถาคตสฺส สรีรปูชายาติฯ ปุน จ ภณิตํ>
      text <ยทิ ภนฺเต นาคเสน ตถาคเตน ภณิตํ อพฺยาวฏา ตุมฺเห อานนฺท โหถ ตถาคตสฺส สรีรปูชายาติ เตน หิ ปูเชถ นํ ปูชนิยสฺส ธาตุํ เอวํ กรา สคฺคมิโต คมิสฺสถาติ ยํ วจนํ ตํ มิจฺฉาฯ ยทิ ตถาคเตน ภณิตํ ปูเชถ นํ ปูชนิยสฺส ธาตุํ เอวํ กรา สคฺคมิโต คมิสฺสถาติ เตน หิ อพฺยาวฏา ตุมฺเห อานนฺท โหถ ตถาคตสฺส สรีรปูชายาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อพฺยาวฏา ตุมฺเห อานนฺท โหถ ตถาคตสฺส สรีรปูชายาติ ปุน จ ภณิตํ ปูเชถ นํ ปูชนิยสฺส ธาตุํ เอวํ กรา สคฺคมิโต คมิสฺสถาติ ตญฺจ ปน น สพฺเพสํ ชินปุตฺตานํ เยว อารพฺภ ภณิตํ อพฺยาวฏา ตุมฺเห อานนฺท โหถ ตถาคตสฺส สรีรปูชายาติฯ อกมฺมํ เหตํ มหาราช ชินปุตฺตานํ ยทิทํ ปูชา สมฺมสนํ สงฺขารานํ โยนิโส มนสิกาโร สติปฏฺฐานานุปสฺสนา อารมฺมณสารคฺคาโห กิเลสยุทฺธํ สทตฺถมนุยุญฺชนา เอตํ ชินปุตฺตานํ กรณียํ อวเสสานํ เทวมนุสฺสานํ ปูชา กรณียาฯ>
      text <ยถา มหาราช มหิยา ราชปุตฺตานํ หตฺถิอสฺสรถธนุถรุเลขมุทฺทาสิกฺขาขคฺคมนฺตสุติ- สมฺมุติยุทฺธยุชฺฌาปนกิริยา กรณียา อวเสสานํ ปุถุเวสฺสสุทฺทานํ กสิ วณิชฺชา โครกฺขา กรณียา เอวเมว โข มหาราช อกมฺมํ เหตํ ชินปุตฺตานํ ยทิทํ ปูชา สมฺมสนํ สงฺขารานํ โยนิโส มนสิกาโร สติปฏฺฐานานุปสฺสนา อารมฺมณสารคฺคาโห กิเลสยุทฺธํ สทตฺถมนุยุญฺชนา เอตํ ชินปุตฺตานํ กรณียํ อวเสสานํ เทวมนุสฺสานํ ปูชา กรณียาฯ>
      text <ยถา วา ปน มหาราช พฺราหฺมณมาณวกานํ อิรุเวทํ ยชุเวทํ สามเวทํ อถพฺพณเวทํ ลกฺขณํ อิติหาสํ ปุราณํ นิฆณฺฑุ เกฏุภํ อกฺขรปฺปเภทํ ปทํ เวยฺยากรณํ ภาสมคฺคํ อุปฺปาตํ สุปินํ นิมิตฺตํ ฉฬงฺคํ จนฺทคฺคาหํ สูริยคฺคาหํ สุกฺกราหุจริตํ อุฬุคฺคหยุทฺธํ เทวทุนฺทุภิสฺสรํ โอกฺกนฺติ อุกฺกาปาตํ ภูมิกมฺมํ ทิสาทาหํ ภุมฺมนฺตลิกฺขํ โชติสํ โลกายติกํ สาจกฺกํ มิคจกฺกํ อนฺตรจกฺกํ มิสฺสกุปฺปาทํ สกุณรุตรวิตํ สิกฺขา กรณียา อวเสสานํ ปุถุเวสฺสสุทฺทานํ กสิ วณิชฺชา โครกฺขา กรณียา เอวเมว โข มหาราช อกมฺมํ เหตํ ชินปุตฺตานํ ยทิทํ ปูชา สมฺมสนํ สงฺขารานํ โยนิโส มนสิกาโร สติปฏฺฐานานุปสฺสนา อารมฺมณสารคฺคาโห กิเลสยุทฺธํ สทตฺถมนุยุญฺชนา เอตํ ชินปุตฺตานํ กรณียํ อวเสสานํ เทวมนุสฺสานํ ปูชา กรณียา ตสฺมา มหาราช ตถาคโต มา อิเม อกมฺเม ยุญฺชนฺตุ กมฺเม อิเม ยุญฺชนฺตูติ อาห อพฺยาวฏา ตุมฺเห อานนฺท โหถ ตถาคตสฺส สรีรปูชายาติฯ ยเทตํ มหาราช ตถาคโต น ภเณยฺย ปตฺตจีวรมฺปิ อตฺตโน ปริยาทาเปตฺวา ภิกฺขู พุทฺธปูชํ เยว กเรยฺยุนฺติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พุทฺธปูชนปญฺโห สตฺตโมฯ>
    text <๘ ปาทสกลิกาหตปญฺโห>
      text <๘>, <ภนฺเต นาคเสน ตุมฺเห ภณถ ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมตีติ ปุน จ ภณถ ภควโต ปาโท สกลิกาย ขโตติฯ ยา สา สกลิกา ภควโต ปาเท ปติตา กิสฺส ปน สา สกลิกา ภควโต ปาทา น นิวตฺตาฯ ยทิ ภนฺเต นาคเสน ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมติ เตน หิ ภควโต ปาโท สกลิกาย ขโตติ ยํ วจนํ ตํ มิจฺฉาฯ ยทิ ภควโต ปาโท สกลิกาย ขโต เตน หิ ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <สจฺจํ มหาราช อตฺเถตํ ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมติ ภควโต จ ปาโท สกลิกาย ขโต น จ ปน สา สกลิกา อตฺตโน ธมฺมตาย ปติตา เทวทตฺตสฺส อุปกฺกเมน ปติตาฯ เทวทตฺโต มหาราช พหูนิ ชาติสตสหสฺสานิ ภควติ อาฆาตํ พนฺธิ โส เตน อาฆาเตน มหนฺตํ กูฏาคารปฺปมาณํ ปาสาณํ ภควโต อุปริ ปาเตสฺสามีติ มุญฺจิฯ อถ ทฺเว เสลา ปถวิโต อุฏฺฐหิตฺวา ตํ ปาสาณํ สมฺปฏิจฺฉิํสุ อถ เนสํ สมฺปหาเรน ปาสาณโต ปปฏิกา ภิชฺชิตฺวา เยน วา เตน วา ปตนฺตี ภควโต ปาเท ปติตาติฯ>
      text <ยถา จ ภนฺเต นาคเสน ทฺเว เสลา ปาสาณํ สมฺปฏิจฺฉิํสุ ตเถว ปปฏิกาปิ สมฺปฏิจฺฉิตพฺพาติ สมฺปฏิจฺฉิตมฺปิ มหาราช อิเธกจฺจํ ปคฺฆรติ ปสวติ น ฐานมุปคจฺฉติ ยถา มหาราช อุทกํ ปาณินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ ขีรํ ตกฺกํ มธุํ สปฺปิ เตสํ มจฺฉรสํ มํสรสํ ปาณินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ เอวเมว โข มหาราช สมฺปฏิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฏิกา ภิชฺชิตฺวา เยน วา เตน วา ปตนฺตี ภควโต ปาเท ปติตาฯ>
      text <ยถา วา ปน มหาราช สณฺหสุขุมอณุรชสมํ ปุฬินํ มุฏฺฐินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ เอวเมว โข มหาราช สมฺปฏิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฏิกา ภิชฺชิตฺวา เยน วา เตน วา ปตนฺตี ภควโต ปาเท ปติตาฯ>
      text <ยถา วา ปน มหาราช กพโฬ มุเขน คหิโต อิเธกจฺจสฺส มุขโต มุจฺจิตฺวา ปคฺฆรติ ปสวติ น ฐานมุปคจฺฉติ เอวเมว โข มหาราช สมฺปฏิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฏิกา ภิชฺชิตฺวา เยน วา เตน วา ปตนฺตี ภควโต ปาเท ปติตาติฯ>
      text <โหตุ ภนฺเต นาคเสน เสเลหิ ปาสาโณ สมฺปฏิจฺฉิโต อถ ปปฏิกายปิ อปจิติ กาตพฺพา ยเถว มหาปถวิยาติ ทฺวาทสิเม มหาราช อปจิติํ น กโรนฺติฯ กตเม ทฺวาทส รตฺโต ราควเสน อปจิติํ น กโรติ ทุฏฺโฐ โทสวเสน มูฬฺโห โมหวเสน อุนฺนโต มานวเสน นิคฺคุโณ อวิเสสตาย อติถทฺโธ อนิเสธนตาย หีโน หีนสภาวตาย วจนกโร อนิสฺสรตาย ปาโป กทริยตาย ทุกฺขาปิโต ปฏิทุกฺขาปนตาย ลุทฺโธ โลภาภิภูตตาย อายูหิโต อตฺถสาธนตาย อปจิติํ น กโรติฯ อิเม โข มหาราช ทฺวาทส อปจิติํ น กโรนฺติฯ สา จ ปน ปปฏิกา ปาสาณสมฺปหาเรน ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ>
      text <ยถา วา ปน มหาราช สณฺหสุขุมอณุรโช อนิลพลสมาหโต อนิมิตฺตกตทิโส เยน วา เตน วา อภิกิรติ เอวเมว โข มหาราช สา ปปฏิกา ปาสาณสมฺปหาเรน ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ ยทิ ปน มหาราช สา ปปฏิกา ปาสาณโต วิสุํ น ภเวยฺย ตมฺปิ เต เสลา ปาสาณปปฏิกํ อุปฺปติตฺวา คณฺเหยฺยุํฯ เอสา ปน มหาราช ปปฏิกา น ภูมฏฺฐา น อากาสฏฺฐา ปาสาณสมฺปหารเวเคน ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ>
      text <ยถา วา ปน มหาราช วาตมณฺฑลิกาย อุกฺขิตฺตํ ปุราณปณฺณํ อนิมิตฺตกตทิสํ เยน วา เตน วา ปตติ เอวเมว โข มหาราช เอสา ปปฏิกา ปาสาณสมฺปหารเวเคน อนิมิตฺตกตทิสา เยน วา เตน วา ปตมานา ภควโต ปาเท ปติตาฯ อปิ จ มหาราช อกตญฺญุสฺส กทริยสฺส เทวทตฺตสฺส ทุกฺขานุภวนาย ปปฏิกา ภควโต ปาเท ปติตาติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ปาทสกลิกาหตปญฺโห อฏฺฐโมฯ>
    text <๙ อคฺคคฺคสมณปญฺโห>
      text <๙>, <ภนฺเต นาคเสน ภาสิตมฺเปตํ ภควตา อาสวานํ ขยา สมโณ โหตีติฯ ปุน จ ภณิตํ>
      text <ตตฺริเม จตฺตาโร ธมฺมา ขนฺติ อปฺปาหารตา รติวิปฺปหานํ อากิญฺจญฺญํฯ สพฺพานิ ปเนตานิ อปริกฺขีณาสวสฺส สกิเลสสฺเสว โหนฺติฯ ยทิ ภนฺเต นาคเสน อาสวานํ ขยา สมโณ โหติ เตน หิ จตุพฺภิ ธมฺเมหิ สมงฺคิภูตํ ตํ เว นรํ สมณํ อาหุ โลเกติ ยํ วจนํ ตํ มิจฺฉาฯ ยทิ จตุพฺภิ ธมฺเมหิ สมงฺคิภูโต สมโณ โหติ เตน หิ อาสวานํ ขยา สมโณ โหตีติ ตมฺปิ วจนํ มิจฺฉา อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อาสวานํ ขยา สมโณ โหตีติฯ ปุน จ ภณิตํ จตุพฺภิ ธมฺเมหิ สมงฺคิภูตํ ตํ เว นรํ สมณํ อาหุ โลเกติฯ ตทิทํ มหาราช วจนํ เตสํ เตสํ ปุคฺคลานํ คุณวเสน ภณิตํ จตุพฺภิ ธมฺเมหิ สมงฺคิภูตํ ตํ เว นรํ สมณํ อาหุ โลเกติ อิทํ ปน นิรวเสสวจนํ อาสวานํ ขยา สมโณ โหตีติฯ>
      text <อปิ จ มหาราช เย เกจิ กิเลสูปสมาย ปฏิปนฺนา เต สพฺเพ อุปาทายุปาทาย สมโณ ขีณาสโว อคฺคมกฺขายติฯ ยถา มหาราช ยานิ กานิจิ ชลชถลชปุปฺผานิ วสฺสิกํ เตสํ อคฺคมกฺขายติ อวเสสานิ ยานิ กานิจิ วิวิธานิ ปุปฺผชาตานิ สพฺพานิ ตานิ ปุปฺผานิ เยว อุปาทายุปาทาย ปน วสฺสิกํ เยว ปุปฺผํ ชนสฺส ปตฺถิตํ ปิหยิตํฯ เอวเมว โข มหาราช เย เกจิ กิเลสูปสมาย ปฏิปนฺนา เต สพฺเพ อุปาทายุปาทาย สมโณ ขีณาสโว อคฺคมกฺขายติฯ>
      text <ยถา วา ปน มหาราช สพฺพธญฺญานํ สาลิ อคฺคมกฺขายติ ยา กาจิ อวเสสา วิวิธา ธญฺญชาติโย ตา สพฺพา อุปาทายุปาทาย โภชนานิ สรีรยาปนาย สาลิ เยว เตสํ อคฺคมกฺขายติฯ เอวเมว โข มหาราช เย เกจิ กิเลสูปสมาย ปฏิปนฺนา เต สพฺเพ อุปาทายุปาทาย สมโณ ขีณาสโว อคฺคมกฺขายตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อคฺคคฺคสมณปญฺโห นวโมฯ>
    text <๑๐ วณฺณภณนปญฺโห>
      text <๑๐>, <ภนฺเต นาคเสน ภาสิตมฺเปตํ ภควตา มมํ วา ภิกฺขเว ปเร วณฺณํ ภาเสยฺยุํ ธมฺมสฺส วา สงฺฆสฺส วา วณฺณํ ภาเสยฺยุํ ตตฺร ตุมฺเหหิ น อานนฺโท น โสมนสฺสํ น เจตโส อุปฺปิลาวิตตฺตํ กรณียนฺติ ปุน จ ตถาคโต เสลสฺส พฺราหฺมณสฺส ยถาภุจฺเจ วณฺเณ ภญฺญมาเน อานนฺทิโต สุมโน อุปฺปิลาวิโต ภิยฺโย อุตฺตริํ สกคุณํ ปกิตฺเตสิ>
      text <ยทิ ภนฺเต นาคเสน ภควตา ภณิตํ มมํ วา ภิกฺขเว ปเร วณฺณํ ภาเสยฺยุํ ธมฺมสฺส วา สงฺฆสฺส วา วณฺณํ ภาเสยฺยุํ ตตฺร ตุมฺเหหิ น อานนฺโท น โสมนสฺสํ น เจตโส อุปฺปิลาวิตตฺตํ กรณียนฺติ เตน หิ เสลสฺส พฺราหฺมณสฺส ยถาภุจฺเจ วณฺเณ ภญฺญมาเน อานนฺทิโต สุมโน อุปฺปิลาวิโต ภิยฺโย อุตฺตริํ สกคุณํ ปกิตฺเตสีติ ยํ วจนํ ตํ มิจฺฉาฯ ยทิ เสลสฺส พฺราหฺมณสฺส ยถาภุจฺเจ วณฺเณ ภญฺญมาเน อานนฺทิโต สุมโน อุปฺปิลาวิโต ภิยฺโย อุตฺตริํ สกคุณํ ปกิตฺเตสิ เตน หิ มมํ วา ภิกฺขเว ปเร วณฺณํ ภาเสยฺยุํ ธมฺมสฺส วา สงฺฆสฺส วา วณฺณํ ภาเสยฺยุํ ตตฺร ตุมฺเหหิ น อานนฺโท น โสมนสฺสํ น เจตโส อุปฺปิลาวิตตฺตํ กรณียนฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา มมํ วา ภิกฺขเว ปเร วณฺณํ ภาเสยฺยุํ ธมฺมสฺส วา สงฺฆสฺส วา วณฺณํ ภาเสยฺยุํ ตตฺร ตุมฺเหหิ น อานนฺโท น โสมนสฺสํ น เจตโส อุปฺปิลาวิตตฺตํ กรณียนฺติฯ เสลสฺส จ พฺราหฺมณสฺส ยถาภุจฺเจ วณฺเณ ภญฺญมาเน ภิยฺโย อุตฺตริํ สกคุณํ ปกิตฺติตํ>
      text <ปฐมํ มหาราช ภควตา ธมฺมสฺส สภาวสรสลกฺขณํ สภาวํ อวิตถํ ภูตํ ตจฺฉํ ตถตฺถํ ปริทีปยมาเนน ภณิตํ มมํ วา ภิกฺขเว ปเร วณฺณํ ภาเสยฺยุํ ธมฺมสฺส วา สงฺฆสฺส วา วณฺณํ ภาเสยฺยุํ ตตฺร ตุมฺเหหิ น อานนฺโท น โสมนสฺสํ น เจตโส อุปฺปิลาวิตตฺตํ กรณียนฺติฯ ยํ ปน ภควตา เสลสฺส พฺราหฺมณสฺส ยถาภุจฺเจ วณฺเณ ภญฺญมาเน ภิยฺโย อุตฺตริํ สกคุณํ ปกิตฺติตํ ราชาหมสฺมิ เสลาติ ธมฺมราชา อนุตฺตโรติ ตํ น ลาภเหตุ น ยสเหตุ น อตฺตเหตุ น ปกฺขเหตุ น อนฺเตวาสิกมฺยตาย อถ โข อนุกมฺปาย การุญฺเญน หิตวเสน เอวํ อิมสฺส ธมฺมาภิสมโย ภวิสฺสติ ติณฺณญฺจ มาณวกสตานนฺติ เอวํ ภิยฺโย อุตฺตริํ สกคุณํ ภณิตํ ราชาหมสฺมิ เสลาติ ธมฺมราชา อนุตฺตโรติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <วณฺณภณนปญฺโห ทสโมฯ>
    text <๑๑ อหิํสานิคฺคหปญฺโห>
      text <๑๑>, <ภนฺเต นาคเสน ภาสิตมฺเปตํ ภควตา อหิํสยํ ปรํ โลเก ปิโย โหหิสิ มามโกติฯ ปุน จ ภณิตํ นิคฺคณฺเห นิคฺคหารหํ ปคฺคณฺเห ปคฺคหารหนฺติฯ นิคฺคโห นาม ภนฺเต นาคเสน หตฺถจฺเฉโท ปาทจฺเฉโท วโธ พนฺธนํ การณา มารณํ สนฺตติวิโกปนํ น เอตํ วจนํ ภควโต ยุตฺตํ น จ ภควา อรหติ เอตํ วจนํ วตฺตุํฯ ยทิ ภนฺเต นาคเสน ภควตา ภณิตํ อหิํสยํ ปรํ โลเก ปิโย โหหิสิ มามโกติ เตน หิ นิคฺคณฺเห นิคฺคหารหํ ปคฺคณฺเห ปคฺคหารหนฺติ ยํ วจนํ ตํ มิจฺฉาฯ ยทิ ตถาคเตน ภณิตํ นิคฺคณฺเห นิคฺคหารหํ ปคฺคณฺเห ปคฺคหารหนฺติ เตน หิ อหิํสยํ ปรํ โลเก ปิโย โหหิสิ มามโกติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อหิํสยํ ปรํ โลเก ปิโย โหหิสิ มามโกติ ภณิตญฺจ นิคฺคณฺเห นิคฺคหารหํ ปคฺคณฺเห ปคฺคหารหนฺติ ฯ อหิํสยํ ปรํ โลเก ปิโย โหหิสิ มามโกติ สพฺเพสํ มหาราช ตถาคตานํ อนุมตํ เอตํ เอสา อนุสิฏฺฐิ เอสา ธมฺมเทสนา ธมฺโม หิ มหาราช อหิํสาลกฺขโณ สภาววจนํ เอตํฯ ยํ ปน มหาราช ตถาคโต อาห นิคฺคณฺเห นิคฺคหารหํ ปคฺคณฺเห ปคฺคหารหนฺติ ภาสา เอสา อุทฺธตํ มหาราช จิตฺตํ นิคฺคเหตพฺพํ ลีนํ จิตฺตํ ปคฺคเหตพฺพํฯ อกุสลํ จิตฺตํ นิคฺคเหตพฺพํ กุสลํ จิตฺตํ ปคฺคเหตพฺพํฯ อโยนิโส มนสิกาโร นิคฺคเหตพฺโพ โยนิโส มนสิกาโร ปคฺคเหตพฺโพฯ มิจฺฉาปฏิปนฺโน นิคฺคเหตพฺโพ สมฺมาปฏิปนฺโน ปคฺคเหตพฺโพฯ อนริโย นิคฺคเหตพฺโพ อริโย ปคฺคเหตพฺโพฯ โจโร นิคฺคเหตพฺโพ อโจโร ปคฺคเหตพฺโพติฯ>
      text <โหตุ ภนฺเต นาคเสน อิทานิ ตฺวํ ปจฺจาคโตสิ มม วิสยํ ยมหํ ปุจฺฉามิ โส เม อตฺโถ อุปคโตฯ โจโร ปน ภนฺเต นาคเสน นิคฺคณฺหนฺเตน กถํ นิคฺคเหตพฺโพติ โจโร มหาราช นิคฺคณฺหนฺเตน เอวํ นิคฺคเหตพฺโพ ปริภาสนีโย ปริภาสิตพฺโพ ทณฺฑนีโย ทณฺเฑตพฺโพ ปพฺพาชนีโย ปพฺพาเชตพฺโพ พนฺธนีโย พนฺธิตพฺโพ ฆาตนีโย ฆาเตตพฺโพติฯ ยํ ปน ภนฺเต นาคเสน โจรานํ ฆาตนํ ตํ ตถาคตานํ อนุมตนฺติ น หิ มหาราชาติฯ กิสฺส ปน โจโร อนุสาสนีโย อนุมโต ตถาคตานนฺติ โย โส มหาราช ฆาตียติ น โส ตถาคตานํ อนุมติยา ฆาตียติ สยํกเตน โส ฆาตียติ อปิ จ ธมฺมานุสิฏฺฐิยา อนุสาสียติ สกฺกา ปน มหาราช ตยา ปุริสํ อการกํ อนปราธํ วีถิยํ จรนฺตํ คเหตฺวา ฆาตยิตุนฺติ น สกฺกา ภนฺเตติฯ เกน การเณน มหาราชาติ อการกตฺตา ภนฺเตติฯ เอวเมว โข มหาราช น โจโร ตถาคตานํ อนุมติยา หญฺญติ สยํกเตน โส หญฺญติ กิํ ปเนตฺถ อนุสาสโก กิญฺจิ โทสํ อาปชฺชตีติ น หิ ภนฺเตติฯ เตน หิ มหาราช ตถาคตานํ อนุสิฏฺฐิ สมฺมานุสิฏฺฐิ โหตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อหิํสานิคฺคหปญฺโห เอกาทสโมฯ>
    text <๑๒ ภิกฺขุปณามิตปญฺโห>
      text <๑๒>, <ภนฺเต นาคเสน ภาสิตมฺเปตํ ภควตา อกฺโกธโน วิคตขิโลหมสฺมีติ ปุน จ ตถาคโต เถเร สาริปุตฺตโมคฺคลฺลาเน สปริเส ปณาเมสิ กิํ นุ โข ภนฺเต นาคเสน ตถาคโต กุปิโต ปริสํ ปณาเมสิ อุทาหุ ตุฏฺโฐ ปณาเมสิ เอตํ ตาว ชานาหิ อิมํ นามาติ ยทิ ภนฺเต นาคเสน กุปิโต ปริสํ ปณาเมสิ เตน หิ ตถาคตสฺส โกโธ อปฺปฏิวตฺติโต ยทิ ตุฏฺโฐ ปณาเมสิ เตน หิ อวตฺถุสฺมิํ อชานนฺเตน ปณามิตาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อกฺโกธโน วิคตขิโลหมสฺมีติ ปณามิตา จ เถรา สาริปุตฺตโมคฺคลฺลานา สปริสา ตญฺจ ปน น โกเปน อิธ มหาราช โกจิเทว ปุริโส มหาปถวิยา มูเล วา ขาณุเก วา ปาสาเณ วา กฐเล วา วิสเม วา ภูมิภาเค ขลิตฺวา ปตติ อปิ นุ โข มหาราช มหาปถวี กุปิตา ตํ ปาเตตีติ น หิ ภนฺเต นตฺถิ มหาปถวิยา โกโป วา ปสาโท วา อนุนยปฺปฏิฆวิปฺปมุตฺตา มหาปถวี สยเมว โส อลโส ขลิตฺวา ปติโตติฯ เอวเมว โข มหาราช นตฺถิ ตถาคตานํ โกโป วา ปสาโท วา อนุนยปฺปฏิฆวิปฺปมุตฺตา ตถาคตา อรหนฺโต สมฺมาสมฺพุทฺธา อถ โข สยํ กเตเนว เต อตฺตโน อปราเธน ปณามิตาฯ>
      text <อิธ ปน มหาราช มหาสมุทฺโท น มเตน กุณเปน สํวสติ ยํ โหติ มหาสมุทฺเท มตํ กุณปํ ตํ ขิปฺปเมว นิจฺฉุภติ ถลํ อุสฺสาเรติฯ อปิ นุ โข มหาราช มหาสมุทฺโท กุปิโต ตํ กุณปํ นิจฺฉุภตีติ น หิ ภนฺเต นตฺถิ มหาสมุทฺทสฺส โกโป วา ปสาโท วา อนุนยปฺปฏิฆวิปฺปมุตฺโต มหาสมุทฺโทติฯ เอวเมว โข มหาราช นตฺถิ ตถาคตานํ โกโป วา ปสาโท วา อนุนยปฺปฏิฆวิปฺปมุตฺตา ตถาคตา อรหนฺโต สมฺมาสมฺพุทฺธา อถ โข สยํ กเตเนว เต อตฺตโน อปราเธน ปณามิตาฯ>
      text <ยถา มหาราช ปถวิยา ขลิโต ปตียติ เอวํ ชินสาสนวเร ขลิโต ปณามียติฯ ยถา มหาราช สมุทฺเท มตํ กุณปํ นิจฺฉุภียติ เอวํ ชินสาสนวเร ขลิโต ปณามียติฯ ยํ ปน เต มหาราช ตถาคโต ปณาเมสิ เตสํ อตฺถกาโม หิตกาโม สุขกาโม วิสุทฺธิกาโม เอวํ อิเม ชาติชราพฺยาธิมรเณหิ ปริมุจฺจิสฺสนฺตีติ ปณาเมสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ภิกฺขุปณามิตปญฺโห ทฺวาทสโมฯ>
      stand <ปณามิตวคฺโค ตติโยฯ>
      stand <อิมสฺมิํ วคฺเค ทฺวาทส ปญฺหาฯ>
  text <๔ สพฺพญฺญุตญาณวคฺโค>
    text <๑ อิทฺธิกมฺมวิปากปญฺโห>
      text <๑>, <ภนฺเต นาคเสน ภาสิตมฺเปตํ ภควตา เอตทคฺคํ ภิกฺขเว มม สาวกานํ ภิกฺขูนํ อิทฺธิมนฺตานํ ยทิทํ มหาโมคฺคลฺลาโนติฯ ปุน จ กิร โส ลคุเฬหิ ปริโปถิโต ภินฺนสีโส สญฺจุณฺณิตฏฺฐิมํสธมนิฉินฺนปริคตฺโต ปรินิพฺพุโต ฯ ยทิ ภนฺเต นาคเสน เถโร มหาโมคฺคลฺลาโน อิทฺธิยา โกฏิํ คโต เตน หิ ลคุเฬหิ โปถิโต ปรินิพฺพุโตติ ยํ วจนํ ตํ มิจฺฉาฯ ยทิ ลคุเฬหิ ปริโปถิโต ปรินิพฺพุโต เตน หิ อิทฺธิยา โกฏิํ คโตติ ตมฺปิ วจนํ มิจฺฉาฯ กิํ น สมตฺโถ อิทฺธิยา อตฺตโน อุปฆาตํ อปนยิตุํ สเทวกสฺสปิ โลกสฺส ปฏิสรณํ ภวิตุํ อรโหติ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา เอตทคฺคํ ภิกฺขเว มม สาวกานํ ภิกฺขูนํ อิทฺธิมนฺตานํ ยทิทํ มหาโมคฺคลฺลาโนติฯ อายสฺมา จ มหาโมคฺคลฺลาโน ลคุฬหโต ปรินิพฺพุโต ตญฺจ ปน กมฺมาธิคฺคหิเตนาติฯ>
      text <นนุ ภนฺเต นาคเสน อิทฺธิมโต อิทฺธิวิสโยปิ กมฺมวิปาโกปิ ทฺเว อจินฺติยา อจินฺติเยน อจินฺติยํ อปนยิตพฺพํฯ ยถา นาม ภนฺเต เกจิ ผลกามา กปิตฺเถน กปิตฺถํ โปเถนฺติ อมฺเพน อมฺพํ โปเถนฺติ เอวเมว โข ภนฺเต นาคเสน อจินฺติเยน อจินฺติยํ โปถยิตฺวา อปเนตพฺพนฺติ อจินฺติยานมฺปิ มหาราช เอกํ อธิมตฺตํ พลวตรํ ยถา มหาราช มหิยา ราชาโน โหนฺติ สมชจฺจา สมชจฺจานมฺปิ เตสํ เอโก สพฺเพ อภิภวิตฺวา อาณํ ปวตฺเตติฯ เอวเมว โข มหาราช เตสํ อจินฺติยานํ กมฺมวิปากํ เยว อธิมตฺตํ พลวตรํ กมฺมวิปากํ เยว สพฺเพ อภิภวิย อาณํ ปวตฺเตติ กมฺมาธิคฺคหิตสฺส อวเสสา กิริยา โอกาสํ น ลภนฺติฯ>
      text <อิธ ปน มหาราช โกจิ ปุริโส กิสฺมิญฺจิเทว ปกรเณ อปรชฺฌติ น ตสฺส มาตา วา ปิตา วา ภคินี วา ภาตโร วา สขี วา สหายกา วา ตายนฺติ อถ โข ราชา เยว ตตฺถ อภิภวิย อาณํ ปวตฺเตติฯ กิํ ตตฺถ การณํ อปราธิกตาฯ เอวเมว โข มหาราช เตสํ อจินฺติยานํ กมฺมวิปากํ เยว อธิมตฺตํ พลวตรํ กมฺมวิปากํ เยว สพฺเพ อภิภวิย อาณํ ปวตฺเตติ กมฺมาธิคฺคหิตสฺส อวเสสา กิริยา โอกาสํ น ลภนฺติฯ>
      text <ยถา วา ปน มหาราช มหิยา ทวฑาเห สมุฏฺฐิเต ฆฏสหสฺสมฺปิ อุทกํ น สกฺโกติ นิพฺพาเปตุํ อถ โข อคฺคิ เยว ตตฺถ อภิภวิย อาณํ ปวตฺเตติฯ กิํ ตตฺถ การณํ พลวตา เตชสฺสฯ เอวเมว โข มหาราช เตสํ อจินฺติยานํ กมฺมวิปากํ เยว อธิมตฺตํ พลวตรํ กมฺมวิปากํ เยว สพฺเพ อภิภวิย อาณํ ปวตฺเตติ กมฺมาธิคฺคหิตสฺส อวเสสา กิริยา โอกาสํ น ลภนฺติ ตสฺมา มหาราช อายสฺมโต มหาโมคฺคลฺลานสฺส กมฺมาธิคฺคหิตสฺส ลคุเฬหิ โปถิยมานสฺส อิทฺธิยา สมนฺนาหาโร นาโหสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อิทฺธิกมฺมวิปากปญฺโห ปฐโมฯ>
    text <๒ ธมฺมวินยปฏิจฺฉนฺนาปฏิจฺฉนฺนปญฺโห>
      text <๒>, <ภนฺเต นาคเสน ภาสิตมฺเปตํ ภควตา ตถาคตปฺปเวทิโต ภิกฺขเว ธมฺมวินโย วิวโฏ วิโรจติ โน ปฏิจฺฉนฺโนติฯ ปุน จ ปาติโมกฺขุทฺเทโส เกวลญฺจ วินยปิฏกํ ปิหิตํ ปฏิจฺฉนฺนํฯ ยทิ ภนฺเต นาคเสน ชินสาสเน ยุตฺตํ วา ปตฺตํ วา สมยํ ลเภถ วินยปณฺณตฺติ วิวฏา โสเภยฺยฯ เกน การเณน เกวลํ ตตฺถ สิกฺขา สํยโม นิยโม สีลคุณอาจารปณฺณตฺติ อตฺถรโส ธมฺมรโส วิมุตฺติรโสฯ ยทิ ภนฺเต นาคเสน ภควตา ภณิตํ ตถาคตปฺปเวทิโต ภิกฺขเว ธมฺมวินโย วิวโฏ วิโรจติ โน ปฏิจฺฉนฺโนติ เตน หิ ปาติโมกฺขุทฺเทโส เกวลญฺจ วินยปิฏกํ ปิหิตํ ปฏิจฺฉนฺนนฺติ ยํ วจนํ ตํ มิจฺฉาฯ ยทิ ปาติโมกฺขุทฺเทโส เกวลญฺจ วินยปิฏกํ ปิหิตํ ปฏิจฺฉนฺนํ เตน หิ ตถาคตปฺปเวทิโต ภิกฺขเว ธมฺมวินโย วิวโฏ วิโรจติ โน ปฏิจฺฉนฺโนติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ตถาคตปฺปเวทิโต ภิกฺขเว ธมฺมวินโย วิวโฏ วิโรจติ โน ปฏิจฺฉนฺโนติฯ ปุน จ ปาติโมกฺขุทฺเทโส เกวลญฺจ วินยปิฏกํ ปิหิตํ ปฏิจฺฉนฺนํ ตญฺจ ปน น สพฺเพสํ สีมํ กตฺวา ปิหิตํฯ>
      text <ติวิเธน มหาราช ภควตา ปาติโมกฺขุทฺเทโส สีมํ กตฺวา ปิหิโต ปุพฺพกานํ ตถาคตานํ วํสวเสน ปาติโมกฺขุทฺเทโส สีมํ กตฺวา ปิหิโต ธมฺมสฺส ครุกตฺตา ปิหิโต ภิกฺขุภูมิยา ครุกตฺตา ปิหิโตฯ>
      text <กถํ ปุพฺพกานํ ตถาคตานํ วํสวเสน ปาติโมกฺขุทฺเทโส สีมํ กตฺวา ปิหิโต เอโส วํโส มหาราช สพฺเพสํ ปุพฺพกานํ ตถาคตานํ ยทิทํ ภิกฺขุมชฺเฌ ปาติโมกฺขุทฺเทโส อวเสสานํ ปิหิโตฯ ยถา มหาราช ขตฺติยานํ ขตฺติยมายา ขตฺติเยสุ เยว จรติ เอวเมตํ ขตฺติยานํ โลกสฺส ปเวณี อวเสสานํ ปิหิตาฯ เอวเมว โข มหาราช เอโส วํโส สพฺเพสํ ปุพฺพกานํ ตถาคตานํ ยทิทํ ภิกฺขุมชฺเฌ ปาติโมกฺขุทฺเทโส อวเสสานํ ปิหิโตฯ>
      text <ยถา วา ปน มหาราช มหิยา คณา วตฺตนฺติ เสยฺยถิทํ มลฺลา อโตณา ปพฺพตา ธมฺมคิริยา พฺรหฺมคิริยา นฏกา นจฺจกา ลงฺฆกา ปิสาจา มณิภทฺทา ปุณฺณพทฺธา จนฺทิมสูริยา สิริเทวตา กาลิเทวตา สิวา วสุเทวา ฆนิกา อสิปาสา ภทฺทิปุตฺตาติ เตสํ เตสํ รหสฺสํ เตสุ เตสุ คเณสุ เยว จรติ อวเสสานํ ปิหิตํฯ เอวเมว โข มหาราช เอโส วํโส สพฺเพสํ ปุพฺพกานํ ตถาคตานํ ยทิทํ ภิกฺขุมชฺเฌ ปาติโมกฺขุทฺเทโส อวเสสานํ ปิหิโตฯ เอวํ ปุพฺพกานํ ตถาคตานํ วํสวเสน ปาติโมกฺขุทฺเทโส สีมํ กตฺวา ปิหิโตฯ>
      text <กถํ ธมฺมสฺส ครุกตฺตา ปาติโมกฺขุทฺเทโส สีมํ กตฺวา ปิหิโต ธมฺโม มหาราช ครุโก ภาริโย ตตฺถ สมฺมตฺตการี อญฺญํ อาราเธติ ตํ ตตฺถ ปรมฺปราสมฺมตฺตการิตาย ปาปุณาติ น ตํ ตตฺถ ปรมฺปราสมฺมตฺตการิตาย ปาปุณาติ มา จายํ สารธมฺโม วรธมฺโม อสมฺมตฺตการีนํ หตฺถคโต โอญฺญาโต อวญฺญาโต หีฬิโต ขีฬิโต ครหิโต ภวตุ มา จายํ สารธมฺโม วรธมฺโม ทุชฺชนคโต โอญฺญาโต อวญฺญาโต หีฬิโต ขีฬิโต ครหิโต ภวตูติฯ เอวํ ธมฺมสฺส ครุกตฺตา ปาติโมกฺขุทฺเทโส สีมํ กตฺวา ปิหิโตฯ>
      text <ยถา มหาราช สารวรปวรอภิชาตชาติมนฺตรตฺตโลหิตจนฺทนํ นาม สวรปุรมนุคตํ โอญฺญาตํ อวญฺญาตํ หีฬิตํ ขีฬิตํ ครหิตํ ภวติ เอวเมว โข มหาราช มา จายํ สารธมฺโม วรธมฺโม ปรมฺปราอสมฺมตฺตการีนํ หตฺถคโต โอญฺญาโต อวญฺญาโต หีฬิโต ขีฬิโต ครหิโต ภวตุ มา จายํ สารธมฺโม วรธมฺโม ทุชฺชนคโต โอญฺญาโต อวญฺญาโต หีฬิโต ขีฬิโต ครหิโต ภวตูติฯ เอวํ ธมฺมสฺส ครุกตฺตา ปาติโมกฺขุทฺเทโส สีมํ กตฺวา ปิหิโต ฯ>
      text <กถํ ภิกฺขุภูมิยา ครุกตฺตา ปาติโมกฺขุทฺเทโส สีมํ กตฺวา ปิหิโต ภิกฺขุภาโว โข มหาราช โลเก อตุลิโย อปฺปมาโณ อนคฺฆิโย น สกฺกา เกนจิ อคฺฆาเปตุํ ตุเลตุํ ปริเมตุํ มายํ เอวรูเป ภิกฺขุภาเว ฐิโต โลเกน สมสโม ภวตูติ ภิกฺขูนํ เยว อนฺตเร ปาติโมกฺขุทฺเทโส จรติฯ ยถา มหาราช โลเก วรปวรภณฺฑํ วตฺถํ วา อตฺถรณํ วา คชตุรงฺครถสุวณฺณรชตมณิมุตฺตาอิตฺถิรตนาทีนิ วา วิชิตกมฺมสูรา วา สพฺเพ เต ราชานมุปคจฺฉนฺติ เอวเมว โข มหาราช ยาวตา โลเก สุคตาคมปริยตฺติอาจารสํยมสีลสํวรคุณา สพฺเพ เต ภิกฺขุสงฺฆมุปคตา ภวนฺติฯ เอวํ ภิกฺขุภูมิยา ครุกตฺตา ปาติโมกฺขุทฺเทโส สีมํ กตฺวา ปิหิโตติฯ สาธุ ภนฺเต นาคเสน เอวเมตํ ตถา สมฺปิฏิจฺฉามีติฯ>
      stand <ธมฺมวินยปฏิจฺฉนฺนาปฏิจฺฉนฺนปญฺโห ทุติโยฯ>
    text <๓ มุสาวาทครุลหุภาวปญฺโห>
      text <๓>, <ภนฺเต นาคเสน ภาสิตมฺเปตํ ภควตา สมฺปชานมุสาวาเท ปาราชิโก โหตีติฯ ปุน จ ภณิตํ สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุกนฺติฯ ภนฺเต นาคเสน โก ปเนตฺถ วิเสโส กิํ การณํ ยญฺเจเกน มุสาวาเทน อุจฺฉิชฺชติ ยญฺเจเกน มุสาวาเทน สเตกิจฺโฉ โหติ ยทิ ภนฺเต นาคเสน ภควตา ภณิตํ สมฺปชานมุสาวาเท ปาราชิโก โหตีติ เตน หิ สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุกนฺติ ยํ วจนํ ตํ มิจฺฉาฯ ยทิ ตถาคเตน ภณิตํ สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุกนฺติ เตน หิ สมฺปชานมุสาวาเท ปาราชิโก โหตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา สมฺปชานมุสาวาเท ปาราชิโก โหตีติฯ ภณิตญฺจ สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุกนฺติ ตญฺจ ปน วตฺถุวเสน ครุกลหุกํ โหติฯ ตํ กิํ มญฺญสิ มหาราช อิธ โกจิ ปุริโส ปรสฺส ปาณินา ปหารํ ทเทยฺย ตสฺส ตุมฺเห กิํ ทณฺฑํ ธาเรถาติ ยทิ โส ภนฺเต อาห นกฺขมามีติ ตสฺส มยํ อกฺขมมาเน กหาปณํ หราเปมาติ อิธ ปน มหาราช โส เยว ปุริโส ตว ปาณินา ปหารํ ทเทยฺย ตสฺส ปน โก ทณฺโฑติ หตฺถมฺปิสฺส ภนฺเต เฉทาเปยฺยาม ปาทมฺปิ เฉทาเปยฺยาม ยาว สีสํ กฬีรจฺเฉชฺชํ เฉทาเปยฺยาม สพฺพมฺปิ ตํ เคหํ วิลุมฺปาเปยฺยาม อุภโตปกฺเข ยาว สตฺตมํ กุลํ สมุคฺฆาตาเปยฺยามาติฯ โก ปเนตฺถ มหาราช วิเสโส กิํ การณํ ยํ เอกสฺส ปาณิปฺปหาเร สุขุโม กหาปโณ ทณฺโฑ ยํ ตว ปาณิปฺปหาเร หตฺถจฺเฉชฺชํ ปาทจฺเฉชฺชํ ยาว กฬีรจฺเฉชฺชํ สพฺพเคหาทานํ อุภโตปกฺเข ยาว สตฺตมกุลา สมุคฺฆาโตติ มนุสฺสนฺตเรน ภนฺเตติฯ เอวเมว โข มหาราช สมฺปชานมุสาวาโท วตฺถุวเสน ครุกลหุโก โหตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <มุสาวาทครุลหุภาวปญฺโห ตติโยฯ>
    text <๔ โพธิสตฺตธมฺมตาปญฺโห>
      text <๔>, <ภนฺเต นาคเสน ภาสิตมฺเปตํ ภควตา ธมฺมตาธมฺมปริยาเย ปุพฺเพว โพธิสตฺตานํ มาตาปิตโร นิยตา โหนฺติ โพธิ นิยตา โหติ อคฺคสาวกา นิยตา โหนฺติ ปุตฺโต นิยโต โหติ อุปฏฺฐาโก นิยโต โหตีติฯ ปุน จ ตุมฺเห ภณถ ตุสิเต กาเย ฐิโต โพธิสตฺโต อฏฺฐ มหาวิโลกนานิ วิโลเกติ กาลํ วิโลเกติ ทีปํ วิโลเกติ เทสํ วิโลเกติ กุลํ วิโลเกติ ชเนตฺติํ วิโลเกติ อายุํ วิโลเกติ มาสํ วิโลเกติ เนกฺขมฺมํ วิโลเกตีติฯ ภนฺเต นาคเสน อปริปกฺเก ญาเณ พุชฺฌนํ นตฺถิ ปริปกฺเก ญาเณ น สกฺกา นิเมสนฺตรมฺปิ อาคเมตุํ อนติกฺกมนียํ ปริปกฺกมานสํฯ กสฺมา โพธิสตฺโต กาลํ วิโลเกหิ กมฺหิ กาเล อุปฺปชฺชามีติฯ อปริปกฺเก ญาเณ พุชฺฌนํ นตฺถิ ปริปกฺเก ญาเณ น สกฺกา นิเมสนฺตรมฺปิ อาคเมตุํ กสฺมา โพธิสตฺโต กุลํ วิโลเกติ กุมฺหิ กุเล อุปฺปชฺชามีติฯ ยทิ ภนฺเต นาคเสน ปุพฺเพว โพธิสตฺตสฺส มาตาปิตโร นิยตา เตน หิ กุลํ วิโลเกตีติ ยํ วจนํ ตํ มิจฺฉาฯ ยทิ กุลํ วิโลเกติ เตน หิ ปุพฺเพว โพธิสตฺตสฺส มาตาปิตโร นิยตาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <นิยตา มหาราช ปุพฺเพว โพธิสตฺตสฺส มาตาปิตโร กุลญฺจ โพธิสตฺโต วิโลเกติฯ กินฺติ ปน กุลํ วิโลเกติ เย เม มาตาปิตโร เต ขตฺติยา อุทาหุ พฺราหฺมณาติฯ เอวํ กุลํ วิโลเกติฯ>
      text <อฏฺฐนฺนํ มหาราช ปุพฺเพว อนาคตํ โอโลเกตพฺพํ โหติฯ กตเมสํ อฏฺฐนฺนํ วาณิชสฺส มหาราช ปุพฺเพว วิกฺกยภณฺฑํ โอโลเกตพฺพํ โหติ หตฺถินาคสฺส ปุพฺเพว โสณฺฑาย อนาคโต มคฺโค โอโลเกตพฺโพ โหติ สากฏิกสฺส ปุพฺเพว อนาคตํ ติตฺถํ โอโลเกตพฺพํ โหติ นิยามกสฺส ปุพฺเพว อนาคตํ ตีรํ โอโลเกตฺวา นาวา เปเสตพฺพา โหติ ภิสกฺกสฺส ปุพฺเพว อายุํ โอโลเกตฺวา อาตุโร อุปสงฺกมิตพฺโพ โหติ อุตฺตรเสตุสฺส ปุพฺเพว ถิราถิรภาวํ ชานิตฺวา อภิรุหิตพฺพํ โหติ ภิกฺขุสฺส ปุพฺเพว อนาคตํ กาลํ ปจฺจเวกฺขิตฺวา โภชนํ ภุญฺชิตพฺพํ โหติ โพธิสตฺตานํ ปุพฺเพว กุลํ โอโลเกตพฺพํ โหติ ขตฺติยกุลํ วา พฺราหฺมณกุลํ วาติฯ อิเมสํ โข มหาราช อฏฺฐนฺนํ ปุพฺเพว อนาคตํ โอโลเกตพฺพํ โหตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <โพธิสตฺตธมฺมตาปญฺโห จตุตฺโถฯ>
    text <๕ อตฺตนิปาตนปญฺโห>
      text <๕>, <ภนฺเต นาคเสน ภาสิตมฺเปตํ ภควตา น ภิกฺขเว อตฺตานํ ปาเตตพฺพํ โย ปาเตยฺย ยถาธมฺโม กาเรตพฺโพติฯ ปุน จ ตุมฺเห ภณถ ยตฺถ กตฺถจิ ภควา สาวกานํ ธมฺมํ เทสยมาโน อเนกปริยาเยน ชาติยา ชราย พฺยาธิโน มรณสฺส สมุจฺเฉทาย ธมฺมํ เทเสติ โย หิ โกจิ ชาติชราพฺยาธิมรณํ สมติกฺกมติ ตํ ปรมาย ปสํสาย ปสํสตีติฯ ยทิ ภนฺเต นาคเสน ภควตา ภณิตํ น ภิกฺขเว อตฺตานํ ปาเตตพฺพํ โย ปาเตยฺย ยถาธมฺโม กาเรตพฺโพติ เตน หิ ชาติยา ชราย พฺยาธิโน มรณสฺส สมุจฺเฉทาย ธมฺมํ เทเสตีติ ยํ วจนํ ตํ มิจฺฉาฯ ยทิ ชาติยา ชราย พฺยาธิโน มรณสฺส สมุจฺเฉทาย ธมฺมํ เทเสติ เตน หิ น ภิกฺขเว อตฺตานํ ปาเตตพฺพํ โย ปาเตยฺย ยถาธมฺโม กาเรตพฺโพติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา น ภิกฺขเว อตฺตานํ ปาเตตพฺพํ โย ปาเตยฺย ยถาธมฺโม กาเรตพฺโพติฯ ยตฺถ กตฺถจิ ภควตา สาวกานํ ธมฺมํ เทสยามาเนน จ อเนกปริยาเยน ชาติยา ชราย พฺยาธิโน มรณสฺส สมุจฺเฉทาย ธมฺโม เทสิโต ตตฺถ ปน การณํ อตฺถิ เยน ภควา การเณน ปฏิกฺขิปิ สมาทเปสิ จาติฯ>
      text <กิํ ปเนตฺถ ภนฺเต นาคเสน การณํ เยน ภควา การเณน ปฏิกฺขิปิ สมาทเปสิ จาติ สีลวา มหาราช สีลสมฺปนฺโน อคทสโม สตฺตานํ กิเลสวิสวินาสเน โอสธสโม สตฺตานํ กิเลสพฺยาธิวูปสเม อุทกสโม สตฺตานํ กิเลสรโชชลฺลาปหรเณ มณิรตนสโม สตฺตานํ สพฺพสมฺปตฺติทาเน นาวาสโม สตฺตานํ จตุโรฆปารคมเน สตฺถวาหสโม สตฺตานํ ชาติกนฺตารตารเณ วาตสโม สตฺตานํ ติวิธคฺคิสนฺตาปนิพฺพาปเน มหาเมฆสโม สตฺตานํ มานสปริปูรเณ อาจริยสโม สตฺตานํ กุสลสิกฺขาปเน สุเทสกสโม สตฺตานํ เขมปถมาจิกฺขเณฯ เอวรูโป มหาราช พหุคุโณ อเนกคุโณ อปฺปมาณคุโณ คุณราสิ คุณปุญฺโช สตฺตานํ วฑฺฒิกโร สีลวา มา วินสฺสีติ สตฺตานํ อนุกมฺปาย ภควา สิกฺขาปทํ ปญฺญเปสิ น ภิกฺขเว อตฺตานํ ปาเตตพฺพํ โย ปาเตยฺย ยถาธมฺโม กาเรตพฺโพติฯ อิทเมตฺถ มหาราช การณํ เยน การเณน ภควา ปฏิกฺขิปิฯ ภาสิตมฺเปตํ มหาราช เถเรน กุมารกสฺสเปน วิจิตฺรกถิเกน ปายาสิราชญฺญสฺส ปรโลกํ ทีปยมาเนน ยถา ยถา โข ราชญฺญ สมณพฺราหฺมณา สีลวนฺโต กลฺยาณธมฺมา จิรํ ทีฆมทฺธานํ ติฏฺฐนฺติ ตถา ตถา พหุํ ปุญฺญํ ปสวนฺติ พหุชนหิตาย จ ปฏิปชฺชนฺติ พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺติฯ>
      text <เกน ปน การเณน ภควา สมาทเปสิ ชาติปิ มหาราช ทุกฺขา ชราปิ ทุกฺขา พฺยาธิปิ ทุกฺโข มรณมฺปิ ทุกฺขํ โสโกปิ ทุกฺโข ปริเทโวปิ ทุกฺโข ทุกฺขมฺปิ ทุกฺขํ โทมนสฺสมฺปิ ทุกฺขํ อุปายาโสปิ ทุกฺโข อปฺปิเยหิ สมฺปโยโคปิ ทุกฺโข ปิเยหิ วิปฺปโยโคปิ ทุกฺโข มาตุมรณมฺปิ ทุกฺขํ ปิตุมรณมฺปิ ทุกฺขํ ภาตุมรณมฺปิ ทุกฺขํ ภคินิมรณมฺปิ ทุกฺขํ ปุตฺตมรณมฺปิ ทุกฺขํ ทารมรณมฺปิ ทุกฺขํ ทาสมรณมฺปิ ทุกฺขํ ญาติมรณมฺปิ ทุกฺขํ ญาติพฺยสนมฺปิ ทุกฺขํ โรคพฺยสนมฺปิ ทุกฺขํ โภคพฺยสนมฺปิ ทุกฺขํ สีลพฺยสนมฺปิ ทุกฺขํ ทิฏฺฐิพฺยสนมฺปิ ทุกฺขํ ราชภยมฺปิ ทุกฺขํ โจรภยมฺปิ ทุกฺขํ เวริภยมฺปิ ทุกฺขํ ทุพฺภิกฺขภยมฺปิ ทุกฺขํ อคฺคิภยมฺปิ ทุกฺขํ อุทกภยมฺปิ ทุกฺขํ อูมิภยมฺปิ ทุกฺขํ อาวฏฺฏภยมฺปิ ทุกฺขํ กุมฺภีลภยมฺปิ ทุกฺขํ สุสุกาภยมฺปิ ทุกฺขํ อตฺตานุวาทภยมฺปิ ทุกฺขํ ปรานุวาทภยมฺปิ ทุกฺขํ ทณฺฑภยมฺปิ ทุกฺขํ ทุคฺคติภยมฺปิ ทุกฺขํ ปริสาสารชฺชภยมฺปิ ทุกฺขํ อาชีวกภยมฺปิ ทุกฺขํ มรณภยมฺปิ ทุกฺขํ เวตฺเตหิ ตาฬนมฺปิ ทุกฺขํ กสาหิ ตาฬนมฺปิ ทุกฺขํ อทฺธทณฺฑเกหิ ตาฬนมฺปิ ทุกฺขํ หตฺถจฺเฉทนมฺปิ ทุกฺขํ ปาทจฺเฉทนมฺปิ ทุกฺขํ หตฺถปาทจฺเฉทนมฺปิ ทุกฺขํ กณฺณจฺเฉทนมฺปิ ทุกฺขํ นาสจฺเฉทนมฺปิ ทุกฺขํ กณฺณนาสจฺเฉทนมฺปิ ทุกฺขํ พิลงฺคถาลิกมฺปิ ทุกฺขํ สงฺขมุณฺฑิกมฺปิ ทุกฺขํ ราหุมุขมฺปิ ทุกฺขํ โชติมาลิกมฺปิ ทุกฺขํ หตฺถปชฺโชติกมฺปิ ทุกฺขํ เอรกวตฺติกมฺปิ ทุกฺขํ จีรกวาสิกมฺปิ ทุกฺขํ เอเณยฺยกมฺปิ ทุกฺขํ พฬิสมํสิกมฺปิ ทุกฺขํ กหาปณิกมฺปิ ทุกฺขํ ขาราปตจฺฉิกมฺปิ ทุกฺขํ ปลิฆปริวตฺติกมฺปิ ทุกฺขํ ปลาลปีฐกมฺปิ ทุกฺขํ ตตฺเตน เตเลน โอสิญฺจนมฺปิ ทุกฺขํ สุนเขหิ ขาทาปนมฺปิ ทุกฺขํ ชีวสูลาโรปนมฺปิ ทุกฺขํ อสินา สีสจฺเฉทนมฺปิ ทุกฺขํ เอวรูปานิ มหาราช พหุวิธานิ อเนกวิธานิ ทุกฺขานิ สํสารคโต อนุภวติฯ>
      text <ยถา มหาราช หิมวนฺตปพฺพเต อภิวุฏฺฐํ อุทกํ คงฺคาย นทิยา ปาสาณ สกฺขร ขร มรุมฺพ อาวฏฺฏ คคฺคลก อูมิกวงฺกจทิก อาวรณนีวรณมูลกสาขาสุ ปริโยตฺถรติ เอวเมว โข มหาราช เอวรูปานิ พหุวิธานิ อเนกวิธานิ ทุกฺขานิ สํสารคโต อนุภวติฯ ปวตฺตํ มหาราช ทุกฺขํ อปฺปวตฺตํ สุขํฯ อปฺปวตฺตสฺส คุณํ ปวตฺตสฺส จ ภยํ ทีปยมาโน มหาราช ภควา อปฺปวตฺตสฺส สจฺฉิกิริยาย ชาติชราพฺยาธิมรณสมติกฺกมาย สมาทเปสิ อิทเมตฺถ มหาราช การณํ เยน การเณน ภควา สมาทเปสีติฯ สาธุ ภนฺเต นาคเสน สุนิพฺเพฐิโต ปญฺโห สุกถิตํ การณํ เอวเมตํ ตถา สมฺปฏิจฺฉามีติฯ>
      stand <อตฺตนิปาตนปญฺโห ปญฺจโมฯ>
    text <๖ เมตฺตาภาวนานิสํสปญฺโห>
      text <๖>, <ภนฺเต นาคเสน ภาสิตมฺเปตํ ภควตา เมตฺตาย ภิกฺขเว เจโตวิมุตฺติยา อาเสวิตาย ภาวิตาย พหุลีกตาย ยานีกตาย วตฺถุกตาย อนุฏฺฐิตาย ปริจิตาย สุสมารทฺธาย เอกาทสานิสํสา ปาฏิกงฺขาฯ กตเม เอกาทส สุขํ สุปติ สุขํ ปฏิพุชฺฌติ น ปาปกํ สุปินํ ปสฺสติ มนุสฺสานํ ปิโย โหติ อมนุสฺสานํ ปิโย โหติ เทวตา รกฺขนฺติ นาสฺส อคฺคิ วา วิสํ วา สตฺถํ วา กมติ ตุวฏํ จิตฺตํ สมาธิยติ มุขวณฺโณ วิปฺปสีทติ อสมฺมูฬฺโห กาลํ กโรติ อุตฺตริํ อปฺปฏิวิชฺฌนฺโต พฺรหฺมโลกูปโค โหตีติฯ ปุน จ ตุมฺเห ภณถ สาโม กุมาโร เมตฺตาวิหารี มิคสงฺเฆน ปริวุโต ปวเน วิจรนฺโต ปีฬิยกฺเขน รญฺญา วิทฺโธ วิสปีเตน สลฺเลน ตตฺเถว มุจฺฉิโต ปติโตติฯ>
      text <ยทิ ภนฺเต นาคเสน ภควตา ภณิตํ เมตฺตาย ภิกฺขเว…เป … พฺรหฺมโลกูปโค โหตีติ เตน หิ สาโม กุมาโร เมตฺตาวิหารี มิคสงฺเฆน ปริวุโต ปวเน วิจรนฺโต ปีฬิยกฺเขน รญฺญา วิทฺโธ วิสปีเตน สลฺเลน ตตฺเถว มุจฺฉิโต ปติโตติ ยํ วจนํ ตํ มิจฺฉาฯ ยทิ สาโม กุมาโร เมตฺตาวิหารี มิคสงฺเฆน ปริวุโต ปวเน วิจรนฺโต ปีฬิยกฺเขน รญฺญา วิทฺโธ วิสปีเตน สลฺเลน ตตฺเถว มุจฺฉิโต ปติโต เตน หิ เมตฺตาย ภิกฺขเว…เป … สตฺถํ วา กมตีติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห สุนิปุโณ ปริสณฺโห สุขุโม คมฺภีโร อปิ สุนิปุณานํ มนุชานํ คตฺเต เสทํ โมเจยฺย โส ตวานุปฺปตฺโต วิชเฏหิ ตํ มหาชฏาชฏิตํ อนาคตานํ ชินปุตฺตานํ จกฺขุํ เทหิ นิพฺพาหนายาติฯ>
      text <ภาสิตมฺเปตํ มหาราช ภควตา เมตฺตาย ภิกฺขเว…เป สตฺถํ วา กมตีติฯ สาโม จ กุมาโร เมตฺตาวิหารี มิคสงฺเฆน ปริวุโต ปวเน วิจรนฺโต ปีฬิยกฺเขน รญฺญา วิทฺโธ วิสปีเตน สลฺเลน ตตฺเถว มุจฺฉิโต ปติโต ตตฺถ ปน มหาราช การณํ อตฺถิฯ กตมํ ตตฺถ การณํ เนเต มหาราช คุณา ปุคฺคลสฺส เมตฺตาภาวนาเยเต คุณา สาโม มหาราช กุมาโร ฆฏํ อุกฺขิปนฺโต ตสฺมิํ ขเณ เมตฺตาภาวนาย ปมตฺโต อโหสิฯ>
      text <ยสฺมิํ มหาราช ขเณ ปุคฺคโล เมตฺตํ สมาปนฺโน โหติ น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ น ตสฺมิํ โอกาสํ ลภนฺติฯ เนเต มหาราช คุณา ปุคฺคลสฺส เมตฺตาภาวนาเยเต คุณาฯ อิธ มหาราช ปุริโส สงฺคามสูโร อเภชฺชกวจชาลิกํ สนฺนยฺหิตฺวา สงฺคามํ โอตเรยฺย ตสฺส สรา ขิตฺตา อุปคนฺตฺวา ปตนฺติ วิกิรนฺติ น ตสฺมิํ โอกาสํ ลภนฺติ เนโส มหาราช คุโณ สงฺคามสูรสฺส อเภชฺชกวจชาลิกาเยโส คุโณ ยสฺส สรา ขิตฺตา อุปคนฺตฺวา ปตนฺติ วิกิรนฺติฯ เอวเมว โข มหาราช เนเต คุณา ปุคฺคลสฺส เมตฺตาภาวนาเยเต คุณาฯ>
      text <ยสฺมิํ มหาราช ขเณ ปุคฺคโล เมตฺตํ สมาปนฺโน โหติ น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ ตสฺมิํ โอกาสํ น ลภนฺติ เนเต มหาราช คุณา ปุคฺคลสฺส เมตฺตาภาวนาเยเต คุณาฯ อิธ ปน มหาราช ปุริโส ทิพฺพํ อนฺตรธานํ มูลํ หตฺเถ กเรยฺย ยาว ตํ มูลํ ตสฺส หตฺถคตํ โหติ ตาว น อญฺโญ โกจิ ปกติมนุสฺโส ตํ ปุริสํ ปสฺสติฯ เนโส มหาราช คุโณ ปุริสสฺส มูลสฺเสโส คุโณ อนฺตรธานสฺส ยํ โส ปกติมนุสฺสานํ จกฺขุปเถ น ทิสฺสติฯ เอวเมว โข มหาราช เนเต คุณา ปุคฺคลสฺส เมตฺตาภาวนาเยเต คุณาฯ>
      text <ยสฺมิํ มหาราช ขเณ ปุคฺคโล เมตฺตํ สมาปนฺโน โหติ น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ น ตสฺมิํ โอกาสํ ลภนฺติฯ เนเต มหาราช คุณา ปุคฺคลสฺส เมตฺตาภาวนาเยเต คุณาฯ ยถา วา ปน มหาราช ปุริสํ สุกตํ มหาเลณมนุปฺปวิฏฺฐํ มหติมหาเมโฆ อภิวสฺสนฺโต น สกฺโกติ เตมยิตุํ เนโส มหาราช คุโณ ปุริสสฺส มหาเลณสฺเสโส คุโณ ยํ มหาเมโฆ อภิวสฺสมาโน น ตํ เตเมติฯ เอวเมว โข มหาราช เนเต คุณา ปุคฺคลสฺส เมตฺตาภาวนาเยเต คุณาฯ>
      text <ยสฺมิํ มหาราช ขเณ ปุคฺคโล เมตฺตํ สมาปนฺโน โหติ น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ น ตสฺส สกฺโกนฺติ อหิตํ กาตุํ เนเต มหาราช คุณา ปุคฺคลสฺส เมตฺตาภาวนาเยเต คุณาติฯ อจฺฉริยํ ภนฺเต นาคเสน อพฺภุตํ ภนฺเต นาคเสน สพฺพปาปนิวารณา เมตฺตาภาวนาติฯ สพฺพกุสลคุณาวหา มหาราช เมตฺตาภาวนา หิตานมฺปิ อหิตานมฺปิ เย เต สตฺตา วิญฺญาณพทฺธา สพฺเพสํ มหานิสํสา เมตฺตาภาวนา สํวิภชิตพฺพาติฯ>
      stand <เมตฺตาภาวนานิสํสปญฺโห ฉฏฺโฐฯ>
    text <๗ กุสลากุสลสมวิสมปญฺโห>
      text <๗>, <ภนฺเต นาคเสน กุสลการิสฺสปิ อกุสลการิสฺสปิ วิปาโก สมสโม อุทาหุ โกจิ วิเสโส อตฺถีติ อตฺถิ มหาราช กุสลสฺส จ อกุสลสฺส จ วิเสโส กุสลํ มหาราช สุขวิปากํ สคฺคสํวตฺตนิกํ อกุสลํ ทุกฺขวิปากํ นิรยสํวตฺตนิกนฺติฯ>
      text <ภนฺเต นาคเสน ตุมฺเห ภณถ เทวทตฺโต เอกนฺตกณฺโห เอกนฺตกณฺเหหิ ธมฺเมหิ สมนฺนาคโต โพธิสตฺโต เอกนฺตสุกฺโก เอกนฺตสุกฺเกหิ ธมฺเมหิ สมนฺนาคโตติฯ ปุน จ เทวทตฺโต ภเว ภเว ยเสน จ ปกฺเขน จ โพธิสตฺเตน สมสโม โหติ กทาจิ อธิกตโร วาฯ ยทา เทวทตฺโต นคเร พาราณสิยํ พฺรหฺมทตฺตสฺส รญฺโญ ปุโรหิตปุตฺโต อโหสิ ตทา โพธิสตฺโต ฉวกจณฺฑาโล อโหสิ วิชฺชาธโร วิชฺชํ ปริชปฺปิตฺวา อกาเล อมฺพผลานิ นิพฺพตฺเตสิ เอตฺถ ตาว โพธิสตฺโต เทวทตฺตโต ชาติยา นิหีโน ยเสน จ นิหีโนฯ>
      text <ปุน จปรํ ยทา เทวทตฺโต ราชา อโหสิ มหา มหีปติ สพฺพกามสมงฺคี ตทา โพธิสตฺโต ตสฺสูปโภโค อโหสิ หตฺถินาโค สพฺพลกฺขณสมฺปนฺโน ตสฺส จารุคติวิลาสํ อสหมาโน ราชา วธมิจฺฉนฺโต หตฺถาจริยํ เอวมโวจ อสิกฺขิโต เต อาจริย หตฺถินาโค ตสฺส อากาสคมนํ นาม การณํ กโรหีติ ตตฺถปิ ตาว โพธิสตฺโต เทวทตฺตโต ชาติยา นิหีโน ลามโก ติรจฺฉานคโตฯ>
      text <ปุน จปรํ ยทา เทวทตฺโต มนุสฺโส อโหสิ ปวเน นฏฺฐายิโก ตทา โพธิสตฺโต มหาปถวี นาม มกฺกโฏ อโหสิ เอตฺถปิ ตาว ทิสฺสติ วิเสโส มนุสฺสสฺส จ ติรจฺฉานคตสฺส จ ตตฺถปิ ตาว โพธิสตฺโต เทวทตฺตโต ชาติยา นิหีโนฯ>
      text <ปุน จปรํ ยทา เทวทตฺโต มนุสฺโส อโหสิ โสณุตฺตโร นาม เนสาโท พลวา พลวตโร นาคพโล ตทา โพธิสตฺโต ฉทฺทนฺโต นาม นาคราชา อโหสิฯ ตทา โส ลุทฺทโก ตํ หตฺถินาคํ ฆาเตสิ ตตฺถปิ ตาว เทวทตฺโตว อธิกตโรฯ>
      text <ปุน จปรํ ยทา เทวทตฺโต มนุสฺโส อโหสิ วนจรโก อนิเกตวาสี ตทา โพธิสตฺโต สกุโณ อโหสิ ติตฺติโร มนฺตชฺฌายี ตทาปิ โส วนจรโก ตํ สกุณํ ฆาเตสิ ตตฺถปิ ตาว เทวทตฺโตว ชาติยา อธิกตโรฯ>
      text <ปุน จปรํ ยทา เทวทตฺโต กลาพุ นาม กาสิราชา อโหสิ ตทา โพธิสตฺโต ตาปโส อโหสิ ขนฺติวาทีฯ ตทา โส ราชา ตสฺส ตาปสสฺส กุทฺโธ หตฺถปาเท วํสกฬีเร วิย เฉทาเปสิ ตตฺถปิ ตาว เทวทตฺโต เยว อธิกตโร ชาติยา จ ยเสน จฯ>
      text <ปุน จปรํ ยทา เทวทตฺโต มนุสฺโส อโหสิ วนจโร ตทา โพธิสตฺโต นนฺทิโย นาม วานรินฺโท อโหสิ ตทาปิ โส วนจโร ตํ วานรินฺทํ ฆาเตสิ สทฺธิํ มาตรา กนิฏฺฐภาติเกน จ ตตฺถปิ ตาว เทวทตฺโต เยว อธิกตโร ชาติยาฯ>
      text <ปุน จปรํ ยทา เทวทตฺโต มนุสฺโส อโหสิ อเจลโก การมฺภิโย นาม ตทา โพธิสตฺโต ปณฺฑรโก นาม นาคราชา อโหสิ ตตฺถปิ ตาว เทวทตฺโต เยว อธิกตโร ชาติยาฯ>
      text <ปุน จปรํ ยทา เทวทตฺโต มนุสฺโส อโหสิ ปวเน ชฏิลโก ตทา โพธิสตฺโต ตจฺฉโก นาม มหาสูกโร อโหสิ ตตฺถปิ ตาว เทวทตฺโต เยว ชาติยา อธิกตโรฯ>
      text <ปุน จปรํ ยทา เทวทตฺโต เจตีสุ สูรปริจโร นาม ราชา อโหสิ อุปริ ปุริสมตฺเต คคเน เวหาสงฺคโม ตทา โพธิสตฺโต กปิโล นาม พฺราหฺมโณ อโหสิ ตตฺถปิ ตาว เทวทตฺโต เยว อธิกตโร ชาติยา จ ยเสน จฯ>
      text <ปุน จปรํ ยทา เทวทตฺโต มนุสฺโส อโหสิ สาโม นาม ตทา โพธิสตฺโต รุรุ นาม มิคราชา อโหสิ ตตฺถปิ ตาว เทวทตฺโต เยว ชาติยา อธิกตโรฯ>
      text <ปุน จปรํ ยทา เทวทตฺโต มนุสฺโส อโหสิ ลุทฺทโก ปวนจโร ตทา โพธิสตฺโต หตฺถินาโค อโหสิ โส ลุทฺทโก ตสฺส หตฺถินาคสฺส สตฺตกฺขตฺตุํ ทนฺเต ฉินฺทิตฺวา หริ ตตฺถปิ ตาว เทวทตฺโต เยว โยนิยา อธิกตโรฯ>
      text <ปุน จปรํ ยทา เทวทตฺโต สิงฺคาโล อโหสิ ขตฺติยธมฺโม โส ยาวตา ชมฺพุทีเป ปเทสราชาโน เต สพฺเพ อนุยุตฺเต อกาสิ ตทา โพธิสตฺโต วิธุโร นาม ปณฺฑิโต อโหสิ ตตฺถปิ ตาว เทวทตฺโต เยว ยเสน อธิกตโรฯ>
      text <ปุน จปรํ ยทา เทวทตฺโต หตฺถินาโค หุตฺวา ลฏุกิกาย สกุณิกาย ปุตฺตเก ฆาเตสิ ตทา โพธิสตฺโตปิ หตฺถินาโค อโหสิ ยูถปติ ตตฺถ ตาว อุโภปิ เต สมสมา อเหสุํฯ>
      text <ปุน จปรํ ยทา เทวทตฺโต ยกฺโข อโหสิ อธมฺโม นาม ตทา โพธิสตฺโตปิ ยกฺโข อโหสิ ธมฺโม นาม ตตฺถปิ ตาว อุโภปิ สมสมา อเหสุํฯ>
      text <ปุน จปรํ ยทา เทวทตฺโต นาวิโก อโหสิ ปญฺจนฺนํ กุลสตานํ อิสฺสโร ตทา โพธิสตฺโตปิ นาวิโก อโหสิ ปญฺจนฺนํ กุลสตานํ อิสฺสโร ตตฺถปิ ตาว อุโภปิ สมสมา อเหสุํฯ>
      text <ปุน จปรํ ยทา เทวทตฺโต สตฺถวาโห อโหสิ ปญฺจนฺนํ สกฏสตานํ อิสฺสโร ตทา โพธิสตฺโตปิ สตฺถวาโห อโหสิ ปญฺจนฺนํ สกฏสตานํ อิสฺสโร ตตฺถปิ ตาว อุโภปิ สมสมา อเหสุํฯ>
      text <ปุน จปรํ ยทา เทวทตฺโต สาโข นาม มิคราชา อโหสิ ตทา โพธิสตฺโตปิ นิคฺโรโธ นาม มิคราชา อโหสิ ตตฺถปิ ตาว อุโภปิ สมสมา อเหสุํฯ>
      text <ปุน จปรํ ยทา เทวทตฺโต สาโข นาม เสนาปติ อโหสิ ตทา โพธิสตฺโตปิ นิคฺโรโธ นาม ราชา อโหสิ ตตฺถปิ ตาว อุโภปิ สมสมา อเหสุํฯ>
      text <ปุน จปรํ ยทา เทวทตฺโต ขณฺฑหาโล นาม พฺราหฺมโณ อโหสิ ตทา โพธิสตฺโต จนฺโท นาม ราชกุมาโร อโหสิ ตทา โส ขณฺฑหาโล เยว อธิกตโรฯ>
      text <ปุน จปรํ ยทา เทวทตฺโต พฺรหฺมทตฺโต นาม ราชา อโหสิ ตทา โพธิสตฺโต ตสฺส ปุตฺโต มหาปทุโม นาม กุมาโร อโหสิ ตทา โส ราชา สกปุตฺตํ โจรปปาเต ขิปาเปสิ ยโต กุโตจิ ปิตาว ปุตฺตานํ อธิกตโร โหติ วิสิฏฺโฐติ ตตฺถปิ ตาว เทวทตฺโต เยว อธิกตโรฯ>
      text <ปุน จปรํ ยทา เทวทตฺโต มหาปตาโป นาม ราชา อโหสิ ตทา โพธิสตฺโต ตสฺส ปุตฺโต ธมฺมปาโล นาม กุมาโร อโหสิ ตทา โส ราชา สกปุตฺตสฺส หตฺถปาเท สีสญฺจ เฉทาเปสิ ตตฺถปิ ตาว เทวทตฺโต เยว อุตฺตโร อธิกตโรฯ>
      text <อชฺเชตรหิ อุโภปิ สกฺยกุเล ชายิํสุฯ โพธิสตฺโต พุทฺโธ อโหสิ สพฺพญฺญู โลกนายโก เทวทตฺโต ตสฺส เทวาติเทวสฺส สาสเน ปพฺพชิตฺวา อิทฺธิํ นิพฺพตฺเตตฺวา พุทฺธาลยํ อกาสิฯ กิํ นุ โข ภนฺเต นาคเสน ยํ มยา ภณิตํ ตํ สพฺพํ ตถํ อุทาหุ วิตถนฺติ>
      text <ยํ ตฺวํ มหาราช พหุวิธํ การณํ โอสาเรสิ สพฺพํ ตํ ตเถว โน อญฺญถาติฯ ยทิ ภนฺเต นาคเสน กณฺโหปิ สุกฺโกปิ สมสมคติกา โหนฺติ เตน หิ กุสลมฺปิ อกุสลมฺปิ สมสมวิปากํ โหตีติ น หิ มหาราช กุสลมฺปิ อกุสลมฺปิ สมสมวิปากํ โหติ น หิ มหาราช เทวทตฺโต สพฺพชเนหิ ปฏิวิรุทฺโธ โพธิสตฺเตเนว ปฏิวิรุทฺโธฯ โย ตสฺส โพธิสตฺเตน ปฏิวิรุทฺโธ โส ตสฺมิํ ตสฺมิํ เยว ภเว ปจฺจติ ผลํ เทติฯ เทวทตฺโตปิ มหาราช อิสฺสริเย ฐิโต ชนปเทสุ อารกฺขํ เทติ เสตุํ สภํ ปุญฺญสาลํ กาเรติ สมณพฺราหฺมณานํ กปณทฺธิกวณิพฺพกานํ นาถานาถานํ ยถาปณิหิตํ ทานํ เทติฯ ตสฺส โส วิปาเกน ภเว ภเว สมฺปตฺติโย ปฏิลภติฯ กสฺเสตํ มหาราช สกฺกา วตฺตุํ วินา ทาเนน ทเมน สํยเมน อุโปสถกมฺเมน สมฺปตฺติํ อนุภวิสฺสตีติ>
      text <ยํ ปน ตฺวํ มหาราช เอวํ วเทสิ เทวทตฺโต จ โพธิสตฺโต จ เอกโต อนุปริวตฺตนฺตีติ โส น ชาติสตสฺส อจฺจเยน สมาคโม อโหสิ น ชาติสหสฺสสฺส อจฺจเยน น ชาติสตสหสฺสสฺส อจฺจเยน กทาจิ กรหจิ พหูนํ อโหรตฺตานํ อจฺจเยน สมาคโม อโหสิฯ ยํ ปเนตํ มหาราช ภควตา กาณกจฺฉโปปมํ อุปทสฺสิตํ มนุสฺสตฺตปฺปฏิลาภาย ตถูปมํ มหาราช อิเมสํ สมาคมํ ธาเรหิฯ>
      text <น มหาราช โพธิสตฺตสฺส เทวทตฺเตเนว สทฺธิํ สมาคโม อโหสิ เถโรปิ มหาราช สาริปุตฺโต อเนเกสุ ชาติสตสหสฺเสสุ โพธิสตฺตสฺส ปิตา อโหสิ มหาปิตา อโหสิ จูฬปิตา อโหสิ ภาตา อโหสิ ปุตฺโต อโหสิ ภาคิเนยฺโย อโหสิ มิตฺโต อโหสิฯ>
      text <โพธิสตฺโตปิ มหาราช อเนเกสุ ชาติสตสหสฺเสสุ เถรสฺส สาริปุตฺตสฺส ปิตา อโหสิ มหาปิตา อโหสิ จูฬปิตา อโหสิ ภาตา อโหสิ ปุตฺโต อโหสิ ภาคิเนยฺโย อโหสิ มิตฺโต อโหสิ สพฺเพปิ มหาราช สตฺตนิกายปริยาปนฺนา สํสารโสตมนุคตา สํสารโสเตน วุยฺหนฺตา อปฺปิเยหิปิ ปิเยหิปิ สมาคจฺฉนฺติฯ ยถา มหาราช อุทกํ โสเตน วุยฺหมานํ สุจิอสุจิกลฺยาณปาปเกน สมาคจฺฉติ เอวเมว โข มหาราช สพฺเพปิ สตฺตนิกายปริยาปนฺนา สํสารโสตมนุคตา สํสารโสเตน วุยฺหนฺตา อปฺปิเยหิปิ ปิเยหิปิ สมาคจฺฉนฺติฯ เทวทตฺโต มหาราช ยกฺโข สมาโน อตฺตนา อธมฺโม ปเร อธมฺเม นิโยเชตฺวา สตฺตปญฺญาสวสฺสโกฏิโย สฏฺฐิ จ วสฺสสตสหสฺสานิ มหานิรเย ปจฺจิ โพธิสตฺโตปิ มหาราช ยกฺโข สมาโน อตฺตนา ธมฺโม ปเร ธมฺเม นิโยเชตฺวา สตฺตปญฺญาสวสฺสโกฏิโย สฏฺฐิ จ วสฺสสตสหสฺสานิ สคฺเค โมทิ สพฺพกามสมงฺคี อปิ จ มหาราช เทวทตฺโต อิมสฺมิํ ภเว พุทฺธํ อนาสาทนียมาสาทยิตฺวา สมคฺคญฺจ สงฺฆํ ภินฺทิตฺวา ปถวิํ ปาวิสิ ตถาคโต พุชฺฌิตฺวา สพฺพธมฺเม ปรินิพฺพุโต อุปธิสงฺขเยติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <กุสลากุสลสมวิสมปญฺโห สตฺตโมฯ>
    text <๘ อมราเทวีปญฺโห>
      text <๘>, <ภนฺเต นาคเสน ภาสิตมฺเปตํ ภควตา>
      text <ปุน จ กถียติ มโหสธสฺส ภริยา อมรา นาม อิตฺถี คามเก ฐปิตา ปวุตฺถปติกา รโห นิสินฺนา วิวิตฺตา ราชปฺปฏิสมํ สามิกํ กริตฺวา สหสฺเสน นิมนฺตียมานา ปาปํ นากาสีติฯ ยทิ ภนฺเต นาคเสน ภควตา ภณิตํ สเจ…เป … สทฺธินฺติ เตน หิ มโหสธสฺส ภริยา…เป … นากาสีติ ยํ วจนํ ตํ มิจฺฉาฯ ยทิ มโหสธสฺส ภริยา…เป … นากาสิ เตน หิ สเจ…เป … สทฺธินฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา สเจ…เป … สทฺธินฺติฯ กถียติ จ มโหสธสฺส ภริยา …เป … นากาสีติฯ กเรยฺย สา มหาราช อิตฺถี สหสฺสํ ลภมานา ตาทิเสน ปุริเสน สทฺธิํ ปาปกมฺมํ น สา กเรยฺย สเจ ขณํ วา รโห วา นิมนฺตกํ วาปิ ตาทิสํ ลเภยฺย วิจินนฺตี สา มหาราช อมรา อิตฺถี น อทฺทส ขณํ วา รโห วา นิมนฺตกํ วาปิ ตาทิสํฯ>
      text <อิธ โลเก ครหภยา ขณํ น ปสฺสิ ปรโลเก นิรยภยา ขณํ น ปสฺสิ กฏุกวิปากํ ปาปนฺติ ขณํ น ปสฺสิ ปิยํ อมุญฺจิตุกามา ขณํ น ปสฺสิ สามิกสฺส ครุกตาย ขณํ น ปสฺสิ ธมฺมํ อปจายนฺตี ขณํ น ปสฺสิ อนริยํ ครหนฺตี ขณํ น ปสฺสิ กิริยํ อภินฺทิตุกามา ขณํ น ปสฺสิฯ เอวรูเปหิ พหูหิ การเณหิ ขณํ น ปสฺสิฯ>
      text <รโหปิ สา โลเก วิจินิตฺวา อปสฺสนฺตี ปาปํ นากาสิฯ สเจ สา มนุสฺเสหิ รโห ลเภยฺย อถ อมนุสฺเสหิ รโห น ลเภยฺยฯ สเจ อมนุสฺเสหิ รโห ลเภยฺย อถ ปรจิตฺตวิทูหิ ปพฺพชิเตหิ รโห น ลเภยฺยฯ สเจ ปรจิตฺตวิทูหิ ปพฺพชิเตหิ รโห ลเภยฺย อถ ปรจิตฺตวิทูนีหิ เทวตาหิ รโห น ลเภยฺยฯ สเจ ปรจิตฺตวิทูนีหิ เทวตาหิ รโห ลเภยฺย อตฺตนาว ปาเปหิ รโห น ลเภยฺยฯ สเจ อตฺตนาว ปาเปหิ รโห ลเภยฺย อถ อธมฺเมน รโห น ลเภยฺยฯ เอวรูเปหิ พหุวิเธหิ การเณหิ รโห อลภิตฺวา ปาปํ นากาสิฯ>
      text <นิมนฺตกมฺปิ สา โลเก วิจินิตฺวา ตาทิสํ อลภนฺตี ปาปํ นากาสิฯ มโหสโธ มหาราช ปณฺฑิโต อฏฺฐวีสติยา องฺเคหิ สมนฺนาคโตฯ กตเมหิ อฏฺฐวีสติยา องฺเคหิ สมนฺนาคโต มโหสโธ มหาราช สูโร หิริมา โอตฺตปฺปี สปกฺโข มิตฺตสมฺปนฺโน ขโม สีลวา สจฺจวาที โสเจยฺยสมฺปนฺโน อกฺโกธโน อนติมานี อนุสูยโก วีริยวา อายูหโก สงฺคาหโก สํวิภาคี สขิโล นิวาตวุตฺติ สณฺโห อสโฐ อมายาวี อติพุทฺธิสมฺปนฺโน กิตฺติมา วิชฺชาสมฺปนฺโน หิเตสี อุปนิสฺสิตานํ ปตฺถิโต สพฺพชนสฺส ธนวา ยสวาฯ มโหสโธ มหาราช ปณฺฑิโต อิเมหิ อฏฺฐวีสติยา องฺเคหิ สมนฺนาคโตฯ สา อญฺญํ ตาทิสํ นิมนฺตกํ อลภิตฺวา ปาปํ นากาสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อมราเทวีปญฺโห อฏฺฐโมฯ>
    text <๙ อรหนฺตอภายนปญฺโห>
      text <๙>, <ภนฺเต นาคเสน ภาสิตมฺเปตํ ภควตา วิคตภยสนฺตาสา อรหนฺโตติฯ ปุน จ นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํฯ กิํ นุ โข ภนฺเต นาคเสน เต อรหนฺโต ภยา ปกฺกนฺตา ปญฺญายิสฺสติ สเกน กมฺเมนาติ ทสพลํ ปาเตตุกามา ปกฺกนฺตา อุทาหุ ตถาคตสฺส อตุลํ วิปุลมสมํ ปาฏิหาริยํ ทฏฺฐุกามา ปกฺกนฺตา ยทิ ภนฺเต นาคเสน ภควตา ภณิตํ วิคตภยสนฺตาสา อรหนฺโตติ เตน หิ นคเร…เป … อานนฺทนฺติ ยํ วจนํ ตํ มิจฺฉาฯ ยทิ นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํ เตน หิ วิคตภยสนฺตาสา อรหนฺโตติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา วิคตภยสนฺตาสา อรหนฺโตติ นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํ ตญฺจ ปน น ภยา นาปิ ภควนฺตํ ปาเตตุกามตายฯ>
      text <เยน ปน มหาราช เหตุนา อรหนฺโต ภาเยยฺยุํ วา ตาเสยฺยุํ วา โส เหตุ อรหนฺตานํ สมุจฺฉินฺโน ตสฺมา วิคตภยสนฺตาสา อรหนฺโต ภายติ นุ มหาราช มหาปถวี ขณนฺเตปิ ภินฺทนฺเตปิ ธาเรนฺเตปิ สมุทฺทปพฺพตคิริสิขเรติ น หิ ภนฺเตติฯ เกน การเณน มหาราชาติ นตฺถิ ภนฺเต มหาปถวิยา โส เหตุ เยน เหตุนา มหาปถวี ภาเยยฺย วา ตาเสยฺย วาติฯ เอวเมว โข มหาราช นตฺถิ อรหนฺตานํ โส เหตุ เยน เหตุนา อรหนฺโต ภาเยยฺยุํ วา ตาเสยฺยุํ วาฯ>
      text <ภายติ นุ มหาราช คิริสิขรํ ฉินฺทนฺเต วา ภินฺทนฺเต วา ปตนฺเต วา อคฺคินา ทหนฺเต วาติ น หิ ภนฺเตติฯ เกน การเณน มหาราชาติ นตฺถิ ภนฺเต คิริสิขรสฺส โส เหตุ เยน เหตุนา คิริสิขรํ ภาเยยฺย วา ตาเสยฺย วาติฯ เอวเมว โข มหาราช นตฺถิ อรหนฺตานํ โส เหตุ เยน เหตุนา อรหนฺโต ภาเยยฺยุํ วา ตาเสยฺยุํ วาฯ>
      text <ยทิปิ มหาราช โลกธาตุสตสหสฺเสสุ เย เกจิ สตฺตนิกายปริยาปนฺนา สพฺเพปิ เต สตฺติหตฺถา เอกํ อรหนฺตํ อุปธาวิตฺวา ตาเสยฺยุํ น ภเวยฺย อรหโต จิตฺตสฺส กิญฺจิ อญฺญถตฺตํฯ กิํ การณํ อฏฺฐานมนวกาสตายฯ>
      text <อปิ จ มหาราช เตสํ ขีณาสวานํ เอวํ เจโตปริวิตกฺโก อโหสิ อชฺช นรวรปวเร ชินวรวสเภ นครวรมนุปฺปวิฏฺเฐ วีถิยา ธนปาลโก หตฺถี อาปติสฺสติ อสํสยมติเทวเทวํ อุปฏฺฐาโก น ปริจฺจชิสฺสติ ยทิ มยํ สพฺเพปิ ภควนฺตํ น ปริจฺจชิสฺสาม อานนฺทสฺส คุโณ ปากโฏ น ภวิสฺสติ น เหว จ ตถาคตํ สมุปคมิสฺสติ หตฺถินาโค หนฺท มยํ อปคจฺฉาม เอวมิทํ มหโต ชนกายสฺส กิเลสพนฺธนโมกฺโข ภวิสฺสติ อานนฺทสฺส จ คุโณ ปากโฏ ภวิสฺสตีติฯ เอวํ เต อรหนฺโต อานิสํสํ ทิสฺวา ทิสาวิทิสํ ปกฺกนฺตาติฯ สุวิภตฺโต ภนฺเต นาคเสน ปญฺโห เอวเมตํ นตฺถิ อรหนฺตานํ ภยํ วา สนฺตาโส วา อานิสํสํ ทิสฺวา อรหนฺโต ปกฺกนฺตา ทิสาวิทิสนฺติฯ>
      stand <อรหนฺตอภายนปญฺโห นวโมฯ>
    text <๑๐ พุทฺธสพฺพญฺญุภาวปญฺโห>
      text <๑๐>, <ภนฺเต นาคเสน ตุมฺเห ภณถ ตถาคโต สพฺพญฺญูติฯ ปุน จ ภณถ ตถาคเตน สาริปุตฺตโมคฺคลฺลานปฺปมุเข ภิกฺขุสงฺเฆ ปณามิเต จาตุเมยฺยกา จ สกฺยา พฺรหฺมา จ สหมฺปติ พีชูปมญฺจ วจฺฉตรุณูปมญฺจ อุปทสฺเสตฺวา ภควนฺตํ ปสาเทสุํ ขมาเปสุํ นิชฺฌตฺตํ อกํสูติฯ กิํ นุ โข ภนฺเต นาคเสน อญฺญาตา ตา อุปมา ตถาคตสฺส ยาหิ ตถาคโต อุปมาหิ โอรโต ขมิโต อุปสนฺโต นิชฺฌตฺตํ คโต ยทิ ภนฺเต นาคเสน ตถาคตสฺส ตา อุปมา อญฺญาตา เตน หิ พุทฺโธ อสพฺพญฺญู ยทิ ญาตา เตน หิ โอกสฺส ปสยฺห วีมํสาเปกฺโข ปณาเมสิ เตน หิ ตสฺส อการุญฺญตา สมฺภวติฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <สพฺพญฺญู มหาราช ตถาคโต ตาหิ จ อุปมาหิ ภควา ปสนฺโน โอรโต ขมิโต อุปสนฺโต นิชฺฌตฺตํ คโตฯ ธมฺมสฺสามี มหาราช ตถาคโต ตถาคตปฺปเวทิเตเหว เต โอปมฺเมหิ ตถาคตํ อาราเธสุํ โตเสสุํ ปสาเทสุํ เตสญฺจ ตถาคโต ปสนฺโน สาธูติ อพฺภานุโมทิฯ>
      text <ยถา มหาราช อิตฺถี สามิกสฺส สนฺตเกเนว ธเนน สามิกํ อาราเธติ โตเสติ ปสาเทติ ตญฺจ สามิโก สาธูติ อพฺภานุโมทติ เอวเมว โข มหาราช จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปมฺเมหิ ตถาคตํ อาราเธสุํ โตเสสุํ ปสาเทสุํ เตสญฺจ ตถาคโต ปสนฺโน สาธูติ อพฺภานุโมทิฯ>
      text <ยถา วา ปน มหาราช กปฺปโก รญฺโญ สนฺตเกเนว สุวณฺณผณเกน รญฺโญ อุตฺตมงฺคํ ปสาธยมาโน ราชานํ อาราเธติ โตเสติ ปสาเทติ ตสฺส จ ราชา ปสนฺโน สาธูติ อพฺภานุโมทติ ยถิจฺฉิตมนุปฺปเทติ เอวเมว โข มหาราช จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปมฺเมหิ ตถาคตํ อาราเธสุํ โตเสสุํ ปสาเทสุํ เตสญฺจ ตถาคโต ปสนฺโน สาธูติ อพฺภานุโมทิฯ>
      text <ยถา วา ปน มหาราช สทฺธิวิหาริโก อุปชฺฌายาภตํ ปิณฺฑปาตํ คเหตฺวา อุปชฺฌายสฺส อุปนาเมนฺโต อุปชฺฌายํ อาราเธติ โตเสติ ปสาเทติ ตญฺจ อุปชฺฌาโย ปสนฺโน สาธูติ อพฺภานุโมทติ เอวเมว โข มหาราช จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปมฺเมหิ ตถาคตํ อาราเธสุํ โตเสสุํ ปสาเทสุํ เตสญฺจ ตถาคโต ปสนฺโน สาธูติ อพฺภานุโมทิตฺวา สพฺพทุกฺขปริมุตฺติยา ธมฺมํ เทเสสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พุทฺธสพฺพญฺญุภาวปญฺโห ทสโมฯ>
      stand <สพฺพญฺญุตญาณวคฺโค จตุตฺโถฯ>
      stand <อิมสฺมิํ วคฺเค ทส ปญฺหาฯ>
  text <๕ สนฺถววคฺโค>
    text <๑ สนฺถวปญฺโห>
      text <๑>, <ภนฺเต นาคเสน ภาสิตมฺเปตํ ภควตา>
      text <ปุน จ ภควตา ภณิตํ วิหาเร การเย รมฺเม วาสเยตฺถ พหุสฺสุเตติฯ ยทิ ภนฺเต นาคเสน ตถาคเตน ภณิตํ สนฺถวโต ภยํ ชาตํ นิเกตา ชายเต รโชฯ อนิเกตมสนฺถวํ เอตํ เว มุนิทสฺสนนฺติ เตน หิ วิหาเร การเย รมฺเม วาสเยตฺถ พหุสฺสุเตติ ยํ วจนํ ตํ มิจฺฉาฯ ยทิ ตถาคเตน ภณิตํ วิหาเร การเย รมฺเม วาสเยตฺถ พหุสฺสุเตติ เตน หิ สนฺถวโต ภยํ ชาตํ นิเกตา ชายเต รโชฯ อนิเกตมสนฺถวํ เอตํ เว มุนิทสฺสนนฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา สนฺถวโต ภยํ ชาตํ นิเกตา ชายเต รโชฯ อนิเกตมสนฺถวํ เอตํ เว มุนิทสฺสนนฺติฯ ภณิตญฺจ วิหาเร การเย รมฺเม วาสเยตฺถ พหุสฺสุเตติฯ ยํ มหาราช ภควตา ภณิตํ สนฺถวโต ภยํ ชาตํ นิเกตา ชายเต รโชฯ อนิเกตมสนฺถวํ เอตํ เว มุนิทสฺสนนฺติ ตํ สภาววจนํ อเสสวจนํ นิสฺเสสวจนํ นิปฺปริยายวจนํ สมณานุจฺฉวํ สมณสารุปฺปํ สมณปฺปติรูปํ สมณารหํ สมณโคจรํ สมณปฺปฏิปทา สมณปฺปฏิปตฺติฯ ยถา มหาราช อารญฺญโก มิโค อรญฺเญ ปวเน จรมาโน นิราลโย อนิเกโต ยถิจฺฉกํ สยติ เอวเมว โข มหาราช ภิกฺขุนา สนฺถวโต ภยํ ชาตํ นิเกตา ชายเต รโชฯ อนิเกตมสนฺถวํ เอตํ เว มุนิทสฺสนนฺติ จินฺเตตพฺพํฯ>
      text <ยํ ปน มหาราช ภควตา ภณิตํ วิหาเร การเย รมฺเม วาสเยตฺถ พหุสฺสุเตติ ตํ ทฺเว อตฺถวเส สมฺปสฺสมาเนน ภควตา ภณิตํฯ กตเม ทฺเว วิหารทานํ นาม สพฺพพุทฺเธหิ วณฺณิตํ อนุมตํ โถมิตํ ปสตฺถํ ตํ เต วิหารทานํ ทตฺวา ชาติชรามรณา ปริมุจฺจิสฺสนฺตีติฯ อยํ ตาว ปฐโม อานิสํโส วิหารทาเนฯ>
      text <ปุน จปรํ วิหาเร วิชฺชมาเน ภิกฺขุนิโย พฺยตฺตสงฺเกตา ภวิสฺสนฺติ สุลภํ ทสฺสนํ ทสฺสนกามานํ อนิเกเต ทุทฺทสฺสนา ภวิสฺสนฺตีติฯ อยํ ทุติโย อานิสํโส วิหารทาเนฯ อิเม ทฺเว อตฺถวเส สมฺปสฺสมาเนน ภควตา ภณิตํ วิหาเร การเย รมฺเม วาสเยตฺถ พหุสฺสุเตติ น ตตฺถ พุทฺธปุตฺเตน อาลโย กรณีโย นิเกเตติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <สนฺถวปญฺโห ปฐโมฯ>
    text <๒ อุทรสํยตปญฺโห>
      text <๒>, <ภนฺเต นาคเสน ภาสิตมฺเปตํ ภควตา>
      text <ปุน จ ภควตา ภณิตํ อหํ โข ปนุทายิ อปฺเปกทา อิมินา ปตฺเตน สมติตฺติกมฺปิ ภุญฺชามิ ภิยฺโยปิ ภุญฺชามีติฯ ยทิ ภนฺเต นาคเสน ภควตา ภณิตํ อุตฺติฏฺเฐ นปฺปมชฺเชยฺย อุทเร สํยโต สิยาติ เตน หิ อหํ โข ปนุทายิ อปฺเปกทา อิมินา ปตฺเตน สมติตฺถิกมฺปิ ภุญฺชามิ ภิยฺโยปิ ภุญฺชามีติ ยํ วจนํ ตํ มิจฺฉาฯ ยทิ ตถาคเตน ภณิตํ อหํ โข ปนุทายิ อปฺเปกทา อิมินา ปตฺเตน สมติตฺถิกมฺปิ ภุญฺชามิ ภิยฺโยปิ ภุญฺชามีติ เตน หิ อุตฺติฏฺเฐ นปฺปมชฺเชยฺย อุทเร สํยโต สิยาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อุตฺติฏฺเฐ นปฺปมชฺเชยฺย อุทเร สํยโต สิยาติ ภณิตญฺจ อหํ โข ปนุทายิ อปฺเปกทา อิมินา ปตฺเตน สมติตฺติกมฺปิ ภุญฺชามิ ภิยฺโยปิ ภุญฺชามีติ ฯ ยํ มหาราช ภควตา ภณิตํ อุตฺติฏฺเฐ นปฺปมชฺเชยฺย อุทเร สํยโต สิยาติ ตํ สภาววจนํ อเสสวจนํ นิสฺเสสวจนํ นิปฺปริยายวจนํ ภูตวจนํ ตจฺฉวจนํ ยาถาววจนํ อวิปรีตวจนํ อิสิวจนํ มุนิวจนํ ภควนฺตวจนํ อรหนฺตวจนํ ปจฺเจกพุทฺธวจนํ ชินวจนํ สพฺพญฺญุวจนํ ตถาคตสฺส อรหโต สมฺมาสมฺพุทฺธสฺส วจนํฯ>
      text <อุทเร อสํยโต มหาราช ปาณมฺปิ หนติ อทินฺนมฺปิ อาทิยติ ปรทารมฺปิ คจฺฉติ มุสาปิ ภณติ มชฺชมฺปิ ปิวติ มาตรมฺปิ ชีวิตา โวโรเปติ ปิตรมฺปิ ชีวิตา โวโรเปติ อรหนฺตมฺปิ ชีวิตา โวโรเปติ สงฺฆมฺปิ ภินฺทติ ทุฏฺเฐน จิตฺเตน ตถาคตสฺส โลหิตมฺปิ อุปฺปาเทติฯ นนุ มหาราช เทวทตฺโต อุทเร อสํยโต สงฺฆํ ภินฺทิตฺวา กปฺปฏฺฐิยํ กมฺมํ อายูหิ ฯ เอวรูปานิ มหาราช อญฺญานิปิ พหุวิธานิ การณานิ ทิสฺวา ภควตา ภณิตํ อุตฺติฏฺเฐ นปฺปมชฺเชยฺย อุทเร สํยโต สิยาติฯ>
      text <อุทเร สํยโต มหาราช จตุสจฺจาภิสมยํ อภิสเมติ จตฺตาริ สามญฺญผลานิ สจฺฉิกโรติ จตูสุ ปฏิสมฺภิทาสุ อฏฺฐสุ สมาปตฺตีสุ ฉสุ อภิญฺญาสุ วสีภาวํ ปาปุณาติ เกวลญฺจ สมณธมฺมํ ปูเรติฯ นนุ มหาราช สุกโปตโก อุทเร สํยโต หุตฺวา ยาว ตาวติํสภวนํ กมฺเปตฺวา สกฺกํ เทวานมินฺทํ อุปฏฺฐานมุปเนสิ เอวรูปานิ มหาราช อญฺญานิปิ พหุวิธานิ การณานิ ทิสฺวา ภควตา ภณิตํ อุตฺติฏฺเฐ นปฺปมชฺเชยฺย อุทเร สํยโต สิยาติฯ>
      text <ยํ ปน มหาราช ภควตา ภณิตํ อหํ โข ปนุทายิ อปฺเปกทา อิมินา ปตฺเตน สมติตฺติกมฺปิ ภุญฺชามิ ภิยฺโยปิ ภุญฺชามีติ ตํ กตกิจฺเจน นิฏฺฐิตกิริเยน สิทฺธตฺเถน วุสิตโวสาเนน นิราวรเณน สพฺพญฺญุนา สยมฺภุนา ตถาคเตน อตฺตานํ อุปาทาย ภณิตํฯ>
      text <ยถา มหาราช วนฺตสฺส วิริตฺตสฺส อนุวาสิตสฺส อาตุรสฺส สปฺปายกิริยา อิจฺฉิตพฺพา โหติ เอวเมว โข มหาราช สกิเลสสฺส อทิฏฺฐสจฺจสฺส อุทเร สํยโม กรณีโย โหติฯ ยถา มหาราช มณิรตนสฺส สปฺปภาสสฺส ชาติมนฺตสฺส อภิชาติปริสุทฺธสฺส มชฺชนนิฆํสนปริโสธเนน กรณียํ น โหติ เอวเมว โข มหาราช ตถาคตสฺส พุทฺธวิสเย ปารมิํ คตสฺส กิริยากรเณสุ อาวรณํ น โหตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อุทรสํยตปญฺโห ทุติโยฯ>
    text <๓ พุทฺธอปฺปาพาธปญฺโห>
      text <๓>, <ภนฺเต นาคเสน ภาสิตมฺเปตํ ภควตา อหมสฺมิ ภิกฺขเว พฺราหฺมโณ ยาจโยโค สทา ปยตปาณิ อนฺติมเทหธโร อนุตฺตโร ภิสกฺโก สลฺลกตฺโตติฯ ปุน จ ภณิตํ ภควตา เอตทคฺคํ ภิกฺขเว มม สาวกานํ ภิกฺขูนํ อปฺปาพาธานํ ยทิทํ พากุโลติฯ ภควโต จ สรีเร พหุกฺขตฺตุํ อาพาโธ อุปฺปนฺโน ทิสฺสติฯ ยทิ ภนฺเต นาคเสน ตถาคโต อนุตฺตโร เตน หิ เอตทคฺคํ…เป … พากุโลติ ยํ วจนํ ตํ มิจฺฉาฯ ยทิ เถโร พากุโล อปฺปาพาธานํ อคฺโค เตน หิ อหมสฺมิ…เป … สลฺลกตฺโตติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อหมสฺมิ…เป … สลฺลกตฺโตติ ภณิตญฺจ เอตทคฺคํ…เป … พากุโลติ ตญฺจ ปน พาหิรานํ อาคมานํ อธิคมานํ ปริยตฺตีนํ อตฺตนิ วิชฺชมานตํ สนฺธาย ภาสิตํฯ>
      text <สนฺติ โข ปน มหาราช ภควโต สาวกา ฐานจงฺกมิกา เต ฐาเนน จงฺกเมน ทิวารตฺติํ วีตินาเมนฺติ ภควา ปน มหาราช ฐาเนน จงฺกเมน นิสชฺชาย สยเนน ทิวารตฺติํ วีตินาเมติ เย เต มหาราช ภิกฺขู ฐานจงฺกมิกา เต เตน องฺเคน อติเรกาฯ>
      text <สนฺติ โข ปน มหาราช ภควโต สาวกา เอกาสนิกา เต ชีวิตเหตุปิ ทุติยํ โภชนํ น ภุญฺชนฺติ ภควา ปน มหาราช ทุติยมฺปิ ยาว ตติยมฺปิ โภชนํ ภุญฺชติ เย เต มหาราช ภิกฺขู เอกาสนิกา เต เตน องฺเคน อติเรกา อเนกวิธานิ มหาราช ตานิ การณานิ เตสํ เตสํ ตํ ตํ สนฺธาย ภณิตานิฯ ภควา ปน มหาราช อนุตฺตโร สีเลน สมาธินา ปญฺญาย วิมุตฺติยา วิมุตฺติญาณทสฺสเนน ทสหิ จ พเลหิ จตูหิ เวสารชฺเชหิ อฏฺฐารสหิ พุทฺธธมฺเมหิ ฉหิ อสาธารเณหิ ญาเณหิ เกวเล จ พุทฺธวิสเย ตํ สนฺธาย ภณิตํ อหมสฺมิ…เป … สลฺลกตฺโตติฯ>
      text <อิธ มหาราช มนุสฺเสสุ เอโก ชาติมา โหติ เอโก ธนวา เอโก วิชฺชวา เอโก สิปฺปวา เอโก สูโร เอโก วิจกฺขโณ สพฺเพเปเต อภิภวิย ราชา เยว เตสํ อุตฺตโม โหติ เอวเมว โข มหาราช ภควา สพฺพสตฺตานํ อคฺโค เชฏฺโฐ เสฏฺโฐฯ>
      text <ยํ ปน อายสฺมา พากุโล อปฺปาพาโธ อโหสิ ตํ อภินีหารวเสน โส หิ มหาราช อโนมทสฺสิสฺส ภควโต อุทรวาตาพาเธ อุปฺปนฺเน วิปสฺสิสฺส จ ภควโต อฏฺฐสฏฺฐิยา จ ภิกฺขุสตสหสฺสานํ ติณปุปฺผกโรเค อุปฺปนฺเน สยํ ตาปโส สมาโน นานาเภสชฺเชหิ ตํ พฺยาธิํ อปเนตฺวา อปฺปาพาธตํ ปตฺโต ภณิโต จ เอตทคฺคํ…เป … พากุโลติฯ>
      text <ภควโต มหาราช พฺยาธิมฺหิ อุปฺปชฺชนฺเตปิ อนุปฺปชฺชนฺเตปิ ธุตงฺคํ อาทิยนฺเตปิ อนาทิยนฺเตปิ นตฺถิ ภควตา สทิโส โกจิ สตฺโตฯ ภาสิตมฺเปตํ มหาราช ภควตา เทวาติเทเวน สํยุตฺตนิกายวรลญฺฉเก>
      text <ยาวตา ภิกฺขเว สตฺตา อปทา วา ทฺวิปทา วา จตุปฺปทา วา พหุปฺปทา วา รูปิโน วา อรูปิโน วา สญฺญิโน วา อสญฺญิโน วา เนวสญฺญีนาสญฺญิโน วา ตถาคโต เตสํ อคฺคมกฺขายติ อรหํ สมฺมาสมฺพุทฺโธติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พุทฺธอปฺปาพาธปญฺโห ตติโยฯ>
    text <๔ มคฺคุปฺปาทนปญฺโห>
      text <๔>, <ภนฺเต นาคเสน ภาสิตมฺเปตํ ภควตา ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ ปุน จ ภณิตํ อทฺทสํ ขฺวาหํ ภิกฺขเว ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุทฺเธหิ อนุยาตนฺติฯ ยทิ ภนฺเต นาคเสน ตถาคโต อนุปฺปนฺนสฺส มคฺคสฺส อุปฺปาเทตา เตน หิ อทฺทสํ ขฺวาหํ ภิกฺขเว ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุทฺเธหิ อนุยาตนฺติ ยํ วจนํ ตํ มิจฺฉาฯ ยทิ ตถาคเตน ภณิตํ อทฺทสํ ขฺวาหํ ภิกฺขเว ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุทฺเธหิ อนุยาตนฺติ เตน หิ ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ ภณิตญฺจ อทฺทสํ ขฺวาหํ ภิกฺขเว ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุทฺเธหิ อนุยาตนฺติ ตํ ทฺวยมฺปิ สภาววจนเมว ปุพฺพกานํ มหาราช ตถาคตานํ อนฺตรธาเนน อสติ อนุสาสเก มคฺโค อนฺตรธายิ ตํ ตถาคโต มคฺคํ ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ ปญฺญาจกฺขุนา สมฺปสฺสมาโน อทฺทส ปุพฺพเกหิ สมฺมาสมฺพุทฺเธหิ อนุยาตํ ตํการณา อาห อทฺทสํ ขฺวาหํ ภิกฺขเว ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุทฺเธหิ อนุยาตนฺติฯ>
      text <ปุพฺพกานํ มหาราช ตถาคตานํ อนฺตรธาเนน อสติ อนุสาสเก ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ มคฺคํ ยํ ทานิ ตถาคโต สญฺจรณํ อกาสิ ตํการณา อาห ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ>
      text <อิธ มหาราช รญฺโญ จกฺกวตฺติสฺส อนฺตรธาเนน มณิรตนํ คิริสิขนฺตเร นิลียติ อปรสฺส จกฺกวตฺติสฺส สมฺมาปฏิปตฺติยา อุปคจฺฉติ อปิ นุ โข ตํ มหาราช มณิรตนํ ตสฺส ปกตนฺติ น หิ ภนฺเต ปากติกํ เยว ตํ มณิรตนํ เตน ปน นิพฺพตฺติตนฺติ ฯ เอวเมว โข มหาราช ปากติกํ ปุพฺพเกหิ ตถาคเตหิ อนุจิณฺณํ อฏฺฐงฺคิกํ สิวํ มคฺคํ อสติ อนุสาสเก ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ ภควา ปญฺญาจกฺขุนา สมฺปสฺสมาโน อุปฺปาเทสิ สญฺจรณํ อกาสิ ตํการณา อาห ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ>
      text <ยถา วา ปน มหาราช สนฺตํ เยว ปุตฺตํ โยนิยา ชนยิตฺวา มาตา ชนิกาติ วุจฺจติ เอวเมว โข มหาราช ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ ปญฺญาจกฺขุนา สมฺปสฺสมาโน อุปฺปาเทสิ สญฺจรณํ อกาสิ ตํการณา อาห ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ>
      text <ยถา วา ปน มหาราช โกจิ ปุริโส ยํ กิญฺจิ นฏฺฐํ ปสฺสติ เตน ตํ ภณฺฑํ นิพฺพตฺติตนฺติ ชโน โวหรติ เอวเมว โข มหาราช ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ ปญฺญาจกฺขุนา สมฺปสฺสมาโน อุปฺปาเทสิ สญฺจรณํ อกาสิ ตํการณา อาห ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ>
      text <ยถา วา ปน มหาราช โกจิ ปุริโส วนํ โสเธตฺวา ภูมิํ นีหรติ ตสฺส สา ภูมีติ ชโน โวหรติ น เจสา ภูมิ เตน ปวตฺติตา ตํ ภูมิํ การณํ กตฺวา ภูมิสามิโก นาม โหติ เอวเมว โข มหาราช ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฏิจฺฉนฺนํ อสญฺจรณํ ปญฺญาย สมฺปสฺสมาโน อุปฺปาเทสิ สญฺจรณํ อกาสิ ตํการณา อาห ตถาคโต ภิกฺขเว อรหํ สมฺมาสมฺพุทฺโธ อนุปฺปนฺนสฺส มคฺคสฺส อุปฺปาเทตาติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <มคฺคุปฺปาทนปญฺโห จตุตฺโถฯ>
    text <๕ พุทฺธอวิเหฐกปญฺโห>
      text <๕>, <ภนฺเต นาคเสน ภาสิตมฺเปตํ ภควตา ปุพฺเพ วาหํ มนุสฺสภูโต สมาโน สตฺตานํ อวิเหฐกชาติโก อโหสินฺติฯ ปุน จ ภณิตํ โลมสกสฺสโป นาม อิสิ สมาโน อเนกสเต ปาเณ ฆาตยิตฺวา วาชเปยฺยํ มหายญฺญํ ยชีติฯ ยทิ ภนฺเต นาคเสน ภควตา ภณิตํ ปุพฺเพ วาหํ มนุสฺสภูโต สมาโน สตฺตานํ อวิเหฐกชาติโก อโหสินฺติ เตน หิ โลมสกสฺสเปน อิสินา อเนกสเต ปาเณ ฆาตยิตฺวา วาชเปยฺยํ มหายญฺญํ ยชิตนฺติ ยํ วจนํ ตํ มิจฺฉาฯ ยทิ โลมสกสฺสเปน อิสินา อเนกสเต ปาเณ ฆาตยิตฺวา วาชเปยฺยํ มหายญฺญํ ยชิตํ เตน หิ ปุพฺเพ วาหํ มนุสฺสภูโต สมาโน สตฺตานํ อวิเหฐกชาติโก อโหสินฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ปุพฺเพ วาหํ มนุสฺสภูโต สมาโน สตฺตานํ อวิเหฐกชาติโก อโหสินฺติ โลมสกสฺสเปน อิสินา อเนกสเต ปาเณ ฆาตยิตฺวา วาชเปยฺยํ มหายญฺญํ ยชิตํ ตญฺจ ปน ราควเสน วิสญฺญินา โน สเจตเนนาติฯ>
      text <อฏฺฐิเม ภนฺเต นาคเสน ปุคฺคลา ปาณํ หนนฺติฯ กตเม อฏฺฐ รตฺโต ราควเสน ปาณํ หนติ ทุฏฺโฐ โทสวเสน ปาณํ หนติ มูฬฺโห โมหวเสน ปาณํ หนติ มานี มานวเสน ปาณํ หนติ ลุทฺโธ โลภวเสน ปาณํ หนติ อกิญฺจโน ชีวิกตฺถาย ปาณํ หนติ พาโล หสฺสวเสน ปาณํ หนติ ราชา วินยนวเสน ปาณํ หนติฯ อิเม โข ภนฺเต นาคเสน อฏฺฐ ปุคฺคลา ปาณํ หนนฺติฯ ปากติกํ เยว ภนฺเต นาคเสน โพธิสตฺเตน กตนฺติ ฯ น มหาราช ปากติกํ โพธิสตฺเตน กตํ ยทิ มหาราช โพธิสตฺโต ปกติภาเวน โอนเมยฺย มหายญฺญํ ยชิตุํ น ยิมํ คาถํ ภเณยฺย>
      text <เอวํวาที มหาราช โพธิสตฺโต สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิตฺโต รตฺโต วิสญฺญิภูโต อากุลากุโล ตุริตตุริโต เตน วิกฺขิตฺตภนฺตลุฬิตจิตฺเตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ ยชิฯ>
      text <ยถา มหาราช อุมฺมตฺตโก ขิตฺตจิตฺโต ชลิตมฺปิ ชาตเวทํ อกฺกมติ กุปิตมฺปิ อาสีวิสํ คณฺหาติ มตฺตมฺปิ หตฺถิํ อุเปติ สมุทฺทมฺปิ อตีรทสฺสิํ ปกฺขนฺทติ จนฺทนิกมฺปิ โอฬิคลฺลมฺปิ โอมทฺทติ กณฺฏกาธานมฺปิ อภิรุหติ ปปาเตปิ ปตติ อสุจิมฺปิ ภกฺเขติ นคฺโคปิ รถิยา จรติ อญฺญมฺปิ พหุวิธํ อกิริยํ กโรติฯ เอวเมว โข มหาราช โพธิสตฺโต สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิตฺโต รตฺโต วิสญฺญิภูโต อากุลากุโล ตุริตตุริโต เตน วิกฺขิตฺตภนฺตลุฬิตจิตฺเตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ ยชิฯ>
      text <ขิตฺตจิตฺเตน มหาราช กตํ ปาปํ ทิฏฺฐธมฺเมปิ น มหาสาวชฺชํ โหติ สมฺปราเย วิปาเกนปิ โน ตถาฯ อิธ มหาราช โกจิ อุมฺมตฺตโก วชฺฌมาปชฺเชยฺย ตสฺส ตุมฺเห กิํ ทณฺฑํ ธาเรถาติ โก ภนฺเต อุมฺมตฺตกสฺส ทณฺโฑ ภวิสฺสติ ตํ มยํ โปถาเปตฺวา นีหราเปม เอโสว ตสฺส ทณฺโฑติฯ อิติ โข มหาราช อุมฺมตฺตกสฺส อปราเธ ทณฺโฑปิ น ภวติ ตสฺมา อุมฺมตฺตกสฺส กเตปิ น โทโส ภวติ สเตกิจฺโฉฯ เอวเมว โข มหาราช โลมสกสฺสโป อิสิ สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิตฺโต รตฺโต วิสญฺญิภูโต วิสฏปยาโต อากุลากุโล ตุริตตุริโต เตน วิกฺขิตฺตภนฺตลุฬิตจิตฺเตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ ยชิฯ ยทา จ ปน ปกติจิตฺโต อโหสิ ปฏิลทฺธสฺสติ ตทา ปุนเทว ปพฺพชิตฺวา ปญฺจาภิญฺญาโย นิพฺพตฺเตตฺวา พฺรหฺมโลกูปโค อโหสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พุทฺธอวิเหฐกปญฺโห ปญฺจโมฯ>
    text <๖ ฉทฺทนฺตโชติปาลารพฺภปญฺโห>
      text <๖>, <ภนฺเต นาคเสน ภาสิตมฺเปตํ ภควตา ฉทฺทนฺโต นาคราชา>
      text <ปุน จ ภณิตํ โชติปาลมาณโว สมาโน กสฺสปํ ภควนฺตํ อรหนฺตํ สมฺมาสมฺพุทฺธํ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺโกสิ ปริภาสีติฯ ยทิ ภนฺเต นาคเสน โพธิสตฺโต ติรจฺฉานคโต สมาโน กาสาวํ อภิปูชยิ เตน หิ โชติปาเลน มาณเวน กสฺสโป ภควา อรหํ สมฺมาสมฺพุทฺโธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุฏฺโฐ ปริภาสิโตติ ยํ วจนํ ตํ มิจฺฉาฯ ยทิ โชติปาเลน มาณเวน กสฺสโป ภควา อรหํ สมฺมาสมฺพุทฺโธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุฏฺโฐ ปริภาสิโต เตน หิ ฉทฺทนฺเตน นาคราเชน กาสาวํ ปูชิตนฺติ ตมฺปิ วจนํ มิจฺฉาฯ ยทิ ติรจฺฉานคเตน โพธิสตฺเตน กกฺขฬขรกฏุกเวทนํ เวทยมาเนน ลุทฺทเกน นิวตฺถํ กาสาวํ ปูชิตํ กิํ มนุสฺสภูโต สมาโน ปริปกฺกญาโณ ปริปกฺกาย โพธิยา กสฺสปํ ภควนฺตํ อรหนฺตํ สมฺมาสมฺพุทฺธํ ทสพลํ โลกนายกํ อุทิโตทิตํ ชลิตพฺยาโมภาสํ ปวรุตฺตมํ ปวรรุจิรกาสิกกาสาวมภิปารุตํ ทิสฺวา น ปูชยิ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ฉทฺทนฺโต นาคราชา วธิสฺสเมตนฺติ…เป … อวชฺฌรูโปติฯ โชติปาเลน จ มาณเวน กสฺสโป ภควา อรหํ สมฺมาสมฺพุทฺโธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุฏฺโฐ ปริภาสิโต ตญฺจ ปน ชาติวเสน กุลวเสนฯ โชติปาโล มหาราช มาณโว อสฺสทฺเธ อปฺปสนฺเน กุเล ปจฺจาชาโต ตสฺส มาตาปิตโร ภคินิภาตโร ทาสิทาสเจฏกปริวารกมนุสฺสา พฺรหฺมเทวตา พฺรหฺมครุกา เต พฺราหฺมณา เอว อุตฺตมา ปวราติ อวเสเส ปพฺพชิเต ครหนฺติ ชิคุจฺฉนฺติ เตสํ ตํ วจนํ สุตฺวา โชติปาโล มาณโว ฆฏิกาเรน กุมฺภกาเรน สตฺถารํ ทสฺสนาย ปกฺโกสิโต เอวมาห กิํ ปน เตน มุณฺฑเกน สมณเกน ทิฏฺเฐนาติฯ>
      text <ยถา มหาราช อมตํ วิสมาสชฺช ติตฺตกํ โหติ ยถา จ สีโตทกํ อคฺคิมาสชฺช อุณฺหํ โหติ เอวเมว โข มหาราช โชติปาโล มาณโว อสฺสทฺเธ อปฺปสนฺเน กุเล ปจฺจาชาโต โส กุลวเสน อนฺโธ หุตฺวา ตถาคตํ อกฺโกสิ ปริภาสิฯ>
      text <ยถา มหาราช ชลิตปชฺชลิโต มหาอคฺคิกฺขนฺโธ สปฺปภาโส อุทกมาสชฺช อุปหตปฺปภาเตโช สีตโล กาฬโก ภวติ ปริปกฺกนิคฺคุณฺฑิผลสทิโส เอวเมว โข มหาราช โชติปาโล มาณโว ปุญฺญวา สทฺโธ ญาณวิปุลสปฺปภาโส อสฺสทฺเธ อปฺปสนฺเน กุเล ปจฺจาชาโต โส กุลวเสน อนฺโธ หุตฺวา ตถาคตํ อกฺโกสิ ปริภาสิ อุปคนฺตฺวา จ พุทฺธคุณมญฺญาย เจฏกภูโต วิย อโหสิ ชินสาสเน ปพฺพชิตฺวา อภิญฺญา จ สมาปตฺติโย จ นิพฺพตฺเตตฺวา พฺรหฺมโลกูปโค อโหสีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ฉทฺทนฺตโชติปาลารพฺภปญฺโห ฉฏฺโฐฯ>
    text <๗ ฆฏิการปญฺโห>
      text <๗>, <ภนฺเต นาคเสน ภาสิตมฺเปตํ ภควตา ฆฏิการสฺส กุมฺภการสฺส อาเวสนํ สพฺพํ เตมาสํ อากาสจฺฉทนํ อฏฺฐาสิ น เทโวติวสฺสีติฯ ปุน จ ภณิตํ กสฺสปสฺส ตถาคตสฺส กุฏิ โอวสฺสตีติฯ กิสฺส ปน ภนฺเต นาคเสน ตถาคตสฺส เอวมุสฺสนฺนกุสลมูลสฺส กุฏิ โอวสฺสติ ตถาคตสฺส นาม โส อานุภาโว อิจฺฉิตพฺโพ ยทิ ภนฺเต นาคเสน ฆฏิการสฺส กุมฺภการสฺส อาเวสนํ อโนวสฺสํ อากาสจฺฉทนํ อโหสิ เตน หิ ตถาคตสฺส กุฏิ โอวสฺสตีติ ยํ วจนํ ตํ มิจฺฉาฯ ยทิ ตถาคตสฺส กุฏิ โอวสฺสติ เตน หิ ฆฏิการสฺส กุมฺภการสฺส อาเวสนํ อโนวสฺสกํ อโหสิ อากาสจฺฉทนนฺติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา ฆฏิการสฺส กุมฺภการสฺส อาเวสนํ สพฺพํ เตมาสํ อากาสจฺฉทนํ อฏฺฐาสิ น เทโวติวสฺสีติฯ ภณิตญฺจ กสฺสปสฺส ตถาคตสฺส กุฏิ โอวสฺสตีติฯ ฆฏิกาโร มหาราช กุมฺภกาโร สีลวา กลฺยาณธมฺโม อุสฺสนฺนกุสลมูโล อนฺเธ ชิณฺเณ มาตาปิตโร โปเสติ ตสฺส อสมฺมุขา อนาปุจฺฉาเยวสฺส ฆเร ติณํ หริตฺวา ภควโต กุฏิํ ฉาเทสุํ โส เตน ติณหรเณน อกมฺปิตํ อสญฺจลิตํ สุสณฺฐิตํ วิปุลมสมํ ปีติํ ปฏิลภติ ภิยฺโย โสมนสฺสญฺจ อตุลํ อุปฺปาเทสิ อโห วต เม ภควา โลกุตฺตโม สุวิสฺสตฺโถติ เตน ตสฺส ทิฏฺฐธมฺมิโก วิปาโก นิพฺพตฺโตฯ น หิ มหาราช ตถาคโต ตาวตเกน วิกาเรน จลติฯ>
      text <ยถา มหาราช สิเนรุ คิริราชา อเนกสตสหสฺสวาตสมฺปหาเรนปิ น กมฺปติ น จลติ มโหทธิ วรปฺปวรสาคโร อเนกสตนหุตมหาคงฺคาสตสหสฺเสหิปิ น ปูรติ น วิการมาปชฺชติ เอวเมว โข มหาราช ตถาคโต น ตาวตเกน วิกาเรน จลติฯ>
      text <ยํ ปน มหาราช ตถาคตสฺส กุฏิ โอวสฺสติ ตํ มหโต ชนกายสฺส อนุกมฺปายฯ ทฺเวเม มหาราช อตฺถวเส สมฺปสฺสมานา ตถาคตา สยํ นิมฺมิตํ ปจฺจยํ นปฺปฏิเสวนฺติ อยํ อคฺคทกฺขิเณยฺโย สตฺถาติ ภควโต ปจฺจยํ ทตฺวา เทวมนุสฺสา สพฺพทุคฺคติโต ปริมุจฺจิสฺสนฺตีติ ทสฺเสตฺวา วุตฺติํ ปริเยสนฺตีติ มา อญฺเญ อุปวเทยฺยุนฺติฯ อิเม ทฺเว อตฺถวเส สมฺปสฺสมานา ตถาคตา สยํ นิมฺมิตํ ปจฺจยํ นปฺปฏิเสวนฺติฯ ยทิ มหาราช สกฺโก วา ตํ กุฏิํ อโนวสฺสํ กเรยฺย พฺรหฺมา วา สยํ วา สาวชฺชํ ภเวยฺย ตํ เยว กรณํ สโทสํ สนิคฺคหํ อิเม วิภูตํ กตฺวา โลกํ สมฺโมเหนฺติ อธิกตํ กโรนฺตีติ ตสฺมา ตํ กรณํ วชฺชนียํฯ น มหาราช ตถาคตา วตฺถุํ ยาจนฺติ ตาย อวตฺถุยาจนาย อปริภาสิยา ภวนฺตีติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <ฆฏิการปญฺโห สตฺตโมฯ>
    text <๘ พฺราหฺมณราชวาทปญฺโห>
      text <๘>, <ภนฺเต นาคเสน ภาสิตมฺเปตํ ตถาคเตน อหมสฺมิ ภิกฺขเว พฺราหฺมโณ ยาจโยโคติฯ ปุน จ ภณิตํ ราชาหมสฺมิ เสลาติฯ ยทิ ภนฺเต นาคเสน ภควตา ภณิตํ อหมสฺมิ ภิกฺขเว พฺราหฺมโณ ยาจโยโคติ เตน หิ ราชาหมสฺมิ เสลาติ ยํ วจนํ ตํ มิจฺฉาฯ ยทิ ตถาคเตน ภณิตํ ราชาหมสฺมิ เสลาติ เตน หิ อหมสฺมิ ภิกฺขเว พฺราหฺมโณ ยาจโยโคติ ตมฺปิ วจนํ มิจฺฉาฯ ขตฺติโย วา หิ ภเวยฺย พฺราหฺมโณ วา นตฺถิ เอกาย ชาติยา ทฺเว วณฺณา นาม อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา อหมสฺมิ ภิกฺขเว พฺราหฺมโณ ยาจโยโคติ ปุน จ ภณิตํ ราชาหมสฺมิ เสลาติ ตตฺถ การณํ อตฺถิ เยน การเณน ตถาคโต พฺราหฺมโณ จ ราชา จ โหตีติฯ>
      text <กิํ ปน ตํ ภนฺเต นาคเสน การณํ เยน การเณน ตถาคโต พฺราหฺมโณ จ ราชา จ โหติ สพฺเพ มหาราช ปาปกา อกุสลา ธมฺมา ตถาคตสฺส พาหิตา ปหีนา อปคตา พฺยปคตา อุจฺฉินฺนา ขีณา ขยํ ปตฺตา นิพฺพุตา อุปสนฺตา ตสฺมา ตถาคโต พฺราหฺมโณติ วุจฺจติฯ>
      text <พฺราหฺมโณ นาม สํสยมเนกํสํ วิมติปถํ วีติวตฺโต ภควาปิ มหาราช สํสยมเนกํสํ วิมติปถํ วีติวตฺโต เตน การเณน ตถาคโต พฺราหฺมโณติ วุจฺจติฯ>
      text <พฺราหฺมโณ นาม สพฺพภวคติโยนินิสฺสโฏ มลรชคตวิปฺปมุตฺโต อสหาโย ภควาปิ มหาราช สพฺพภวคติโยนินิสฺสโฏ มลรชคตวิปฺปมุตฺโต อสหาโย เตน การเณน ตถาคโต พฺราหฺมโณติ วุจฺจติฯ>
      text <พฺราหฺมณา นาม อคฺคเสฏฺฐวรปวรทิพฺพวิหารพหุโล ภควาปิ มหาราช อคฺคเสฏฺฐวรปวรทิพฺพวิหารพหุโล เตนาปิ กปรเณน ตถาคโต พฺราหฺมโณติ วุจฺจติฯ>
      text <พฺราหฺมโณ นาม อชฺฌยน อชฺฌาปน ทานปฺปฏิคฺคหณ ทม สํยมนิยมปุพฺพมนุสิฏฺฐิ ปเวณิ วํส ธรโณ ภควาปิ มหาราช อชฺฌยน อชฺฌาปน ทานปฺปฏิคฺคหณ ทม สํยม นิยม ปุพฺพชินาจิณฺณ อนุสิฏฺฐิ ปเวณิ วํส ธรโณ เตนาปิ การเณน ตถาคโต พฺราหฺมโณติ วุจฺจติฯ>
      text <พฺราหฺมโณ นาม พฺรหาสุขวิหารชฺฌานฌายี ภควาปิ มหาราช พฺรหาสุขวิหารชฺฌานฌายี เตนาปิ การเณน ตถาคโต พฺราหฺมโณติ วุจฺจติฯ>
      text <พฺราหฺมโณ นาม สพฺพภวาภวคตีสุ อภิชาติวตฺติตมนุจริตํ ชานาติ ภควาปิ มหาราช สพฺพภวาภวคตีสุ อภิชาติวตฺติตมนุจริตํ ชานาติ เตนาปิ การเณน ตถาคโต พฺราหฺมโณติ วุจฺจติฯ>
      text <พฺราหฺมโณติ มหาราช ภควโต เนตํ นามํ มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ วิโมกฺขนฺติกเมตํ พุทฺธานํ ภควนฺตานํ นามํ โพธิยา เยว มูเล มารเสนํ วิธมิตฺวา อตีตานาคตปจฺจุปฺปนฺเน ปาปเก อกุสเล ธมฺเม พาเหตฺวา สห สพฺพญฺญุตญาณสฺส ปฏิลาภา ปฏิลทฺธปาตุภูตสมุปฺปนฺนมตฺเต สจฺฉิกา ปญฺญตฺติ ยทิทํ พฺราหฺมโณติ เตน การเณน ตถาคโต วุจฺจติ พฺราหฺมโณติฯ>
      text <เกน ปน ภนฺเต นาคเสน การเณน ตถาคโต วุจฺจติ ราชาติ ราชา นาม มหาราช โย โกจิ รชฺชํ กาเรติ โลกมนุสาสติ ภควาปิ มหาราช ทสสหสฺสิยา โลกธาตุยา ธมฺเมน รชฺชํ กาเรติ สเทวกํ โลกํ สมารกํ สพฺรหฺมกํ สสฺสมณพฺราหฺมณิํ ปชํ สเทวมนุสฺสํ อนุสาสติ เตนาปิ การเณน ตถาคโต วุจฺจติ ราชาติฯ>
      text <ราชา นาม มหาราช สพฺพชนมนุสฺเส อภิภวิตฺวา นนฺทยนฺโต ญาติสงฺฆํ โสจยนฺโต อมิตฺตสงฺฆํ มหติมหายสสิริหรํ ถิรสารทณฺฑํ อนูนสตสลากาลงฺกตํ อุสฺสาเปติ ปณฺฑรวิมลเสตจฺฉตฺตํ ภควาปิ มหาราช โสจยนฺโต มารเสนํ มิจฺฉาปฏิปนฺนํ นนฺทยนฺโต เทวมนุสฺเส สมฺมาปฏิปนฺเน ทสสหสฺสิยา โลกธาตุยา มหติมหายสสิริหรํ ขนฺติถิรสารทณฺฑํ ญาณวรสตสลากาลงฺกตํ อุสฺสาเปติ อคฺควรวิมุตฺติปณฺฑรวิมลเสตจฺฉตฺตํ เตนาปิ การเณน ตถาคโต วุจฺจติ ราชาติฯ>
      text <ราชา นาม อุปคตสมฺปตฺตชนานํ พหูนมภิวนฺทนีโย ภวติ ภควาปิ มหาราช อุปคตสมฺปตฺตเทวมนุสฺสานํ พหูนมภิวนฺทนีโย เตนาปิ การเณน ตถาคโต วุจฺจติ ราชาติฯ>
      text <ราชา นาม ยสฺส กสฺสจิ อาราธกสฺส ปสีทิตฺวา วริตํ วรํ ทตฺวา กาเมน ตปฺปยติ ภควาปิ มหาราช ยสฺส กสฺสจิ กาเยน วาจาย มนสา อาราธกสฺส ปสีทิตฺวา วริตํ วรมนุตฺตรํ สพฺพทุกฺขปริมุตฺติํ ทตฺวา อเสสกามวเรน จ ตปฺปยติ เตนาปิ การเณน ตถาคโต วุจฺจติ ราชาติฯ>
      text <ราชา นาม อาณํ วีติกฺกมนฺตํ วิครหติ ฌาเปติ ธํเสติ ภควโตปิ มหาราช สาสนวเร อาณํ อติกฺกมนฺโต อลชฺชี มงฺกุภาเวน โอญฺญาโต หีฬิโต ครหิโต ภวิตฺวา วชฺชติ ชินสาสนวรมฺหา เตนาปิ การเณน ตถาคโต วุจฺจติ ราชาติฯ>
      text <ราชา นาม ปุพฺพกานํ ธมฺมิกานํ ราชูนํ ปเวณิมนุสิฏฺฐิยา ธมฺมาธมฺมมนุทีปยิตฺวา ธมฺเมน รชฺชํ การยมาโน ปิหยิโต ปิโย ปตฺถิโต ภวติ ชนมนุสฺสานํ จิรํ ราชกุลวํสํ ฐปยติ ธมฺมคุณพเลน ภควาปิ มหาราช ปุพฺพกานํ สยมฺภูนํ ปเวณิมนุสิฏฺฐิยา ธมฺมาธมฺมมนุทีปยิตฺวา ธมฺเมน โลกมนุสาสมาโน ปิหยิโต ปิโย ปตฺถิโต เทวมนุสฺสานํ จิรํ สาสนํ ปวตฺเตติ ธมฺมคุณพเลน เตนาปิ การเณน ตถาคโต วุจฺจติ ราชาติฯ เอวมเนกวิธํ มหาราช การณํ เยน การเณน ตถาคโต พฺราหฺมโณปิ ภเวยฺย ราชาปิ ภเวยฺย สุนิปุโณ ภิกฺขุ กปฺปมฺปิ โน นํ สมฺปาเทยฺย กิํ อติพหุํ ภณิเตน สํขิตฺตํ สมฺปฏิจฺฉิตพฺพนฺติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <พฺราหฺมณราชวาทปญฺโห อฏฺฐโมฯ>
    text <๙ คาถาภิคีตโภชนกถาปญฺโห>
      text <๙>, <ภนฺเต นาคเสน ภาสิตมฺเปตํ ภควตา>
      text <ปุน จ ภควา ปริสาย ธมฺมํ เทเสนฺโต กเถนฺโต อนุปุพฺพิกถํ ปฐมํ ตาว ทานกถํ กเถติ ปจฺฉา สีลกถํ ตสฺส ภควโต สพฺพโลกิสฺสรสฺส ภาสิตํ สุตฺวา เทวมนุสฺสา อภิสงฺขริตฺวา ทานํ เทนฺติ ตสฺส ตํ อุยฺโยชิตํ ทานํ สาวกา ปริภุญฺชนฺติฯ ยทิ ภนฺเต นาคเสน ภควตา ภณิตํ คาถาภิคีตํ เม อโภชเนยฺยนฺติ เตน หิ ภควา ทานกถํ ปฐมํ กเถตีติ ยํ วจนํ ตํ มิจฺฉาฯ ยทิ ทานกถํ ปฐมํ กเถติ เตน หิ คาถาภิคีตํ เม อโภชเนยฺยนฺติ ตมฺปิ วจนํ มิจฺฉาฯ กิํ การณํ โย โส ภนฺเต ทกฺขิเณยฺโย คิหีนํ ปิณฺฑปาตทานสฺส วิปากํ กเถติ ตสฺส เต ธมฺมกถํ สุตฺวา ปสนฺนจิตฺตา อปราปรํ ทานํ เทนฺติ เย ตํ ทานํ ปริภุญฺชนฺติ สพฺเพ เต คาถาภิคีตํ ปริภุญฺชนฺติฯ อยมฺปิ อุภโต โกฏิโก ปญฺโห นิปุโณ คมฺภีโร ตปานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ภควตา คาถาภิคีตํ เม อโภชเนยฺยํ สมฺปสฺสตํ พฺราหฺมณ เนส ธมฺโมฯ คาถาภิคีตํ ปนุทนฺติ พุทฺธา ธมฺเม สตี พฺราหฺมณ วุตฺติเรสาติ กเถติ จ ภควา ปฐมํ ทานกถํ ตญฺจ ปน กิริยํ สพฺเพสํ ตถาคตานํ ปฐมํ ทานกถาย ตตฺถ จิตฺตํ อภิรมาเปตฺวา ปจฺฉา สีเล นิโยเชนฺติฯ ยถา มหาราช มนุสฺสา ตรุณทารกานํ ปฐมํ ตาว กีฬาภณฺฑกานิ เทนฺติฯ เสยฺยถิทํ วงฺกกํ ฆฏิกํ จิงฺคุลกํ ปตฺตาฬฺหกํ รถกํ ธนุกํ ปจฺฉา เต สเก สเก กมฺเม นิโยเชนฺติฯ เอวเมว โข มหาราช ตถาคโต ปฐมํ ทานกถาย จิตฺตํ อภิรมาเปตฺวา ปจฺฉา สีเล นิโยเชติฯ>
      text <ยถา วา ปน มหาราช ภิสกฺโก นาม อาตุรานํ ปฐมํ ตาว จตูหปญฺจาหํ เตลํ ปาเยติ พลกรณาย สิเนหนาย ปจฺฉา วิเรเจติฯ เอวเมว โข มหาราช ตถาคโต ปฐมํ ตาว ทานกถาย จิตฺตํ อภิรมาเปตฺวา ปจฺฉา สีเล นิโยเชติฯ ทายกานํ มหาราช ทานปตีนํ จิตฺตํ มุทุกํ โหติ มทฺทวํ สินิทฺธํ เตน เต ทานเสตุสงฺกเมน ทานนาวาย สํสารสาครปารมนุคจฺฉนฺติ ตสฺมา เตสํ ปฐมํ กมฺมภูมิมนุสาสติ น จ เกนจิ วิญฺญตฺติมาปชฺชตีติฯ>
      text <ภนฺเต นาคเสน วิญฺญตฺตินฺติ ยํ วเทสิ กติ ปน ตา วิญฺญตฺติโยติ ทฺเวมา มหาราช วิญฺญตฺติโย กายวิญฺญตฺติ วจีวิญฺญตฺติ จาติฯ ตตฺถ อตฺถิ กายวิญฺญตฺติ สาวชฺชา อตฺถิ อนวชฺชาฯ อตฺถิ วจีวิญฺญตฺติ สาวชฺชา อตฺถิ อนวชฺชาฯ>
      text <กตมา กายวิญฺญตฺติ สาวชฺชา อิเธกจฺโจ ภิกฺขุ กุลานิ อุปคนฺตฺวา อโนกาเส ฐิโต ฐานํ ภญฺชติ อยํ กายวิญฺญตฺติ สาวชฺชาฯ ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <ปุน จปรํ มหาราช อิเธกจฺโจ ภิกฺขุ กุลานิ อุปคนฺตฺวา อโนกาเส ฐิโต คลํ ปณาเมตฺวา โมรเปกฺขิตํ เปกฺขติ เอวํ อิเม ปสฺสนฺตีติ เตน จ เต ปสฺสนฺติฯ อยมฺปิ กายวิญฺญตฺติ สาวชฺชาฯ ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <ปุน จปรํ มหาราช อิเธกจฺโจ ภิกฺขุ หนุกาย วา ภมุกาย วา องฺคุฏฺเฐน วา วิญฺญาเปติ อยมฺปิ กายวิญฺญตฺติ สาวชฺชา ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <กตมา กายวิญฺญตฺติ อนวชฺชา อิธ ภิกฺขุ กุลานิ อุปคนฺตฺวา สโต สมาหิโต สมฺปชาโน ฐาเนปิ อฏฺฐาเนปิ ยถานุสิฏฺฐิํ คนฺตฺวา ฐาเน ติฏฺฐติ ทาตุกาเมสุ ติฏฺฐติ อทาตุกาเมสุ ปกฺกมติฯ อยํ กายวิญฺญตฺติ อนวชฺชา ตาย จ วิญฺญาปิตํ อริยา ปริภุญฺชนฺติ โส จ ปุคฺคโล อริยานํ สมเย วณฺณิโต โหติ ถุโต ปสตฺโถ สลฺเลขิตาจาโร ปริสุทฺธาชีโวตฺเวว สงฺขํ คจฺฉติฯ ภาสิตมฺเปตํ มหาราช ภควตา เทวาติเทเวน>
      text <กตมา วจีวิญฺญตฺติ สาวชฺชา อิธ มหาราช ภิกฺขุ วาจาย พหุวิธํ วิญฺญาเปติ จีวรปิณฺฑปาตเสนาสนคิลานปฺปจฺจยเภสชฺชปริกฺขารํ อยํ วจีวิญฺญตฺติ สาวชฺชา ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <ปุน จปรํ มหาราช อิเธกจฺโจ ภิกฺขุ ปเรสํ สาเวนฺโต เอวํ ภณติ อิมินา เม อตฺโถติ ตาย จ วาจาย ปเรสํ สาวิตาย ตสฺส ลาโภ อุปฺปชฺชติ อยมฺปิ วจีวิญฺญตฺติ สาวชฺชา ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <ปุน จปรํ มหาราช อิเธกจฺโจ ภิกฺขุ วจีวิปฺผาเรน ปริสาย สาเวติ เอวญฺจ เอวญฺจ ภิกฺขูนํ ทาตพฺพนฺติ ตญฺจ เต วจนํ สุตฺวา ปริกิตฺติตํ อภิหรนฺติ อยมฺปิ วจีวิญฺญตฺติ สาวชฺชา ตาย จ วิญฺญาปิตํ อริยา น ปริภุญฺชนฺติ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <นนุ มหาราช เถโรปิ สาริปุตฺโต อตฺถงฺคเต สูริเย รตฺติภาเค คิลาโน สมาโน เถเรน มหาโมคฺคลฺลาเนน เภสชฺชํ ปุจฺฉียมาโน วาจํ ภินฺทิ ตสฺส เตน วจีเภเทน เภสชฺชํ อุปฺปชฺชิฯ อถ เถโร สาริปุตฺโต วจีเภเทน เม อิมํ เภสชฺชํ อุปฺปนฺนํ มา เม อาชีโว ภิชฺชีติ อาชีวเภทภยา ตํ เภสชฺชํ ปชหิ น อุปชีวิฯ เอวมฺปิ วจีวิญฺญตฺติ สาวชฺชา ตาย จ วิญฺญาปิตํ อริยา น ปริภุญฺชนฺติฯ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต ภินฺนาชีโวตฺเวว สงฺขํ คจฺฉติฯ>
      text <กตมา วจีวิญฺญตฺติ อนวชฺชา อิธ มหาราช ภิกฺขุ สติ ปจฺจเย เภสชฺชํ วิญฺญาเปติ ญาติปวาริเตสุ กุเลสุ อยํ วจีวิญฺญตฺติ อนวชฺชา ตาย จ วิญฺญาปิตํ อริยา ปริภุญฺชนฺติ โส จ ปุคฺคโล อริยานํ สมเย วณฺณิโต โหติ โถมิโต ปสตฺโถ ปริสุทฺธาชีโวตฺเวว สงฺขํ คจฺฉติ อนุมโต ตถาคเตหิ อรหนฺเตหิ สมฺมาสมฺพุทฺเธหิฯ>
      text <ยํ ปน มหาราช ตถาคโต กสิภารทฺวาชสฺส พฺราหฺมณสฺส โภชนํ ปชหิ ตํ อาเวฐนวินิเวฐนกฑฺฒนนิคฺคหปฺปฏิกมฺเมน นิพฺพตฺติ ตสฺมา ตถาคโต ตํ ปิณฺฑปาตํ ปฏิกฺขิปิ น อุปชีวีติฯ>
      text <สพฺพกาลํ ภนฺเต นาคเสน ตถาคเต ภุญฺชมาเน เทวตา ทิพฺพํ โอชํ ปตฺเต อากิรนฺติ อุทาหุ สูกรมทฺทเว จ มธุปายาเส จาติ ทฺวีสุ เยว ปิณฺฑปาเตสุ อากิริํสูติ สพฺพกาลํ มหาราช ตถาคเต ภุญฺชมาเน เทวตา ทิพฺพํ โอชํ คเหตฺวา อุปติฏฺฐิตฺวา อุทฺธฏุทฺธเฏ อาโลเป อากิรนฺติฯ>
      text <ยถา มหาราช รญฺโญ สูโท รญฺโญ ภุญฺชนฺตสฺส สูปํ คเหตฺวา อุปติฏฺฐิตฺวา กพเฬ กพเฬ สูปํ อากิรติ เอวเมว โข มหาราช สพฺพกาลํ ตถาคเต ภุญฺชมาเน เทวตา ทิพฺพํ โอชํ คเหตฺวา อุปติฏฺฐิตฺวา อุทฺธฏุทฺธเฏ อาโลเป ทิพฺพํ โอชํ อากิรนฺติฯ เวรญฺชายมฺปิ มหาราช ตถาคตสฺส สุกฺขยวปุลเก ภุญฺชมานสฺส เทวตา ทิพฺเพน โอเชน เตมยิตฺวา เตมยิตฺวา อุปสํหริํสุ เตน ตถาคตสฺส กาโย อุปจิโต อโหสีติฯ ลาภา วต ภนฺเต นาคเสน ตาสํ เทวตานํ ยา ตถาคตสฺส สรีรปฺปฏิชคฺคเน สตตํ สมิตํ อุสฺสุกฺกมาปนฺนาฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <คาถาภิคีตโภชนกถาปญฺโห นวโมฯ>
    text <๑๐ ธมฺมเทสนาย อปฺโปสฺสุกฺกปญฺโห>
      text <๑๐>, <ภนฺเต นาคเสน ตุมฺเห ภณถ ตถาคเตน จตูหิ จ อสงฺขฺเยยฺเยหิ กปฺปานํ สตสหสฺเสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณายาติฯ ปุน จ สพฺพญฺญุตํ ปตฺตสฺส อปฺโปสฺสุกฺกตาย จิตฺตํ นมิ โน ธมฺมเทสนายาติฯ>
      text <ยถา นาม ภนฺเต นาคเสน อิสฺสาโส วา อิสฺสาสนฺเตวาสี วา พหุเก ทิวเส สงฺคามตฺถาย อุปาสนํ สิกฺขิตฺวา สมฺปตฺเต มหายุทฺเธ โอสกฺเกยฺย เอวเมว โข ภนฺเต นาคเสน ตถาคเตน จตูหิ จ อสงฺขฺเยยฺเยหิ กปฺปานํ สตสหสฺเสน จ เอตฺถนฺตเร สพฺพญฺญุตญาณํ ปริปาเจตฺวา มหโต ชนกายสฺส สมุทฺธรณาย สพฺพญฺญุตํ ปตฺเตน ธมฺมเทสนาย โอสกฺกิตํฯ>
      text <ยถา วา ปน ภนฺเต นาคเสน มลฺโล วา มลฺลนฺเตวาสี วา พหุเก ทิวเส นิพฺพุทฺธํ สิกฺขิตฺวา สมฺปตฺเต มลฺลยุทฺเธ โอสกฺเกยฺย เอวเมว โข ภนฺเต นาคเสน ตถาคเตน จตูหิ จ อสงฺขฺเยยฺเยหิ กปฺปานํ สตสหสฺเสน จ เอตฺถนฺตเร สพฺพญฺญุตญาณํ ปริปาเจตฺวา มหโต ชนกายสฺส สมุทฺธรณาย สพฺพญฺญุตํ ปตฺเตน ธมฺมเทสนาย โอสกฺกิตํฯ>
      text <กิํ นุ โข ภนฺเต นาคเสน ตถาคเตน ภยา โอสกฺกิตํ อุทาหุ อปากฏตาย โอสกฺกิตํ อุทาหุ ทุพฺพลตาย โอสกฺกิตํ อุทาหุ อสพฺพญฺญุตาย โอสกฺกิตํ กิํ ตตฺถ การณํ อิงฺฆ เม ตฺวํ การณํ พฺรูหิ กงฺขาวิตรณายฯ ยทิ ภนฺเต นาคเสน ตถาคเตน จตูหิ จ อสงฺขฺเยยฺเยหิ กปฺปานํ สตสหสฺเสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณาย เตน หิ สพฺพญฺญุตํ ปตฺตสฺส อปฺโปสฺสุกฺกตาย จิตฺตํ นมิ โน ธมฺมเทสนายาติ ยํ วจนํ ตํ มิจฺฉาฯ ยทิ สพฺพญฺญุตํ ปตฺตสฺส อปฺโปสฺสุกฺกตาย จิตฺตํ นมิ โน ธมฺมเทสนาย เตน หิ ตถาคเตน จตูหิ จ อสงฺขฺเยยฺเยติ กปฺปานํ สตสหสฺเสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณายาติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห คมฺภีโร ทุนฺนิพฺเพโฐ ตวานุปฺปตฺโต โส ตยา นิพฺพาหิตพฺโพติฯ>
      text <ปริปาจิตญฺจ มหาราช ตถาคเตน จตูหิ จ อสงฺขฺเยยฺเยหิ กปฺปานํ สตสหสฺเสน จ เอตฺถนฺตเร สพฺพญฺญุตญาณํ มหโต ชนกายสฺส สมุทฺธรณาย ปตฺตสพฺพญฺญุตสฺส จ อปฺโปสฺสุกฺกตาย จิตฺตํ นมิ โน ธมฺมเทสนายฯ ตญฺจ ปน ธมฺมสฺส คมฺภีรนิปุณทุทฺทสทุรนุโพธสุขุมทุปฺปฏิเวธตํ สตฺตานญฺจ อาลยารามตํ สกฺกายทิฏฺฐิยา ทฬฺหสุคฺคหิตตญฺจ ทิสฺวา กิํ นุ โข กถํ นุ โขติ อปฺโปสฺสุกฺกตาย จิตฺตํ นมิ โน ธมฺมเทสนาย สตฺตานํ ปฏิเวธจินฺตนมานสํ เยเวตํฯ>
      text <ยถา มหาราช ภิสกฺโก สลฺลกตฺโต อเนกพฺยาธิปริปีฬิตํ นรํ อุปสงฺกมิตฺวา เอวํ จินฺตยติ เกน นุ โข อุปกฺกเมน กตเมน วา เภสชฺเชน อิมสฺส พฺยาธิ วูปสเมยฺยาติ เอวเมว โข มหาราช ตถาคตสฺส สพฺพกิเลสพฺยาธิปริปีฬิตํ ชนํ ธมฺมสฺส จ คมฺภีรนิปุณทุทฺทสทุรนุโพธสุขุมทุปฺปฏิเวธตํ ทิสฺวา กิํ นุ โข กถํ นุ โขติ อปฺโปสฺสุกฺกตาย จิตฺตํ นมิ โน ธมฺมเทสนาย สตฺตานํ ปฏิเวธจินฺตนมานสํ เยเวตํฯ>
      text <ยถา มหาราช รญฺโญ ขตฺติยสฺส มุทฺธาวสิตฺตสฺส โทวาริกอนีกฏฺฐปาริสชฺชเนคมภฏพล อมจฺจราชญฺญราชูปชีวิเน ชเน ทิสฺวา เอวํ จิตฺตมุปฺปชฺเชยฺย กิํ นุ โข กถํ นุ โข อิเม สงฺคณฺหิสฺสามีติ เอวเมว โข มหาราช ตถาคตสฺส ธมฺมสฺส คมฺภีรนิปุณทุทฺทสทุรนุโพธสุขุมทุปฺปฏิเวธตํ สตฺตานญฺจ อาลยารามตํ สกฺกายทิฏฺฐิยา ทฬฺหสุคฺคหิตตญฺจ ทิสฺวา กิํ นุ โข กถํ นุ โขติ อปฺโปสฺสุกฺกตาย จิตฺตํ นมิ โน ธมฺมเทสนาย สตฺตานํ ปฏิเวธจินฺตนมานสํ เยเวตํฯ>
      text <อปิ จ มหาราช สพฺเพสํ ตถาคตานํ ธมฺมตา เอสา ยํ พฺรหฺมุนา อายาจิตา ธมฺมํ เทเสนฺติฯ ตตฺถ ปน กิํ การณํ เย เตน สมเยน มนุสฺสา ตาปสปริพฺพาชกา สมณพฺราหฺมณา สพฺเพเต พฺรหฺมเทวตา โหนฺติ พฺรหฺมครุกา พฺรหฺมปรายณา ตสฺมา ตสฺส พลวโต ยสวโต ญาตสฺส ปญฺญาตสฺส อุตฺตรสฺส อจฺจุคฺคตสฺส โอนมเนน สเทวโก โลโก โอนมิสฺสติ โอกปฺเปสฺสติ อธิมุจฺจิสฺสตีติ อิมินา จ มหาราช การเณน ตถาคตา พฺรหฺมุนา อายาจิตา ธมฺมํ เทเสนฺติฯ>
      text <ยถา มหาราช โกจิ ราชา วา ราชมหามตฺโต วา ยสฺส โอนมติ อปจิติํ กโรติ พลวตรสฺส ตสฺส โอนมเนน อวเสสา ชนตา โอนมติ อปจิติํ กโรติ เอวเมว โข มหาราช พฺรหฺเม โอนมิเต ตถาคตานํ สเทวโก โลโก โอนมิสฺสติ ปูชิตปูชโก มหาราช โลโก ตสฺมา โส พฺรหฺมา สพฺเพสํ ตถาคตานํ อายาจติ ธมฺมเทสนาย เตน จ การเณน ตถาคตา พฺรหฺมุนา อายาจิตา ธมฺมํ เทเสนฺตีติฯ สาธุ ภนฺเต นาคเสน สุนิพฺเพฐิโต ปญฺโห อติภทฺรกํ เวยฺยากรณํ เอวเมตํ ตถา สมฺปฏิจฺฉามีติฯ>
      stand <ธมฺมเทสนาย อปฺโปสฺสุกฺกปญฺโห ทสโมฯ>
    text <๑๑ อาจริยานาจริยปญฺโห>
      text <๑๑>, <ภนฺเต นาคเสน ภาสิตมฺเปตํ ภควตา>
      text <ปุน จ ภณิตํ อิติ โข ภิกฺขเว อาฬาโร กาลาโม อาจริโย เม สมาโน อนฺเตวาสิํ มํ สมานํ อตฺตนา สมสมํ ฐเปสิ อุฬาราย จ มํ ปูชาย ปูเชสีติฯ ยทิ ภนฺเต นาคเสน ตถาคเตน ภณิตํ น เม อาจริโย อตฺถิ สทิโส เม น วิชฺชติฯ สเทวกสฺมิํ โลกสฺมิํ นตฺถิ เม ปฏิปุคฺคโลติ เตน หิ อิติ โข ภิกฺขเว อาฬาโร กาลาโม อาจริโย เม สมาโน อนฺเตวาสิํ มํ สมานํ อตฺตนา สมสมํ ฐเปสีติ ยํ วจนํ ตํ มิจฺฉาฯ ยทิ ตถาคเตน ภณิตํ อิติ โข ภิกฺขเว อาฬาโร กาลาโม อาจริโย เม สมาโน อนฺเตวาสิํ มํ สมานํ อตฺตนา สมสมํ ฐเปสีติ เตน หิ น เม อาจริโย อตฺถิ สทิโส เม น วิชฺชติฯ สเทวกสฺมิํ โลกสฺมิํ นตฺถิ เม ปฏิปุคฺคโลติ ตมฺปิ วจนํ มิจฺฉาฯ อยมฺปิ อุภโต โกฏิโก ปญฺโห ตวานุปฺปตฺโต โส ตยา นิพฺพาหิตพฺโพติฯ>
      text <ภาสิตมฺเปตํ มหาราช ตถาคเตน น เม อาจริโย อตฺถิ สทิโส เม น วิชฺชติฯ สเทวกสฺมิํ โลกสฺมิํ นตฺถิ เม ปฏิปุคฺคโลติ ภณิตญฺจ อิติ โข ภิกฺขเว อาฬาโร กาลาโม อาจริโย เม สมาโน อนฺเตวาสิํ มํ สมานํ อตฺตนา สมสมํ ฐเปสิ อุฬาราย จ มํ ปูชาย ปูเชสีติฯ>
      text <ตญฺจ ปน วจนํ ปุพฺเพว สมฺโพธา อนภิสมฺพุทฺธสฺส โพธิสตฺตสฺเสว สโต อาจริยภาวํ สนฺธาย ภาสิตํฯ>
      text <ปญฺจิเม มหาราช ปุพฺเพว สมฺโพธา อนภิสมฺพุทฺธสฺส โพธิสตฺตสฺส สโต อาจริยา เยหิ อนุสิฏฺโฐ โพธิสตฺโต ตตฺถ ตตฺถ ทิวสํ วีตินาเมสิฯ กตเม ปญฺจ เย เต มหาราช อฏฺฐ พฺราหฺมณา ชาตมตฺเต โพธิสตฺเต ลกฺขณานิ ปริคฺคณฺหิํสุ เสยฺยถีทํ ราโม ธโช ลกฺขโณ มนฺตี ยญฺโญ สุยาโม สุโภโช สุทตฺโตติฯ เต ตสฺส โสตฺถิํ ปเวทยิตฺวา รกฺขากมฺมํ อกํสุ เต จ ปฐมํ อาจริยาฯ>
      text <ปุน จปรํ มหาราช โพธิสตฺตสฺส ปิตา สุทฺโธทโน ราชา ยํ เตน สมเยน อภิชาตํ อุทิจฺจชาติมนฺตํ ปทกํ เวยฺยากรณํ ฉฬงฺควนฺตํ สพฺพมิตฺตํ นาม พฺราหฺมณํ อุปเนตฺวา โสวณฺเณน ภิงฺคาเรน อุทกํ โอโณเชตฺวา อิมํ กุมารํ สิกฺขาเปหีติ อทาสิ อยํ ทุติโย อาจริโยฯ>
      text <ปุน จปรํ มหาราช ยา สา เทวตา โพธิสตฺตํ สํเวเชสี ยสฺสา วจนํ สุตฺวา โพธิสตฺโต สํวิคฺโค อุพฺพิคฺโค ตสฺมิํ เยว ขเณ เนกฺขมฺมํ นิกฺขมิตฺวา ปพฺพชิ อยํ ตติโย อาจริโยฯ>
      text <ปุน จปรํ มหาราช อาฬาโร กาลาโม อากิญฺจญฺญายตนสฺส ปริกมฺมํ อาจิกฺขิ อยํ จตุตฺโถ อาจริโยฯ>
      text <ปุน จปรํ มหาราช อุทโก รามปุตฺโต เนวสญฺญานาสญฺญายตนสฺส ปริกมฺมํ อาจิกฺขิ อยํ ปญฺจโม อาจริโยฯ อิเม โข มหาราช ปุพฺเพว สมฺโพธา อนภิสมฺพุทฺธสฺส โพธิสตฺตสฺส สโต ปญฺจ อาจริยาฯ เต จ ปน อาจริยา โลกิเย ธมฺเมฯ อิมสฺมิญฺจ ปน มหาราช โลกุตฺตเร ธมฺเม สพฺพญฺญุตญาณปฺปฏิเวธาย นตฺถิ ตถาคตสฺส อนุตฺตโร อนุสาสโก สยมฺภู มหาราช ตถาคโต อนาจริยโก ตสฺมา การณา ตถาคเตน ภณิตํ น เม อาจริโย อตฺถิ สทิโส เม น วิชฺชติฯ สเทวกสฺมิํ โลกสฺมิํ นตฺถิ เม ปฏิปุคฺคโลติฯ สาธุ ภนฺเต นาคเสน เอวเมตํ ตถา สมฺปฏิจฺฉามีติฯ>
      stand <อาจริยานาจริยปญฺโห เอกาทสโมฯ>
      stand <สนฺถววคฺโค ปญฺจโมฯ>
      stand <อิมสฺมิํ วคฺเค เอกาทส ปญฺโหฯ>
      stand <เมณฺฑกปญฺโห นิฏฺฐิโตฯ>
