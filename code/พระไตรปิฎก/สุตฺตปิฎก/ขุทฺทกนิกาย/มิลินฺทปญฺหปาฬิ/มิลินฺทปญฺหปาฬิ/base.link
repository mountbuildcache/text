text <มิลินฺทปญฺหปาฬิ>
  stand <ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย>
  text <๑>
    text <มิลินฺโท นาม โส ราชา สาคลายํ ปุรุตฺตเม>
    text <อุปคญฺฉิ นาคเสนํ คงฺคา จ ยถา สาครํฯ>
    text <อาสชฺช ราชา จิตฺรกถิํ อุกฺกาธารํ ตโมนุทํ>
    text <อปุจฺฉิ นิปุเณ ปญฺเห ฐานาฏฺฐานคเต ปุถูฯ>
    text <ปุจฺฉา วิสชฺชนา เจว คมฺภีรตฺถูปนิสฺสิตา>
    text <หทยงฺคมา กณฺณสุขา อพฺภุตา โลมหํสนาฯ>
    text <อภิธมฺมวินโยคาฬฺหา สุตฺตชาลสมตฺติตา>
    text <นาคเสนกถา จิตฺรา โอปมฺเมหิ นเยหิ จฯ>
    text <ตตฺถ ญาณํ ปณิธาย หาสยิตฺวาน มานสํ>
    text <สุณาถ นิปุเณ ปญฺเห กงฺขาฏฺฐานวิทาลเนติฯ>
    text <พหุสฺสุโต จิตฺรกถี นิปุโณ จ วิสารโท>
    text <สามยิโก จ กุสโล ปฏิภาเน จ โกวิโทฯ>
    text <เต จ เตปิฏกา ภิกฺขู ปญฺจเนกายิกาปิ จ>
    text <จตุเนกายิกา เจว นาคเสนํ ปุรกฺขรุํฯ>
    text <คมฺภีรปญฺโญ เมธาวี มคฺคามคฺคสฺส โกวิโท>
    text <อุตฺตมตฺถํ อนุปฺปตฺโต นาคเสโน วิสารโทฯ>
    text <เตหิ ภิกฺขูหิ ปริวุโต นิปุเณหิ สจฺจวาทิภิ>
    text <จรนฺโต คามนิคมํ สาคลํ อุปสงฺกมิฯ>
    text <สงฺขฺเยยฺยปริเวณสฺมิํ นาคเสโน ตทา วสิ>
    text <กเถติ โส มนุสฺเสหิ ปพฺพเต เกสรี ยถาติฯ>
    text <จรเณน จ สมฺปนฺนํ สุทนฺตํ อุตฺตเม ทเม>
    text <ทิสฺวา ราชา นาคเสนํ อิทํ วจนมพฺรวิฯ>
    text <กถิตา มยา พหู ทิฏฺฐา สากจฺฉา โอสฏา พหู>
    text <น ตาทิสํ ภยํ อาสิ อชฺช ตาโส ยถา มมฯ>
    text <นิสฺสํสยํ ปราชโย มม อชฺช ภวิสฺสติ>
    text <ชโย จ นาคเสนสฺส ยถา จิตฺตํ น สณฺฐิตนฺติฯ>
  text <๒>, <ตํ ยถานุสูยเต อตฺถิ โยนกานํ นานาปุฏเภทนํ สาคลํ นาม นครํ นทีปพฺพตโสภิตํ รมณียภูมิปฺปเทสภาคํ อารามุยฺยาโนปวนตฬากโปกฺขรณิสมฺปนฺนํ นทีปพฺพตวนรามเณยฺยกํ สุตวนฺตนิมฺมิตํ นิหตปจฺจตฺถิกํ ปจฺจามิตฺตานุปปีฬิตํ วิวิธวิจิตฺรทฬฺหมฏฺฏาลโกฏฺฐกํ วรปวรโคปุร โตรณํ คมฺภีรปริขาปณฺฑรปาการปริกฺขิตฺตนฺเตปุรํฯ สุวิภตฺตวีถิจจฺจรจตุกฺกสิงฺฆาฏกํ สุปฺปสาริตาเนกวิธวรภณฺฑปริปูริตนฺตราปณํ วิวิธทานคฺคสตสมุปโสภิตํ หิมคิริสิขรสงฺกาสวรภวนสตสหสฺสปฺปฏิมณฺฑิตํ คชหยรถปตฺติสมากุลํ อภิรูปนรนาริคณานุจริตํ อากิณฺณชนมนุสฺสํ ปุถุขตฺติยพฺราหฺมณเวสฺสสุทฺทํ วิวิธสมณพฺราหฺมณสภาชน สงฺฆฏิตํ พหุวิธวิชฺชาวนฺต นรจิร นิเสวิตํ กาสิกโกฏุมฺพริกาทินานาวิธวตฺถาปณสมฺปนฺนํ สุปฺปสาริตรุจิรพหุวิธปุปฺผคนฺธาปณํ คนฺธคนฺธิตํ อาสีสนียพหุรตนปริปูริตํ ทิสามุขสุปฺปสาริตาปณํ สิงฺคารวาณิชคณานุจริตํ กหาปณรชตสุวณฺณกํสปตฺถรปริปูรํ ปชฺโชตมานนิธินิเกตํ ปหูตธนธญฺญวิตฺตูปกรณํ ปริปุณฺณโกสโกฏฺฐาคารํ พหฺวนฺนปานํ พหุวิธขชฺชโภชฺชเลยฺยเปยฺยสายนียํ อุตฺตรกุรุสงฺกาสํ สมฺปนฺนสสฺสํ อาฬกมนฺทา วิย เทวปุรํฯ>
  text <เอตฺถ ฐตฺวา เตสํ ปุพฺพกมฺมํ กเถตพฺพํ กเถนฺเตน จ ฉธา วิภชิตฺวา กเถตพฺพํฯ เสยฺยถีทํ ปุพฺพโยโค มิลินฺทปญฺหํ ลกฺขณปญฺหํ เมณฺฑกปญฺหํ อนุมานปญฺหํ โอปมฺมกถาปญฺหนฺติฯ>
  text <ตตฺถ มิลินฺทปญฺโห ลกฺขณปญฺโห วิมติจฺเฉทนปญฺโหติ ทุวิโธฯ เมณฺฑกปญฺโหปิ มหาวคฺโค โยคิกถาปญฺโหติ ทุวิโธฯ>
  text <ปุพฺพโยโคติ เตสํ ปุพฺพกมฺมํฯ>
  text <๑ พาหิรกถา>
  text <ปุพฺพโยคาทิ>
    text <๓>, <อตีเต กิร กสฺสปสฺส ภควโต สาสเน วตฺตมาเน คงฺคาย สมีเป เอกสฺมิํ อาวาเส มหาภิกฺขุสงฺโฆ ปฏิวสติ ตตฺถ วตฺตสีลสมฺปนฺนา ภิกฺขู ปาโตว อุฏฺฐาย ยฏฺฐิสมฺมชฺชนิโย อาทาย พุทฺธคุเณ อาวชฺเชนฺตา องฺคณํ สมฺมชฺชิตฺวา กจวรพฺยูหํ กโรนฺติฯ อเถโก ภิกฺขุ เอกํ สามเณรํ เอหิ สามเณร อิมํ กจวรํ ฉฑฺเฑหีติ อาห โส อสุณนฺโต วิย คจฺฉติ โส ทุติยมฺปิ…เป … ตติยมฺปิ อามนฺติยมาโน อสุณนฺโต วิย คจฺฉเตวฯ ตโต โส ภิกฺขุ ทุพฺพโจ วตายํ สามเณโรติ กุทฺโธ สมฺมชฺชนิทณฺเฑน ปหารํ อทาสิฯ ตโต โส โรทนฺโต ภเยน กจวรํ ฉฑฺเฑนฺโต อิมินา กจวรฉฑฺฑนปุญฺญกมฺเมน ยาวาหํ นิพฺพานํ ปาปุณามิ เอตฺถนฺตเร นิพฺพตฺตนิพฺพตฺตฏฺฐาเน มชฺฌนฺหิกสูริโย วิย มเหสกฺโข มหาเตโช ภเวยฺยนฺติ ปฐมํ ปตฺถนํ ปฏฺฐเปสิฯ กจวรํ ฉฑฺเฑตฺวา นหานตฺถาย คงฺคาติตฺถํ คโต คงฺคาย อูมิเวคํ คคฺครายมานํ ทิสฺวา ยาวาหํ นิพฺพานํ ปาปุณามิ เอตฺถนฺตเร นิพฺพตฺตนิพฺพตฺตฏฺฐาเน อยํ อูมิเวโค วิย ฐานุปฺปตฺติกปฏิภาโน ภเวยฺยํ อกฺขยปฏิภาโนติ ทุติยมฺปิ ปตฺถนํ ปฏฺฐเปสิฯ>
    text <โสปิ ภิกฺขุ สมฺมชฺชนิสาลาย สมฺมชฺชนิํ ฐเปตฺวา นหานตฺถาย คงฺคาติตฺถํ คจฺฉนฺโต สามเณรสฺส ปตฺถนํ สุตฺวา เอส มยา ปโยชิโตปิ ตาว เอวํ ปตฺเถติ มยฺหํ กิํ น สมิชฺฌิสฺสตีติ จินฺเตตฺวา ยาวาหํ นิพฺพานํ ปาปุณามิ เอตฺถนฺตเร นิพฺพตฺตนิพฺพตฺตฏฺฐาเน อยํ คงฺคาอูมิเวโค วิย อกฺขยปฏิภาโน ภเวยฺยํ อิมินา ปุจฺฉิตปุจฺฉิตํ สพฺพํ ปญฺหปฏิภานํ วิชเฏตุํ นิพฺเพเฐตุํ สมตฺโถ ภเวยฺยนฺติ ปตฺถนํ ปฏฺฐเปสิฯ>
    text <เต อุโภปิ เทเวสุ จ มนุสฺเสสุ จ สํสรนฺตา เอกํ พุทฺธนฺตรํ เขเปสุํฯ อถ อมฺหากํ ภควตาปิ ยถา โมคฺคลิปุตฺตติสฺสตฺเถโร ทิสฺสติ เอวเมเตปิ ทิสฺสนฺติ มม ปรินิพฺพานโต ปญฺจวสฺสสเต อติกฺกนฺเต เอเต อุปฺปชฺชิสฺสนฺติ ยํ มยา สุขุมํ กตฺวา เทสิตํ ธมฺมวินยํ ตํ เอเต ปญฺหปุจฺฉนโอปมฺมยุตฺติวเสน นิชฺชฏํ นิคฺคุมฺพํ กตฺวา วิภชิสฺสนฺตีติ นิทฺทิฏฺฐาฯ>
    text <๔>, <เตสุ สามเณโร ชมฺพุทีเป สาคลนคเร มิลินฺโท นาม ราชา อโหสิ ปณฺฑิโต พฺยตฺโต เมธาวี ปฏิพโล อตีตานาคตปจฺจุปฺปนฺนานํ มนฺตโยควิธานกิริยานํ กรณกาเล นิสมฺมการี โหติ พหูนิ จสฺส สตฺถานิ อุคฺคหิตานิ โหนฺติฯ เสยฺยถิทํ สุติ สมฺมุติ สงฺขฺยา โยคา นีติ วิเสสิกา คณิกา คนฺธพฺพา ติกิจฺฉา ธนุพฺเพทา ปุราณา อิติหาสา โชติสา มายา เกตุ มนฺตนา ยุทฺธา ฉนฺทสา พุทฺธวจเนน เอกูนวีสติ วิตณฺฑวาที ทุราสโท ทุปฺปสโห ปุถุติตฺถกรานํ อคฺคมกฺขายติ สกลชมฺพุทีเป มิลินฺเทน รญฺญา สโม โกจิ นาโหสิ ยทิทํ ถาเมน ชเวน สูเรน ปญฺญาย อฑฺโฒ มหทฺธโน มหาโภโค อนนฺตพลวาหโนฯ>
    text <๕>, <อเถกทิวสํ มิลินฺโท ราชา อนนฺตพลวาหนํ จตุรงฺคินิํ พลคฺคเสนาพฺยูหํ ทสฺสนกมฺยตาย นครา นิกฺขมิตฺวา พหินคเร เสนงฺคทสฺสนํ กตฺวา สาเรตฺวา โส ราชา ภสฺสปฺปวาทโก โลกายตวิตณฺฑ ชนสลฺลาปปฺลว จิตฺตโกตูหโล วิสารโท วิชมฺภโก สูริยํ โอโลเกตฺวา อมจฺเจ อามนฺเตสิ พหุ ภเณ ตาว ทิวสาวเสโส กิํ กริสฺสาม อิทาเนว นครํ ปวิสิตฺวา อตฺถิ โกจิ ปณฺฑิโต สมโณ วา พฺราหฺมโณ วา สงฺฆี คณี คณาจริโย อปิ อรหนฺตํ สมฺมาสมฺพุทฺธํ ปฏิชานมาโน โย มยา สทฺธิํ สลฺลปิตุํ สกฺโกติ กงฺขํ ปฏิวิเนตุํ ตํ อุปสงฺกมิตฺวา ปญฺหํ ปุจฺฉิสฺสาม กงฺขํ ปฏิวินยิสฺสามาติฯ>
    text <เอวํ วุตฺเต ปญฺจสตา โยนกา ราชานํ มิลินฺทํ เอตทโวจุํ อตฺถิ มหาราช ฉ สตฺถาโร ปูรโณ กสฺสโป มกฺขลิโคสาโล นิคณฺโฐ นาฏปุตฺโต สญฺชโย เพลฏฺฐปุตฺโต อชิโต เกสกมฺพโล ปกุโธ กจฺจายโน เต สงฺฆิโน คณิโน คณาจริยกา ญาตา ยสสฺสิโน ติตฺถกรา สาธุสมฺมตา พหุชนสฺส คจฺฉ ตฺวํ มหาราช เต ปญฺหํ ปุจฺฉสฺสุ กงฺขํ ปฏิวินยสฺสูติฯ>
    text <๖>, <อถ โข มิลินฺโท ราชา ปญฺจหิ โยนกสเตหิ ปริวุโต ภทฺรวาหนํ รถวรมารุยฺห เยน ปูรโณ กสฺสโป เตนุปสงฺกมิ อุปสงฺกมิตฺวา ปูรเณน กสฺสเปน สทฺธิํ สมฺโมทิ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิ เอกมนฺตํ นิสินฺโน โข มิลินฺโท ราชา ปูรณํ กสฺสปํ เอตทโวจ โก ภนฺเต กสฺสป โลกํ ปาเลตีติ ปถวี มหาราช โลกํ ปาเลตีติฯ ยทิ ภนฺเต กสฺสป ปถวี โลกํ ปาเลติ อถ กสฺมา อวีจินิรยํ คจฺฉนฺตา สตฺตา ปถวิํ อติกฺกมิตฺวา คจฺฉนฺตีติ เอวํ วุตฺเต ปูรโณ กสฺสโป เนว สกฺขิ โอคิลิตุํ โน สกฺขิ อุคฺคิลิตุํ อโธมุโข ปตฺตกฺขนฺโธ ตุณฺหีภูโต ปชฺฌายนฺโต นิสีทิฯ>
    text <๗>, <อถ โข มิลินฺโท ราชา มกฺขลิํ โคสาลํ เอตทโวจ อตฺถิ ภนฺเต โคสาล กุสลากุสลานิ กมฺมานิ อตฺถิ สุกตทุกฺกฏานํ กมฺมานํ ผลํ วิปาโกติ นตฺถิ มหาราช กุสลากุสลานิ กมฺมานิ นตฺถิ สุกตทุกฺกฏานํ กมฺมานํ ผลํ วิปาโกฯ เย เต มหาราช อิธ โลเก ขตฺติยา เต ปรโลกํ คนฺตฺวาปิ ปุน ขตฺติยาว ภวิสฺสนฺติ เย เต พฺราหฺมณา เวสฺสา สุทฺทา จณฺฑาลา ปุกฺกุสา เต ปรโลกํ คนฺตฺวาปิ ปุน พฺราหฺมณา เวสฺสา สุทฺทา จณฺฑาลา ปุกฺกุสาว ภวิสฺสนฺติฯ กิํ กุสลากุสเลหิ กมฺเมหีติ ยทิ ภนฺเต โคสาล อิธ โลเก ขตฺติยา พฺราหฺมณา เวสฺสา สุทฺทา จณฺฑาลา ปุกฺกุสา เต ปรโลกํ คนฺตฺวาปิ ปุน ขตฺติยา พฺราหฺมณา เวสฺสา สุทฺทา จณฺฑาลา ปุกฺกุสาว ภวิสฺสนฺติ นตฺถิ กุสลากุสเลหิ กมฺเมหิ กรณียํฯ เตน หิ ภนฺเต โคสาล เย เต อิธ โลเก หตฺถจฺฉินฺนา เต ปรโลกํ คนฺตฺวาปิ ปุน หตฺถจฺฉินฺนาว ภวิสฺสนฺติฯ เย ปาทจฺฉินฺนา เต ปาทจฺฉินฺนาว ภวิสฺสนฺติฯ เย หตฺถปาทจฺฉินฺนา เต หตฺถปาทจฺฉินฺนาว ภวิสฺสนฺติฯ เย กณฺณจฺฉินฺนา เต กณฺณจฺฉินฺนาว ภวิสฺสนฺติฯ เย นาสจฺฉินฺนา เต นาสจฺฉินฺนาว ภวิสฺสนฺติฯ เย กณฺณนาสจฺฉินฺนา เต กณฺณนาสจฺฉินฺนาว ภวิสฺสนฺตีติฯ เอวํ วุตฺเต โคสาโล ตุณฺหี อโหสิฯ>
    text <อถ โข มิลินฺทสฺส รญฺโญ เอตทโหสิ ตุจฺโฉ วต โภ ชมฺพุทีโป ปลาโป วต โภ ชมฺพุทีโป นตฺถิ โกจิ สมโณ วา พฺราหฺมโณ วา โย มยา สทฺธิํ สลฺลปิตุํ สกฺโกติ กงฺขํ ปฏิวิเนตุนฺติฯ>
    text <อถ โข มิลินฺโท ราชา อมจฺเจ อามนฺเตสิ รมณียา วต โภ โทสินา รตฺติ กํ นุ ขฺวชฺช สมณํ วา พฺราหฺมณํ วา อุปสงฺกเมยฺยาม ปญฺหํ ปุจฺฉิตุํ โก มยา สทฺธิํ สลฺลปิตุํ สกฺโกติ กงฺขํ ปฏิวิเนตุนฺติ เอวํ วุตฺเต อมจฺจา ตุณฺหีภูตา รญฺโญ มุขํ โอโลกยมานา อฏฺฐํสุฯ>
    text <เตน โข ปน สมเยน สาคลนครํ ทฺวาทส วสฺสานิ สุญฺญํ อโหสิ สมณพฺราหฺมณคหปติปณฺฑิเตหิ ยตฺถ สมณพฺราหฺมณคหปติปณฺฑิตา ปฏิวสนฺตีติ สุณาติ ตตฺถ คนฺตฺวา ราชา เต ปญฺหํ ปุจฺฉติ เต สพฺเพปิ ปญฺหวิสชฺชเนน ราชานํ อาราเธตุํ อสกฺโกนฺตา เยน วา เตน วา ปกฺกมนฺติฯ เย อญฺญํ ทิสํ น ปกฺกมนฺติ เต สพฺเพ ตุณฺหีภูตา อจฺฉนฺติฯ ภิกฺขู ปน เยภุยฺเยน หิมวนฺตเมว คจฺฉนฺติฯ>
    text <๘>, <เตน โข ปน สมเยน โกฏิสตา อรหนฺโต หิมวนฺเต ปพฺพเต รกฺขิตตเล ปฏิวสนฺติฯ อถ โข อายสฺมา อสฺสคุตฺโต ทิพฺพาย โสตธาตุยา มิลินฺทสฺส รญฺโญ วจนํ สุตฺวา ยุคนฺธรมตฺถเก ภิกฺขุสงฺฆํ สนฺนิปาเตตฺวา ภิกฺขู ปุจฺฉิ อตฺถาวุโส โกจิ ภิกฺขุ ปฏิพโล มิลินฺเทน รญฺญา สทฺธิํ สลฺลปิตุํ กงฺขํ ปฏิวิเนตุนฺติ>
    text <เอวํ วุตฺเต โกฏิสตา อรหนฺโต ตุณฺหี อเหสุํฯ ทุติยมฺปิ ตติยมฺปิ ปุฏฺฐา ตุณฺหี อเหสุํฯ อถ โข อายสฺมา อสฺสคุตฺโต ภิกฺขุสงฺฆํ เอตทโวจ อตฺถาวุโส ตาวติํสภวเน เวชยนฺตสฺส ปาจีนโต เกตุมตี นาม วิมานํ ตตฺถ มหาเสโน นาม เทวปุตฺโต ปฏิวสติ โส ปฏิพโล เตน มิลินฺเทน รญฺญา สทฺธิํ สลฺลปิตุํ กงฺขํ ปฏิวิเนตุนฺติฯ>
    text <อถ โข โกฏิสตา อรหนฺโต ยุคนฺธรปพฺพเต อนฺตรหิตา ตาวติํสภวเน ปาตุรเหสุํฯ อทฺทสา โข สกฺโก เทวานมินฺโท เต ภิกฺขู ทูรโตว อาคจฺฉนฺเต ทิสฺวาน เยนายสฺมา อสฺสคุตฺโต เตนุปสงฺกมิ อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ อฏฺฐาสิ เอกมนฺตํ ฐิโต โข สกฺโก เทวานมินฺโท อายสฺมนฺตํ อสฺสคุตฺตํ เอตทโวจ มหา โข ภนฺเต ภิกฺขุสงฺโฆ อนุปฺปตฺโต อหํ สงฺฆสฺส อารามิโก เกนตฺโถ กิํ มยา กรณียนฺติ>
    text <อถ โข อายสฺมา อสฺสคุตฺโต สกฺกํ เทวานมินฺทํ เอตทโวจ อยํ โข มหาราช ชมฺพุทีเป สาคลนคเร มิลินฺโท นาม ราชา วิตณฺฑวาที ทุราสโท ทุปฺปสโห ปุถุติตฺถกรานํ อคฺคมกฺขายติ โส ภิกฺขุสงฺฆํ อุปสงฺกมิตฺวา ทิฏฺฐิวาเทน ปญฺหํ ปุจฺฉิตฺวา ภิกฺขุสงฺฆํ วิเหเฐตีติฯ>
    text <อถ โข สกฺโก เทวานมินฺโท อายสฺมนฺตํ อสฺสคุตฺตํ เอตทโวจ อยํ โข ภนฺเต มิลินฺโท ราชา อิโต จุโต มนุสฺเสสุ อุปฺปนฺโน เอโส โข ภนฺเต เกตุมติวิมาเน มหาเสโน นาม เทวปุตฺโต ปฏิวสติ โส ปฏิพโล เตน มิลินฺเทน รญฺญา สทฺธิํ สลฺลปิตุํ กงฺขํ ปฏิวิเนตุํ ตํ เทวปุตฺตํ ยาจิสฺสาม มนุสฺสโลกูปปตฺติยาติฯ>
    text <อถ โข สกฺโก เทวานมินฺโท ภิกฺขุสงฺฆํ ปุรกฺขตฺวา เกตุมติวิมานํ ปวิสิตฺวา มหาเสนํ เทวปุตฺตํ อาลิงฺคิตฺวา เอตทโวจ ยาจติ ตํ มาริส ภิกฺขุสงฺโฆ มนุสฺสโลกูปปตฺติยาติฯ น เม ภนฺเต มนุสฺสโลเกนตฺโถ กมฺมพหุเลน ติพฺโพ มนุสฺสโลโก อิเธวาหํ ภนฺเต เทวโลเก อุปรูปรูปปตฺติโก หุตฺวา ปรินิพฺพายิสฺสามีติฯ ทุติยมฺปิ…เป … ตติยมฺปิ โข สกฺเกน เทวานมินฺเทน ยาจิโต มหาเสโน เทวปุตฺโต เอวมาห น เม ภนฺเต มนุสฺสโลเกนตฺโถ กมฺมพหุเลน ติพฺโพ มนุสฺสโลโก อิเธวาหํ ภนฺเต เทวโลเก อุปรูปรูปปตฺติโก หุตฺวา ปรินิพฺพายิสฺสามีติฯ>
    text <อถ โข อายสฺมา อสฺสคุตฺโต มหาเสนํ เทวปุตฺตํ เอตทโวจ อิธ มยํ มาริส สเทวกํ โลกํ อนุวิโลกยมานา อญฺญตฺร ตยา มิลินฺทสฺส รญฺโญ วาทํ ภินฺทิตฺวา สาสนํ ปคฺคเหตุํ สมตฺถํ อญฺญํ กญฺจิ น ปสฺสาม ยาจติ ตํ มาริส ภิกฺขุสงฺโฆ สาธุ สปฺปุริส มนุสฺสโลเก นิพฺพตฺติตฺวา ทสพลสฺส สาสนํ ปคฺคณฺหาหีติฯ เอวํ วุตฺเต มหาเสโน เทวปุตฺโต อหํ กิร มิลินฺทสฺส รญฺโญ วาทํ ภินฺทิตฺวา พุทฺธสาสนํ ปคฺคเหตุํ สมตฺโถ ภวิสฺสามีติ หฏฺฐปหฏฺโฐ อุทคฺคุทคฺโค หุตฺวา สาธุ ภนฺเต มนุสฺสโลเก อุปฺปชฺชิสฺสามีติ ปฏิญฺญํ อทาสิฯ>
    text <๙>, <อถ โข เต ภิกฺขู เทวโลเก ตํ กรณียํ ตีเรตฺวา เทเวสุ ตาวติํเสสุ อนฺตรหิตา หิมวนฺเต ปพฺพเต รกฺขิตตเล ปาตุรเหสุํฯ>
    text <อถ โข อายสฺมา อสฺสคุตฺโต ภิกฺขุสงฺฆํ เอตทโวจ อตฺถาวุโส อิมสฺมิํ ภิกฺขุสงฺเฆ โกจิ ภิกฺขุ สนฺนิปาตํ อนาคโตติฯ เอวํ วุตฺเต อญฺญตโร ภิกฺขุ อายสฺมนฺตํ อสฺสคุตฺตํ เอตทโวจ อตฺถิ ภนฺเต อายสฺมา โรหโณ อิโต สตฺตเม ทิวเส หิมวนฺตํ ปพฺพตํ ปวิสิตฺวา นิโรธํ สมาปนฺโน ตสฺส สนฺติเก ทูตํ ปาเหถาติฯ อายสฺมาปิ โรหโณ ตงฺขณญฺเญว นิโรธา วุฏฺฐาย สงฺโฆ มํ ปฏิมาเนตีติ หิมวนฺเต ปพฺพเต อนฺตรหิโต รกฺขิตตเล โกฏิสตานํ อรหนฺตานํ ปุรโต ปาตุรโหสิฯ>
    text <อถ โข อายสฺมา อสฺสคุตฺโต อายสฺมนฺตํ โรหณํ เอตทโวจ กิํ นุ โข อาวุโส โรหณ พุทฺธสาสเน ภิชฺชนฺเต น ปสฺสสิ สงฺฆสฺส กรณียานีติฯ อมนสิกาโร เม ภนฺเต อโหสีติฯ>
    text <เตน หาวุโส โรหณ ทณฺฑกมฺมํ กโรหีติฯ กิํ ภนฺเต กโรมีติ อตฺถาวุโส โรหณ หิมวนฺตปพฺพตปสฺเส คชงฺคลํ นาม พฺราหฺมณคาโม ตตฺถ โสณุตฺตโร นาม พฺราหฺมโณ ปฏิวสติ ตสฺส ปุตฺโต อุปฺปชฺชิสฺสติ นาคเสโนติ นาม ทารโก เตน หิ ตฺวํ อาวุโส โรหณ ทสมาสาธิกานิ สตฺต วสฺสานิ ตํ กุลํ ปิณฺฑาย ปวิสิตฺวา นาคเสนํ ทารกํ นีหริตฺวา ปพฺพาเชหิ ปพฺพชิเตว ตสฺมิํ ทณฺฑกมฺมโต มุจฺจิสฺสสีติฯ อายสฺมาปิ โข โรหโณ สาธูติ สมฺปฏิจฺฉิฯ>
    text <๑๐>, <มหาเสโนปิ โข เทวปุตฺโต เทวโลกา จวิตฺวา โสณุตฺตรพฺราหฺมณสฺส ภริยาย กุจฺฉิสฺมิํ ปฏิสนฺธิํ อคฺคเหสิ สห ปฏิสนฺธิคฺคหณา ตโย อจฺฉริยา อพฺภุตา ธมฺมา ปาตุรเหสุํ อาวุธภณฺฑานิ ปชฺชลิํสุ อคฺคสสฺสํ อภินิปฺผนฺนํ มหาเมโฆ อภิปฺปวสฺสิฯ อายสฺมาปิ โข โรหโณ ตสฺส ปฏิสนฺธิคฺคหณโต ปฏฺฐาย ทสมาสาธิกานิ สตฺต วสฺสานิ ตํ กุลํ ปิณฺฑาย ปวิสนฺโต เอกทิวสมฺปิ กฏจฺฉุมตฺตํ ภตฺตํ วา อุฬุงฺกมตฺตํ ยาคุํ วา อภิวาทนํ วา อญฺชลิกมฺมํ วา สามีจิกมฺมํ วา นาลตฺถ อถ โข อกฺโกสญฺเญว ปริภาสญฺเญว ปฏิลภติ อติจฺฉถ ภนฺเตติ วจนมตฺตมฺปิ วตฺตา นาม นาโหสิ ทสมาสาธิกานํ ปน สตฺตนฺนํ วสฺสานํ อจฺจเยน เอกทิวสํ อติจฺฉถ ภนฺเตติ วจนมตฺตํ อลตฺถฯ ตํ ทิวสเมว พฺราหฺมโณปิ พหิ กมฺมนฺตา อาคจฺฉนฺโต ปฏิปเถ เถรํ ทิสฺวา กิํ โภ ปพฺพชิต อมฺหากํ เคหํ อคมิตฺถาติ อาหฯ อาม พฺราหฺมณ อคมมฺหาติฯ อปิ กิญฺจิ ลภิตฺถาติฯ อาม พฺราหฺมณ ลภิมฺหาติฯ โส อนตฺตมโน เคหํ คนฺตฺวา ปุจฺฉิ ตสฺส ปพฺพชิตสฺส กิญฺจิ อทตฺถาติฯ น กิญฺจิ อทมฺหาติฯ พฺราหฺมโณ ทุติยทิวเส ฆรทฺวาเร เยว นิสีทิ อชฺช ปพฺพชิตํ มุสาวาเทน นิคฺคเหสฺสามีติฯ เถโร ทุติยทิวเส พฺราหฺมณสฺส ฆรทฺวารํ สมฺปตฺโตฯ>
    text <พฺราหฺมโณ เถรํ ทิสฺวาว เอวมาห ตุมฺเห หิยฺโย อมฺหากํ เคเห กิญฺจิ อลภิตฺวาว ลภิมฺหาติ อโวจุตฺถ วฏฺฏติ นุ โข ตุมฺหากํ มุสาวาโทติฯ เถโร อาห มยํ พฺราหฺมณ ตุมฺหากํ เคเห ทสมาสาธิกานิ สตฺต วสฺสานิ อติจฺฉถาติ วจนมตฺตมฺปิ อลภิตฺวา หิยฺโย อติจฺฉถาติ วจนมตฺตํ ลภิมฺหา อเถตํ วาจาปฏิสนฺธารํ อุปาทาย เอวมโวจุมฺหาติฯ>
    text <พฺราหฺมโณ จินฺเตสิ อิเม วาจาปฏิสนฺธารมตฺตมฺปิ ลภิตฺวา ชนมชฺเฌ ลภิมฺหาติ ปสํสนฺติ อญฺญํ กิญฺจิ ขาทนียํ วา โภชนียํ วา ลภิตฺวา กสฺมา นปฺปสํสนฺตีติ ปสีทิตฺวา อตฺตโน อตฺถาย ปฏิยาทิตภตฺตโต กฏจฺฉุภิกฺขํ ตทุปิยญฺจ พฺยญฺชนํ ทาเปตฺวา อิมํ ภิกฺขํ สพฺพกาลํ ตุมฺเห ลภิสฺสถาติ อาหฯ>
    text <โส ปุนทิวสโต ปภุติ อุปสงฺกมนฺตสฺส เถรสฺส อุปสมํ ทิสฺวา ภิยฺโยโส มตฺตาย ปสีทิตฺวา เถรํ นิจฺจกาลํ อตฺตโน ฆเร ภตฺตวิสฺสคฺคกรณตฺถาย ยาจิฯ เถโร ตุณฺหีภาเวน อธิวาเสตฺวา ทิวเส ทิวเส ภตฺตกิจฺจํ กตฺวา คจฺฉนฺโต โถกํ โถกํ พุทฺธวจนํ กเถตฺวา คจฺฉติฯ สาปิ โข พฺราหฺมณี ทสมาสจฺจเยน ปุตฺตํ วิชายิ นาคเสโนติสฺส นามมกํสุ โส อนุกฺกเมน วฑฺฒนฺโต สตฺตวสฺสิโก ชาโตฯ>
    text <๑๑>, <อถ โข นาคเสนสฺส ทารกสฺส ปิตา นาคเสนํ ทารกํ เอตทโวจ อิมสฺมิํ โข ตาต นาคเสน พฺราหฺมณกุเล สิกฺขานิ สิกฺเขยฺยาสีติฯ กตมานิ ตาต อิมสฺมิํ พฺราหฺมณกุเล สิกฺขานิ นามาติ ตโย โข ตาต นาคเสน เวทา สิกฺขานิ นาม อวเสสานิ สิปฺปานิ สิปฺปํ นามาติฯ เตน หิ ตาต สิกฺขิสฺสามีติฯ>
    text <อถ โข โสณุตฺตโร พฺราหฺมโณ อาจริยพฺราหฺมณสฺส อาจริยภาคํ สหสฺสํ ทตฺวา อนฺโตปาสาเท เอกสฺมิํ คพฺเภ เอกโต มญฺจกํ ปญฺญเปตฺวา อาจริยพฺราหฺมณํ เอตทโวจ สชฺฌาเปหิ โข ตฺวํ พฺราหฺมณ อิมํ ทารกํ มนฺตานีติฯ เตน หิ ตาต ทารก อุคฺคณฺหาหิ มนฺตานีติฯ อาจริยพฺราหฺมโณ สชฺฌายติ นาคเสนสฺส ทารกสฺส เอเกเนว อุทฺเทเสน ตโย เวทา หทยงฺคตา วาจุคฺคตา สูปธาริตา สุววตฺถาปิตา สุมนสิกตา อเหสุํ สกิเมว จกฺขุํ อุทปาทิ ตีสุ เวเทสุ สนิฆณฺฑุเกฏุเภสุ สากฺขรปฺปเภเทสุ อิติหาสปญฺจเมสุ ปทโก เวยฺยากรโณ โลกายตมหาปุริสลกฺขเณสุ อนวโย อโหสิฯ>
    text <อถ โข นาคเสโน ทารโก ปิตรํ เอตทโวจ อตฺถิ นุ โข ตาต อิมสฺมิํ พฺราหฺมณกุเล อิโต อุตฺตริมฺปิ สิกฺขิตพฺพานิ อุทาหุ เอตฺตกาเนวาติฯ นตฺถิ ตาต นาคเสน อิมสฺมิํ พฺราหฺมณกุเล อิโต อุตฺตริํ สิกฺขิตพฺพานิ เอตฺตกาเนว สิกฺขิตพฺพานีติฯ>
    text <อถ โข นาคเสโน ทารโก อาจริยสฺส อนุโยคํ ทตฺวา ปาสาทา โอรุยฺห ปุพฺพวาสนาย โจทิตหทโย รโหคโต ปฏิสลฺลีโน อตฺตโน สิปฺปสฺส อาทิมชฺฌปริโยสานํ โอโลเกนฺโต อาทิมฺหิ วา มชฺเฌ วา ปริโยสาเน วา อปฺปมตฺตกมฺปิ สารํ อทิสฺวา ตุจฺฉา วต โภ อิเม เวทา ปลาปา วต โภ อิเม เวทา อสารา นิสฺสาราติ วิปฺปฏิสารี อนตฺตมโน อโหสิฯ>
    text <๑๒>, <เตน โข ปน สมเยน อายสฺมา โรหโณ วตฺตนิเย เสนาสเน นิสินฺโน นาคเสนสฺส ทารกสฺส เจตสา เจโตปริวิตกฺกมญฺญาย นิวาเสตฺวา ปตฺตจีวรมาทาย วตฺตนิเย เสนาสเน อนฺตรหิโต คชงฺคลพฺราหฺมณคามสฺส ปุรโต ปาตุรโหสิฯ อทฺทสา โข นาคเสโน ทารโก อตฺตโน ทฺวารโกฏฺฐเก ฐิโต อายสฺมนฺตํ โรหณํ ทูรโตว อาคจฺฉนฺตํ ทิสฺวาน อตฺตมโน อุทคฺโค ปมุทิโต ปีติโสมนสฺสชาโต อปฺเปว นามายํ ปพฺพชิโต กญฺจิ สารํ ชาเนยฺยาติ เยนายสฺมา โรหโณ เตนุปสงฺกมิ อุปสงฺกมิตฺวา อายสฺมนฺตํ โรหณํ เอตทโวจ โก นุ โข ตฺวํ มาริส เอทิโส ภณฺฑุกาสาววสโนติฯ ปพฺพชิโต นามาหํ ทารกาติฯ เกน ตฺวํ มาริส ปพฺพชิโต นามาสีติ ปาปกานิ มลานิ ปพฺพาเชติ ตสฺมาหํ ทารก ปพฺพชิโต นามาติฯ กิํการณา มาริส เกสา เต น ยถา อญฺเญสนฺติ โสฬสิเม ทารก ปลิโพเธ ทิสฺวา เกสมสฺสุํ โอหาเรตฺวา ปพฺพชิโตฯ กตเม โสฬส อลงฺการปลิโพโธ มณฺฑนปลิโพโธ เตลมกฺขนปลิโพโธ โธวนปลิโพโธ มาลาปลิโพโธ คนฺธปลิโพโธ วาสนปลิโพโธ หรีฏกปลิโพโธ อามลกปลิโพโธ รงฺคปลิโพโธ พนฺธนปลิโพโธ โกจฺฉปลิโพโธ กปฺปกปลิโพโธ วิชฏนปลิโพโธ อูกาปลิโพโธ เกเสสุ วิลูเนสุ โสจนฺติ กิลมนฺติ ปริเทวนฺติ อุรตฺตาฬิํ กนฺทนฺติ สมฺโมหํ อาปชฺชนฺติ อิเมสุ โข ทารก โสฬสสุ ปลิโพเธสุ ปลิคุณฺฐิตา มนุสฺสา สพฺพานิ อติสุขุมานิ สิปฺปานิ นาเสนฺตีติฯ กิํการณา มาริส วตฺถานิปิ เต น ยถา อญฺเญสนฺติ กามนิสฺสิตานิ โข ทารก วตฺถานิ กามนิสฺสิตานิ คิหิพฺยญฺชนภณฺฑานิ ยานิ กานิจิ โข ภยานิ วตฺถโต อุปฺปชฺชนฺติ ตานิ กาสาววสนสฺส น โหนฺติ ตสฺมา วตฺถานิปิ เม น ยถา อญฺเญสนฺติฯ ชานาสิ โข ตฺวํ มาริส สิปฺปานิ นามาติ อาม ทารก ชานามหํ สิปฺปานิ ยํ โลเก อุตฺตมํ มนฺตํ ตมฺปิ ชานามีติฯ มยฺหมฺปิ ตํ มาริส ทาตุํ สกฺกาติ อาม ทารก สกฺกาติฯ เตน หิ เม เทหีติฯ อกาโล โข ทารก อนฺตรฆรํ ปิณฺฑาย ปวิฏฺฐมฺหาติฯ>
    text <อถ โข นาคเสโน ทารโก อายสฺมโต โรหณสฺส หตฺถโต ปตฺตํ คเหตฺวา ฆรํ ปเวเสตฺวา ปณีเตน ขาทนีเยน โภชนีเยน สหตฺถา สนฺตปฺเปตฺวา สมฺปวาเรตฺวา อายสฺมนฺตํ โรหณํ ภุตฺตาวิํ โอนีตปตฺตปาณิํ เอตทโวจ เทหิ เม ทานิ มาริส มนฺตนฺติฯ ยทา โข ตฺวํ ทารก นิปฺปลิโพโธ หุตฺวา มาตาปิตโร อนุชานาเปตฺวา มยา คหิตํ ปพฺพชิตเวสํ คณฺหิสฺสสิ ตทา ทสฺสามีติ อาหฯ>
    text <อถ โข นาคเสโน ทารโก มาตาปิตโร อุปสงฺกมิตฺวา อาห อมฺมตาตา อยํ ปพฺพชิโต ยํ โลเก อุตฺตมํ มนฺตํ ตํ ชานามีติ วทติ น จ อตฺตโน สนฺติเก อปพฺพชิตสฺส เทติ อหํ เอตสฺส สนฺติเก ปพฺพชิตฺวา ตํ อุตฺตมํ มนฺตํ อุคฺคณฺหิสฺสามีติฯ อถสฺส มาตาปิตโร ปพฺพชิตฺวาปิ โน ปุตฺโต มนฺตํ คณฺหตุ คเหตฺวา ปุน อาคจฺฉิสฺสตีติ มญฺญมานา คณฺห ปุตฺตาติ อนุชานิํสุฯ>
    text <๑๓>, <อถ โข อายสฺมา โรหโณ นาคเสนํ ทารกํ อาทาย เยน วตฺตนิยํ เสนาสนํ เยน วิชมฺภวตฺถุ เตนุปสงฺกมิ อุปสงฺกมิตฺวา วิชมฺภวตฺถุสฺมิํ เสนาสเน เอกรตฺตํ วสิตฺวา เยน รกฺขิตตลํ เตนุปสงฺกมิ อุปสงฺกมิตฺวา โกฏิสตานํ อรหนฺตานํ มชฺเฌ นาคเสนํ ทารกํ ปพฺพาเชสิฯ ปพฺพชิโต จ ปนายสฺมา นาคเสโน อายสฺมนฺตํ โรหณํ เอตทโวจ คหิโต เม ภนฺเต ตว เวโส เทถ เม ทานิ มนฺตนฺติฯ อถ โข อายสฺมา โรหโณ กิมฺหิ นุ โขหํ นาคเสนํ วิเนยฺยํ ปฐมํ วินเย วา สุตฺตนฺเต วา อภิธมฺเม วาติ จินฺเตตฺวา ปณฺฑิโต โข อยํ นาคเสโน สกฺโกติ สุเขเนว อภิธมฺมํ ปริยาปุณิตุนฺติ ปฐมํ อภิธมฺเม วิเนสิฯ>
    text <อายสฺมา จ นาคเสโน กุสลา ธมฺมา อกุสลา ธมฺมา อพฺยากตา ธมฺมาติ ติกทุกปฏิมณฺฑิตํ ธมฺมสงฺคณีปกรณํ ขนฺธวิภงฺคาทิ อฏฺฐารส วิภงฺคปฏิมณฺฑิตํ วิภงฺคปฺปกรณํ สงฺคโห อสงฺคโหติ อาทินา จุทฺทสวิเธน วิภตฺตํ ธาตุกถาปกรณํ ขนฺธปญฺญตฺติ อายตนปญฺญตฺตีติ อาทินา ฉพฺพิเธน วิภตฺตํ ปุคฺคลปญฺญตฺติปฺปกรณํ สกวาเท ปญฺจสุตฺตสตานิ ปรวาเท ปญฺจสุตฺตสตานีติ สุตฺตสหสฺสํ สโมธาเนตฺวา วิภตฺตํ กถาวตฺถุปฺปกรณํ มูลยมกํ ขนฺธยมกนฺติ อาทินา ทสวิเธน วิภตฺตํ ยมกปฺปกรณํ เหตุปจฺจโย อารมฺมณปจฺจโยติ อาทินา จตุวีสติวิเธน วิภตฺตํ ปฏฺฐานปฺปกรณนฺติ สพฺพํ ตํ อภิธมฺมปิฏกํ เอเกเนว สชฺฌาเยน ปคุณํ กตฺวา ติฏฺฐถ ภนฺเต น ปุน โอสาเรถ เอตฺตเกเนวาหํ สชฺฌายิสฺสามีติ อาหฯ>
    text <๑๔>, <อถ โข อายสฺมา นาคเสโน เยน โกฏิสตา อรหนฺโต เตนุปสงฺกมิ อุปสงฺกมิตฺวา โกฏิสเต อรหนฺเต เอตทโวจ อหํ โข ภนฺเต กุสลา ธมฺมา อกุสลา ธมฺมา อพฺยากตา ธมฺมาติ อิเมสุ ตีสุ ปเทสุ ปกฺขิปิตฺวา สพฺพํ ตํ อภิธมฺมปิฏกํ วิตฺถาเรน โอสาเรสฺสามีติฯ สาธุ นาคเสน โอสาเรหีติฯ>
    text <อถ โข อายสฺมา นาคเสโน สตฺต มาสานิ สตฺต ปกรณานิ วิตฺถาเรน โอสาเรสิ ปถวี อุนฺนทิ เทวตา สาธุการมทํสุ พฺรหฺมาโน อปฺโผเฏสุํ ทิพฺพานิ จนฺทนจุณฺณานิ ทิพฺพานิ จ มนฺทารวปุปฺผานิ อภิปฺปวสฺสิํสุฯ>
    text <๑๕>, <อถ โข โกฏิสตา อรหนฺโต อายสฺมนฺตํ นาคเสนํ ปริปุณฺณวีสติวสฺสํ รกฺขิตตเล อุปสมฺปาเทสุํฯ อุปสมฺปนฺโน จ ปนายสฺมา นาคเสโน ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย อุปชฺฌาเยน สทฺธิํ คามํ ปิณฺฑาย ปวิสนฺโต เอวรูปํ ปริวิตกฺกํ อุปฺปาเทสิ ตุจฺโฉ วต เม อุปชฺฌาโย พาโล วต เม อุปชฺฌาโย ฐเปตฺวา อวเสสํ พุทฺธวจนํ ปฐมํ มํ อภิธมฺเม วิเนสีติฯ>
    text <อถ โข อายสฺมา โรหโณ อายสฺมโต นาคเสนสฺส เจตสา เจโตปริวิตกฺกมญฺญาย อายสฺมนฺตํ นาคเสนํ เอตทโวจ อนนุจฺฉวิกํ โข นาคเสน ปริวิตกฺกํ วิตกฺเกสิ น โข ปเนตํ นาคเสน ตวานุจฺฉวิกนฺติฯ>
    text <อถ โข อายสฺมโต นาคเสนสฺส เอตทโหสิ อจฺฉริยํ วต โภ อพฺภุตํ วต โภ ยตฺร หิ นาม เม อุปชฺฌาโย เจตสา เจโตปริวิตกฺกํ ชานิสฺสติ ปณฺฑิโต วต เม อุปชฺฌาโย ยํนูนาหํ อุปชฺฌายํ ขมาเปยฺยนฺติฯ อถ โข อายสฺมา นาคเสโน อายสฺมนฺตํ โรหณํ เอตทโวจ ขมถ เม ภนฺเต น ปุน เอวรูปํ วิตกฺเกสฺสามีติฯ>
    text <อถ โข อายสฺมา โรหโณ อายสฺมนฺตํ นาคเสนํ เอตทโวจ น โข ตฺยาหํ นาคเสน เอตฺตาวตา ขมามิ อตฺถิ โข นาคเสน สาคลํ นาม นครํ ตตฺถ มิลินฺโท นาม ราชา รชฺชํ กาเรติ โส ทิฏฺฐิวาเทน ปญฺหํ ปุจฺฉิตฺวา ภิกฺขุสงฺฆํ วิเหเฐติ สเจ ตฺวํ ตตฺถ คนฺตฺวา ตํ ราชานํ ทเมตฺวา พุทฺธสาสเน ปสาเทสฺสสิ เอวาหํ ตํ ขมิสฺสามีติฯ>
    text <ติฏฺฐตุ ภนฺเต เอโก มิลินฺโท ราชา สเจ ภนฺเต สกลชมฺพุทีเป สพฺเพ ราชาโน อาคนฺตฺวา มํ ปญฺหํ ปุจฺเฉยฺยุํ สพฺพํ ตํ วิสชฺเชตฺวา สมฺปทาเลสฺสามิ ขมถ เม ภนฺเตติ วตฺวา น ขมามีติ วุตฺเต เตน หิ ภนฺเต อิมํ เตมาสํ กสฺส สนฺติเก วสิสฺสามีติ อาห ฯ อยํ โข นาคเสน อายสฺมา อสฺสคุตฺโต วตฺตนิเย เสนาสเน วิหรติ คจฺฉ ตฺวํ นาคเสน เยนายสฺมา อสฺสคุตฺโต เตนุปสงฺกม อุปสงฺกมิตฺวา มม วจเนน อายสฺมโต อสฺสคุตฺตสฺส ปาเท สิรสา วนฺท เอวญฺจ นํ วเทหิ อุปชฺฌาโย เม ภนฺเต ตุมฺหากํ ปาเท สิรสา วนฺทติ อปฺปาพาธํ อปฺปาตงฺกํ ลหุฏฺฐานํ พลํ ผาสุวิหารํ ปุจฺฉติ อุปชฺฌาโย เม ภนฺเต อิมํ เตมาสํ ตุมฺหากํ สนฺติเก วสิตุํ มํ ปหิณีติ โกนาโม เต อุปชฺฌาโยติ จ วุตฺเต โรหณตฺเถโร นาม ภนฺเตติ วเทยฺยาสิ อหํ โกนาโมติ วุตฺเต เอวํ วเทยฺยาสิ มม อุปชฺฌาโย ภนฺเต ตุมฺหากํ นามํ ชานาตีติฯ เอวํ ภนฺเตติ โข อายสฺมา นาคเสโน อายสฺมนฺตํ โรหณํ อภิวาเทตฺวา ปทกฺขิณํ กตฺวา ปตฺตจีวรมาทาย อนุปุพฺเพน จาริกํ จรมาโน เยน วตฺตนิยํ เสนาสนํ เยนายสฺมา อสฺสคุตฺโต เตนุปสงฺกมิ อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ อฏฺฐาสิ เอกมนฺตํ ฐิโต โข อายสฺมา นาคเสโน อายสฺมนฺตํ อสฺสคุตฺตํ เอตทโวจ อุปชฺฌาโย เม ภนฺเต ตุมฺหากํ ปาเท สิรสา วนฺทติ เอวญฺจ วเทติ อปฺปาพาธํ อปฺปาตงฺกํ ลหุฏฺฐานํ พลํ ผาสุวิหารํ ปุจฺฉติ อุปชฺฌาโย เม ภนฺเต อิมํ เตมาสํ ตุมฺหากํ สนฺติเก วสิตุํ มํ ปหิณีติฯ>
    text <อถ โข อายสฺมา อสฺสคุตฺโต อายสฺมนฺตํ นาคเสนํ เอตทโวจ ตฺวํ กินฺนาโมสีติฯ อหํ ภนฺเต นาคเสโน นามาติฯ โกนาโม เต อุปชฺฌาโยติ อุปชฺฌาโย เม ภนฺเต โรหโณ นามาติฯ อหํ โกนาโมติฯ อุปชฺฌาโย เม ภนฺเต ตุมฺหากํ นามํ ชานาตีติฯ>
    text <สาธุ นาคเสน ปตฺตจีวรํ ปฏิสาเมหีติฯ สาธุ ภนฺเตติ ปตฺตจีวรํ ปฏิสาเมตฺวา ปุนทิวเส ปริเวณํ สมฺมชฺชิตฺวา มุโขทกํ ทนฺตโปณํ อุปฏฺฐเปสิฯ เถโร สมฺมชฺชิตฏฺฐานํ ปฏิสมฺมชฺชิ ตํ อุทกํ ฉฑฺเฑตฺวา อญฺญํ อุทกํ อาหริ ตญฺจ ทนฺตกฏฺฐํ อปเนตฺวา อญฺญํ ทนฺตกฏฺฐํ คณฺหิ น อาลาปสลฺลาปํ อกาสิ เอวํ สตฺต ทิวสานิ กตฺวา สตฺตเม ทิวเส ปุน ปุจฺฉิตฺวา ปุน เตน ตเถว วุตฺเต วสฺสวาสํ อนุชานิฯ>
    text <๑๖>, <เตน โข ปน สมเยน เอกา มหาอุปาสิกา อายสฺมนฺตํ อสฺสคุตฺตํ ติํสมตฺตานิ วสฺสานิ อุปฏฺฐาสิฯ อถ โข สา มหาอุปาสิกา เตมาสจฺจเยน เยนายสฺมา อสฺสคุตฺโต เตนุปสงฺกมิ อุปสงฺกมิตฺวา อายสฺมนฺตํ อสฺสคุตฺตํ เอตทโวจ อตฺถิ นุ โข ตาต ตุมฺหากํ สนฺติเก อญฺโญ ภิกฺขูติฯ อตฺถิ มหาอุปาสิเก อมฺหากํ สนฺติเก นาคเสโน นาม ภิกฺขูติ ฯ เตน หิ ตาต อสฺสคุตฺต อธิวาเสหิ นาคเสเนน สทฺธิํ สฺวาตนาย ภตฺตนฺติฯ อธิวาเสสิ โข อายสฺมา อสฺสคุตฺโต ตุณฺหีภาเวนฯ>
    text <อถ โข อายสฺมา อสฺสคุตฺโต ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย อายสฺมตา นาคเสเนน สทฺธิํ ปจฺฉาสมเณน เยน มหาอุปาสิกาย นิเวสนํ เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิฯ อถ โข สา มหาอุปาสิกา อายสฺมนฺตํ อสฺสคุตฺตํ อายสฺมนฺตญฺจ นาคเสนํ ปณีเตน ขาทนีเยน โภชนีเยน สหตฺถา สนฺตปฺเปสิ สมฺปวาเรสิฯ อถ โข อายสฺมา อสฺสคุตฺโต ภุตฺตาวิํ โอนีตปตฺตปาณิํ อายสฺมนฺตํ นาคเสนํ เอตทโวจ ตฺวํ นาคเสน มหาอุปาสิกาย อนุโมทนํ กโรหีติ อิทํ วตฺวา อุฏฺฐายาสนา ปกฺกามิฯ>
    text <อถ โข สา มหาอุปาสิกา อายสฺมนฺตํ นาคเสนํ เอตทโวจ มหลฺลิกา โขหํ ตาต นาคเสน คมฺภีราย ธมฺมกถาย มยฺหํ อนุโมทนํ กโรหีติฯ อถ โข อายสฺมา นาคเสโน ตสฺสา มหาอุปาสิกาย คมฺภีราย ธมฺมกถาย โลกุตฺตราย สุญฺญตปฺปฏิสํยุตฺตาย อนุโมทนํ อกาสิฯ อถ โข ตสฺสา มหาอุปาสิกาย ตสฺมิํเยว อาสเน วิรชํ วีตมลํ ธมฺมจกฺขุํ อุทปาทิ ยํ กิญฺจิ สมุทยธมฺมํ สพฺพํ ตํ นิโรธธมฺมนฺติฯ อายสฺมาปิ โข นาคเสโน ตสฺสา มหาอุปาสิกาย อนุโมทนํ กตฺวา อตฺตนา เทสิตํ ธมฺมํ ปจฺจเวกฺขนฺโต วิปสฺสนํ ปฏฺฐเปตฺวา ตสฺมิํเยว อาสเน นิสินฺโน โสตาปตฺติผเล ปติฏฺฐาสิฯ>
    text <อถ โข อายสฺมา อสฺสคุตฺโต มณฺฑลมาเฬ นิสินฺโน ทฺวินฺนมฺปิ ธมฺมจกฺขุปฏิลาภํ ญตฺวา สาธุการํ ปวตฺเตสิ สาธุ สาธุ นาคเสน เอเกน กณฺฑปฺปหาเรน ทฺเว มหากายา ปทาลิตาติ อเนกานิ จ เทวตาสหสฺสานิ สาธุการํ ปวตฺเตสุํฯ>
    text <๑๗>, <อถ โข อายสฺมา นาคเสโน อุฏฺฐายาสนา เยนายสฺมา อสฺสคุตฺโต เตนุปสงฺกมิ อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ นิสีทิ เอกมนฺตํ นิสินฺนํ โข อายสฺมนฺตํ นาคเสนํ อายสฺมา อสฺสคุตฺโต เอตทโวจ คจฺฉ ตฺวํ นาคเสน ปาฏลิปุตฺตํ ปาฏลิปุตฺตนคเร อโสการาเม อายสฺมา ธมฺมรกฺขิโต ปฏิวสติ ตสฺส สนฺติเก พุทฺธวจนํ ปริยาปุณาหีติฯ กีว ทูโร ภนฺเต อิโต ปาฏลิปุตฺตนครนฺติ โยชนสตานิ โข นาคเสนาติฯ ทูโร โข ภนฺเต มคฺโค ฯ อนฺตรามคฺเค ภิกฺขา ทุลฺลภา กถาหํ คมิสฺสามีติ คจฺฉ ตฺวํ นาคเสน อนฺตรามคฺเค ปิณฺฑปาตํ ลภิสฺสสิ สาลีนํ โอทนํ วิคตกาฬกํ อเนกสูปํ อเนกพฺยญฺชนนฺติฯ เอวํ ภนฺเตติ โข อายสฺมา นาคเสโน อายสฺมนฺตํ อสฺสคุตฺตํ อภิวาเทตฺวา ปทกฺขิณํ กตฺวา ปตฺตจีวรมาทาย เยน ปาฏลิปุตฺตํ เตน จาริกํ ปกฺกามิฯ>
    text <๑๘>, <เตน โข ปน สมเยน ปาฏลิปุตฺตโก เสฏฺฐิ ปญฺจหิ สกฏสเตหิ ปาฏลิปุตฺตคามิมคฺคํ ปฏิปนฺโน โหติฯ อทฺทสา โข ปาฏลิปุตฺตโก เสฏฺฐิ อายสฺมนฺตํ นาคเสนํ ทูรโตว อาคจฺฉนฺตํ ทิสฺวาน เยนายสฺมา นาคเสโน เตนุปสงฺกมิ อุปสงฺกมิตฺวา อายสฺมนฺตํ นาคเสนํ อภิวาเทตฺวา กุหิํ คจฺฉสิ ตาตาติ อาหฯ ปาฏลิปุตฺตํ คหปตีติฯ สาธุ ตาต มยมฺปิ ปาฏลิปุตฺตํ คจฺฉามฯ อมฺเหหิ สทฺธิํ สุขํ คจฺฉถาติฯ>
    text <อถ โข ปาฏลิปุตฺตโก เสฏฺฐิ อายสฺมโต นาคเสนสฺส อิริยาปเถ ปสีทิตฺวา อายสฺมนฺตํ นาคเสนํ ปณีเตน ขาทนีเยน โภชนีเยน สหตฺถา สนฺตปฺเปตฺวา สมฺปวาเรตฺวา อายสฺมนฺตํ นาคเสนํ ภุตฺตาวิํ โอนีตปตฺตปาณิํ อญฺญตรํ นีจํ อาสนํ คเหตฺวา เอกมนฺตํ นิสีทิ เอกมนฺตํ นิสินฺโน โข ปาฏลิปุตฺตโก เสฏฺฐิ อายสฺมนฺตํ นาคเสนํ เอตทโวจ กินฺนาโมสิ ตฺวํ ตาตาติฯ อหํ คหปติ นาคเสโน นามาติฯ ชานาสิ โข ตฺวํ ตาต พุทฺธวจนํ นามาติ ชานามิ โขหํ คหปติ อภิธมฺมปทานีติฯ ลาภา โน ตาต สุลทฺธํ โน ตาต อหมฺปิ โข ตาต อาภิธมฺมิโก ตฺวมฺปิ อาภิธมฺมิโก ภณ ตาต อภิธมฺมปทานีติฯ อถ โข อายสฺมา นาคเสโน ปาฏลิปุตฺตกสฺส เสฏฺฐิสฺส อภิธมฺมํ เทเสสิ เทเสนฺเต เยว ปาฏลิปุตฺตกสฺส เสฏฺฐิสฺส วิรชํ วีตมลํ ธมฺมจกฺขุํ อุทปาทิ ยํ กิญฺจิ สมุทยธมฺมํ สพฺพํ ตํ นิโรธธมฺมนฺติฯ>
    text <อถ โข ปาฏลิปุตฺตโก เสฏฺฐิ ปญฺจมตฺตานิ สกฏสตานิ ปุรโต อุยฺโยเชตฺวา สยํ ปจฺฉโต คจฺฉนฺโต ปาฏลิปุตฺตสฺส อวิทูเร ทฺเวธาปเถ ฐตฺวา อายสฺมนฺตํ นาคเสนํ เอตทโวจ อยํ โข ตาต นาคเสน อโสการามสฺส มคฺโค อิทํ โข ตาต อมฺหากํ กมฺพลรตนํ โสฬสหตฺถํ อายาเมน อฏฺฐหตฺถํ วิตฺถาเรน ปฏิคฺคณฺหาหิ โข ตาต อิทํ กมฺพลรตนํ อนุกมฺปํ อุปาทายาติฯ ปฏิคฺคเหสิ โข อายสฺมา นาคเสโน ตํ กมฺพลรตนํ อนุกมฺปํ อุปาทายฯ อถ โข ปาฏลิปุตฺตโก เสฏฺฐิ อตฺตมโน อุทคฺโค ปมุทิโต ปีติโสมนสฺสชาโต อายสฺมนฺตํ นาคเสนํ อภิวาเทตฺวา ปทกฺขิณํ กตฺวา ปกฺกามิฯ>
    text <๑๙>, <อถ โข อายสฺมา นาคเสโน เยน อโสการาโม เยนายสฺมา ธมฺมรกฺขิโต เตนุปสงฺกมิ อุปสงฺกมิตฺวา อายสฺมนฺตํ ธมฺมรกฺขิตํ อภิวาเทตฺวา อตฺตโน อาคตการณํ กเถตฺวา อายสฺมโต ธมฺมรกฺขิตสฺส สนฺติเก เตปิฏกํ พุทฺธวจนํ เอเกเนว อุทฺเทเสน ตีหิ มาเสหิ พฺยญฺชนโส ปริยาปุณิตฺวา ปุน ตีหิ มาเสหิ อตฺถโส มนสากาสิฯ>
    text <อถ โข อายสฺมา ธมฺมรกฺขิโต อายสฺมนฺตํ นาคเสนํ เอตทโวจ เสยฺยถาปิ นาคเสน โคปาลโก คาโว รกฺขติ อญฺเญ โครสํ ปริภุญฺชนฺติฯ เอวเมว โข ตฺวํ นาคเสน เตปิฏกํ พุทฺธวจนํ ธาเรนฺโตปิ น ภาคี สามญฺญสฺสาติฯ โหตุ ภนฺเต อลํ เอตฺตเกนาติฯ เตเนว ทิวสภาเคน เตน รตฺติภาเคน สห ปฏิสมฺภิทาหิ อรหตฺตํ ปาปุณิ สห สจฺจปฺปฏิเวเธน อายสฺมโต นาคเสนสฺส สพฺเพ เทวา สาธุการมทํสุ ปถวี อุนฺนทิ พฺรหฺมาโน อปฺโผเฏสุํ ทิพฺพานิ จนฺทนจุณฺณานิ ทิพฺพานิ จ มนฺทารวปุปฺผานิ อภิปฺปวสฺสิํสุฯ>
    text <๒๐>, <เตน โข ปน สมเยน โกฏิสตา อรหนฺโต หิมวนฺเต ปพฺพเต รกฺขิตตเล สนฺนิปติตฺวา อายสฺมโต นาคเสนสฺส สนฺติเก ทูตํ ปาเหสุํ อาคจฺฉตุ นาคเสโน ทสฺสนกามา มยํ นาคเสนนฺติฯ อถ โข อายสฺมา นาคเสโน ทูตสฺส วจนํ สุตฺวา อโสการาเม อนฺตรหิโต หิมวนฺเต ปพฺพเต รกฺขิตตเล โกฏิสตานํ อรหนฺตานํ ปุรโต ปาตุรโหสิฯ>
    text <อถ โข โกฏิสตา อรหนฺโต อายสฺมนฺตํ นาคเสนํ เอตทโวจุํ เอโส โข นาคเสน มิลินฺโท ราชา ภิกฺขุสงฺฆํ วิเหเฐติ วาทปฺปฏิวาเทน ปญฺหปุจฺฉายฯ สาธุ นาคเสน คจฺฉ ตฺวํ มิลินฺทํ ราชานํ ทเมหีติฯ ติฏฺฐตุ ภนฺเต เอโก มิลินฺโท ราชา สเจ ภนฺเต สกลชมฺพุทีเป ราชาโน อาคนฺตฺวา มํ ปญฺหํ ปุจฺเฉยฺยุํ สพฺพํ ตํ วิสชฺเชตฺวา สมฺปทาเลสฺสามิ คจฺฉถ โว ภนฺเต อจฺฉมฺภิตา สาคลนครนฺติฯ อถ โข เถรา ภิกฺขู สาคลนครํ กาสาวปฺปชฺโชตํ อิสิวาตปฏิวาตํ อกํสุฯ>
    text <๒๑>, <เตน โข ปน สมเยน อายสฺมา อายุปาโล สงฺขฺเยยฺยปริเวเณ ปฏิวสติฯ อถ โข มิลินฺโท ราชา อมจฺเจ เอตทโวจ รมณียา วต โภ โทสินา รตฺติ กนฺนุ ขฺวชฺช สมณํ วา พฺราหฺมณํ วา อุปสงฺกเมยฺยาม สากจฺฉาย ปญฺหปุจฺฉนาย โก มยา สทฺธิํ สลฺลปิตุํ อุสฺสหติ กงฺขํ ปฏิวิเนตุนฺติฯ เอวํ วุตฺเต ปญฺจสตา โยนกา ราชานํ มิลินฺทํ เอตทโวจุํ อตฺถิ มหาราช อายุปาโล นาม เถโร เตปิฏโก พหุสฺสุโต อาคตาคโม โส เอตรหิ สงฺขฺเยยฺยปริเวเณ ปฏิวสติ คจฺฉ ตฺวํ มหาราช อายสฺมนฺตํ อายุปาลํ ปญฺหํ ปุจฺฉสฺสูติฯ เตน หิ ภเณ ภทนฺตสฺส อาโรเจถาติฯ>
    text <อถ โข เนมิตฺติโก อายสฺมโต อายุปาลสฺส สนฺติเก ทูตํ ปาเหสิ ราชา ภนฺเต มิลินฺโท อายสฺมนฺตํ อายุปาลํ ทสฺสนกาโมติฯ อายสฺมาปิ โข อายุปาโล เอวมาห เตน หิ อาคจฺฉตูติฯ อถ โข มิลินฺโท ราชา ปญฺจมตฺเตหิ โยนกสเตหิ ปริวุโต รถวรมารุยฺห เยน สงฺขฺเยยฺยปริเวณํ เยนายสฺมา อายุปาโล เตนุปสงฺกมิ อุปสงฺกมิตฺวา อายสฺมตา อายุปาเลน สทฺธิํ สมฺโมทิ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิ เอกมนฺตํ นิสินฺโน โข มิลินฺโท ราชา อายสฺมนฺตํ อายุปาลํ เอตทโวจ กิมตฺถิยา ภนฺเต อายุปาล ตุมฺหากํ ปพฺพชฺชา โก จ ตุมฺหากํ ปรมตฺโถติฯ เถโร อาห ธมฺมจริยสมจริยตฺถา โข มหาราช ปพฺพชฺชา สามญฺญผลํ โข ปน อมฺหากํ ปรมตฺโถติฯ อตฺถิ ปน ภนฺเต โกจิ คิหีปิ ธมฺมจารี สมจารีติ อาม มหาราช อตฺถิ คิหีปิ ธมฺมจารี สมจารี ภควติ โข มหาราช พาราณสิยํ อิสิปตเน มิคทาเย ธมฺมจกฺกํ ปวตฺเตนฺเต อฏฺฐารสนฺนํ พฺรหฺมโกฏีนํ ธมฺมาภิสมโย อโหสิ เทวตานํ ปน ธมฺมาภิสมโย คณนปถํ วีติวตฺโต สพฺเพเต คิหิภูตา น ปพฺพชิตาฯ>
    text <ปุน จปรํ มหาราช ภควตา โข มหาสมยสุตฺตนฺเต เทสิยมาเน มหามงฺคลสุตฺตนฺเต เทสิยมาเน สมจิตฺตปริยายสุตฺตนฺเต เทสิยมาเน ราหุโลวาทสุตฺตนฺเต เทสิยมาเน ปราภวสุตฺตนฺเต เทสิยมาเน คณนปถํ วีติวตฺตานํ เทวตานํ ธมฺมาภิสมโย อโหสิ สพฺเพเต คิหิภูตา น ปพฺพชิตาติฯ เตน หิ ภนฺเต อายุปาล นิรตฺถิกา ตุมฺหากํ ปพฺพชฺชา ปุพฺเพ กตสฺส ปาปกมฺมสฺส นิสฺสนฺเทน สมณา สกฺยปุตฺติยา ปพฺพชนฺติ ธุตงฺคานิ จ ปริหรนฺติฯ เย โข เต ภนฺเต อายุปาล ภิกฺขู เอกาสนิกา นูน เต ปุพฺเพ ปเรสํ โภคหารกา โจรา เต ปเรสํ โภเค อจฺฉินฺทิตฺวา ตสฺส กมฺมสฺส นิสฺสนฺเทน เอตรหิ เอกาสนิกา ภวนฺติ น ลภนฺติ กาเลน กาลํ ปริภุญฺชิตุํ นตฺถิ เตสํ สีลํ นตฺถิ ตโป นตฺถิ พฺรหฺมจริยํฯ เย โข ปน เต ภนฺเต อายุปาล ภิกฺขู อพฺโภกาสิกา นูน เต ปุพฺเพ คามฆาตกา โจรา เต ปเรสํ เคหานิ วินาเสตฺวา ตสฺส กมฺมสฺส นิสฺสนฺเทน เอตรหิ อพฺโภกาสิกา ภวนฺติ น ลภนฺติ เสนาสนานิ ปริภุญฺชิตุํ นตฺถิ เตสํ สีลํ นตฺถิ ตโป นตฺถิ พฺรหฺมจริยํฯ เย โข ปน เต ภนฺเต อายุปาล ภิกฺขู เนสชฺชิกา นูน เต ปุพฺเพ ปนฺถทูสกา โจรา เต ปเรสํ ปถิเก ชเน คเหตฺวา พนฺธิตฺวา นิสีทาเปตฺวา ตสฺส กมฺมสฺส นิสฺสนฺเทน เอตรหิ เนสชฺชิกา ภวนฺติ น ลภนฺติ เสยฺยํ กปฺเปตุํ นตฺถิ เตสํ สีลํ นตฺถิ ตโป นตฺถิ พฺรหฺมจริยนฺติ อาหฯ>
    text <เอวํ วุตฺเต อายสฺมา อายุปาโล ตุณฺหี อโหสิ น กิญฺจิ ปฏิภาสิฯ อถ โข ปญฺจสตา โยนกา ราชานํ มิลินฺทํ เอตทโวจุํ ปณฺฑิโต มหาราช เถโร อปิ จ โข อวิสารโท น กิญฺจิ ปฏิภาสตีติฯ>
    text <อถ โข มิลินฺโท ราชา อายสฺมนฺตํ อายุปาลํ ตุณฺหีภูตํ ทิสฺวา อปฺโผเฏตฺวา อุกฺกุฏฺฐิํ กตฺวา โยนเก เอตทโวจ ตุจฺโฉ วต โภ ชมฺพุทีโป ปลาโป วต โภ ชมฺพุทีโป นตฺถิ โกจิ สมโณ วา พฺราหฺมโณ วา โย มยา สทฺธิํ สลฺลปิตุํ อุสฺสหติ กงฺขํ ปฏิวิเนตุนฺติฯ>
    text <๒๒>, <อถ โข มิลินฺทสฺส รญฺโญ สพฺพํ ตํ ปริสํ อนุวิโลเกนฺตสฺส อภีเต อมงฺกุภูเต โยนเก ทิสฺวา เอตทโหสิ นิสฺสํสยํ อตฺถิ มญฺเญ อญฺโญ โกจิ ปณฺฑิโต ภิกฺขุ โย มยา สทฺธิํ สลฺลปิตุํ อุสฺสหติ เยนิเม โยนกา น มงฺกุภูตาติฯ อถ โข มิลินฺโท ราชา โยนเก เอตทโวจ อตฺถิ ภเณ อญฺโญ โกจิ ปณฺฑิโต ภิกฺขุ โย มยา สทฺธิํ สลฺลปิตุํ อุสฺสหติ กงฺขํ ปฏิวิเนตุนฺติฯ>
    text <เตน โข ปน สมเยน อายสฺมา นาคเสโน สมณคณปริวุโต สงฺฆี คณี คณาจริโย ญาโต ยสสฺสี สาธุสมฺมโต พหุชนสฺส ปณฺฑิโต พฺยตฺโต เมธาวี นิปุโณ วิญฺญู วิภาวี วินีโต วิสารโท พหุสฺสุโต เตปิฏโก เวทคู ปภินฺนพุทฺธิมา อาคตาคโม ปภินฺนปฏิสมฺภิโท นวงฺคสตฺถุสาสเน ปริยตฺติธโร ปารมิปฺปตฺโต ชินวจเน ธมฺมตฺถเทสนาปฏิเวธกุสโล อกฺขยวิจิตฺรปฏิภาโน จิตฺรกถี กลฺยาณวากฺกรโณ ทุราสโท ทุปฺปสโห ทุรุตฺตโร ทุราวรโณ ทุนฺนิวารโย สาคโร วิย อกฺโขโภ คิริราชา วิย นิจฺจโล รณญฺชโห ตโมนุโท ปภงฺกโร มหากถี ปรคณิคณมถโน ปรติตฺถิยมทฺทโน ภิกฺขูนํ ภิกฺขุนีนํ อุปาสกานํ อุปาสิกานํ ราชูนํ ราชมหามตฺตานํ สกฺกโต ครุกโต มานิโต ปูชิโต อปจิโต ลาภี จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ ลาภคฺคยสคฺคปฺปตฺโต วุทฺธานํ วิญฺญูนํ โสตาวธาเนน สมนฺนาคตานํ สนฺทสฺเสนฺโต นวงฺคํ ชินสาสนรตนํ อุปทิสนฺโต ธมฺมมคฺคํ ธาเรนฺโต ธมฺมปฺปชฺโชตํ อุสฺสาเปนฺโต ธมฺมยูปํ ยชนฺโต ธมฺมยาคํ ปคฺคณฺหนฺโต ธมฺมทฺธชํ อุสฺสาเปนฺโต ธมฺมเกตุํ ธเมนฺโต ธมฺมสงฺขํ อาหนนฺโต ธมฺมเภริํ นทนฺโต สีหนาทํ คชฺชนฺโต อินฺทคชฺชิตํ มธุรคิรคชฺชิเตน ญาณวรวิชฺชุชาลปริเวฐิเตน กรุณาชลภริเตน มหตา ธมฺมามตเมเฆน สกลโลกมภิตปฺปยนฺโต คามนิคมราชธานีสุ จาริกํ จรมาโน อนุปุพฺเพน สาคลนครํ อนุปฺปตฺโต โหติฯ ตตฺร สุทํ อายสฺมา นาคเสโน อสีติยา ภิกฺขุสหสฺเสหิ สทฺธิํ สงฺขฺเยยฺยปริเวเณ ปฏิวสติฯ เตนาหุ โปราณา>
    text <๒๓>, <อถ โข เทวมนฺติโย ราชานํ มิลินฺทํ เอตทโวจ อาคเมหิ ตฺวํ มหาราช อตฺถิ มหาราช นาคเสโน นาม เถโร ปณฺฑิโต พฺยตฺโต เมธาวี วินีโต วิสารโท พหุสฺสุโต จิตฺรกถี กลฺยาณปฏิภาโน อตฺถธมฺมนิรุตฺติปฏิภานปฏิสมฺภิทาสุ ปารมิปฺปตฺโต โส เอตรหิ สงฺขฺเยยฺยปริเวเณ ปฏิวสติ คจฺฉ ตฺวํ มหาราช อายสฺมนฺตํ นาคเสนํ ปญฺหํ ปุจฺฉสฺสุ อุสฺสหติ โส ตยา สทฺธิํ สลฺลปิตุํ กงฺขํ ปฏิวิเนตุนฺติฯ อถ โข มิลินฺทสฺส รญฺโญ สหสา นาคเสโนติ สทฺทํ สุตฺวาว อหุเทว ภยํ อหุเทว ฉมฺภิตตฺตํ อหุเทว โลมหํโสฯ อถ โข มิลินฺโท ราชา เทวมนฺติยํ เอตทโวจ อุสฺสหติ โภ นาคเสโน ภิกฺขุ มยา สทฺธิํ สลฺลปิตุนฺติ อุสฺสหติ มหาราช อปิ อินฺทยมวรุณกุเวรปชาปติ สุยาม สนฺตุสิตโลกปาเลหิปิ ปิตุปิตามเหน มหาพฺรหฺมุนาปิ สทฺธิํ สลฺลปิตุํ กิมงฺคํ ปน มนุสฺสภูเตนาติฯ>
    text <อถ โข มิลินฺโท ราชา เทวมนฺติยํ เอตทโวจ เตน หิ ตฺวํ เทวมนฺติย ภทนฺตสฺส สนฺติเก ทูตํ เปเสหีติฯ เอวํ เทวาติ โข เทวมนฺติโย อายสฺมโต นาคเสนสฺส สนฺติเก ทูตํ ปาเหสิ ราชา ภนฺเต มิลินฺโท อายสฺมนฺตํ ทสฺสนกาโมติฯ อายสฺมาปิ โข นาคเสโน เอวมาห เตน หิ อาคจฺฉตูติฯ>
    text <อถ โข มิลินฺโท ราชา ปญฺจมตฺเตหิ โยนกสเตหิ ปริวุโต รถวรมารุยฺห มหตา พลกาเยน สทฺธิํ เยน สงฺขฺเยยฺยปริเวณํ เยนายสฺมา นาคเสโน เตนุปสงฺกมิฯ เตน โข ปน สมเยน อายสฺมา นาคเสโน อสีติยา ภิกฺขุสหสฺเสหิ สทฺธิํ มณฺฑลมาเฬ นิสินฺโน โหติฯ อทฺทสา โข มิลินฺโท ราชา อายสฺมโต นาคเสนสฺส ปริสํ ทูรโตว ทิสฺวาน เทวมนฺติยํ เอตทโวจ กสฺเสสา เทวมนฺติย มหตี ปริสาติ อายสฺมโต โข มหาราช นาคเสนสฺส ปริสาติฯ>
    text <อถ โข มิลินฺทสฺส รญฺโญ อายสฺมโต นาคเสนสฺส ปริสํ ทูรโตว ทิสฺวา อหุเทว ภยํ อหุเทว ฉมฺภิตตฺตํ อหุเทว โลมหํโสฯ อถ โข มิลินฺโท ราชา ขคฺคปริวาริโต วิย คโช ครุฬปริวาริโต วิย นาโค อชครปริวาริโต วิย โกตฺถุโก มหิํสปริวุโต วิย อจฺโฉ นาคานุพทฺโธ วิย มณฺฑูโก สทฺทูลานุพทฺโธ วิย มิโค อหิตุณฺฑิกสมาคโต วิย ปนฺนโค มชฺชารสมาคโต วิย อุนฺทูโร ภูตเวชฺชสมาคโต วิย ปิสาโจ ราหุมขคโต วิย จนฺโท ปนฺนโค วิย เปฬนฺตรคโต สกุโณ วิย ปญฺชรนฺตรคโต มจฺโฉ วิย ชาลนฺตรคโต วาฬวนมนุปฺปวิฏฺโฐ วิย ปุริโส เวสฺสวณาปราธิโก วิย ยกฺโข ปริกฺขีณายุโก วิย เทวปุตฺโต ภีโต อุพฺพิคฺโค อุตฺรสฺโต สํวิคฺโค โลมหฏฺฐชาโต วิมโน ทุมฺมโน ภนฺตจิตฺโต วิปริณตมานโส มา มํ อยํ ปริชโน ปริภวีติ สติํ อุปฏฺฐเปตฺวา เทวมนฺติยํ เอตทโวจ มา โข ตฺวํ เทวมนฺติย อายสฺมนฺตํ นาคเสนํ มยฺหํ อาจิกฺเขยฺยาสิ อนกฺขาตญฺเญวาหํ นาคเสนํ ชานิสฺสามีติฯ สาธุ มหาราช ตฺวญฺเญว ชานาหีติฯ>
    text <เตน โข ปน สมเยน อายสฺมา นาคเสโน ตสฺสา ภิกฺขุปริสาย ปุรโต จตฺตาลีสาย ภิกฺขุสหสฺสานํ นวกตโร โหติ ปจฺฉโต จตฺตาลีสาย ภิกฺขุสหสฺสานํ วุฑฺฒตโรฯ>
    text <อถ โข มิลินฺโท ราชา สพฺพํ ตํ ภิกฺขุสงฺฆํ ปุรโต จ ปจฺฉโต จ มชฺฌโต จ อนุวิโลเกนฺโต อทฺทสา โข อายสฺมนฺตํ นาคเสนํ ทูรโตว ภิกฺขุสงฺฆสฺส มชฺเฌ นิสินฺนํ เกสรสีหํ วิย วิคตภยเภรวํ วิคตโลมหํสํ วิคตภยสารชฺชํ ทิสฺวาน อากาเรเนว อญฺญาสิ เอโส โข เอตฺถ นาคเสโนติฯ>
    text <อถ โข มิลินฺโท ราชา เทวมนฺติยํ เอตทโวจ เอโส โข เทวมนฺติย อายสฺมา นาคเสโนติฯ อาม มหาราช เอโส โข นาคเสโน สุฏฺฐุ โข ตฺวํ มหาราช นาคเสนํ อญฺญาสีติ ฯ ตโต ราชา ตุฏฺโฐ อโหสิ อนกฺขาโตว มยา นาคเสโน อญฺญาโตติฯ อถ โข มิลินฺทสฺส รญฺโญ อายสฺมนฺตํ นาคเสนํ ทิสฺวาว อหุเทว ภยํ อหุเทว ฉมฺภิตตฺตํ อหุเทว โลมหํโสฯ>
    text <เตนาหุ>
    stand <พาหิรกถา นิฏฺฐิตาฯ>
