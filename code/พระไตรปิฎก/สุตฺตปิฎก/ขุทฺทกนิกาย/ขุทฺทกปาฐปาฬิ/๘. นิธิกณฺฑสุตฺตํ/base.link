text <๘ นิธิกณฺฑสุตฺตํ>
  text <๑>
    text <นิธิํ นิเธติ ปุริโส คมฺภีเร โอทกนฺติเก>
    text <อตฺเถ กิจฺเจ สมุปฺปนฺเน อตฺถาย เม ภวิสฺสติฯ>
  text <๒>
    text <ราชโต วา ทุรุตฺตสฺส โจรโต ปีฬิตสฺส วา>
    text <อิณสฺส วา ปโมกฺขาย ทุพฺภิกฺเข อาปทาสุ วา>
    text <เอตทตฺถาย โลกสฺมิํ นิธิ นาม นิธียติฯ>
  text <๓>
    text <ตาวสฺสุนิหิโต สนฺโต คมฺภีเร โอทกนฺติเก>
    text <น สพฺโพ สพฺพทา เอว ตสฺส ตํ อุปกปฺปติฯ>
  text <๔>
    text <นิธิ วา ฐานา จวติ สญฺญา วาสฺส วิมุยฺหติ>
    text <นาคา วา อปนาเมนฺติ ยกฺขา วาปิ หรนฺติ นํฯ>
  text <๕>
    text <อปฺปิยา วาปิ ทายาทา อุทฺธรนฺติ อปสฺสโต>
    text <ยทา ปุญฺญกฺขโย โหติ สพฺพเมตํ วินสฺสติฯ>
  text <๖>
    text <ยสฺส ทาเนน สีเลน สํยเมน ทเมน จ>
    text <นิธี สุนิหิโต โหติ อิตฺถิยา ปุริสสฺส วาฯ>
  text <๗>
    text <เจติยมฺหิ จ สงฺเฆ วา ปุคฺคเล อติถีสุ วา>
    text <มาตริ ปิตริ จาปิ อโถ เชฏฺฐมฺหิ ภาตริฯ>
  text <๘>
    text <เอโส นิธิ สุนิหิโต อเชยฺโย อนุคามิโก>
    text <ปหาย คมนีเยสุ เอตํ อาทาย คจฺฉติฯ>
  text <๙>
    text <อสาธารณมญฺเญสํ อโจราหรโณ นิธิ>
    text <กยิราถ ธีโร ปุญฺญานิ โย นิธิ อนุคามิโกฯ>
  text <๑๐>
    text <เอส เทวมนุสฺสานํ สพฺพกามทโท นิธิ>
    text <ยํ ยเทวาภิปตฺเถนฺติ สพฺพเมเตน ลพฺภติฯ>
  text <๑๑>
    text <สุวณฺณตา สุสรตา สุสณฺฐานา สุรูปตา>
    text <อาธิปจฺจปริวาโร สพฺพเมเตน ลพฺภติฯ>
  text <๑๒>
    text <ปเทสรชฺชํ อิสฺสริยํ จกฺกวตฺติสุขํ ปิยํ>
    text <เทวรชฺชมฺปิ ทิพฺเพสุ สพฺพเมเตน ลพฺภติฯ>
  text <๑๓>
    text <มานุสฺสิกา จ สมฺปตฺติ เทวโลเก จ ยา รติ>
    text <ยา จ นิพฺพานสมฺปตฺติ สพฺพเมเตน ลพฺภติฯ>
  text <๑๔>
    text <มิตฺตสมฺปทมาคมฺม โยนิโสว ปยุญฺชโต>
    text <วิชฺชา วิมุตฺติ วสีภาโว สพฺพเมเตน ลพฺภติฯ>
  text <๑๕>
    text <ปฏิสมฺภิทา วิโมกฺขา จ ยา จ สาวกปารมี>
    text <ปจฺเจกโพธิ พุทฺธภูมิ สพฺพเมเตน ลพฺภติฯ>
  text <๑๖>
    text <เอวํ มหตฺถิกา เอสา ยทิทํ ปุญฺญสมฺปทา>
    text <ตสฺมา ธีรา ปสํสนฺติ ปณฺฑิตา กตปุญฺญตนฺติฯ>
  stand <นิธิกณฺฑสุตฺตํ นิฏฺฐิตํฯ>
