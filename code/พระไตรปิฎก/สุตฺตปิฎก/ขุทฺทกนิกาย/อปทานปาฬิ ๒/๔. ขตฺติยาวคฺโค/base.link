text <๔ ขตฺติยาวคฺโค>
  text <๑ ยสวตีปมุขอฏฺฐารสภิกฺขุนีสหสฺสอปทานํ>
    text <๑>
      text <ภวา สพฺเพ ปริกฺขีณา ภวา สนฺติ วิโมจิตา>
      text <สพฺพาสวา จ โน นตฺถิ อาโรเจม มหามุเนฯ>
    text <๒>
      text <ปุริมํ กุสลํ กมฺมํ ยํ กิญฺจิ สาธุปตฺถิตํ>
      text <ปริโภคมยํ ทินฺนํ ตุยฺหตฺถาย มหามุเนฯ>
    text <๓>
      text <พุทฺธปจฺเจกพุทฺธานํ สาวกานญฺจ ปตฺถิตํ>
      text <ปริโภคมยํ ทินฺนํ ตุยฺหตฺถาย มหามุเนฯ>
    text <๔>
      text <อุจฺจนีจมยํ กมฺมํ ภิกฺขูนํ สาธุปตฺถิตํ>
      text <อุจฺจากุลปริกมฺมํ กตเมตํ มหามุเน ฯ>
    text <๕>
      text <เตเนว สุกฺกมูเลน โจทิตา กมฺมสมฺปทา>
      text <มานุสิกมติกฺกนฺตา ชายิํสุ ขตฺติเย กุเลฯ>
    text <๖>
      text <อุปฺปตฺเต จ กเต กมฺเม ชาติยา วาปิ เอกโต>
      text <ปจฺฉิเม เอกโต ชาตา ขตฺติยา กุลสมฺภวาฯ>
    text <๗>
      text <รูปวตี โภควตี ลาภสกฺการปูชิตา>
      text <อนฺเตปุเร มหาวีร เทวานํ วิย นนฺทเนฯ>
    text <๘>
      text <นิพฺพินฺทิตฺวา อคารมฺหา ปพฺพชิมฺหนคาริยํ>
      text <กติปาหํ อุปาทาย สพฺพา ปตฺตามฺห นิพฺพุติํฯ>
    text <๙>
      text <จีวรํ ปิณฺฑปาตญฺจ ปจฺจยํ สยนาสนํ>
      text <อุปเนนฺติ พหู อมฺเห สทา สกฺกตปูชิตาฯ>
    text <๑๐>
      text <กิเลสา ฌาปิตา อมฺหํ ภวา สพฺเพ สมูหตา>
      text <นาคีว พนฺธนํ เฉตฺวา วิหราม อนาสวาฯ>
    text <๑๑>
      text <สฺวาคตํ วต โน อาสิ มม พุทฺธสฺส สนฺติเก>
      text <ติสฺโส วิชฺชา อนุปฺปตฺตา กตํ พุทฺธสฺส สาสนํฯ>
    text <๑๒>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ ยสวตีปมุขานิ ขตฺติยกญฺญาภิกฺขุนิโย อฏฺฐารสสหสฺสานิ ภควโต สมฺมุขา อิมา คาถาโย อภาสิตฺถาติฯ>
    stand <ยสวตีปมุขอฏฺฐารสภิกฺขุนีสหสฺสาปทานํ ปฐมํฯ>
  text <๒ จตุราสีติภิกฺขุนีสหสฺสอปทานํ>
    text <๑๓>
      text <จุลฺลาสีติสหสฺสานิ พฺราหฺมญฺญกุลสมฺภวา>
      text <สุขุมาลหตฺถปาทา ปุเร ตุยฺหํ มหามุเนฯ>
    text <๑๔>
      text <เวสฺสสุทฺทกุเล ชาตา เทวา นาคา จ กินฺนรา>
      text <จาตุทฺทีปา พหู กญฺญา ปุเร ตุยฺหํ มหามุเนฯ>
    text <๑๕>
      text <กาจิ ปพฺพชิตา อตฺถิ สพฺพทสฺสาวิโน หู>
      text <เทวา จ กินฺนรา นาคา ผุสิสฺสนฺติ อนาคเตฯ>
    text <๑๖>
      text <อนุโภตฺวา ยสํ สพฺพํ ปตฺวาน สพฺพสมฺปทา>
      text <ตุมฺหํ ปสาทํ ปฏิลทฺธา พุชฺฌิสฺสนฺติ อนาคเตฯ>
    text <๑๗>
      text <อมฺเห พฺราหฺมณธีตา ตุ พฺราหฺมญฺญกุลสมฺภวา>
      text <เปกฺขโต โน มหาวีร ปาเท วนฺทาม จกฺขุมฯ>
    text <๑๘>
      text <อุปหตา ภวา สพฺเพ มูลตณฺหา สมูหตา>
      text <สมุจฺฉินฺนา อนุสยา ปุญฺญสงฺขารทาลิตาฯ>
    text <๑๙>
      text <สมาธิโคจรา สพฺพา สมาปตฺติวสี กตา>
      text <ฌาเนน ธมฺมรติยา วิหริสฺสาม โน สทาฯ>
    text <๒๐>
      text <ภวเนตฺติ อวิชฺชา จ สงฺขาราปิ จ เขปิตา>
      text <สุทุทฺทสํ ปทํ คนฺตฺวา อนุชานาถ นายกฯ>
    text <๒๑>
      text <อุปการา มมํ ตุมฺเห ทีฆรตฺตํ กตาวิโน>
      text <จตุนฺนํ สํสยํ เฉตฺวา สพฺพา คจฺฉนฺตุ นิพฺพุติํฯ>
    text <๒๒>
      text <วนฺทิตฺวา มุนิโน ปาเท กตฺวา อิทฺธิวิกุพฺพนํ>
      text <กาจิ ทสฺเสนฺติ อาโลกํ อนฺธการมถาปราฯ>
    text <๒๓>
      text <ทสฺเสนฺติ จนฺทสูริเย สาครญฺจ สมจฺฉกํ>
      text <สิเนรุํ ปริภณฺฑญฺจ ทสฺเสนฺติ ปาริฉตฺตกํฯ>
    text <๒๔>
      text <ตาวติํสญฺจ ภวนํ ยามํ ทสฺเสนฺติ อิทฺธิยา>
      text <ตุสิตํ นิมฺมิเต เทเว วสวตฺตี มหิสฺสเรฯ>
    text <๒๕>
      text <พฺรหฺมาโน กาจิ ทสฺเสนฺติ จงฺกมญฺจ มหารหํ>
      text <พฺรหฺมวณฺณญฺจ มาเปตฺวา ธมฺมํ เทเสนฺติ สุญฺญตํฯ>
    text <๒๖>
      text <นานาวิกุพฺพนํ กตฺวา อิทฺธิํ ทสฺสิย สตฺถุโน>
      text <ทสฺสยิํสุ พลํ สพฺพา ปาเท วนฺทิํสุ สตฺถุโนฯ>
    text <๒๗>
      text <อิทฺธีสุ จ วสี โหม ทิพฺพาย โสตธาตุยา>
      text <เจโตปริยญาณสฺส วสี โหม มหามุเนฯ>
    text <๒๘>
      text <ปุพฺเพนิวาสํ ชานาม ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๒๙>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ อมฺหํ มหาวีร อุปฺปนฺนํ ตว สนฺติเกฯ>
    text <๓๐>
      text <ปุพฺพานํ โลกนาถานํ สงฺคมํ โน นิทสฺสิตํ>
      text <อธิการํ พหุํ อมฺหํ ตุยฺหตฺถาย มหามุเนฯ>
    text <๓๑>
      text <ยํ อมฺเหหิ กตํ กมฺมํ กุสลํ สร ตํ มุเน>
      text <ตุยฺหตฺถาย มหาวีร ปุญฺญานุปจิตานิ โนฯ>
    text <๓๒>
      text <สตสหสฺสิโต กปฺเป ปทุมุตฺตโร มหามุนิ>
      text <ปุรํ หํสวตี นาม สมฺพุทฺธสฺส กุลาสยํฯ>
    text <๓๓>
      text <ทฺวาเรน หํสวติยา คงฺคา สนฺทติ สพฺพทา>
      text <อุพฺพฬฺหา นทิยา ภิกฺขู คมนํ น ลภนฺติ เตฯ>
    text <๓๔>
      text <ทิวสํ ทฺเว ตโย เจว สตฺตาหํ มาสิกํ ตโต>
      text <จตุมาสมฺปิ สมฺปุณฺณํ คมนํ น ลภนฺติ เตฯ>
    text <๓๕>
      text <ตทา อหุ สตฺตสาโร ชฏิโล นาม รฏฺฐิโก>
      text <โอรุทฺเธ ภิกฺขโว ทิสฺวา เสตุํ คงฺคาย การยิฯ>
    text <๓๖>
      text <ตทา สตสหสฺเสหิ เสตุํ คงฺคาย การยิ>
      text <สงฺฆสฺส โอริเม ตีเร วิหารญฺจ อการยิฯ>
    text <๓๗>
      text <อิตฺถิโย ปุริสา เจว อุจฺจนีจกุลานิ จ>
      text <ตสฺส เสตุํ วิหารญฺจ สมภาคํ อกํสุ เตฯ>
    text <๓๘>
      text <อมฺเห อญฺเญ จ มานุชา วิปฺปสนฺเนน เจตสา>
      text <ตสฺส ธมฺเมสุ ทายาทา นคเร ชนปเทสุ จฯ>
    text <๓๙>
      text <อิตฺถี ปุมา กุมารา จ พหู เจว กุมาริกา>
      text <เสตุโน จ วิหารสฺส วาลุกา อากิริํสุ เตฯ>
    text <๔๐>
      text <วีถิํ สมฺมชฺชนํ กตฺวา กทลีปุณฺณฆเฏ ธเช>
      text <ธูปํ จุณฺณญฺจ มาลญฺจ การํ กตฺวาน สตฺถุโนฯ>
    text <๔๑>
      text <เสตุวิหาเร กาเรตฺวา นิมนฺเตตฺวา วินายกํ>
      text <มหาทานํ ททิตฺวาน สมฺโพธิํ อภิปตฺถยิํฯ>
    text <๔๒>
      text <ปทุมุตฺตโร มหาวีโร ตารโก สพฺพปาณินํ>
      text <อนุโมทนียํกาสิ ชฏิลสฺส มหามุนิ ฯ>
    text <๔๓>
      text <สตสหสฺสาติกฺกนฺเต กปฺโป เหสฺสติ ภทฺทโก>
      text <ภวาภเวนุโภตฺวาน ปาปุณิสฺสติ โพธิยํฯ>
    text <๔๔>
      text <กาจิ หตฺถปริกมฺมํ กตาวี นรนาริโย>
      text <อนาคตมฺหิ อทฺธาเน สพฺพา เหสฺสนฺติ สมฺมุขาฯ>
    text <๔๕>
      text <เตน กมฺมวิปาเกน เจตนาปณิธีหิ จ>
      text <อุปฺปนฺนา เทวภวนํ ตุยฺหํ ตา ปริจาริกาฯ>
    text <๔๖>
      text <ทิพฺพสุขํ อสงฺขิยํ มานุสญฺจ อสงฺขิยํ>
      text <ตุยฺหํ เต ปริจาเรม สํสริมฺห ภวาภเวฯ>
    text <๔๗>
      text <สตสหสฺสิโต กปฺเป สุกตํ กมฺมสมฺปทํ>
      text <สุขุมาลี มนุสฺสานํ อโถ เทวปุเร วเรฯ>
    text <๔๘>
      text <รูปโภคยเส เจว อโถ กิตฺติญฺจ สกฺกตํ>
      text <ลภาม สตตํ สพฺพํ สุกตํ กมฺมสมฺปทํฯ>
    text <๔๙>
      text <ปจฺฉิเม ภเว สมฺปตฺเต ชาตามฺห พฺราหฺมเณ กุเล>
      text <สุขุมาลหตฺถปาทา สกฺยปุตฺตนิเวสเนฯ>
    text <๕๐>
      text <สพฺพกาลมฺปิ ปถวิํ น ปสฺสาม น ลงฺกตํ>
      text <จิกฺขลฺลภูมิมสุจิํ น ปสฺสาม มหามุเนฯ>
    text <๕๑>
      text <อคารํ วสนฺเต อมฺเห สกฺการํ สพฺพกาลิกํ>
      text <อุปเนนฺติ สทา สพฺพํ ปุพฺพกมฺมผเลน โน ฯ>
    text <๕๒>
      text <อคารํ ปชหิตฺวาน ปพฺพชิตฺวานคาริยํ>
      text <สํสารปถนิตฺถิณฺณา วีตราคา ภวามเส ฯ>
    text <๕๓>
      text <จีวรํ ปิณฺฑปาตญฺจ ปจฺจยํ สยนาสนํ>
      text <อุปเนนฺติ สทา อมฺเห สหสฺสานิ ตโต ตโตฯ>
    text <๕๔>
      text <กิเลสา ฌาปิตา อมฺหํ…เป … วิหราม อนาสวาฯ>
    text <๕๕>
      text <สฺวาคตํ วต โน อาสิ…เป … กตํ พุทฺธสฺส สาสนํฯ>
    text <๕๖>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ จตุราสีติพฺราหฺมณกญฺญาภิกฺขุนีสหสฺสานิ ภควโต สมฺมุขา อิมา คาถาโย อภาสิตฺถาติฯ>
    stand <จตุราสีติภิกฺขุนีสหสฺสาปทานํ ทุติยํฯ>
  text <๓ อุปฺปลทายิกาเถรีอปทานํ>
    text <๕๗>
      text <นคเร อรุณวติยา อรุโณ นาม ขตฺติโย>
      text <ตสฺส รญฺโญ อหุํ ภริยา เอกชฺฌํ จารยามหํฯ>
    text <๕๘>
      text <รโหคตา นิสีทิตฺวา เอวํ จินฺเตสหํ ตทา>
      text <กุสลํ เม กตํ นตฺถิ อาทาย คมิยํ มมฯ>
    text <๕๙>
      text <มหาภิตาปํ กฏุกํ โฆรรูปํ สุทารุณํ>
      text <นิรยํ นูน คจฺฉามิ เอตฺถ เม นตฺถิ สํสโยฯ>
    text <๖๐>
      text <เอวาหํ จินฺตยิตฺวาน ปหํเสตฺวาน มานสํ>
      text <ราชานํ อุปคนฺตฺวาน อิทํ วจนมพฺรวิํฯ>
    text <๖๑>
      text <อิตฺถี นาม มยํ เทว ปุริสานิตฺตรา อหุ>
      text <เอกํ เม สมณํ เทหิ โภชยิสฺสามิ ขตฺติยฯ>
    text <๖๒>
      text <อทาสิ เม ตทา ราชา สมณํ ภาวิตินฺทฺริยํ>
      text <ตสฺส ปตฺตํ คเหตฺวาน ปรมนฺเนน ปูรยิํฯ>
    text <๖๓>
      text <ปูเรตฺวา ปรมํ อนฺนํ สห สุคนฺธเลปนํ>
      text <มหาเจเลน ฉาทิตฺวา อทาสิํ ตุฏฺฐมานสาฯ>
    text <๖๔>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๖๕>
      text <สหสฺสเทวราชูนํ มเหสิตฺตมการยิํ>
      text <สหสฺสจกฺกวตฺตีนํ มเหสิตฺตมการยิํฯ>
    text <๖๖>
      text <ปเทสรชฺชํ วิปุลํ คณนาโต อสงฺขิยํ>
      text <นานาวิธํ พหุํ อญฺญํ ตสฺส กมฺมผลํ ตโตฯ>
    text <๖๗>
      text <อุปฺปลสฺเสว เม วณฺโณ อภิรูปา สุทสฺสนา>
      text <อิตฺถิสพฺพงฺคสมฺปนฺนา อภิชาตา ชุตินฺธราฯ>
    text <๖๘>
      text <ปจฺฉิเม ภเว สมฺปตฺเต อชายิํ สากิเย กุเล>
      text <นารีสหสฺสปาโมกฺขา สุทฺโธทนสุตสฺสหํฯ>
    text <๖๙>
      text <นิพฺพินฺทิตฺวา อคาเรหํ ปพฺพชิํ อนคาริยํ>
      text <สตฺตมีรตฺติสมฺปตฺตา จตุสจฺจมปาปุณิํฯ>
    text <๗๐>
      text <จีวรํ ปิณฺฑปาตญฺจ ปจฺจยํ สยนาสนํ>
      text <ปริเมตุํ น สกฺโกมิ ปิณฺฑปาตสฺสิทํ ผลํฯ>
    text <๗๑>
      text <ยํ มยฺหํ ปูริตํ กมฺมํ กุสลํ สรเส มุนิ>
      text <ตุยฺหตฺถาย มหาวีร ปริจตฺตํ พหุํ มยาฯ>
    text <๗๒>
      text <เอกตฺติํเส อิโต กปฺเป ยํ ทานมททิํ ตทา>
      text <ทุคฺคติํ นาภิชานามิ ปิณฺฑปาตสฺสิทํ ผลํฯ>
    text <๗๓>
      text <ทฺเว คติโย ปชานามิ เทวตฺตํ อถ มานุสํ>
      text <อญฺญํ คติํ น ชานามิ ปิณฺฑปาตสฺสิทํ ผลํฯ>
    text <๗๔>
      text <อุจฺเจ กุเล ปชายามิ มหาสาเล มหทฺธเน>
      text <อญฺเญ กุเล น ชายามิ ปิณฺฑปาตสฺสิทํ ผลํฯ>
    text <๗๕>
      text <ภวาภเว สํสริตฺวา สุกฺกมูเลน โจทิตา>
      text <อมนาปํ น ปสฺสามิ โสมนสฺสกตํ ผลํฯ>
    text <๗๖>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๗๗>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๗๘>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ มม มหาวีร อุปฺปนฺนํ ตว สนฺติเกฯ>
    text <๗๙>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๘๐>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๘๑>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ อุปฺปลทายิกา ภิกฺขุนี ภควโต สมฺมุขา อิมา คาถาโย อภาสิตฺถาติฯ>
    stand <อุปฺปลทายิกาเถริยาปทานํ ตติยํฯ>
  text <๔ สิงฺคาลมาตุเถรีอปทานํ>
    text <๘๒>
      text <ปทุมุตฺตโร นาม ชิโน สพฺพธมฺมาน ปารคู>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๘๓>
      text <ตทาหํ หํสวติยํ ชาตามจฺจกุเล อหุํ>
      text <นานารตนปชฺโชเต อิทฺเธ ผีเต มหทฺธเนฯ>
    text <๘๔>
      text <ปิตุนา สห คนฺตฺวาน มหาชนปุรกฺขตา>
      text <ธมฺมํ พุทฺธสฺส สุตฺวาน ปพฺพชิํ อนคาริยํฯ>
    text <๘๕>
      text <ปพฺพชิตฺวาน กาเยน ปาปกมฺมํ วิวชฺชยิํ>
      text <วจีทุจฺจริตํ หิตฺวา อาชีวํ ปริโสธยิํฯ>
    text <๘๖>
      text <พุทฺเธ ปสนฺนา ธมฺเม จ สงฺเฆ จ ติพฺพคารวา>
      text <สทฺธมฺมสฺสวเน ยุตฺตา พุทฺธทสฺสนลาลสา ฯ>
    text <๘๗>
      text <อคฺคํ สทฺธาธิมุตฺตานํ อสฺโสสิํ ภิกฺขุนิํ ตทา>
      text <ตํ ฐานํ ปตฺถยิตฺวาน ติสฺโส สิกฺขา อปูรยิํฯ>
    text <๘๘>
      text <ตโต มํ สุคโต อาห กรุณานุคตาสโย>
      text <ยสฺส สทฺธา ตถาคเต อจลา สุปฺปติฏฺฐิตา>
      text <สีลญฺจ ยสฺส กลฺยาณํ อริยกนฺตํ ปสํสิตํฯ>
    text <๘๙>
      text <สงฺเฆ ปสาโท ยสฺสตฺถิ อุชุภูตญฺจ ทสฺสนํ>
      text <อทลิทฺโทติ ตํ อาหุ อโมฆํ ตสฺส ชีวิตํฯ>
    text <๙๐>
      text <ตสฺมา สทฺธญฺจ สีลญฺจ ปสาทํ ธมฺมทสฺสนํ>
      text <อนุยุญฺเชถ เมธาวี สรํ พุทฺธาน สาสนํฯ>
    text <๙๑>
      text <ตํ สุตฺวาหํ ปมุทิตา อปุจฺฉิํ ปณิธิํ มม>
      text <ตทา อโนโม อมิโต พฺยากริตฺถ วินายโก>
      text <พุทฺเธ ปสนฺนา กลฺยาณี ลจฺฉเส ตํ สุปตฺถิตํฯ>
    text <๙๒>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๙๓>
      text <ตสฺส ธมฺเมสุ ทายาทา โอรสา ธมฺมนิมฺมิตา>
      text <สิงฺคาลกสฺส มาตาติ เหสฺสติ สตฺถุ สาวิกาฯ>
    text <๙๔>
      text <ตํ สุตฺวา มุทิตา หุตฺวา ยาวชีวํ ตทา ชินํ>
      text <เมตฺตจิตฺตา ปริจริํ ปฏิปตฺตีหิ นายกํฯ>
    text <๙๕>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๙๖>
      text <ปจฺฉิเม จ ภเว ทานิ คิริพฺพชปุรุตฺตเม>
      text <ชาตา เสฏฺฐิกุเล ผีเต มหารตนสญฺจเยฯ>
    text <๙๗>
      text <ปุตฺโต สิงฺคาลโก นาม มมาสิ วิปเถ รโต>
      text <ทิฏฺฐิคหนปกฺขนฺโท ทิสาปูชนตปฺปโรฯ>
    text <๙๘>
      text <นานาทิสา นมสฺสนฺตํ ปิณฺฑาย นครํ วชํ>
      text <ตํ ทิสฺวา โอวที พุทฺโธ มคฺเค ฐตฺวา วินายโกฯ>
    text <๙๙>
      text <ตสฺส เทสยโต ธมฺมํ ปนาโท วิมฺหโย อหุ>
      text <ทฺเวโกฏินรนารีนํ ธมฺมาภิสมโย อหุฯ>
    text <๑๐๐>
      text <ตทาหํ ปริสํ คนฺตฺวา สุตฺวา สุคตภาสิตํ>
      text <โสตาปตฺติผลํ ปตฺตา ปพฺพชิํ อนคาริยํฯ>
    text <๑๐๑>
      text <น จิเรเนว กาเลน พุทฺธทสฺสนลาลสา>
      text <อนุสฺสติํ ตํ ภาเวตฺวา อรหตฺตมปาปุณิํฯ>
    text <๑๐๒>
      text <ทสฺสนตฺถาย พุทฺธสฺส สพฺพทา จ วชามหํ>
      text <อติตฺตาเยว ปสฺสามิ รูปํ นยนนนฺทนํฯ>
    text <๑๐๓>
      text <สพฺพปารมิสมฺภูตํ ลกฺขีนิลยนํ วรํ>
      text <รูปํ สพฺพสุภากิณฺณํ อติตฺตา วิหรามหํฯ>
    text <๑๐๔>
      text <ชิโน ตสฺมิํ คุเณ ตุฏฺโฐ เอตทคฺเค ฐเปสิ มํ>
      text <สิงฺคาลกสฺส ยา มาตา อคฺคา สทฺธาธิมุตฺติกา ฯ>
    text <๑๐๕>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุนิฯ>
    text <๑๐๖>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๑๐๗>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ มม มหาวีร อุปฺปนฺนํ ตว สนฺติเกฯ>
    text <๑๐๘>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๑๐๙>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๑๐>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ สิงฺคาลมาตา ภิกฺขุนี อิมา คาถาโย อภาสิตฺถาติฯ>
    stand <สิงฺคาลมาตุเถริยาปทานํ จตุตฺถํฯ>
  text <๕ สุกฺกาเถรีอปทานํ>
    text <๑๑๑>
      text <เอกนวุติโต กปฺเป วิปสฺสี นาม นายโก>
      text <อุปฺปชฺชิ จารุทสฺสโน สพฺพธมฺมวิปสฺสโกฯ>
    text <๑๑๒>
      text <ตทาหํ พนฺธุมติยํ ชาตา อญฺญตเร กุเล>
      text <ธมฺมํ สุตฺวาน มุนิโน ปพฺพชิํ อนคาริยํฯ>
    text <๑๑๓>
      text <พหุสฺสุตา ธมฺมธรา ปฏิภานวตี ตถา>
      text <วิจิตฺตกถิกา จาปิ ชินสาสนการิกาฯ>
    text <๑๑๔>
      text <ตทา ธมฺมกถํ กตฺวา หิตาย ชนตํ พหุํ>
      text <ตโต จุตาหํ ตุสิตํ อุปปนฺนา ยสสฺสินีฯ>
    text <๑๑๕>
      text <เอกติํเส อิโต กปฺเป สิขี วิย สิขี ชิโน>
      text <ตปนฺโต ยสสา โลเก อุปฺปชฺชิ วทตํ วโรฯ>
    text <๑๑๖>
      text <ตทาปิ ปพฺพชิตฺวาน พุทฺธสาสนโกวิทา>
      text <โชเตตฺวา ชินวากฺยานิ ตโตปิ ติทิวํ คตาฯ>
    text <๑๑๗>
      text <เอกติํเสว กปฺปมฺหิ เวสฺสภู นาม นายโก>
      text <อุปฺปชฺชิตฺถ มหาญาณี ตทาปิ จ ตเถวหํฯ>
    text <๑๑๘>
      text <ปพฺพชิตฺวา ธมฺมธรา โชตยิํ ชินสาสนํ>
      text <คนฺตฺวา มรุปุรํ รมฺมํ อนุโภสิํ มหาสุขํฯ>
    text <๑๑๙>
      text <อิมมฺหิ ภทฺทเก กปฺเป กกุสนฺโธ ชินุตฺตโม>
      text <อุปฺปชฺชิ นรสรโณ ตทาปิ จ ตเถวหํฯ>
    text <๑๒๐>
      text <ปพฺพชิตฺวา มุนิมตํ โชตยิตฺวา ยถายุกํ>
      text <ตโต จุตาหํ ติทิวํ อคํ สภวนํ ยถาฯ>
    text <๑๒๑>
      text <อิมสฺมิํเยว กปฺปมฺหิ โกณาคมนนายโก>
      text <อุปฺปชฺชิ โลกสรโณ อรโณ อมตงฺคโต ฯ>
    text <๑๒๒>
      text <ตทาปิ ปพฺพชิตฺวาน สาสเน ตสฺส ตาทิโน>
      text <พหุสฺสุตา ธมฺมธรา โชตยิํ ชินสาสนํฯ>
    text <๑๒๓>
      text <อิมสฺมิํเยว กปฺปมฺหิ กสฺสโป มุนิมุตฺตโม>
      text <อุปฺปชฺชิ โลกสรโณ อรโณ มรณนฺตคูฯ>
    text <๑๒๔>
      text <ตสฺสาปิ นรวีรสฺส ปพฺพชิตฺวาน สาสเน>
      text <ปริยาปุฏสทฺธมฺมา ปริปุจฺฉาวิสารทาฯ>
    text <๑๒๕>
      text <สุสีลา ลชฺชินี เจว ตีสุ สิกฺขาสุ โกวิทา>
      text <พหุํ ธมฺมกถํ กตฺวา ยาวชีวํ มหามุเนฯ>
    text <๑๒๖>
      text <เตน กมฺมวิปาเกน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๑๒๗>
      text <ปจฺฉิเม จ ภเว ทานิ คิริพฺพชปุรุตฺตเม>
      text <ชาตา เสฏฺฐิกุเล ผีเต มหารตนสญฺจเยฯ>
    text <๑๒๘>
      text <ยทา ภิกฺขุสหสฺเสน ปริวุโต โลกนายโก>
      text <อุปาคมิ ราชคหํ สหสฺสกฺเขน วณฺณิโตฯ>
    text <๑๒๙>
      text <ทนฺโต ทนฺเตหิ สห ปุราณชฏิเลหิ วิปฺปมุตฺโต วิปฺปมุตฺเตหิ>
      text <สิงฺคีนิกฺขสวณฺโณ ราชคหํ ปาวิสิ ภควาฯ>
    text <๑๓๐>
      text <ทิสฺวา พุทฺธานุภาวํ ตํ สุตฺวาว คุณสญฺจยํ>
      text <พุทฺเธ จิตฺตํ ปสาเทตฺวา ปูชยิํ ตํ ยถาพลํฯ>
    text <๑๓๑>
      text <อปเรน จ กาเลน ธมฺมทินฺนาย สนฺติเก>
      text <อคารา นิกฺขมิตฺวาน ปพฺพชิํ อนคาริยํฯ>
    text <๑๓๒>
      text <เกเสสุ ฉิชฺชมาเนสุ กิเลเส ฌาปยิํ อหํ>
      text <อุคฺคหิํ สาสนํ สพฺพํ ปพฺพชิตฺวาจิเรนหํฯ>
    text <๑๓๓>
      text <ตโต ธมฺมมเทเสสิํ มหาชนสมาคเม>
      text <ธมฺเม เทสิยมานมฺหิ ธมฺมาภิสมโย อหุฯ>
    text <๑๓๔>
      text <เนกปาณสหสฺสานํ ตํ วิทิตฺวาติวิมฺหิโต>
      text <อภิปฺปสนฺโน เม ยกฺโข ภมิตฺวาน คิริพฺพชํฯ>
    text <๑๓๕>
      text <กิํ เม กตา ราชคเห มนุสฺสา มธุํ ปีตาว อจฺฉเร>
      text <เย สุกฺกํ น อุปาสนฺติ เทเสนฺติํ อมตํ ปทํฯ>
    text <๑๓๖>
      text <ตญฺจ อปฺปฏิวานียํ อเสจนกโมชวํ>
      text <ปิวนฺติ มญฺเญ สปฺปญฺญา วลาหกมิวทฺธคูฯ>
    text <๑๓๗>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๑๓๘>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๑๓๙>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ มม มหาวีร อุปฺปนฺนํ ตว สนฺติเกฯ>
    text <๑๔๐>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๑๔๑>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๔๒>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ สุกฺกา ภิกฺขุนี อิมา คาถาโย อภาสิตฺถาติฯ>
    stand <สุกฺกาเถริยาปทานํ ปญฺจมํฯ>
    stand <ปญฺจมํ ภาณวารํฯ>
  text <๖ อภิรูปนนฺทาเถรีอปทานํ>
    text <๑๔๓>
      text <เอกนวุติโต กปฺเป วิปสฺสี นาม นายโก>
      text <อุปฺปชฺชิ จารุทสฺสโน สพฺพธมฺเมสุ จกฺขุมาฯ>
    text <๑๔๔>
      text <ตทาหํ พนฺธุมติยํ อิทฺเธ ผีเต มหากุเล>
      text <ชาตา สุรูปา ทยิตา ปูชนียา ชนสฺส จฯ>
    text <๑๔๕>
      text <อุปคนฺตฺวา มหาวีรํ วิปสฺสิํ โลกนายกํ>
      text <ธมฺมํ สุณิตฺวา สรณํ อุเปสิํ นรนายกํฯ>
    text <๑๔๖>
      text <สีเลสุ สํวุตา หุตฺวา นิพฺพุเต จ นรุตฺตเม>
      text <ธาตุถูปสฺส อุปริ โสณฺณจฺฉตฺตมปูชยิํฯ>
    text <๑๔๗>
      text <มุตฺตจาคา สีลวตี ยาวชีวํ ตโต จุตา>
      text <ชหิตฺวา มานุสํ เทหํ ตาวติํสูปคา อหํฯ>
    text <๑๔๘>
      text <ตทา ทสหิ ฐาเนหิ อธิโภตฺวาน เสสเก>
      text <รูปสทฺเทหิ คนฺเธหิ รเสหิ ผุสเนหิ จฯ>
    text <๑๔๙>
      text <อายุนาปิ จ วณฺเณน สุเขน ยสสาปิ จ>
      text <ตเถวาธิปเตยฺเยน อธิคยฺห วิโรจหํฯ>
    text <๑๕๐>
      text <ปจฺฉิเม จ ภเว ทานิ ชาตาหํ กปิลวฺหเย>
      text <ธีตา เขมกสกฺกสฺส นนฺทา นามาติ วิสฺสุตาฯ>
    text <๑๕๑>
      text <อภิรูปสมฺปทมฺปิ อหุ เม กนฺติสูจกํ>
      text <ยทาหํ โยพฺพนปฺปตฺตา รูปลาวญฺญภูสิตาฯ>
    text <๑๕๒>
      text <ตทา มตฺเถ สกฺยานํ วิวาโท สุมหา อหุ>
      text <ปพฺพาเชสิ ตโต ตาโต มา สกฺยา วินสฺสิํสุติฯ>
    text <๑๕๓>
      text <ปพฺพชิตฺวา ตถาคตํ รูปเทสฺสิํ นรุตฺตมํ>
      text <สุตฺวาน โนปคจฺฉามิ มม รูเปน คพฺพิตาฯ>
    text <๑๕๔>
      text <โอวาทมฺปิ น คจฺฉามิ พุทฺธทสฺสนภีรุตา>
      text <ตทา ชิโน อุปาเยน อุปเนตฺวา สสนฺติกํฯ>
    text <๑๕๕>
      text <ติสฺสิตฺถิโย นิทสฺเสสิ อิทฺธิยา มคฺคโกวิโท>
      text <อจฺฉรารูปสทิสํ ตรุณิํ ชริตํ มตํฯ>
    text <๑๕๖>
      text <ตาโย ทิสฺวา สุสํวิคฺคา วิรตฺตาเส กเฬวเร>
      text <อฏฺฐาสิํ ภวนิพฺพินฺทา ตทา มํ อาห นายโกฯ>
    text <๑๕๗>
      text <อาตุรํ อสุจิํ ปูติํ ปสฺส นนฺเท สมุสฺสยํ>
      text <อุคฺฆรนฺตํ ปคฺฆรนฺตํ พาลานํ อภินนฺทิตํฯ>
    text <๑๕๘>
      text <อสุภาย จิตฺตํ ภาเวหิ เอกคฺคํ สุสมาหิตํ>
      text <ยถา อิทํ ตถา เอตํ ยถา เอตํ ตถา อิทํฯ>
    text <๑๕๙>
      text <เอวเมตํ อเวกฺขนฺตี รตฺตินฺทิวมตนฺทิตา>
      text <ตโต สกาย ปญฺญาย อภินิพฺพิชฺฌ วจฺฉสิฯ>
    text <๑๖๐>
      text <ตสฺสา เม อปฺปมตฺตาย วิจรนฺติยา โยนิโส>
      text <ยถาภูตํ อยํ กาโย ทิฏฺโฐ สนฺตรพาหิโรฯ>
    text <๑๖๑>
      text <อถ นิพฺพินฺทหํ กาเย อชฺฌตฺตญฺจ วิรชฺชหํ>
      text <อปฺปมตฺตา วิสํยุตฺตา อุปสนฺตามฺหิ นิพฺพุตาฯ>
    text <๑๖๒>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๑๖๓>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๑๖๔>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ มม มหาวีร อุปฺปนฺนํ ตว สนฺติเกฯ>
    text <๑๖๕>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๑๖๖>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๖๗>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ อภิรูปนนฺทา ภิกฺขุนี อิมา คาถาโย อภาสิตฺถาติฯ>
    stand <อภิรูปนนฺทาเถริยาปทานํ ฉฏฺฐํฯ>
  text <๗ อฑฺฒกาสิเถรีอปทานํ>
    text <๑๖๘>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๑๖๙>
      text <ตทาหํ ปพฺพชิตฺวาน ตสฺส พุทฺธสฺส สาสเน>
      text <สํวุตา ปาติโมกฺขมฺหิ อินฺทฺริเยสุ จ ปญฺจสุฯ>
    text <๑๗๐>
      text <มตฺตญฺญุนี จ อสเน ยุตฺตา ชาคริเยปิ จ>
      text <วสนฺตี ยุตฺตโยคาหํ ภิกฺขุนิํ วิคตาสวํฯ>
    text <๑๗๑>
      text <อกฺโกสิํ ทุฏฺฐจิตฺตาหํ คณิเกติ ภณิํ ตทา>
      text <เตน ปาเปน กมฺเมน นิรยมฺหิ อปจฺจิสํฯ>
    text <๑๗๒>
      text <เตน กมฺมาวเสเสน อชายิํ คณิกากุเล>
      text <พหุโสว ปราธีนา ปจฺฉิมาย จ ชาติยํฯ>
    text <๑๗๓>
      text <กาสีสุ เสฏฺฐิกุลชา พฺรหฺมจารีพเลนหํ>
      text <อจฺฉรา วิย เทเวสุ อโหสิํ รูปสมฺปทาฯ>
    text <๑๗๔>
      text <ทิสฺวาน ทสฺสนียํ มํ คิริพฺพชปุรุตฺตเม>
      text <คณิกตฺเต นิเวเสสุํ อกฺโกสนพเลน เมฯ>
    text <๑๗๕>
      text <สาหํ สุตฺวาน สทฺธมฺมํ พุทฺธเสฏฺเฐน เทสิตํ>
      text <ปุพฺพวาสนสมฺปนฺนา ปพฺพชิํ อนคาริยํฯ>
    text <๑๗๖>
      text <ตทูปสมฺปทตฺถาย คจฺฉนฺตี ชินสนฺติกํ>
      text <มคฺเค ธุตฺเต ฐิเต สุตฺวา ลภิํ ทูโตปสมฺปทํฯ>
    text <๑๗๗>
      text <สพฺพกมฺมํ ปริกฺขีณํ ปุญฺญํ ปาปํ ตเถว จ>
      text <สพฺพสํสารมุตฺติณฺณา คณิกตฺตญฺจ เขปิตํฯ>
    text <๑๗๘>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๑๗๙>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๑๘๐>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ มม มหาวีร อุปฺปนฺนํ ตว สนฺติเกฯ>
    text <๑๘๑>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๑๘๒>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๘๓>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ อฑฺฒกาสิ ภิกฺขุนี อิมา คาถาโย อภาสิตฺถาติฯ>
    stand <อฑฺฒกาสิเถริยาปทานํ สตฺตมํฯ>
  text <๘ ปุณฺณิกาเถรีอปทานํ>
    text <๑๘๔>
      text <วิปสฺสิโน ภควโต สิขิโน เวสฺสภุสฺส จ>
      text <กกุสนฺธสฺส มุนิโน โกณาคมนตาทิโนฯ>
    text <๑๘๕>
      text <กสฺสปสฺส จ พุทฺธสฺส ปพฺพชิตฺวาน สาสเน>
      text <ภิกฺขุนี สีลสมฺปนฺนา นิปกา สํวุตินฺทฺริยาฯ>
    text <๑๘๖>
      text <พหุสฺสุตา ธมฺมธรา ธมฺมตฺถปฏิปุจฺฉิกา>
      text <อุคฺคเหตา จ ธมฺมานํ โสตา ปยิรุปาสิตาฯ>
    text <๑๘๗>
      text <เทเสนฺตี ชนมชฺเฌหํ อโหสิํ ชินสาสเน>
      text <พาหุสจฺเจน เตนาหํ เปสลา อติมญฺญิสํฯ>
    text <๑๘๘>
      text <ปจฺฉิเม จ ภเว ทานิ สาวตฺถิยํ ปุรุตฺตเม>
      text <อนาถปิณฺฑิโน เคเห ชาตาหํ กุมฺภทาสิยาฯ>
    text <๑๘๙>
      text <คตา อุทกหาริยํ โสตฺถิยํ ทิชมทฺทสํ>
      text <สีตฏฺฏํ โตยมชฺฌมฺหิ ตํ ทิสฺวา อิทมพฺรวิํฯ>
    text <๑๙๐>
      text <อุทหารี อหํ สีเต สทา อุทกโมตริํ>
      text <อยฺยานํ ทณฺฑภยภีตา วาจาโทสภยฏฺฏิตา ฯ>
    text <๑๙๑>
      text <กสฺส พฺราหฺมณ ตฺวํ ภีโต สทา อุทกโมตริ>
      text <เวธมาเนหิ คตฺเตหิ สีตํ เวทยเส ภุสํฯ>
    text <๑๙๒>
      text <ชานนฺตี วต มํ โภติ ปุณฺณิเก ปริปุจฺฉสิ>
      text <กโรนฺตํ กุสลํ กมฺมํ รุนฺธนฺตํ กตปาปกํฯ>
    text <๑๙๓>
      text <โย เจ วุฑฺโฒ ทหโร วา ปาปกมฺมํ ปกุพฺพติ>
      text <ทกาภิสิญฺจนา โสปิ ปาปกมฺมา ปมุจฺจติฯ>
    text <๑๙๔>
      text <อุตฺตรนฺตสฺส อกฺขาสิํ ธมฺมตฺถสํหิตํ ปทํ>
      text <ตญฺจ สุตฺวา ส สํวิคฺโค ปพฺพชิตฺวารหา อหุฯ>
    text <๑๙๕>
      text <ปูเรนฺตี อูนกสตํ ชาตา ทาสิกุเล ยโต>
      text <ตโต ปุณฺณาติ นามํ เม ภุชิสฺสํ มํ อกํสุ เตฯ>
    text <๑๙๖>
      text <เสฏฺฐิํ ตโตนุชาเนตฺวา ปพฺพชิํ อนคาริยํ>
      text <น จิเรเนว กาเลน อรหตฺตมปาปุณิํฯ>
    text <๑๙๗>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๑๙๘>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๑๙๙>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ เม วิมลํ สุทฺธํ พุทฺธเสฏฺฐสฺส วาหสาฯ>
    text <๒๐๐>
      text <ภาวนาย มหาปญฺญา สุเตเนว สุตาวินี>
      text <มาเนน นีจกุลชา น หิ กมฺมํ วินสฺสติ ฯ>
    text <๒๐๑>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๒๐๒>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๒๐๓>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    text <อิตฺถํ สุทํ ปุณฺณิกา ภิกฺขุนี อิมา คาถาโย อภาสิตฺถาติฯ>
    stand <ปุณฺณิกาเถริยาปทานํ อฏฺฐมํฯ>
  text <๙ อมฺพปาลิเถรีอปทานํ>
    text <๒๐๔>
      text <โย รํสิผุสิตาเวโฬ ผุสฺโส นาม มหามุนิ>
      text <ตสฺสาหํ ภคินี อาสิํ อชายิํ ขตฺติเย กุเลฯ>
    text <๒๐๕>
      text <ตสฺส ธมฺมํ สุณิตฺวาหํ วิปฺปสนฺเนน เจตสา>
      text <มหาทานํ ททิตฺวาน ปตฺถยิํ รูปสมฺปทํฯ>
    text <๒๐๖>
      text <เอกติํเส อิโต กปฺเป สิขี โลกคฺคนายโก>
      text <อุปฺปนฺโน โลกปชฺโชโต ติโลกสรโณ ชิโนฯ>
    text <๒๐๗>
      text <ตทารุณปุเร รมฺเม พฺราหฺมญฺญกุลสมฺภวา>
      text <วิมุตฺตจิตฺตํ กุปิตา ภิกฺขุนิํ อภิสาปยิํฯ>
    text <๒๐๘>
      text <เวสิกาว อนาจารา ชินสาสนทูสิกา>
      text <เอวํ อกฺโกสยิตฺวาน เตน ปาเปน กมฺมุนาฯ>
    text <๒๐๙>
      text <ทารุณํ นิรยํ คนฺตฺวา มหาทุกฺขสมปฺปิตา>
      text <ตโต จุตา มนุสฺเสสุ อุปปนฺนา ตปสฺสินีฯ>
    text <๒๑๐>
      text <ทสชาติสหสฺสานิ คณิกตฺตมการยิํ>
      text <ตมฺหา ปาปา น มุจฺจิสฺสํ ภุตฺวา ทุฏฺฐวิสํ ยถาฯ>
    text <๒๑๑>
      text <พฺรหฺมจริยมเสวิสฺสํ กสฺสเป ชินสาสเน>
      text <เตน กมฺมวิปาเกน อชายิํ ติทเส ปุเรฯ>
    text <๒๑๒>
      text <ปจฺฉิเม ภเว สมฺปตฺเต อโหสิํ โอปปาติกา>
      text <อมฺพสาขนฺตเร ชาตา อมฺพปาลีติ เตนหํฯ>
    text <๒๑๓>
      text <ปริวุตา ปาณโกฏีหิ ปพฺพชิํ ชินสาสเน>
      text <ปตฺตาหํ อจลํ ฐานํ ธีตา พุทฺธสฺส โอรสาฯ>
    text <๒๑๔>
      text <อิทฺธีสุ จ วสี โหมิ โสตธาตุวิสุทฺธิยา>
      text <เจโตปริยญาณสฺส วสี โหมิ มหามุเนฯ>
    text <๒๑๕>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๒๑๖>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ เม วิมลํ สุทฺธํ พุทฺธเสฏฺฐสฺส วาหสาฯ>
    text <๒๑๗>
      text <กิเลสา ฌาปิตา มยฺหํ…เป … วิหรามิ อนาสวาฯ>
    text <๒๑๘>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๒๑๙>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อมฺพปาลิ ภิกฺขุนี อิมา คาถาโย>
    text <อภาสิตฺถาติฯ>
    stand <อมฺพปาลิเถริยาปทานํ นวมํฯ>
  text <๑๐ เปสลาเถรีอปทานํ>
    text <๒๒๐>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๒๒๑>
      text <สาวตฺถิยํ ปุเร วเร อุปาสกกุเล อหํ>
      text <ปสูตา ตํ ชินวรํ ทิสฺวา สุตฺวา จ เทสนํฯ>
    text <๒๒๒>
      text <ตํ วีรํ สรณํ คนฺตฺวา สีลานิ จ สมาทิยิํ>
      text <กทาจิ โส มหาวีโร มหาชนสมาคเมฯ>
    text <๒๒๓>
      text <อตฺตโน อภิสมฺโพธิํ ปกาเสสิ นราสโภ>
      text <อนนุสฺสุตธมฺเมสุ ปุพฺเพ ทุกฺขาทิเกสุ จฯ>
    text <๒๒๔>
      text <จกฺขุ ญาณญฺจ ปญฺญา จ วิชฺชาโลโก จ อาสิ เม>
      text <ตํ สุตฺวา อุคฺคเหตฺวาน ปริปุจฺฉิญฺจ ภิกฺขโวฯ>
    text <๒๒๕>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๒๒๖>
      text <ปจฺฉิเม จ ภเว ทานิ ชาตา เสฏฺฐิมหากุเล>
      text <อุเปจฺจ พุทฺธํ สทฺธมฺมํ สุตฺวา สจฺจูปสํหิตํฯ>
    text <๒๒๗>
      text <ปพฺพชิตฺวาจิเรเนว สจฺจตฺถานิ วิจินฺตยํ>
      text <เขเปตฺวา อาสเว สพฺเพ อรหตฺตมปาปุณิํฯ>
    text <๒๒๘>
      text <อิทฺธีสุ จ วสี โหมิ ทิพฺพาย โสตธาตุยา>
      text <เจโตปริยญาณสฺส วสี โหมิ มหามุเนฯ>
    text <๒๒๙>
      text <ปุพฺเพนิวาสํ ชานามิ ทิพฺพจกฺขุ วิโสธิตํ>
      text <สพฺพาสวปริกฺขีณา นตฺถิ ทานิ ปุนพฺภโวฯ>
    text <๒๓๐>
      text <อตฺถธมฺมนิรุตฺตีสุ ปฏิภาเน ตเถว จ>
      text <ญาณํ เม วิมลํ สุทฺธํ พุทฺธเสฏฺฐสฺส วาหสาฯ>
    text <๒๓๑>
      text <กิเลสา ฌาปิตา มยฺหํ ภวา สพฺเพ สมูหตา>
      text <นาคีว พนฺธนํ เฉตฺวา วิหรามิ อนาสวาฯ>
    text <๒๓๒>
      text <สฺวาคตํ วต เม อาสิ มม พุทฺธสฺส สนฺติเก>
      text <ติสฺโส วิชฺชา อนุปฺปตฺตา กตํ พุทฺธสฺส สาสนํฯ>
    text <๒๓๓>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
      text <ขตฺติยา พฺราหฺมณี เจว ตถา อุปฺปลทายิกา>
      text <สิงฺคาลมาตา สุกฺกา จ อภิรูปา อฑฺฒกาสิกาฯ>
      text <ปุณฺณา จ อมฺพปาลี จ เปสลาติ จ ตา ทส>
      text <คาถาโย ทฺวิสตาเนตฺถ ทฺวิจตฺตาลีส จุตฺตริฯ>
      text <สุเมธา เอกูโปสถา กุณฺฑลเกสี ขตฺติยา>
      text <สหสฺสํ ติสตา คาถา สตฺตตาลีส ปิณฺฑิตาฯ>
      text <สห อุทฺทานคาถาหิ คณิตาโย วิภาวิภิ>
      text <สหสฺสํ ติสตํ คาถา สตฺตปญฺญาสเมว จาติฯ>
    text <อิตฺถํ สุทํ เปสลา ภิกฺขุนี อิมา คาถาโย อภาสิตฺถาติฯ>
    stand <เปสลาเถริยาปทานํ ทสมํฯ>
    stand <ขตฺติยาวคฺโค จตุตฺโถฯ>
    text <ตสฺสุทฺทานํ>
    text <อถ วคฺคุทฺทานํ>
    stand <เถริกาปทานํ สมตฺตํฯ>
    stand <อปทานปาฬิ สมตฺตาฯ>
