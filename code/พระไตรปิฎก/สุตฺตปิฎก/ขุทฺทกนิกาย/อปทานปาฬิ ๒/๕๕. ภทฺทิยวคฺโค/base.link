text <๕๕ ภทฺทิยวคฺโค>
  text <๑ ลกุณฺฑภทฺทิยตฺเถรอปทานํ>
    text <๑>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๒>
      text <ตทาหํ หํสวติยํ เสฏฺฐิปุตฺโต มหทฺธโน>
      text <ชงฺฆาวิหารํ วิจรํ สงฺฆารามํ อคจฺฉหํฯ>
    text <๓>
      text <ตทา โส โลกปชฺโชโต ธมฺมํ เทเสสิ นายโก>
      text <มญฺชุสฺสรานํ ปวรํ สาวกํ อภิกิตฺตยิฯ>
    text <๔>
      text <ตํ สุตฺวา มุทิโต หุตฺวา การํ กตฺวา มเหสิโน>
      text <วนฺทิตฺวา สตฺถุโน ปาเท ตํ ฐานมภิปตฺถยิํฯ>
    text <๕>
      text <ตทา พุทฺโธ วิยากาสิ สงฺฆมชฺเฌ วินายโก>
      text <อนาคตมฺหิ อทฺธาเน ลจฺฉเส ตํ มโนรถํฯ>
    text <๖>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๗>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <ภทฺทิโย นาม นาเมน เหสฺสติ สตฺถุ สาวโกฯ>
    text <๘>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๙>
      text <ทฺเวนวุเต อิโต กปฺเป ผุสฺโส อุปฺปชฺชิ นายโก>
      text <ทุราสโท ทุปฺปสโห สพฺพโลกุตฺตโม ชิโนฯ>
    text <๑๐>
      text <จรเณน จ สมฺปนฺโน พฺรหา อุชุ ปตาปวา>
      text <หิเตสี สพฺพสตฺตานํ พหุํ โมเจสิ พนฺธนาฯ>
    text <๑๑>
      text <นนฺทารามวเน ตสฺส อโหสิํ ผุสฺสโกกิโล>
      text <คนฺธกุฏิสมาสนฺเน อมฺพรุกฺเข วสามหํฯ>
    text <๑๒>
      text <ตทา ปิณฺฑาย คจฺฉนฺตํ ทกฺขิเณยฺยํ ชินุตฺตมํ>
      text <ทิสฺวา จิตฺตํ ปสาเทตฺวา มญฺชุนาภินิกูชหํ ฯ>
    text <๑๓>
      text <ราชุยฺยานํ ตทา คนฺตฺวา สุปกฺกํ กนกตฺตจํ>
      text <อมฺพปิณฺฑํ คเหตฺวาน สมฺพุทฺธสฺโสปนามยิํฯ>
    text <๑๔>
      text <ตทา เม จิตฺตมญฺญาย มหาการุณิโก ชิโน>
      text <อุปฏฺฐากสฺส หตฺถโต ปตฺตํ ปคฺคณฺหิ นายโกฯ>
    text <๑๕>
      text <อทาสิํ หฏฺฐจิตฺโตหํ อมฺพปิณฺฑํ มหามุเน>
      text <ปตฺเต ปกฺขิปฺป ปกฺเขหิ ปญฺชลิํ กตฺวาน มญฺชุนาฯ>
    text <๑๖>
      text <สเรน รชนีเยน สวนีเยน วคฺคุนา>
      text <วสฺสนฺโต พุทฺธปูชตฺถํ นีฬํ คนฺตฺวา นิปชฺชหํฯ>
    text <๑๗>
      text <ตทา มุทิตจิตฺตํ มํ พุทฺธเปมคตาสยํ>
      text <สกุณคฺฆิ อุปาคนฺตฺวา ฆาตยี ทุฏฺฐมานโสฯ>
    text <๑๘>
      text <ตโต จุโตหํ ตุสิเต อนุโภตฺวา มหาสุขํ>
      text <มนุสฺสโยนิมาคจฺฉิํ ตสฺส กมฺมสฺส วาหสาฯ>
    text <๑๙>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๒๐>
      text <สาสนํ โชตยิตฺวา โส อภิภุยฺย กุติตฺถิเย>
      text <วินยิตฺวาน เวเนยฺเย นิพฺพุโต โส สสาวโกฯ>
    text <๒๑>
      text <นิพฺพุเต ตมฺหิ โลกคฺเค ปสนฺนา ชนตา พหู>
      text <ปูชนตฺถาย พุทฺธสฺส ถูปํ กุพฺพนฺติ สตฺถุโนฯ>
    text <๒๒>
      text <สตฺตโยชนิกํ ถูปํ สตฺตรตนภูสิตํ>
      text <กริสฺสาม มเหสิสฺส อิจฺเจวํ มนฺตยนฺติ เตฯ>
    text <๒๓>
      text <กิกิโน กาสิราชสฺส ตทา เสนาย นายโก>
      text <หุตฺวาหํ อปฺปมาณสฺส ปมาณํ เจติเย วทิํฯ>
    text <๒๔>
      text <ตทา เต มม วากฺเยน เจติยํ โยชนุคฺคตํ>
      text <อกํสุ นรวีรสฺส นานารตนภูสิตํฯ>
    text <๒๕>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๒๖>
      text <ปจฺฉิเม จ ภเว ทานิ ชาโต เสฏฺฐิกุเล อหํ>
      text <สาวตฺถิยํ ปุรวเร อิทฺเธ ผีเต มหทฺธเนฯ>
    text <๒๗>
      text <ปุรปฺปเวเส สุคตํ ทิสฺวา วิมฺหิตมานโส>
      text <ปพฺพชิตฺวาน น จิรํ อรหตฺตมปาปุณิํฯ>
    text <๒๘>
      text <เจติยสฺส ปมาณํ ยํ อกริํ เตน กมฺมุนา>
      text <ลกุณฺฑกสรีโรหํ ชาโต ปริภวารโหฯ>
    text <๒๙>
      text <สเรน มธุเรนาหํ ปูชิตฺวา อิสิสตฺตมํ>
      text <มญฺชุสฺสรานํ ภิกฺขูนํ อคฺคตฺตมนุปาปุณิํฯ>
    text <๓๐>
      text <ผลทาเนน พุทฺธสฺส คุณานุสฺสรเณน จ>
      text <สามญฺญผลสมฺปนฺโน วิหรามิ อนาสโวฯ>
    text <๓๑>
      text <กิเลสา ฌาปิตา มยฺหํ ภวา สพฺเพ สมูหตา>
      text <นาโคว พนฺธนํ เฉตฺวา วิหรามิ อนาสโวฯ>
    text <๓๒>
      text <สฺวาคตํ วต เม อาสิ พุทฺธเสฏฺฐสฺส สนฺติเก>
      text <ติสฺโส วิชฺชา อนุปฺปตฺตา กตํ พุทฺธสฺส สาสนํฯ>
    text <๓๓>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    stand <อิตฺถํ สุทํ อายสฺมา ลกุณฺฑภทฺทิโย เถโร อิมา คาถาโย>
    text <อภาสิตฺถาติฯ>
    stand <ลกุณฺฑภทฺทิยตฺเถรสฺสาปทานํ ปฐมํฯ>
  text <๒ กงฺขาเรวตตฺเถรอปทานํ>
    text <๓๔>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๓๕>
      text <สีหหนุ พฺรหฺมคิโร หํสทุนฺทุภินิสฺสโน>
      text <นาควิกฺกนฺตคมโน จนฺทสูราทิกปฺปโภฯ>
    text <๓๖>
      text <มหามตี มหาวีโร มหาฌายี มหาพโล>
      text <มหาการุณิโก นาโถ มหาตมปนูทโน ฯ>
    text <๓๗>
      text <ส กทาจิ ติโลกคฺโค เวเนยฺยํ วินยํ พหุํ>
      text <ธมฺมํ เทเสสิ สมฺพุทฺโธ สตฺตาสยวิทู มุนิฯ>
    text <๓๘>
      text <ฌายิํ ฌานรตํ วีรํ อุปสนฺตํ อนาวิลํ>
      text <วณฺณยนฺโต ปริสติํ โตเสสิ ชนตํ ชิโนฯ>
    text <๓๙>
      text <ตทาหํ หํสวติยํ พฺราหฺมโณ เวทปารคู>
      text <ธมฺมํ สุตฺวาน มุทิโต ตํ ฐานมภิปตฺถยิํฯ>
    text <๔๐>
      text <ตทา ชิโน วิยากาสิ สงฺฆมชฺเฌ วินายโก>
      text <มุทิโต โหหิ ตฺวํ พฺรหฺเม ลจฺฉเส ตํ มโนรถํฯ>
    text <๔๑>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๔๒>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <เรวโต นาม นาเมน เหสฺสติ สตฺถุ สาวโกฯ>
    text <๔๓>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๔๔>
      text <ปจฺฉิเม จ ภเว ทานิ ชาโตหํ โกลิเย ปุเร>
      text <ขตฺติเย กุลสมฺปนฺเน อิทฺเธ ผีเต มหทฺธเนฯ>
    text <๔๕>
      text <ยทา กปิลวตฺถุสฺมิํ พุทฺโธ ธมฺมมเทสยิ>
      text <ตทา ปสนฺโน สุคเต ปพฺพชิํ อนคาริยํฯ>
    text <๔๖>
      text <กงฺขา เม พหุลา อาสิ กปฺปากปฺเป ตหิํ ตหิํ>
      text <สพฺพํ ตํ วินยี พุทฺโธ เทเสตฺวา ธมฺมมุตฺตมํฯ>
    text <๔๗>
      text <ตโตหํ ติณฺณสํสาโร สทา ฌานสุเข รโต>
      text <วิหรามิ ตทา พุทฺโธ มํ ทิสฺวา เอตทพฺรวิฯ>
    text <๔๘>
      text <ยา กาจิ กงฺขา อิธ วา หุรํ วา สกเวทิยา วา ปรเวทิยา วา>
      text <เย ฌายิโน ตา ปชหนฺติ สพฺพา อาตาปิโน พฺรหฺมจริยํ จรนฺตาฯ>
    text <๔๙>
      text <สตสหสฺเส กตํ กมฺมํ ผลํ ทสฺเสสิ เม อิธ>
      text <สุมุตฺโต สรเวโคว กิเลเส ฌาปยิํ มมฯ>
    text <๕๐>
      text <ตโต ฌานรตํ ทิสฺวา พุทฺโธ โลกนฺตคู มุนิ>
      text <ฌายีนํ ภิกฺขูนํ อคฺโค ปญฺญาเปติ มหามติฯ>
    text <๕๑>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๕๒>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๕๓>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา กงฺขาเรวโต เถโร อิมา คาถาโย>
    text <อภาสิตฺถาติฯ>
    stand <กงฺขาเรวตตฺเถรสฺสาปทานํ ทุติยํฯ>
  text <๓ สีวลิตฺเถรอปทานํ>
    text <๕๔>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๕๕>
      text <สีลํ ตสฺส อสงฺเขยฺยํ สมาธิ วชิรูปโม>
      text <อสงฺเขยฺยํ ญาณวรํ วิมุตฺติ จ อโนปมาฯ>
    text <๕๖>
      text <มนุชามรนาคานํ พฺรหฺมานญฺจ สมาคเม>
      text <สมณพฺราหฺมณากิณฺเณ ธมฺมํ เทเสสิ นายโกฯ>
    text <๕๗>
      text <สสาวกํ มหาลาภิํ ปุญฺญวนฺตํ ชุตินฺธรํ>
      text <ฐเปสิ เอตทคฺคมฺหิ ปริสาสุ วิสารโทฯ>
    text <๕๘>
      text <ตทาหํ ขตฺติโย อาสิํ นคเร หํสสวฺหเย>
      text <สุตฺวา ชินสฺส ตํ วากฺยํ สาวกสฺส คุณํ พหุํฯ>
    text <๕๙>
      text <นิมนฺตยิตฺวา สตฺตาหํ โภชยิตฺวา สสาวกํ>
      text <มหาทานํ ททิตฺวาน ตํ ฐานมภิปตฺถยิํฯ>
    text <๖๐>
      text <ตทา มํ วินตํ ปาเท ทิสฺวาน ปุริสาสโภ>
      text <สเรน มหตา วีโร อิทํ วจนมพฺรวิฯ>
    text <๖๑>
      text <ตโต ชินสฺส วจนํ โสตุกามา มหาชนา>
      text <เทวทานวคนฺธพฺพา พฺรหฺมาโน จ มหิทฺธิกาฯ>
    text <๖๒>
      text <สมณพฺราหฺมณา เจว นมสฺสิํสุ กตญฺชลี>
      text <นโม เต ปุริสาชญฺญ นโม เต ปุริสุตฺตมฯ>
    text <๖๓>
      text <ขตฺติเยน มหาทานํ ทินฺนํ สตฺตาหิกมฺปิ โว>
      text <โสตุกามา ผลํ ตสฺส พฺยากโรหิ มหามุเนฯ>
    text <๖๔>
      text <ตโต อโวจ ภควา สุณาถ มม ภาสิตํ>
      text <อปฺปเมยฺยมฺหิ พุทฺธมฺหิ สสงฺฆมฺหิ ปติฏฺฐิตา ฯ>
    text <๖๕>
      text <ทกฺขิณา ตาย โก วตฺตา อปฺปเมยฺยผลา หิ สา>
      text <อปิ เจ ส มหาโภโค ฐานํ ปตฺเถติ อุตฺตมํฯ>
    text <๖๖>
      text <ลาภี วิปุลลาภานํ ยถา ภิกฺขุ สุทสฺสโน>
      text <ตถาหมฺปิ ภเวยฺยนฺติ ลจฺฉเส ตํ อนาคเตฯ>
    text <๖๗>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๖๘>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <สีวลิ นาม นาเมน เหสฺสติ สตฺถุ สาวโกฯ>
    text <๖๙>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสูปโค อหํฯ>
    text <๗๐>
      text <เอกนวุติโต กปฺเป วิปสฺสี โลกนายโก>
      text <อุปฺปชฺชิ จารุทสฺสโน สพฺพธมฺมวิปสฺสโกฯ>
    text <๗๑>
      text <ตทาหํ พนฺธุมติยํ กุลสฺสญฺญตรสฺส จ>
      text <ทยิโต ปสฺสิโต เจว อาสิํ กมฺมนฺตวาวโฏ ฯ>
    text <๗๒>
      text <ตทา อญฺญตโร ปูโค วิปสฺสิสฺส มเหสิโน>
      text <ปริเวสํ อการยิ มหนฺตมติวิสฺสุตํฯ>
    text <๗๓>
      text <นิฏฺฐิเต จ มหาทาเน ททุํ ขชฺชกสญฺหิตํ>
      text <นวํ ทธิํ มธุญฺเจว วิจินํ เนว อทฺทสุํฯ>
    text <๗๔>
      text <ตทาหํ ตํ คเหตฺวาน นวํ ทธิํ มธุมฺปิ จ>
      text <กมฺมสฺสามิฆรํ คจฺฉิํ ตเมสนฺตา มมทฺทสุํฯ>
    text <๗๕>
      text <สหสฺสมปิ ทตฺวาน นาลภิํสุ จ ตํ ทฺวยํ>
      text <ตโตหํ เอวํ จินฺเตสิํ เนตํ เหสฺสติ โอรกํฯ>
    text <๗๖>
      text <ยถา อิเม ชนา สพฺเพ สกฺกโรนฺติ ตถาคตํ>
      text <อหมฺปิ การํ กสฺสามิ สสงฺเฆ โลกนายเกฯ>
    text <๗๗>
      text <ตทาหเมวํ จินฺเตตฺวา ทธิํ มธุญฺจ เอกโต>
      text <มทฺทิตฺวา โลกนาถสฺส สสงฺฆสฺส อทาสหํฯ>
    text <๗๘>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๗๙>
      text <ปุนาหํ พาราณสิยํ ราชา หุตฺวา มหายโส>
      text <สตฺตุกสฺส ตทา ทุฏฺโฐ ทฺวารโรธมการยิํฯ>
    text <๘๐>
      text <ตทา ตปสฺสิโน รุทฺธา เอกาหํ รกฺขิตา อหุํ>
      text <ตโต ตสฺส วิปาเกน ปาปติํ นิรยํ ภุสํฯ>
    text <๘๑>
      text <ปจฺฉิเม จ ภเว ทานิ ชาโตหํ โกลิเย ปุเร>
      text <สุปฺปวาสา จ เม มาตา มหาลิ ลิจฺฉวี ปิตาฯ>
    text <๘๒>
      text <ขตฺติเย ปุญฺญกมฺเมน ทฺวารโรธสฺส วาหสา>
      text <สตฺต วสฺสานิ นิวสิํ มาตุกุจฺฉิมฺหิ ทุกฺขิโตฯ>
    text <๘๓>
      text <สตฺตาหํ ทฺวารมูฬฺโหหํ มหาทุกฺขสมปฺปิโต>
      text <มาตา เม ฉนฺททาเนน เอวํ อาสิ สุทุกฺขิตาฯ>
    text <๘๔>
      text <สุวตฺถิโตหํ นิกฺขนฺโต พุทฺเธน อนุกมฺปิโต>
      text <นิกฺขนฺตทิวเสเยว ปพฺพชิํ อนคาริยํฯ>
    text <๘๕>
      text <อุปชฺฌา สาริปุตฺโต เม โมคฺคลฺลาโน มหิทฺธิโก>
      text <เกเส โอโรปยนฺโต เม อนุสาสิ มหามติฯ>
    text <๘๖>
      text <เกเสสุ ฉิชฺชมาเนสุ อรหตฺตมปาปุณิํ>
      text <เทวา นาคา มนุสฺสา จ ปจฺจเย อุปเนนฺติ เมฯ>
    text <๘๗>
      text <ปทุมุตฺตรนาถญฺจ วิปสฺสิญฺจ วินายกํ>
      text <ยํ ปูชยิํ ปมุทิโต ปจฺจเยหิ วิเสสโตฯ>
    text <๘๘>
      text <ตโต เตสํ วิเสเสน กมฺมานํ วิปุลุตฺตมํ>
      text <ลาภํ ลภามิ สพฺพตฺถ วเน คาเม ชเล ถเลฯ>
    text <๘๙>
      text <เรวตํ ทสฺสนตฺถาย ยทา ยาติ วินายโก>
      text <ติํสภิกฺขุสหสฺเสหิ สห โลกคฺคนายโกฯ>
    text <๙๐>
      text <ตทา เทโวปณีเตหิ มมตฺถาย มหามติ>
      text <ปจฺจเยหิ มหาวีโร สสงฺโฆ โลกนายโกฯ>
    text <๙๑>
      text <อุปฏฺฐิโต มยา พุทฺโธ คนฺตฺวา เรวตมทฺทส>
      text <ตโต เชตวนํ คนฺตฺวา เอตทคฺเค ฐเปสิ มํฯ>
    text <๙๒>
      text <ลาภีนํ สีวลิ อคฺโค มม สิสฺเสสุ ภิกฺขโว>
      text <สพฺพโลกหิโต สตฺถา กิตฺตยี ปริสาสุ มํฯ>
    text <๙๓>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๙๔>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๙๕>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา สีวลิเถโร อิมา คาถาโย>
    text <อภาสิตฺถาติฯ>
    stand <สีวลิตฺเถรสฺสาปทานํ ตติยํฯ>
  text <๔ วงฺคีสตฺเถรอปทานํ>
    text <๙๖>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๙๗>
      text <ยถาปิ สาคเร อูมิ คคเน วิย ตารกา>
      text <เอวํ ปาวจนํ ตสฺส อรหนฺเตหิ จิตฺติตํฯ>
    text <๙๘>
      text <สเทวาสุรนาเคหิ มนุเชหิ ปุรกฺขโต>
      text <สมณพฺราหฺมณากิณฺเณ ชนมชฺเฌ ชินุตฺตโมฯ>
    text <๙๙>
      text <ปภาหิ อนุรญฺชนฺโต โลเก โลกนฺตคู ชิโน>
      text <วจเนน วิโพเธนฺโต เวเนยฺยปทุมานิ โสฯ>
    text <๑๐๐>
      text <เวสารชฺเชหิ สมฺปนฺโน จตูหิ ปุริสุตฺตโม>
      text <ปหีนภยสารชฺโช เขมปฺปตฺโต วิสารโทฯ>
    text <๑๐๑>
      text <อาสภํ ปวรํ ฐานํ พุทฺธภูมิญฺจ เกวลํ>
      text <ปฏิชานาติ โลกคฺโค นตฺถิ สญฺโจทโก กฺวจิฯ>
    text <๑๐๒>
      text <สีหนาทมสมฺภีตํ นทโต ตสฺส ตาทิโน>
      text <เทโว นโร วา พฺรหฺมา วา ปฏิวตฺตา น วิชฺชติฯ>
    text <๑๐๓>
      text <เทเสนฺโต ปวรํ ธมฺมํ สนฺตาเรนฺโต สเทวกํ>
      text <ธมฺมจกฺกํ ปวตฺเตติ ปริสาสุ วิสารโทฯ>
    text <๑๐๔>
      text <ปฏิภานวตํ อคฺคํ สาวกํ สาธุสมฺมตํ>
      text <คุณํ พหุํ ปกิตฺเตตฺวา เอตทคฺเค ฐเปสิ ตํฯ>
    text <๑๐๕>
      text <ตทาหํ หํสวติยํ พฺราหฺมโณ สาธุสมฺมโต>
      text <สพฺพเวทวิทู ชาโต วาคีโส วาทิสูทโนฯ>
    text <๑๐๖>
      text <อุเปจฺจ ตํ มหาวีรํ สุตฺวาหํ ธมฺมเทสนํ>
      text <ปีติวรํ ปฏิลภิํ สาวกสฺส คุเณ รโตฯ>
    text <๑๐๗>
      text <นิมนฺเตตฺวาว สุคตํ สสงฺฆํ โลกนนฺทนํ>
      text <สตฺตาหํ โภชยิตฺวาหํ ทุสฺเสหจฺฉาทยิํ ตทาฯ>
    text <๑๐๘>
      text <นิปจฺจ สิรสา ปาเท กโตกาโส กตญฺชลี>
      text <เอกมนฺตํ ฐิโต หฏฺโฐ สนฺถวิํ ชินมุตฺตมํฯ>
    text <๑๐๙>
      text <นโม เต วาทิมทฺทน นโม เต อิสิสตฺตม>
      text <นโม เต สพฺพโลกคฺค นโม เต อภยงฺกรฯ>
    text <๑๑๐>
      text <นโม เต มารมถน นโม เต ทิฏฺฐิสูทน>
      text <นโม เต สนฺติสุขท นโม เต สรณงฺกรฯ>
    text <๑๑๑>
      text <อนาถานํ ภวํ นาโถ ภีตานํ อภยปฺปโท>
      text <วิสฺสามภูมิ สนฺตานํ สรณํ สรเณสินํฯ>
    text <๑๑๒>
      text <เอวมาทีหิ สมฺพุทฺธํ สนฺถวิตฺวา มหาคุณํ>
      text <อโวจํ วาทิสูทสฺส คติํ ปปฺโปมิ ภิกฺขุโนฯ>
    text <๑๑๓>
      text <ตทา อโวจ ภควา อนนฺตปฏิภานวา>
      text <โย โส พุทฺธํ อโภเชสิ สตฺตาหํ สหสาวกํฯ>
    text <๑๑๔>
      text <คุณญฺจ เม ปกิตฺเตสิ ปสนฺโน เสหิ ปาณิภิ>
      text <เอโส ปตฺถยเต ฐานํ วาทิสูทสฺส ภิกฺขุโนฯ>
    text <๑๑๕>
      text <อนาคตมฺหิ อทฺธาเน ลจฺฉเส ตํ มโนรถํ>
      text <เทวมานุสสมฺปตฺติํ อนุโภตฺวา อนปฺปกํฯ>
    text <๑๑๖>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๑๑๗>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <วงฺคีโส นาม นาเมน เหสฺสติ สตฺถุ สาวโกฯ>
    text <๑๑๘>
      text <ตํ สุตฺวา มุทิโต หุตฺวา ยาวชีวํ ตทา ชินํ>
      text <ปจฺจเยหิ อุปฏฺฐาสิํ เมตฺตจิตฺโต ตถาคตํฯ>
    text <๑๑๙>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตุสิตํ อคมาสหํฯ>
    text <๑๒๐>
      text <ปจฺฉิเม จ ภเว ทานิ ชาโต วิปฺปกุเล อหํ>
      text <ปจฺจาชาโต ยทา อาสิํ ชาติยา สตฺตวสฺสิโกฯ>
    text <๑๒๑>
      text <สพฺพเวทวิทู ชาโต วาทสตฺถวิสารโท>
      text <วาทิสฺสโร จิตฺตกถี ปรวาทปฺปมทฺทโนฯ>
    text <๑๒๒>
      text <วงฺเค ชาโตติ วงฺคีโส วจเน อิสฺสโรติ วา>
      text <วงฺคีโส อิติ เม นามํ อภวี โลกสมฺมตํฯ>
    text <๑๒๓>
      text <ยทาหํ วิญฺญุตํ ปตฺโต ฐิโต ปฐมโยพฺพเน>
      text <ตทา ราชคเห รมฺเม สาริปุตฺตมหทฺทสํ ฯ>
    stand <ปญฺจวีสติมํ ภาณวารํฯ>
    text <๑๒๔>
      text <ปิณฺฑาย วิจรนฺตํ ตํ ปตฺตปาณิํ สุสํวุตํ>
      text <อโลลกฺขิํ มิตภาณิํ ยุคมตฺตํ นิทกฺขิตํ ฯ>
    text <๑๒๕>
      text <ตํ ทิสฺวา วิมฺหิโต หุตฺวา อโวจํ มมนุจฺฉวํ>
      text <กณิการํว นิจิตํ จิตฺตํ คาถาปทํ อหํฯ>
    text <๑๒๖>
      text <อาจิกฺขิ โส เม สตฺถารํ สมฺพุทฺธํ โลกนายกํ>
      text <ตทา โส ปณฺฑิโต วีโร อุตฺตริํ สมโวจ เมฯ>
    text <๑๒๗>
      text <วิราคสํหิตํ วากฺยํ กตฺวา ทุทฺทสมุตฺตมํ>
      text <วิจิตฺตปฏิภาเนหิ โตสิโต เตน ตาทินาฯ>
    text <๑๒๘>
      text <นิปจฺจ สิรสา ปาเท ปพฺพาเชหีติ มํ พฺรวิ>
      text <ตโต มํ ส มหาปญฺโญ พุทฺธเสฏฺฐมุปานยิฯ>
    text <๑๒๙>
      text <นิปจฺจ สิรสา ปาเท นิสีทิํ สตฺถุ สนฺติเก>
      text <มมาห วทตํ เสฏฺโฐ กจฺจิ วงฺคีส ชานาสิ ฯ>
    text <๑๓๐>
      text <กิญฺจิ สิปฺปนฺติ ตสฺสาหํ ชานามีติ จ อพฺรวิํ>
      text <มตสีสํ วนจฺฉุทฺธํ อปิ พารสวสฺสิกํ>
      text <ตว วิชฺชาวิเสเสน สเจ สกฺโกสิ วาจย ฯ>
    text <๑๓๑>
      text <อาโมติ เม ปฏิญฺญาเต ตีณิ สีสานิ ทสฺสยิ>
      text <นิรยนรเทเวสุ อุปปนฺเน อวาจยิํฯ>
    text <๑๓๒>
      text <ตทา ขีณาสวสฺเสว สีสํ ทสฺเสสิ นายโก>
      text <ตโตหํ วิหตารพฺโภ ปพฺพชฺชํ สมยาจิสํฯ>
    text <๑๓๓>
      text <ปพฺพชิตฺวาน สุคตํ สนฺถวามิ ตหิํ ตหิํ>
      text <ตโต มํ กพฺพวิตฺโตสิ อุชฺฌายนฺติห ภิกฺขโวฯ>
    text <๑๓๔>
      text <ตโต วีมํสนตฺถํ เม อาห พุทฺโธ วินายโก>
      text <ตกฺกิกา ปนิมา คาถา ฐานโส ปฏิภนฺติ ตํฯ>
    text <๑๓๕>
      text <น กพฺพวิตฺโตหํ วีร ฐานโส ปฏิภนฺติ มํ>
      text <เตน หิ ทานิ วงฺคีส ฐานโส สนฺถวาหิ มํฯ>
    text <๑๓๖>
      text <ตทาหํ สนฺถวิํ วีรํ คาถาหิ อิสิสตฺตมํ>
      text <ฐานโส เม ตทา ตุฏฺโฐ ชิโน อคฺเค ฐเปสิ มํฯ>
    text <๑๓๗>
      text <ปฏิภาเนน จิตฺเตน อญฺเญสมติมญฺญหํ>
      text <เปสเล เตน สํวิคฺโค อรหตฺตมปาปุณิํฯ>
    text <๑๓๘>
      text <ปฏิภานวตํ อคฺโค อญฺโญ โกจิ น วิชฺชติ>
      text <ยถายํ ภิกฺขุ วงฺคีโส เอวํ ธาเรถ ภิกฺขโวฯ>
    text <๑๓๙>
      text <สตสหสฺเส กตํ กมฺมํ ผลํ ทสฺเสสิ เม อิธ>
      text <สุมุตฺโต สรเวโคว กิเลเส ฌาปยิํ มมฯ>
    text <๑๔๐>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๑๔๑>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๔๒>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา วงฺคีโส เถโร อิมา คาถาโย>
    text <อภาสิตฺถาติฯ>
    stand <วงฺคีสตฺเถรสฺสาปทานํ จตุตฺถํฯ>
  text <๕ นนฺทกตฺเถรอปทานํ>
    text <๑๔๓>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๑๔๔>
      text <หิตาย สพฺพสตฺตานํ สุขาย วทตํ วโร>
      text <อตฺถาย ปุริสาชญฺโญ ปฏิปนฺโน สเทวเกฯ>
    text <๑๔๕>
      text <ยสคฺคปตฺโต สิริมา กิตฺติวณฺณภโต ชิโน>
      text <ปูชิโต สพฺพโลกสฺส ทิสา สพฺพาสุ วิสฺสุโตฯ>
    text <๑๔๖>
      text <อุตฺติณฺณวิจิกิจฺโฉ โส วีติวตฺตกถํกโถ>
      text <ปริปุณฺณมนสงฺกปฺโป ปตฺโต สมฺโพธิมุตฺตมํฯ>
    text <๑๔๗>
      text <อนุปฺปนฺนสฺส มคฺคสฺส อุปฺปาเทตา นรุตฺตโม>
      text <อนกฺขาตญฺจ อกฺขาสิ อสญฺชาตญฺจ สญฺชนีฯ>
    text <๑๔๘>
      text <มคฺคญฺญู มคฺควิทู จ มคฺคกฺขายี นราสโภ>
      text <มคฺคสฺส กุสโล สตฺถา สารถีนํ วรุตฺตโม ฯ>
    text <๑๔๙>
      text <ตทา มหาการุณิโก ธมฺมํ เทเสสิ นายโก>
      text <นิมุคฺเค กามปงฺกมฺหิ สมุทฺธรติ ปาณิเนฯ>
    text <๑๕๐>
      text <ภิกฺขุนีนํ โอวทเน สาวกํ เสฏฺฐสมฺมตํ>
      text <วณฺณยํ เอตทคฺคมฺหิ ปญฺญเปสิ มหามุนิฯ>
    text <๑๕๑>
      text <ตํ สุตฺวาหํ ปมุทิโต นิมนฺเตตฺวา ตถาคตํ>
      text <โภชยิตฺวา สสงฺฆํ ตํ ปตฺถยิํ ฐานมุตฺตมํฯ>
    text <๑๕๒>
      text <ตทา ปมุทิโต นาโถ มํ อโวจ มหาอิสิ>
      text <สุขี ภวสฺสุ ทีฆาวุ ลจฺฉเส ตํ มโนรถํฯ>
    text <๑๕๓>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๑๕๔>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <นนฺทโก นาม นาเมน เหสฺสติ สตฺถุ สาวโกฯ>
    text <๑๕๕>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสูปโค อหํฯ>
    text <๑๕๖>
      text <ปจฺฉิเม จ ภเว ทานิ ชาโต เสฏฺฐิกุเล อหํ>
      text <สาวตฺถิยํ ปุเร วเร อิทฺเธ ผีเต มหทฺธเนฯ>
    text <๑๕๗>
      text <ปุรปฺปเวเส สุคตํ ทิสฺวา วิมฺหิตมานโส>
      text <เชตารามปฏิคฺคาเห ปพฺพชิํ อนคาริยํฯ>
    text <๑๕๘>
      text <นจิเรเนว กาเลน อรหตฺตมปาปุณิํ>
      text <ตโตหํ ติณฺณสํสาโร สาสิโต สพฺพทสฺสินาฯ>
    text <๑๕๙>
      text <ภิกฺขุนีนํ ธมฺมกถํ ปฏิปุจฺฉากริํ อหํ>
      text <สาสิตา ตา มยา สพฺพา อภวิํสุ อนาสวาฯ>
    text <๑๖๐>
      text <สตานิ ปญฺจนูนานิ ตทา ตุฏฺโฐ มหาหิโต>
      text <ภิกฺขุนีนํ โอวทตํ อคฺคฏฺฐาเน ฐเปสิ มํฯ>
    text <๑๖๑>
      text <สตสหสฺเส กตํ กมฺมํ ผลํ ทสฺเสสิ เม อิธ>
      text <สุมุตฺโต สรเวโคว กิเลเส ฌาปยิํ มมฯ>
    text <๑๖๒>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๑๖๓>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๖๔>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา นนฺทโก เถโร อิมา คาถาโย>
    text <อภาสิตฺถาติฯ>
    stand <นนฺทกตฺเถรสฺสาปทานํ ปญฺจมํฯ>
  text <๖ กาฬุทายิตฺเถรอปทานํ>
    text <๑๖๕>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๑๖๖>
      text <นายกานํ วโร สตฺถา คุณาคุณวิทู ชิโน>
      text <กตญฺญู กตเวที จ ติตฺเถ โยเชติ ปาณิเน ฯ>
    text <๑๖๗>
      text <สพฺพญฺญุเตน ญาเณน ตุลยิตฺวา ทยาสโย>
      text <เทเสติ ปวรํ ธมฺมํ อนนฺตคุณสญฺจโยฯ>
    text <๑๖๘>
      text <ส กทาจิ มหาวีโร อนนฺตชินสํสริ>
      text <เทเสติ มธุรํ ธมฺมํ จตุสจฺจูปสญฺหิตํฯ>
    text <๑๖๙>
      text <สุตฺวาน ตํ ธมฺมวรํ อาทิมชฺฌนฺตโสภณํ>
      text <ปาณสตสหสฺสานํ ธมฺมาภิสมโย อหุฯ>
    text <๑๗๐>
      text <นินฺนาทิตา ตทา ภูมิ คชฺชิํสุ จ ปโยธรา>
      text <สาธุการํ ปวตฺติํสุ เทวพฺรหฺมนราสุราฯ>
    text <๑๗๑>
      text <อโห การุณิโก สตฺถา อโห สทฺธมฺมเทสนา>
      text <อโห ภวสมุทฺทมฺหิ นิมุคฺเค อุทฺธรี ชิโนฯ>
    text <๑๗๒>
      text <เอวํ ปเวทชาเตสุ สนรามรพฺรหฺมสุ>
      text <กุลปฺปสาทกานคฺคํ สาวกํ วณฺณยี ชิโนฯ>
    text <๑๗๓>
      text <ตทาหํ หํสวติยํ ชาโตมจฺจกุเล อหุํ>
      text <ปาสาทิโก ทสฺสนิโย ปหูตธนธญฺญวาฯ>
    text <๑๗๔>
      text <หํสารามมุเปจฺจาหํ วนฺทิตฺวา ตํ ตถาคตํ>
      text <สุณิตฺวา มธุรํ ธมฺมํ การํ กตฺวา จ ตาทิโนฯ>
    text <๑๗๕>
      text <นิปจฺจ ปาทมูเลหํ อิมํ วจนมพฺรวิํ>
      text <กุลปฺปสาทกานคฺโค โย ตยา สนฺถุโต มุเนฯ>
    text <๑๗๖>
      text <ตาทิโส โหมหํ วีร พุทฺธเสฏฺฐสฺส สาสเน>
      text <ตทา มหาการุณิโก สิญฺจนฺโต วา มเตน มํฯ>
    text <๑๗๗>
      text <อาห มํ ปุตฺต อุตฺติฏฺฐ ลจฺฉเส ตํ มโนรถํ>
      text <กถํ นาม ชิเน การํ กตฺวาน วิผโล สิยาฯ>
    text <๑๗๘>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๑๗๙>
      text <ตสฺส ธมฺเมสุ ทายาโท โอรโส ธมฺมนิมฺมิโต>
      text <อุทายิ นาม นาเมน เหสฺสติ สตฺถุ สาวโกฯ>
    text <๑๘๐>
      text <ตํ สุตฺวา มุทิโต หุตฺวา ยาวชีวํ ตทา ชินํ>
      text <เมตฺตจิตฺโต ปริจริํ ปจฺจเยหิ วินายกํฯ>
    text <๑๘๑>
      text <เตน กมฺมวิปาเกน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๑๘๒>
      text <ปจฺฉิเม จ ภเว ทานิ รมฺเม กปิลวตฺถเว>
      text <ชาโต มหามจฺจกุเล สุทฺโธทนมหีปเต ฯ>
    text <๑๘๓>
      text <ตทา อชายิ สิทฺธตฺโถ รมฺเม ลุมฺพินิกานเน>
      text <หิตาย สพฺพโลกสฺส สุขาย จ นราสโภฯ>
    text <๑๘๔>
      text <ตทเหว อหํ ชาโต สห เตเนว วฑฺฒิโต>
      text <ปิโย สหาโย ทยิโต วิยตฺโต นีติโกวิโทฯ>
    text <๑๘๕>
      text <เอกูนติํโส วยสา นิกฺขมิตฺวา อคารโต>
      text <ฉพฺพสฺสํ วีตินาเมตฺวา อาสิ พุทฺโธ วินายโกฯ>
    text <๑๘๖>
      text <เชตฺวา สเสนกํ มารํ เขปยิตฺวาน อาสเว>
      text <ภวณฺณวํ ตริตฺวาน พุทฺโธ อาสิ สเทวเกฯ>
    text <๑๘๗>
      text <อิสิวฺหยํ คมิตฺวาน วิเนตฺวา ปญฺจวคฺคิเย>
      text <ตโต วิเนสิ ภควา คนฺตฺวา คนฺตฺวา ตหิํ ตหิํฯ>
    text <๑๘๘>
      text <เวเนยฺเย วินยนฺโต โส สงฺคณฺหนฺโต สเทวกํ>
      text <อุเปจฺจ มคเธ คิริํ วิหริตฺถ ตทา ชิโนฯ>
    text <๑๘๙>
      text <ตทา สุทฺโธทเนนาหํ ภูมิปาเลน เปสิโต>
      text <คนฺตฺวา ทิสฺวา ทสพลํ ปพฺพชิตฺวารหา อหุํฯ>
    text <๑๙๐>
      text <ตทา มเหสิํ ยาจิตฺวา ปาปยิํ กปิลวฺหยํ>
      text <ตโต ปุราหํ คนฺตฺวาน ปสาเทสิํ มหากุลํฯ>
    text <๑๙๑>
      text <ชิโน ตสฺมิํ คุเณ ตุฏฺโฐ มํ มหาปริสาย โส>
      text <กุลปฺปสาทกานคฺคํ ปญฺญาเปสิ วินายโกฯ>
    text <๑๙๒>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๑๙๓>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๑๙๔>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา กาฬุทายิเถโร อิมา คาถาโย>
    text <อภาสิตฺถาติฯ>
    stand <กาฬุทายิตฺเถรสฺสาปทานํ ฉฏฺฐํฯ>
  text <๗ อภยตฺเถรอปทานํ>
    text <๑๙๕>
      text <ปทุมุตฺตโร นาม ชิโน สพฺพธมฺเมสุ จกฺขุมา>
      text <อิโต สตสหสฺสมฺหิ กปฺเป อุปฺปชฺชิ นายโกฯ>
    text <๑๙๖>
      text <สรณคมเน กิญฺจิ นิเวเสสิ ตถาคโต>
      text <กิญฺจิ สีเล นิเวเสสิ ทสกมฺมปถุตฺตเมฯ>
    text <๑๙๗>
      text <เทติ กสฺสจิ โส วีโร สามญฺญผลมุตฺตมํ>
      text <สมาปตฺตี ตถา อฏฺฐ ติสฺโส วิชฺชา ปวจฺฉติฯ>
    text <๑๙๘>
      text <ฉฬภิญฺญาสุ โยเชสิ กิญฺจิ สตฺตํ นรุตฺตโม>
      text <เทติ กสฺสจิ นาโถ โส จตสฺโส ปฏิสมฺภิทาฯ>
    text <๑๙๙>
      text <โพธเนยฺยํ ปชํ ทิสฺวา อสงฺเขยฺยมฺปิ โยชนํ>
      text <ขเณน อุปคนฺตฺวาน วิเนติ นรสารถิฯ>
    text <๒๐๐>
      text <ตทาหํ หํสวติยํ อโหสิํ พฺราหฺมณตฺรโช>
      text <ปารคู สพฺพเวทานํ เวยฺยากรณสมฺมโตฯ>
    text <๒๐๑>
      text <นิรุตฺติยา จ กุสโล นิฆณฺฑุมฺหิ วิสารโท>
      text <ปทโก เกฏุภวิทู ฉนฺโทวิจิติโกวิโทฯ>
    text <๒๐๒>
      text <ชงฺฆาวิหารํ วิจรํ หํสารามมุเปจฺจหํ>
      text <อทฺทสํ วรทํ เสฏฺฐํ มหาชนปุรกฺขตํฯ>
    text <๒๐๓>
      text <เทเสนฺตํ วิรชํ ธมฺมํ ปจฺจนีกมตี อหํ>
      text <อุเปตฺวา ตสฺส กลฺยาณํ สุตฺวาน วิมลํ อหํ ฯ>
    text <๒๐๔>
      text <พฺยาหตํ ปุนรุตฺตํ วา อปตฺถํ วา นิรตฺถกํ>
      text <นาทฺทสํ ตสฺส มุนิโน ตโต ปพฺพชิโต อหํฯ>
    text <๒๐๕>
      text <นจิเรเนว กาเลน สพฺพสตฺตวิสารโท>
      text <นิปุโณ พุทฺธวจเน อโหสิํ คุณิสมฺมโตฯ>
    text <๒๐๖>
      text <ตทา จตสฺโส คาถาโย คนฺถยิตฺวา สุพฺยญฺชนา>
      text <สนฺถวิตฺวา ติโลกคฺคํ เทสยิสฺสํ ทิเน ทิเนฯ>
    text <๒๐๗>
      text <วิรตฺโตสิ มหาวีโร สํสาเร สภเย วสํ>
      text <กรุณาย น นิพฺพายิ ตโต การุณิโก มุนิฯ>
    text <๒๐๘>
      text <ปุถุชฺชโน วโย สนฺโต น กิเลสวโส อหุ>
      text <สมฺปชาโน สติยุตฺโต ตสฺมา เอโส อจินฺติโยฯ>
    text <๒๐๙>
      text <ทุพฺพลานิ กิเลสานิ ยสฺสาสยคตานิ เม>
      text <ญาณคฺคิปริทฑฺฒานิ น ขียิํสุ ตมพฺภุตํฯ>
    text <๒๑๐>
      text <โย สพฺพโลกสฺส ครุ โลโก ยสฺส ตถา ครุ>
      text <ตถาปิ โลกาจริโย โลโก ตสฺสานุวตฺตโกฯ>
    text <๒๑๑>
      text <เอวมาทีหิ สมฺพุทฺธํ กิตฺตยํ ธมฺมเทสนํ>
      text <ยาวชีวํ กริตฺวาน คโต สคฺคํ ตโต จุโตฯ>
    text <๒๑๒>
      text <สตสหสฺสิโต กปฺเป ยํ พุทฺธมภิกิตฺตยิํ>
      text <ทุคฺคติํ นาภิชานามิ กิตฺตนาย อิทํ ผลํฯ>
    text <๒๑๓>
      text <เทวโลเก มหารชฺชํ ปาเทสิํ กญฺจนคฺฆิยํ>
      text <จกฺกวตฺตี มหารชฺชํ พหุโสนุภวิํ อหํฯ>
    text <๒๑๔>
      text <ทุเว ภเว ปชายามิ เทวตฺเต อถ มานุเส>
      text <อญฺญํ คติํ น ชานามิ กิตฺตนาย อิทํ ผลํฯ>
    text <๒๑๕>
      text <ทุเว กุเล ปชายามิ ขตฺติเย อถ พฺราหฺมเณ>
      text <นีเจ กุเล น ชายามิ กิตฺตนาย อิทํ ผลํฯ>
    text <๒๑๖>
      text <ปจฺฉิเม จ ภเว ทานิ คิริพฺพชปุรุตฺตเม>
      text <รญฺโญหํ พิมฺพิสารสฺส ปุตฺโต นาเมน จาภโยฯ>
    text <๒๑๗>
      text <ปาปมิตฺตวสํ คนฺตฺวา นิคณฺเฐน วิโมหิโต>
      text <เปสิโต นาฏปุตฺเตน พุทฺธเสฏฺฐมุเปจฺจหํฯ>
    text <๒๑๘>
      text <ปุจฺฉิตฺวา นิปุณํ ปญฺหํ สุตฺวา พฺยากรณุตฺตมํ>
      text <ปพฺพชิตฺวาน นจิรํ อรหตฺตมปาปุณิํฯ>
    text <๒๑๙>
      text <กิตฺตยิตฺวา ชินวรํ กิตฺติโต โหมิ สพฺพทา>
      text <สุคนฺธเทหวทโน อาสิํ สุขสมปฺปิโตฯ>
    text <๒๒๐>
      text <ติกฺขหาสลหุปญฺโญ มหาปญฺโญ ตเถวหํ>
      text <วิจิตฺตปฏิภาโน จ ตสฺส กมฺมสฺส วาหสาฯ>
    text <๒๒๑>
      text <อภิตฺถวิตฺวา ปทุมุตฺตราหํ ปสนฺนจิตฺโต อสมํ สยมฺภุํ>
      text <น คจฺฉิ กปฺปานิ อปายภูมิํ สตํ สหสฺสานิ พเลน ตสฺสฯ>
    text <๒๒๒>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๒๒๓>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๒๒๔>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา อภโย เถโร อิมา คาถาโย>
    text <อภาสิตฺถาติฯ>
    stand <อภยตฺเถรสฺสาปทานํ สตฺตมํฯ>
  text <๘ โลมสกงฺคิยตฺเถรอปทานํ>
    text <๒๒๕>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๒๒๖>
      text <ตทาหํ จนฺทโน เจว ปพฺพชิตฺวาน สาสเน>
      text <อาปาณโกฏิกํ ธมฺมํ ปูรยิตฺวาน สาสเนฯ>
    text <๒๒๗>
      text <ตโต จุตา สนฺตุสิตํ อุปปนฺนา อุโภ มยํ>
      text <ตตฺถ ทิพฺเพหิ นจฺเจหิ คีเตหิ วาทิเตหิ จฯ>
    text <๒๒๘>
      text <รูปาทิทสหงฺเคหิ อภิโภตฺวาน เสสเก>
      text <ยาวตายุํ วสิตฺวาน อนุโภตฺวา มหาสุขํฯ>
    text <๒๒๙>
      text <ตโต จวิตฺวา ติทสํ จนฺทโน อุปปชฺชถ>
      text <อหํ กปิลวตฺถุสฺมิํ อชายิํ สากิยตฺรโชฯ>
    text <๒๓๐>
      text <ยทา อุทายิตฺเถเรน อชฺฌิฏฺโฐ โลกนายโก>
      text <อนุกมฺปิย สกฺยานํ อุเปสิ กปิลวฺหยํฯ>
    text <๒๓๑>
      text <ตทาติมานิโน สกฺยา น พุทฺธสฺส คุณญฺญุโน>
      text <ปณมนฺติ น สมฺพุทฺธํ ชาติถทฺธา อนาทราฯ>
    text <๒๓๒>
      text <เตสํ สงฺกปฺปมญฺญาย อากาเส จงฺกมี ชิโน>
      text <ปชฺชุนฺโน วิย วสฺสิตฺถ ปชฺชลิตฺถ ยถา สิขีฯ>
    text <๒๓๓>
      text <ทสฺเสตฺวา รูปมตุลํ ปุน อนฺตรธายถ>
      text <เอโกปิ หุตฺวา พหุธา อโหสิ ปุนเรกโกฯ>
    text <๒๓๔>
      text <อนฺธการํ ปกาสญฺจ ทสฺสยิตฺวา อเนกธา>
      text <ปาฏิเหรํ กริตฺวาน วินยี ญาตเก มุนิฯ>
    text <๒๓๕>
      text <จาตุทฺทีโป มหาเมโฆ ตาวเทว ปวสฺสถ>
      text <ตทา หิ ชาตกํ พุทฺโธ เวสฺสนฺตรมเทสยิฯ>
    text <๒๓๖>
      text <ตทา เต ขตฺติยา สพฺเพ นิหนฺตฺวา ชาติชํ มทํ>
      text <อุเปสุํ สรณํ พุทฺธํ อาห สุทฺโธทโน ตทาฯ>
    text <๒๓๗>
      text <อิทํ ตติยํ ตว ภูริปญฺญ ปาทานิ วนฺทามิ สมนฺตจกฺขุ>
      text <ยทาภิชาโต ปถวี ปกมฺปยี ยทา จ ตํ นชฺชหิ ชมฺพุฉายาฯ>
    text <๒๓๘>
      text <ตทา พุทฺธานุภาวํ ตํ ทิสฺวา วิมฺหิตมานโส>
      text <ปพฺพชิตฺวาน ตตฺเถว นิวสิํ มาตุปูชโกฯ>
    text <๒๓๙>
      text <จนฺทโน เทวปุตฺโต มํ อุปคนฺตฺวานุปุจฺฉถ>
      text <ภทฺเทกรตฺตสฺส ตทา สงฺเขปวิตฺถารํ นยํฯ>
    text <๒๔๐>
      text <โจทิโตหํ ตทา เตน อุเปจฺจ นรนายกํ>
      text <ภทฺเทกรตฺตํ สุตฺวาน สํวิคฺโค วนมามโกฯ>
    text <๒๔๑>
      text <ตทา มาตรมปุจฺฉิํ วเน วจฺฉามิ เอกโก>
      text <สุขุมาโลติ เม มาตา วารยี ตํ ตทา วจํฯ>
    text <๒๔๒>
      text <กาสํ กุสํ โปฏกิลํ อุสีรํ มุญฺชปพฺพชํ>
      text <อุรสา ปนุทิสฺสามิ วิเวกมนุพฺรูหยํฯ>
    text <๒๔๓>
      text <ตทา วนํ ปวิฏฺโฐหํ สริตฺวา ชินสาสนํ>
      text <ภทฺเทกรตฺตโอวาทํ อรหตฺตมปาปุณิํฯ>
    text <๒๔๔>
      text <อตีตํ นานฺวาคเมยฺย นปฺปฏิกงฺเข อนาคตํ>
      text <ยทตีตํ ปหีนํ ตํ อปฺปตฺตญฺจ อนาคตํฯ>
    text <๒๔๕>
      text <ปจฺจุปฺปนฺนญฺจ โย ธมฺมํ ตตฺถ ตตฺถ วิปสฺสติ>
      text <อสํหีรํ อสํกุปฺปํ ตํ วิทฺวา มนุพฺรูหเยฯ>
    text <๒๔๖>
      text <อชฺเชว กิจฺจมาตปฺปํ โก ชญฺญา มรณํ สุเว>
      text <น หิ โน สงฺครํ เตน มหาเสเนน มจฺจุนาฯ>
    text <๒๔๗>
      text <เอวํวิหาริํ อาตาปิํ อโหรตฺตมตนฺทิตํ>
      text <ตํ เว ภทฺเทกรตฺโตติ สนฺโต อาจิกฺขเต มุนิฯ>
    text <๒๔๘>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๒๔๙>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๒๕๐>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา โลมสกงฺคิโย เถโร อิมา คาถาโย>
    text <อภาสิตฺถาติฯ>
    stand <โลมสกงฺคิยตฺเถรสฺสาปทานํ อฏฺฐมํฯ>
  text <๙ วนวจฺฉตฺเถรอปทานํ>
    text <๒๕๑>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๒๕๒>
      text <ตทาหํ ปพฺพชิตฺวาน ตสฺส พุทฺธสฺส สาสเน>
      text <ยาวชีวํ จริตฺวาน พฺรหฺมจารํ ตโต จุโตฯ>
    text <๒๕๓>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๒๕๔>
      text <ตโต จุโต อรญฺญมฺหิ กโปโต อาสหํ ตหิํ>
      text <วสเต คุณสมฺปนฺโน ภิกฺขุ ฌานรโต สทาฯ>
    text <๒๕๕>
      text <เมตฺตจิตฺโต การุณิโก สทา ปมุทิตานโน>
      text <อุเปกฺขโก มหาวีโร อปฺปมญฺญาสุ โกวิโทฯ>
    text <๒๕๖>
      text <วินีวรณสงฺกปฺเป สพฺพสตฺตหิตาสเย>
      text <วิสฏฺโฐ นจิเรนาสิํ ตสฺมิํ สุคตสาวเกฯ>
    text <๒๕๗>
      text <อุเปจฺจ ปาทมูลมฺหิ นิสินฺนสฺส ตทาสฺสเม>
      text <กทาจิ สามิสํ เทติ ธมฺมํ เทเสสิ เจกทาฯ>
    text <๒๕๘>
      text <ตทา วิปุลเปเมน อุปาสิตฺวา ชินตฺรชํ>
      text <ตโต จุโต คโต สคฺคํ ปวาโส สฆรํ ยถาฯ>
    text <๒๕๙>
      text <สคฺคา จุโต มนุสฺเสสุ นิพฺพตฺโต ปุญฺญกมฺมุนา>
      text <อคารํ ฉฑฺฑยิตฺวาน ปพฺพชิํ พหุโส อหํฯ>
    text <๒๖๐>
      text <สมโณ ตาปโส วิปฺโป ปริพฺพโช ตเถวหํ>
      text <หุตฺวา วสิํ อรญฺญมฺหิ อเนกสตโส อหํฯ>
    text <๒๖๑>
      text <ปจฺฉิเม จ ภเว ทานิ รมฺเม กปิลวตฺถเว>
      text <วจฺฉโคตฺโต ทิโช ตสฺส ชายาย อหโมกฺกมิํฯ>
    text <๒๖๒>
      text <มาตุ เม โทหโฬ อาสิ ติโรกุจฺฉิคตสฺส เม>
      text <ชายมานสมีปมฺหิ วนวาสาย นิจฺฉโยฯ>
    text <๒๖๓>
      text <ตโต เม อชนี มาตา รมณีเย วนนฺตเร>
      text <คพฺภโต นิกฺขมนฺตํ มํ กาสาเยน ปฏิคฺคหุํฯ>
    text <๒๖๔>
      text <ตโต กุมาโร สิทฺธตฺโถ ชาโต สกฺยกุลทฺธโช>
      text <ตสฺส มิตฺโต ปิโย อาสิํ สํวิสฏฺโฐ สุมานิโยฯ>
    text <๒๖๕>
      text <สตฺตสาเรภินิกฺขนฺเต โอหาย วิปุลํ ยสํ>
      text <อหมฺปิ ปพฺพชิตฺวาน หิมวนฺตมุปาคมิํฯ>
    text <๒๖๖>
      text <วนาลยํ ภาวนียํ กสฺสปํ ธุตวาทิกํ>
      text <ทิสฺวา สุตฺวา ชินุปฺปาทํ อุเปสิํ นรสารถิํฯ>
    text <๒๖๗>
      text <โส เม ธมฺมมเทเสสิ สพฺพตฺถํ สมฺปกาสยํ>
      text <ตโตหํ ปพฺพชิตฺวาน วนเมว ปุนาคมํ ฯ>
    text <๒๖๘>
      text <ตตฺถาปฺปมตฺโต วิหรํ ฉฬภิญฺญา อผสฺสยิํ>
      text <อโห สุลทฺธลาโภมฺหิ สุมิตฺเตนานุกมฺปิโตฯ>
    text <๒๖๙>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๒๗๐>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๒๗๑>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
    stand <อิตฺถํ สุทํ อายสฺมา วนวจฺโฉ เถโร อิมา คาถาโย>
    text <อภาสิตฺถาติฯ>
    stand <วนวจฺฉตฺเถรสฺสาปทานํ นวมํฯ>
  text <๑๐ จูฬสุคนฺธตฺเถรอปทานํ>
    text <๒๗๒>
      text <อิมมฺหิ ภทฺทเก กปฺเป พฺรหฺมพนฺธุ มหายโส>
      text <กสฺสโป นาม โคตฺเตน อุปฺปชฺชิ วทตํ วโรฯ>
    text <๒๗๓>
      text <อนุพฺยญฺชนสมฺปนฺโน พาตฺติํสวรลกฺขโณ>
      text <พฺยามปฺปภาปริวุโต รํสิชาลสโมตฺถโฏฯ>
    text <๒๗๔>
      text <อสฺสาเสตา ยถา จนฺโท สูริโยว ปภงฺกโร>
      text <นิพฺพาเปตา ยถา เมโฆ สาคโรว คุณากโรฯ>
    text <๒๗๕>
      text <ธรณีริว สีเลน หิมวาว สมาธินา>
      text <อากาโส วิย ปญฺญาย อสงฺโค อนิโล ยถาฯ>
    text <๒๗๖>
      text <ตทาหํ พาราณสิยํ อุปปนฺโน มหากุเล>
      text <ปหูตธนธญฺญสฺมิํ นานารตนสญฺจเยฯ>
    text <๒๗๗>
      text <มหตา ปริวาเรน นิสินฺนํ โลกนายกํ>
      text <อุเปจฺจ ธมฺมมสฺโสสิํ อมตํว มโนหรํฯ>
    text <๒๗๘>
      text <ทฺวตฺติํสลกฺขณธโร สนกฺขตฺโตว จนฺทิมา>
      text <อนุพฺยญฺชนสมฺปนฺโน สาลราชาว ผุลฺลิโตฯ>
    text <๒๗๙>
      text <รํสิชาลปริกฺขิตฺโต ทิตฺโตว กนกาจโล>
      text <พฺยามปฺปภาปริวุโต สตรํสี ทิวากโรฯ>
    text <๒๘๐>
      text <โสณฺณานโน ชินวโร สมณีว สิลุจฺจโย>
      text <กรุณาปุณฺณหทโย คุเณน วิย สาคโรฯ>
    text <๒๘๑>
      text <โลกวิสฺสุตกิตฺติ จ สิเนรูว นคุตฺตโม>
      text <ยสสา วิตฺถโต วีโร อากาสสทิโส มุนิฯ>
    text <๒๘๒>
      text <อสงฺคจิตฺโต สพฺพตฺถ อนิโล วิย นายโก>
      text <ปติฏฺฐา สพฺพภูตานํ มหีว มุนิสตฺตโมฯ>
    text <๒๘๓>
      text <อนุปลิตฺโต โลเกน โตเยน ปทุมํ ยถา>
      text <กุวาทคจฺฉทหโน อคฺคิขนฺโธว โสภสิ ฯ>
    text <๒๘๔>
      text <อคโธ วิย สพฺพตฺถ กิเลสวิสนาสโก>
      text <คนฺธมาทนเสโลว คุณคนฺธวิภูสิโตฯ>
    text <๒๘๕>
      text <คุณานํ อากโร วีโร รตนานํว สาคโร>
      text <สินฺธูว วนราชีนํ กิเลสมลหารโกฯ>
    text <๒๘๖>
      text <วิชยีว มหาโยโธ มารเสนาวมทฺทโน>
      text <จกฺกวตฺตีว โส ราชา โพชฺฌงฺครตนิสฺสโรฯ>
    text <๒๘๗>
      text <มหาภิสกฺกสงฺกาโส โทสพฺยาธิติกิจฺฉโก>
      text <สลฺลกตฺโต ยถา เวชฺโช ทิฏฺฐิคณฺฑวิผาลโกฯ>
    text <๒๘๘>
      text <โส ตทา โลกปชฺโชโต สนรามรสกฺกโต>
      text <ปริสาสุ นราทิจฺโจ ธมฺมํ เทสยเต ชิโนฯ>
    text <๒๘๙>
      text <ทานํ ทตฺวา มหาโภโค สีเลน สุคตูปโค>
      text <ภาวนาย จ นิพฺพาติ อิจฺเจวมนุสาสถฯ>
    text <๒๙๐>
      text <เทสนํ ตํ มหสฺสาทํ อาทิมชฺฌนฺตโสภณํ>
      text <สุณนฺติ ปริสา สพฺพา อมตํว มหารสํฯ>
    text <๒๙๑>
      text <สุตฺวา สุมธุรํ ธมฺมํ ปสนฺโน ชินสาสเน>
      text <สุคตํ สรณํ คนฺตฺวา ยาวชีวํ นมสฺสหํฯ>
    text <๒๙๒>
      text <มุนิโน คนฺธกุฏิยา โอปุญฺเชสิํ ตทา มหิํ>
      text <จตุชฺชาเตน คนฺเธน มาเส อฏฺฐ ทิเนสฺวหํฯ>
    text <๒๙๓>
      text <ปณิธาย สุคนฺธตฺตํ สรีรวิสฺสคนฺธิโน>
      text <ตทา ชิโน วิยากาสิ สุคนฺธตนุลาภิตํฯ>
    text <๒๙๔>
      text <โย ยํ คนฺธกุฏิภูมิํ คนฺเธโนปุญฺชเต สกิํ>
      text <เตน กมฺมวิปาเกน อุปปนฺโน ตหิํ ตหิํฯ>
    text <๒๙๕>
      text <สุคนฺธเทโห สพฺพตฺถ ภวิสฺสติ อยํ นโร>
      text <คุณคนฺธยุตฺโต หุตฺวา นิพฺพายิสฺสตินาสโวฯ>
    text <๒๙๖>
      text <เตน กมฺเมน สุกเตน เจตนาปณิธีหิ จ>
      text <ชหิตฺวา มานุสํ เทหํ ตาวติํสมคจฺฉหํฯ>
    text <๒๙๗>
      text <ปจฺฉิเม จ ภเว ทานิ ชาโต วิปฺปกุเล อหํ>
      text <คพฺภํ เม วสโต มาตา เทเหนาสิ สุคนฺธิตาฯ>
    text <๒๙๘>
      text <ยทา จ มาตุกุจฺฉิมฺหา นิกฺขมามิ ตทา ปุรี>
      text <สาวตฺถิสพฺพคนฺเธหิ วาสิตา วิย วายถฯ>
    text <๒๙๙>
      text <ปุปฺผวสฺสญฺจ สุรภิ ทิพฺพคนฺธํ มโนรมํ>
      text <ธูปานิ จ มหคฺฆานิ อุปวายิํสุ ตาวเทฯ>
    text <๓๐๐>
      text <เทวา จ สพฺพคนฺเธหิ ธูปปุปฺเผหิ ตํ ฆรํ>
      text <วาสยิํสุ สุคนฺเธน ยสฺมิํ ชาโต อหํ ฆเรฯ>
    text <๓๐๑>
      text <ยทา จ ตรุโณ ภทฺโท ปฐเม โยพฺพเน ฐิโต>
      text <ตทา เสลํ สปริสํ วิเนตฺวา นรสารถิฯ>
    text <๓๐๒>
      text <เตหิ สพฺเพหิ ปริวุโต สาวตฺถิปุรมาคโต>
      text <ตทา พุทฺธานุภาวํ ตํ ทิสฺวา ปพฺพชิโต อหํฯ>
    text <๓๐๓>
      text <สีลํ สมาธิปญฺญญฺจ วิมุตฺติญฺจ อนุตฺตรํ>
      text <ภาเวตฺวา จตุโร ธมฺเม ปาปุณิํ อาสวกฺขยํฯ>
    text <๓๐๔>
      text <ยทา ปพฺพชิโต จาหํ ยทา จ อรหา อหุํ>
      text <นิพฺพายิสฺสํ ยทา จาหํ คนฺธวสฺโส ตทา อหุฯ>
    text <๓๐๕>
      text <สรีรคนฺโธ จ สทาติเสติ เม มหารหํ จนฺทนจมฺปกุปฺปลํ>
      text <ตเถว คนฺเธ อิตเร จ สพฺพโส ปสยฺห วายามิ ตโต ตหิํ ตหิํฯ>
    text <๓๐๖>
      text <กิเลสา ฌาปิตา มยฺหํ…เป … วิหรามิ อนาสโวฯ>
    text <๓๐๗>
      text <สฺวาคตํ วต เม อาสิ…เป … กตํ พุทฺธสฺส สาสนํฯ>
    text <๓๐๘>
      text <ปฏิสมฺภิทา จตสฺโส…เป … กตํ พุทฺธสฺส สาสนํฯ>
      text <อิตฺถํ สุทํ อายสฺมา จูฬสุคนฺโธ เถโร อิมา คาถาโย อภาสิตฺถาติ>
      text <ภทฺทิโย เรวโต เถโร มหาลาภี จ สีวลี>
      text <วงฺคีโส นนฺทโก เจว กาฬุทายี ตถาภโยฯ>
      text <โลมโส วนวจฺโฉ จ สุคนฺโธ เจว ทสโม>
      text <ตีณิ คาถาสตา ตตฺถ โสฬสา จ ตทุตฺตริฯ>
      text <กณิการวฺหโย วคฺโค ผลโท ติณทายโก>
      text <กจฺจาโน ภทฺทิโย วคฺโค คาถาโย คณิตา จิมาฯ>
      text <นวคาถาสตานีห จตุราสีติเยว จ>
      text <สปญฺญาสํ ปญฺจสตํ อปทานา ปกาสิตาฯ>
      text <สห อุทานคาถาหิ ฉสหสฺสานิ โหนฺติมา>
      text <ทฺเวสตานิ จ คาถานํ อฏฺฐารส ตทุตฺตริฯ>
    stand <จูฬสุคนฺธตฺเถรสฺสาปทานํ ทสมํฯ>
    stand <ภทฺทิยวคฺโค ปญฺจปญฺญาสโมฯ>
    text <ตสฺสุทฺทานํ>
    text <อถ วคฺคุทฺทานํ>
