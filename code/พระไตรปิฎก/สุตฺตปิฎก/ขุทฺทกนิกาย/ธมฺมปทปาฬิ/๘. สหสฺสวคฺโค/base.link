text <๘ สหสฺสวคฺโค>
  text <๑๐๐>
    text <สหสฺสมปิ เจ วาจา อนตฺถปทสํหิตา>
    text <เอกํ อตฺถปทํ เสยฺโย ยํ สุตฺวา อุปสมฺมติฯ>
  text <๑๐๑>
    text <สหสฺสมปิ เจ คาถา อนตฺถปทสํหิตา>
    text <เอกํ คาถาปทํ เสยฺโย ยํ สุตฺวา อุปสมฺมติฯ>
  text <๑๐๒>
    text <โย จ คาถา สตํ ภาเส อนตฺถปทสํหิตา>
    text <เอกํ ธมฺมปทํ เสยฺโย ยํ สุตฺวา อุปสมฺมติฯ>
  text <๑๐๓>
    text <โย สหสฺสํ สหสฺเสน สงฺคาเม มานุเส ชิเน>
    text <เอกญฺจ เชยฺยมตฺตานํ ส เว สงฺคามชุตฺตโมฯ>
  text <๑๐๔>
    text <อตฺตา หเว ชิตํ เสยฺโย ยา จายํ อิตรา ปชา>
    text <อตฺตทนฺตสฺส โปสสฺส นิจฺจํ สญฺญตจาริโนฯ>
  text <๑๐๕>
    text <เนว เทโว น คนฺธพฺโพ น มาโร สห พฺรหฺมุนา>
    text <ชิตํ อปชิตํ กยิรา ตถารูปสฺส ชนฺตุโนฯ>
  text <๑๐๖>
    text <มาเส มาเส สหสฺเสน โย ยเชถ สตํ สมํ>
    text <เอกญฺจ ภาวิตตฺตานํ มุหุตฺตมปิ ปูชเย>
    text <สาเยว ปูชนา เสยฺโย ยญฺเจ วสฺสสตํ หุตํฯ>
  text <๑๐๗>
    text <โย จ วสฺสสตํ ชนฺตุ อคฺคิํ ปริจเร วเน>
    text <เอกญฺจ ภาวิตตฺตานํ มุหุตฺตมปิ ปูชเย>
    text <สาเยว ปูชนา เสยฺโย ยญฺเจ วสฺสสตํ หุตํฯ>
  text <๑๐๘>
    text <ยํ กิญฺจิ ยิฏฺฐํ ว หุตํ ว โลเก สํวจฺฉรํ ยเชถ ปุญฺญเปกฺโข>
    text <สพฺพมฺปิ ตํ น จตุภาคเมติ อภิวาทนา อุชฺชุคเตสุ เสยฺโยฯ>
  text <๑๐๙>
    text <อภิวาทนสีลิสฺส นิจฺจํ วุฑฺฒาปจายิโน>
    text <จตฺตาโร ธมฺมา วฑฺฒนฺติ อายุ วณฺโณ สุขํ พลํฯ>
  text <๑๑๐>
    text <โย จ วสฺสสตํ ชีเว ทุสฺสีโล อสมาหิโต>
    text <เอกาหํ ชีวิตํ เสยฺโย สีลวนฺตสฺส ฌายิโนฯ>
  text <๑๑๑>
    text <โย จ วสฺสสตํ ชีเว ทุปฺปญฺโญ อสมาหิโต>
    text <เอกาหํ ชีวิตํ เสยฺโย ปญฺญวนฺตสฺส ฌายิโนฯ>
  text <๑๑๒>
    text <โย จ วสฺสสตํ ชีเว กุสีโต หีนวีริโย>
    text <เอกาหํ ชีวิตํ เสยฺโย วีริยมารภโต ทฬฺหํฯ>
  text <๑๑๓>
    text <โย จ วสฺสสตํ ชีเว อปสฺสํ อุทยพฺพยํ>
    text <เอกาหํ ชีวิตํ เสยฺโย ปสฺสโต อุทยพฺพยํฯ>
  text <๑๑๔>
    text <โย จ วสฺสสตํ ชีเว อปสฺสํ อมตํ ปทํ>
    text <เอกาหํ ชีวิตํ เสยฺโย ปสฺสโต อมตํ ปทํฯ>
  text <๑๑๕>
    text <โย จ วสฺสสตํ ชีเว อปสฺสํ ธมฺมมุตฺตมํ>
    text <เอกาหํ ชีวิตํ เสยฺโย ปสฺสโต ธมฺมมุตฺตมํฯ>
  stand <สหสฺสวคฺโค อฏฺฐโม นิฏฺฐิโตฯ>
