text <๒๔ ตณฺหาวคฺโค>
  text <๓๓๔>
    text <มนุชสฺส ปมตฺตจาริโน ตณฺหา วฑฺฒติ มาลุวา วิย>
    text <โส ปฺลวตี หุรา หุรํ ผลมิจฺฉํว วนสฺมิ วานโรฯ>
  text <๓๓๕>
    text <ยํ เอสา สหเต ชมฺมี ตณฺหา โลเก วิสตฺติกา>
    text <โสกา ตสฺส ปวฑฺฒนฺติ อภิวฏฺฐํว พีรณํฯ>
  text <๓๓๖>
    text <โย เจตํ สหเต ชมฺมิํ ตณฺหํ โลเก ทุรจฺจยํ>
    text <โสกา ตมฺหา ปปตนฺติ อุทพินฺทุว โปกฺขราฯ>
  text <๓๓๗>
    text <ตํ โว วทามิ ภทฺทํ โว ยาวนฺเตตฺถ สมาคตา>
    text <ตณฺหาย มูลํ ขณถ อุสีรตฺโถว พีรณํ>
    text <มา โว นฬํว โสโตว มาโร ภญฺชิ ปุนปฺปุนํฯ>
  text <๓๓๘>
    text <ยถาปิ มูเล อนุปทฺทเว ทฬฺเห ฉินฺโนปิ รุกฺโข ปุนเรว รูหติ>
    text <เอวมฺปิ ตณฺหานุสเย อนูหเต นิพฺพตฺตตี ทุกฺขมิทํ ปุนปฺปุนํฯ>
  text <๓๓๙>
    text <ยสฺส ฉตฺติํสติ โสตา มนาปสวนา ภุสา>
    text <มาหา วหนฺติ ทุทฺทิฏฺฐิํ สงฺกปฺปา ราคนิสฺสิตาฯ>
  text <๓๔๐>
    text <สวนฺติ สพฺพธิ โสตา ลตา อุปฺปชฺช ติฏฺฐติ>
    text <ตญฺจ ทิสฺวา ลตํ ชาตํ มูลํ ปญฺญาย ฉินฺทถฯ>
  text <๓๔๑>
    text <สริตานิ สิเนหิตานิ จ โสมนสฺสานิ ภวนฺติ ชนฺตุโน>
    text <เต สาตสิตา สุเขสิโน เต เว ชาติชรูปคา นราฯ>
  text <๓๔๒>
    text <ตสิณาย ปุรกฺขตา ปชา ปริสปฺปนฺติ สโสว พนฺธิโต>
    text <สํโยชนสงฺคสตฺตกา ทุกฺขมุเปนฺติ ปุนปฺปุนํ จิรายฯ>
  text <๓๔๓>
    text <ตสิณาย ปุรกฺขตา ปชา ปริสปฺปนฺติ สโสว พนฺธิโต>
    text <ตสฺมา ตสิณํ วิโนทเย อากงฺขนฺต วิราคมตฺตโนฯ>
  text <๓๔๔>
    text <โย นิพฺพนโถ วนาธิมุตฺโต วนมุตฺโต วนเมว ธาวติ>
    text <ตํ ปุคฺคลเมถ ปสฺสถ มุตฺโต พนฺธนเมว ธาวติฯ>
  text <๓๔๕>
    text <น ตํ ทฬฺหํ พนฺธนมาหุ ธีรา ยทายสํ ทารุชปพฺพชญฺจ>
    text <สารตฺตรตฺตา มณิกุณฺฑเลสุ ปุตฺเตสุ ทาเรสุ จ ยา อเปกฺขาฯ>
  text <๓๔๖>
    text <เอตํ ทฬฺหํ พนฺธนมาหุ ธีรา โอหารินํ สิถิลํ ทุปฺปมุญฺจํ>
    text <เอตมฺปิ เฉตฺวาน ปริพฺพชนฺติ อนเปกฺขิโน กามสุขํ ปหายฯ>
  text <๓๔๗>
    text <เย ราครตฺตานุปตนฺติ โสตํ สยํกตํ มกฺกฏโกว ชาลํ>
    text <เอตมฺปิ เฉตฺวาน วชนฺติ ธีรา อนเปกฺขิโน สพฺพทุกฺขํ ปหายฯ>
  text <๓๔๘>
    text <มุญฺจ ปุเร มุญฺจ ปจฺฉโต มชฺเฌ มุญฺจ ภวสฺส ปารคู>
    text <สพฺพตฺถ วิมุตฺตมานโส น ปุนํ ชาติชรํ อุเปหิสิฯ>
  text <๓๔๙>
    text <วิตกฺกมถิตสฺส ชนฺตุโน ติพฺพราคสฺส สุภานุปสฺสิโน>
    text <ภิยฺโย ตณฺหา ปวฑฺฒติ เอส โข ทฬฺหํ กโรติ พนฺธนํฯ>
  text <๓๕๐>
    text <วิตกฺกูปสเม จ โย รโต อสุภํ ภาวยเต สทา สโต>
    text <เอส โข พฺยนฺติ กาหิติ เอส เฉจฺฉติ มารพนฺธนํฯ>
  text <๓๕๑>
    text <นิฏฺฐงฺคโต อสนฺตาสี วีตตณฺโห อนงฺคโณ>
    text <อจฺฉินฺทิ ภวสลฺลานิ อนฺติโมยํ สมุสฺสโยฯ>
  text <๓๕๒>
    text <วีตตณฺโห อนาทาโน นิรุตฺติปทโกวิโท>
    text <อกฺขรานํ สนฺนิปาตํ ชญฺญา ปุพฺพาปรานิ จ>
    text <ส เว อนฺติมสารีโร มหาปญฺโญ มหาปุริโสติ วุจฺจติฯ>
  text <๓๕๓>
    text <สพฺพาภิภู สพฺพวิทูหมสฺมิ สพฺเพสุ ธมฺเมสุ อนูปลิตฺโต>
    text <สพฺพญฺชโห ตณฺหกฺขเย วิมุตฺโต สยํ อภิญฺญาย กมุทฺทิเสยฺยํฯ>
  text <๓๕๔>
    text <สพฺพทานํ ธมฺมทานํ ชินาติ สพฺพรสํ ธมฺมรโส ชินาติ>
    text <สพฺพรติํ ธมฺมรติ ชินาติ ตณฺหกฺขโย สพฺพทุกฺขํ ชินาติฯ>
  text <๓๕๕>
    text <หนนฺติ โภคา ทุมฺเมธํ โน จ ปารคเวสิโน>
    text <โภคตณฺหาย ทุมฺเมโธ หนฺติ อญฺเญว อตฺตนํฯ>
  text <๓๕๖>
    text <ติณโทสานิ เขตฺตานิ ราคโทสา อยํ ปชา>
    text <ตสฺมา หิ วีตราเคสุ ทินฺนํ โหติ มหปฺผลํฯ>
  text <๓๕๗>
    text <ติณโทสานิ เขตฺตานิ โทสโทสา อยํ ปชา>
    text <ตสฺมา หิ วีตโทเสสุ ทินฺนํ โหติ มหปฺผลํฯ>
  text <๓๕๘>
    text <ติณโทสานิ เขตฺตานิ โมหโทสา อยํ ปชา>
    text <ตสฺมา หิ วีตโมเหสุ ทินฺนํ โหติ มหปฺผลํฯ>
  text <๓๕๙>
    text <ติณโทสานิ เขตฺตานิ อิจฺฉาโทสา อยํ ปชา>
    text <ตสฺมา หิ วิคติจฺเฉสุ ทินฺนํ โหติ มหปฺผลํฯ>
    text <ติณโทสานิ เขตฺตานิ ตณฺหาโทสา อยํ ปชา>
    text <ตสฺมา หิ วีตตณฺเหสุ ทินฺนํ โหติ มหปฺผลํฯ>
  stand <ตณฺหาวคฺโค จตุวีสติโม นิฏฺฐิโตฯ>
