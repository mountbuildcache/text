text <๒๓ นาควคฺโค>
  text <๓๒๐>
    text <อหํ นาโคว สงฺคาเม จาปโต ปติตํ สรํ>
    text <อติวากฺยํ ติติกฺขิสฺสํ ทุสฺสีโล หิ พหุชฺชโนฯ>
  text <๓๒๑>
    text <ทนฺตํ นยนฺติ สมิติํ ทนฺตํ ราชาภิรูหติ>
    text <ทนฺโต เสฏฺโฐ มนุสฺเสสุ โยติวากฺยํ ติติกฺขติฯ>
  text <๓๒๒>
    text <วรมสฺสตรา ทนฺตา อาชานียา จ สินฺธวา>
    text <กุญฺชรา จ มหานาคา อตฺตทนฺโต ตโต วรํฯ>
  text <๓๒๓>
    text <น หิ เอเตหิ ยาเนหิ คจฺเฉยฺย อคตํ ทิสํ>
    text <ยถาตฺตนา สุทนฺเตน ทนฺโต ทนฺเตน คจฺฉติฯ>
  text <๓๒๔>
    text <ธนปาโล นาม กุญฺชโร กฏุกเภทโน ทุนฺนิวารโย>
    text <พทฺโธ กพฬํ น ภุญฺชติ สุมรติ นาควนสฺส กุญฺชโรฯ>
  text <๓๒๕>
    text <มิทฺธี ยทา โหติ มหคฺฆโส จ นิทฺทายิตา สมฺปริวตฺตสายี>
    text <มหาวราโหว นิวาปปุฏฺโฐ ปุนปฺปุนํ คพฺภมุเปติ มนฺโทฯ>
  text <๓๒๖>
    text <อิทํ ปุเร จิตฺตมจาริ จาริกํ เยนิจฺฉกํ ยตฺถกามํ ยถาสุขํ>
    text <ตทชฺชหํ นิคฺคเหสฺสามิ โยนิโส หตฺถิปฺปภินฺนํ วิย องฺกุสคฺคโหฯ>
  text <๓๒๗>
    text <อปฺปมาทรตา โหถ สจิตฺตมนุรกฺขถ>
    text <ทุคฺคา อุทฺธรถตฺตานํ ปงฺเก สนฺโนว กุญฺชโรฯ>
  text <๓๒๘>
    text <สเจ ลเภถ นิปกํ สหายํ สทฺธิํ จรํ สาธุวิหาริธีรํ>
    text <อภิภุยฺย สพฺพานิ ปริสฺสยานิ จเรยฺย เตนตฺตมโน สตีมาฯ>
  text <๓๒๙>
    text <โน เจ ลเภถ นิปกํ สหายํ สทฺธิํ จรํ สาธุวิหาริธีรํ>
    text <ราชาว รฏฺฐํ วิชิตํ ปหาย เอโก จเร มาตงฺครญฺเญว นาโคฯ>
  text <๓๓๐>
    text <เอกสฺส จริตํ เสยฺโย นตฺถิ พาเล สหายตา>
    text <เอโก จเร น จ ปาปานิ กยิรา อปฺโปสฺสุกฺโก มาตงฺครญฺเญว นาโคฯ>
  text <๓๓๑>
    text <อตฺถมฺหิ ชาตมฺหิ สุขา สหายา ตุฏฺฐี สุขา ยา อิตรีตเรน>
    text <ปุญฺญํ สุขํ ชีวิตสงฺขยมฺหิ สพฺพสฺส ทุกฺขสฺส สุขํ ปหานํฯ>
  text <๓๓๒>
    text <สุขา มตฺเตยฺยตา โลเก อโถ เปตฺเตยฺยตา สุขา>
    text <สุขา สามญฺญตา โลเก อโถ พฺรหฺมญฺญตา สุขาฯ>
  text <๓๓๓>
    text <สุขํ ยาว ชรา สีลํ สุขา สทฺธา ปติฏฺฐิตา>
    text <สุโข ปญฺญาย ปฏิลาโภ ปาปานํ อกรณํ สุขํฯ>
  stand <นาควคฺโค เตวีสติโม นิฏฺฐิโตฯ>
