text <๑๙ ธมฺมฏฺฐวคฺโค>
  text <๒๕๖>
    text <น เตน โหติ ธมฺมฏฺโฐ เยนตฺถํ สาหสา นเย>
    text <โย จ อตฺถํ อนตฺถญฺจ อุโภ นิจฺเฉยฺย ปณฺฑิโตฯ>
  text <๒๕๗>
    text <อสาหเสน ธมฺเมน สเมน นยตี ปเร>
    text <ธมฺมสฺส คุตฺโต เมธาวี ธมฺมฏฺโฐติ ปวุจฺจติฯ>
  text <๒๕๘>
    text <น เตน ปณฺฑิโต โหติ ยาวตา พหุ ภาสติ>
    text <เขมี อเวรี อภโย ปณฺฑิโตติ ปวุจฺจติฯ>
  text <๒๕๙>
    text <น ตาวตา ธมฺมธโร ยาวตา พหุ ภาสติ>
    text <โย จ อปฺปมฺปิ สุตฺวาน ธมฺมํ กาเยน ปสฺสติ>
    text <ส เว ธมฺมธโร โหติ โย ธมฺมํ นปฺปมชฺชติฯ>
  text <๒๖๐>
    text <น เตน เถโร โส โหติ เยนสฺส ปลิตํ สิโร>
    text <ปริปกฺโก วโย ตสฺส โมฆชิณฺโณติ วุจฺจติฯ>
  text <๒๖๑>
    text <ยมฺหิ สจฺจญฺจ ธมฺโม จ อหิํสา สํยโม ทโม>
    text <ส เว วนฺตมโล ธีโร เถโร อิติ ปวุจฺจติฯ>
  text <๒๖๒>
    text <น วากฺกรณมตฺเตน วณฺณโปกฺขรตาย วา>
    text <สาธุรูโป นโร โหติ อิสฺสุกี มจฺฉรี สโฐฯ>
  text <๒๖๓>
    text <ยสฺส เจตํ สมุจฺฉินฺนํ มูลฆจฺจํ สมูหตํ>
    text <ส วนฺตโทโส เมธาวี สาธุรูโปติ วุจฺจติฯ>
  text <๒๖๔>
    text <น มุณฺฑเกน สมโณ อพฺพโต อลิกํ ภณํ>
    text <อิจฺฉาโลภสมาปนฺโน สมโณ กิํ ภวิสฺสติฯ>
  text <๒๖๕>
    text <โย จ สเมติ ปาปานิ อณุํ ถูลานิ สพฺพโส>
    text <สมิตตฺตา หิ ปาปานํ สมโณติ ปวุจฺจติฯ>
  text <๒๖๖>
    text <น เตน ภิกฺขุ โส โหติ ยาวตา ภิกฺขเต ปเร>
    text <วิสฺสํ ธมฺมํ สมาทาย ภิกฺขุ โหติ น ตาวตาฯ>
  text <๒๖๗>
    text <โยธ ปุญฺญญฺจ ปาปญฺจ พาเหตฺวา พฺรหฺมจริยวา>
    text <สงฺขาย โลเก จรติ ส เว ภิกฺขูติ วุจฺจติฯ>
  text <๒๖๘>
    text <น โมเนน มุนี โหติ มูฬฺหรูโป อวิทฺทสุ>
    text <โย จ ตุลํว ปคฺคยฺห วรมาทาย ปณฺฑิโตฯ>
  text <๒๖๙>
    text <ปาปานิ ปริวชฺเชติ ส มุนี เตน โส มุนิ>
    text <โย มุนาติ อุโภ โลเก มุนิ เตน ปวุจฺจติฯ>
  text <๒๗๐>
    text <น เตน อริโย โหติ เยน ปาณานิ หิํสติ>
    text <อหิํสา สพฺพปาณานํ อริโยติ ปวุจฺจติฯ>
  text <๒๗๑>
    text <น สีลพฺพตมตฺเตน พาหุสจฺเจน วา ปน>
    text <อถ วา สมาธิลาเภน วิวิตฺตสยเนน วาฯ>
  text <๒๗๒>
    text <ผุสามิ เนกฺขมฺมสุขํ อปุถุชฺชนเสวิตํ>
    text <ภิกฺขุ วิสฺสาสมาปาทิ อปฺปตฺโต อาสวกฺขยํฯ>
  stand <ธมฺมฏฺฐวคฺโค เอกูนวีสติโม นิฏฺฐิโตฯ>
