text <๑๔ พุทฺธวคฺโค>
  text <๑๗๙>
    text <ยสฺส ชิตํ นาวชียติ ชิตํ ยสฺส โน ยาติ โกจิ โลเก>
    text <ตํ พุทฺธมนนฺตโคจรํ อปทํ เกน ปเทน เนสฺสถฯ>
  text <๑๘๐>
    text <ยสฺส ชาลินี วิสตฺติกา ตณฺหา นตฺถิ กุหิญฺจิ เนตเว>
    text <ตํ พุทฺธมนนฺตโคจรํ อปทํ เกน ปเทน เนสฺสถฯ>
  text <๑๘๑>
    text <เย ฌานปสุตา ธีรา เนกฺขมฺมูปสเม รตา>
    text <เทวาปิ เตสํ ปิหยนฺติ สมฺพุทฺธานํ สตีมตํฯ>
  text <๑๘๒>
    text <กิจฺโฉ มนุสฺสปฏิลาโภ กิจฺฉํ มจฺจาน ชีวิตํ>
    text <กิจฺฉํ สทฺธมฺมสฺสวนํ กิจฺโฉ พุทฺธานมุปฺปาโทฯ>
  text <๑๘๓>
    text <สพฺพปาปสฺส อกรณํ กุสลสฺส อุปสมฺปทา>
    text <สจิตฺตปริโยทปนํ เอตํ พุทฺธาน สาสนํฯ>
  text <๑๘๔>
    text <ขนฺตี ปรมํ ตโป ติติกฺขา นิพฺพานํ ปรมํ วทนฺติ พุทฺธา>
    text <น หิ ปพฺพชิโต ปรูปฆาตี น สมโณ โหติ ปรํ วิเหฐยนฺโตฯ>
  text <๑๘๕>
    text <อนูปวาโท อนูปฆาโต ปาติโมกฺเข จ สํวโร>
    text <มตฺตญฺญุตา จ ภตฺตสฺมิํ ปนฺตญฺจ สยนาสนํ>
    text <อธิจิตฺเต จ อาโยโค เอตํ พุทฺธาน สาสนํฯ>
  text <๑๘๖>
    text <น กหาปณวสฺเสน ติตฺติ กาเมสุ วิชฺชติ>
    text <อปฺปสฺสาทา ทุขา กามา อิติ วิญฺญาย ปณฺฑิโตฯ>
  text <๑๘๗>
    text <อปิ ทิพฺเพสุ กาเมสุ รติํ โส นาธิคจฺฉติ>
    text <ตณฺหกฺขยรโต โหติ สมฺมาสมฺพุทฺธสาวโกฯ>
  text <๑๘๘>
    text <พหุํ เว สรณํ ยนฺติ ปพฺพตานิ วนานิ จ>
    text <อารามรุกฺขเจตฺยานิ มนุสฺสา ภยตชฺชิตาฯ>
  text <๑๘๙>
    text <เนตํ โข สรณํ เขมํ เนตํ สรณมุตฺตมํ>
    text <เนตํ สรณมาคมฺม สพฺพทุกฺขา ปมุจฺจติฯ>
  text <๑๙๐>
    text <โย จ พุทฺธญฺจ ธมฺมญฺจ สงฺฆญฺจ สรณํ คโต>
    text <จตฺตาริ อริยสจฺจานิ สมฺมปฺปญฺญาย ปสฺสติฯ>
  text <๑๙๑>
    text <ทุกฺขํ ทุกฺขสมุปฺปาทํ ทุกฺขสฺส จ อติกฺกมํ>
    text <อริยํ จฏฺฐงฺคิกํ มคฺคํ ทุกฺขูปสมคามินํฯ>
  text <๑๙๒>
    text <เอตํ โข สรณํ เขมํ เอตํ สรณมุตฺตมํ>
    text <เอตํ สรณมาคมฺม สพฺพทุกฺขา ปมุจฺจติฯ>
  text <๑๙๓>
    text <ทุลฺลโภ ปุริสาชญฺโญ น โส สพฺพตฺถ ชายติ>
    text <ยตฺถ โส ชายติ ธีโร ตํ กุลํ สุขเมธติฯ>
  text <๑๙๔>
    text <สุโข พุทฺธานมุปฺปาโท สุขา สทฺธมฺมเทสนา>
    text <สุขา สงฺฆสฺส สามคฺคี สมคฺคานํ ตโป สุโขฯ>
  text <๑๙๕>
    text <ปูชารเห ปูชยโต พุทฺเธ ยทิ ว สาวเก>
    text <ปปญฺจสมติกฺกนฺเต ติณฺณโสกปริทฺทเวฯ>
  text <๑๙๖>
    text <เต ตาทิเส ปูชยโต นิพฺพุเต อกุโตภเย>
    text <น สกฺกา ปุญฺญํ สงฺขาตุํ อิเมตฺตมปิ เกนจิฯ>
  stand <พุทฺธวคฺโค จุทฺทสโม นิฏฺฐิโตฯ>
