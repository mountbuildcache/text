text <๑๑ ชราวคฺโค>
  text <๑๔๖>
    text <โก นุ หาโส กิมานนฺโท นิจฺจํ ปชฺชลิเต สติ>
    text <อนฺธกาเรน โอนทฺธา ปทีปํ น คเวสถฯ>
  text <๑๔๗>
    text <ปสฺส จิตฺตกตํ พิมฺพํ อรุกายํ สมุสฺสิตํ>
    text <อาตุรํ พหุสงฺกปฺปํ ยสฺส นตฺถิ ธุวํ ฐิติฯ>
  text <๑๔๘>
    text <ปริชิณฺณมิทํ รูปํ โรคนีฬํ ปภงฺคุรํ>
    text <ภิชฺชติ ปูติสนฺเทโห มรณนฺตญฺหิ ชีวิตํฯ>
  text <๑๔๙>
    text <ยานิมานิ อปตฺถานิ อลาพูเนว สารเท>
    text <กาโปตกานิ อฏฺฐีนิ ตานิ ทิสฺวาน กา รติฯ>
  text <๑๕๐>
    text <อฏฺฐีนํ นครํ กตํ มํสโลหิตเลปนํ>
    text <ยตฺถ ชรา จ มจฺจุ จ มาโน มกฺโข จ โอหิโตฯ>
  text <๑๕๑>
    text <ชีรนฺติ เว ราชรถา สุจิตฺตา อโถ สรีรมฺปิ ชรํ อุเปติ>
    text <สตญฺจ ธมฺโม น ชรํ อุเปติ สนฺโต หเว สพฺภิ ปเวทยนฺติฯ>
  text <๑๕๒>
    text <อปฺปสฺสุตายํ ปุริโส พลิพทฺโธว ชีรติ>
    text <มํสานิ ตสฺส วฑฺฒนฺติ ปญฺญา ตสฺส น วฑฺฒติฯ>
  text <๑๕๓>
    text <อเนกชาติสํสารํ สนฺธาวิสฺสํ อนิพฺพิสํ>
    text <คหการํ คเวสนฺโต ทุกฺขา ชาติ ปุนปฺปุนํฯ>
  text <๑๕๔>
    text <คหการก ทิฏฺโฐสิ ปุน เคหํ น กาหสิ>
    text <สพฺพา เต ผาสุกา ภคฺคา คหกูฏํ วิสงฺขตํ>
    text <วิสงฺขารคตํ จิตฺตํ ตณฺหานํ ขยมชฺฌคาฯ>
  text <๑๕๕>
    text <อจริตฺวา พฺรหฺมจริยํ อลทฺธา โยพฺพเน ธนํ>
    text <ชิณฺณโกญฺจาว ฌายนฺติ ขีณมจฺเฉว ปลฺลเลฯ>
  text <๑๕๖>
    text <อจริตฺวา พฺรหฺมจริยํ อลทฺธา โยพฺพเน ธนํ>
    text <เสนฺติ จาปาติขีณาว ปุราณานิ อนุตฺถุนํฯ>
  stand <ชราวคฺโค เอกาทสโม นิฏฺฐิโตฯ>
