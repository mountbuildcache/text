text <๖ ปณฺฑิตวคฺโค>
  text <๗๖>
    text <นิธีนํว ปวตฺตารํ ยํ ปสฺเส วชฺชทสฺสินํ>
    text <นิคฺคยฺหวาทิํ เมธาวิํ ตาทิสํ ปณฺฑิตํ ภเช>
    text <ตาทิสํ ภชมานสฺส เสยฺโย โหติ น ปาปิโยฯ>
  text <๗๗>
    text <โอวเทยฺยานุสาเสยฺย อสพฺภา จ นิวารเย>
    text <สตญฺหิ โส ปิโย โหติ อสตํ โหติ อปฺปิโยฯ>
  text <๗๘>
    text <น ภเช ปาปเก มิตฺเต น ภเช ปุริสาธเม>
    text <ภเชถ มิตฺเต กลฺยาเณ ภเชถ ปุริสุตฺตเมฯ>
  text <๗๙>
    text <ธมฺมปีติ สุขํ เสติ วิปฺปสนฺเนน เจตสา>
    text <อริยปฺปเวทิเต ธมฺเม สทา รมติ ปณฺฑิโตฯ>
  text <๘๐>
    text <อุทกญฺหิ นยนฺติ เนตฺติกา อุสุการา นมยนฺติ เตชนํ>
    text <ทารุํ นมยนฺติ ตจฺฉกา อตฺตานํ ทมยนฺติ ปณฺฑิตาฯ>
  text <๘๑>
    text <เสโล ยถา เอกฆโน วาเตน น สมีรติ>
    text <เอวํ นินฺทาปสํสาสุ น สมิญฺชนฺติ ปณฺฑิตาฯ>
  text <๘๒>
    text <ยถาปิ รหโท คมฺภีโร วิปฺปสนฺโน อนาวิโล>
    text <เอวํ ธมฺมานิ สุตฺวาน วิปฺปสีทนฺติ ปณฺฑิตาฯ>
  text <๘๓>
    text <สพฺพตฺถ เว สปฺปุริสา จชนฺติ น กามกามา ลปยนฺติ สนฺโต>
    text <สุเขน ผุฏฺฐา อถ วา ทุเขน น อุจฺจาวจํ ปณฺฑิตา ทสฺสยนฺติฯ>
  text <๘๔>
    text <น อตฺตเหตุ น ปรสฺส เหตุ น ปุตฺตมิจฺเฉ น ธนํ น รฏฺฐํ>
    text <น อิจฺเฉยฺย อธมฺเมน สมิทฺธิมตฺตโน ส สีลวา ปญฺญวา ธมฺมิโก สิยาฯ>
  text <๘๕>
    text <อปฺปกา เต มนุสฺเสสุ เย ชนา ปารคามิโน>
    text <อถายํ อิตรา ปชา ตีรเมวานุธาวติฯ>
  text <๘๖>
    text <เย จ โข สมฺมทกฺขาเต ธมฺเม ธมฺมานุวตฺติโน>
    text <เต ชนา ปารเมสฺสนฺติ มจฺจุเธยฺยํ สุทุตฺตรํฯ>
  text <๘๗>
    text <กณฺหํ ธมฺมํ วิปฺปหาย สุกฺกํ ภาเวถ ปณฺฑิโต>
    text <โอกา อโนกมาคมฺม วิเวเก ยตฺถ ทูรมํฯ>
  text <๘๘>
    text <ตตฺราภิรติมิจฺเฉยฺย หิตฺวา กาเม อกิญฺจโน>
    text <ปริโยทเปยฺย อตฺตานํ จิตฺตกฺเลเสหิ ปณฺฑิโตฯ>
  text <๘๙>
    text <เยสํ สมฺโพธิยงฺเคสุ สมฺมา จิตฺตํ สุภาวิตํ>
    text <อาทานปฏินิสฺสคฺเค อนุปาทาย เย รตา>
    text <ขีณาสวา ชุติมนฺโต เต โลเก ปรินิพฺพุตาฯ>
  stand <ปณฺฑิตวคฺโค ฉฏฺโฐ นิฏฺฐิโตฯ>
