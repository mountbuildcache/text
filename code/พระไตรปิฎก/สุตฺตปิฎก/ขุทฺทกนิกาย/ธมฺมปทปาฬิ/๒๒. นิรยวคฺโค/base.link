text <๒๒ นิรยวคฺโค>
  text <๓๐๖>
    text <อภูตวาที นิรยํ อุเปติ โย วาปิ กตฺวา น กโรมิ จาห>
    text <อุโภปิ เต เปจฺจ สมา ภวนฺติ นิหีนกมฺมา มนุชา ปรตฺถฯ>
  text <๓๐๗>
    text <กาสาวกณฺฐา พหโว ปาปธมฺมา อสญฺญตา>
    text <ปาปา ปาเปหิ กมฺเมหิ นิรยํ เต อุปปชฺชเรฯ>
  text <๓๐๘>
    text <เสยฺโย อโยคุโฬ ภุตฺโต ตตฺโต อคฺคิสิขูปโม>
    text <ยญฺเจ ภุญฺเชยฺย ทุสฺสีโล รฏฺฐปิณฺฑมสญฺญโตฯ>
  text <๓๐๙>
    text <จตฺตาริ ฐานานิ นโร ปมตฺโต อาปชฺชติ ปรทารูปเสวี>
    text <อปุญฺญลาภํ น นิกามเสยฺยํ นินฺทํ ตตียํ นิรยํ จตุตฺถํฯ>
  text <๓๑๐>
    text <อปุญฺญลาโภ จ คตี จ ปาปิกา ภีตสฺส ภีตาย รตี จ โถกิกา>
    text <ราชา จ ทณฺฑํ ครุกํ ปเณติ ตสฺมา นโร ปรทารํ น เสเวฯ>
  text <๓๑๑>
    text <กุโส ยถา ทุคฺคหิโต หตฺถเมวานุกนฺตติ>
    text <สามญฺญํ ทุปฺปรามฏฺฐํ นิรยายุปกฑฺฒติฯ>
  text <๓๑๒>
    text <ยํ กิญฺจิ สิถิลํ กมฺมํ สํกิลิฏฺฐญฺจ ยํ วตํ>
    text <สงฺกสฺสรํ พฺรหฺมจริยํ น ตํ โหติ มหปฺผลํฯ>
  text <๓๑๓>
    text <กยิรา เจ กยิราเถนํ ทฬฺหเมนํ ปรกฺกเม>
    text <สิถิโล หิ ปริพฺพาโช ภิยฺโย อากิรเต รชํฯ>
  text <๓๑๔>
    text <อกตํ ทุกฺกฏํ เสยฺโย ปจฺฉา ตปฺปติ ทุกฺกฏํ>
    text <กตญฺจ สุกตํ เสยฺโย ยํ กตฺวา นานุตปฺปติฯ>
  text <๓๑๕>
    text <นครํ ยถา ปจฺจนฺตํ คุตฺตํ สนฺตรพาหิรํ>
    text <เอวํ โคเปถ อตฺตานํ ขโณ โว มา อุปจฺจคา>
    text <ขณาตีตา หิ โสจนฺติ นิรยมฺหิ สมปฺปิตาฯ>
  text <๓๑๖>
    text <อลชฺชิตาเย ลชฺชนฺติ ลชฺชิตาเย น ลชฺชเร>
    text <มิจฺฉาทิฏฺฐิสมาทานา สตฺตา คจฺฉนฺติ ทุคฺคติํฯ>
  text <๓๑๗>
    text <อภเย ภยทสฺสิโน ภเย จาภยทสฺสิโน>
    text <มิจฺฉาทิฏฺฐิสมาทานา สตฺตา คจฺฉนฺติ ทุคฺคติํฯ>
  text <๓๑๘>
    text <อวชฺเช วชฺชมติโน วชฺเช จาวชฺชทสฺสิโน>
    text <มิจฺฉาทิฏฺฐิสมาทานา สตฺตา คจฺฉนฺติ ทุคฺคติํฯ>
  text <๓๑๙>
    text <วชฺชญฺจ วชฺชโต ญตฺวา อวชฺชญฺจ อวชฺชโต>
    text <สมฺมาทิฏฺฐิสมาทานา สตฺตา คจฺฉนฺติ สุคฺคติํฯ>
  stand <นิรยวคฺโค ทฺวาวีสติโม นิฏฺฐิโตฯ>
