text <๓ ยุธญฺชยวคฺโค>
  text <๑ ยุธญฺชยจริยา>
    text <๑>
      text <ยทาหํ อมิตยโส ราชปุตฺโต ยุธญฺชโย>
      text <อุสฺสาวพินฺทุํ สูริยาตเป ปติตํ ทิสฺวาน สํวิชิํฯ>
    text <๒>
      text <ตญฺเญวาธิปติํ กตฺวา สํเวคมนุพฺรูหยิํ>
      text <มาตาปิตู จ วนฺทิตฺวา ปพฺพชฺชมนุยาจหํฯ>
    text <๓>
      text <ยาจนฺติ มํ ปญฺชลิกา สเนคมา สรฏฺฐกา>
      text <อชฺเชว ปุตฺต ปฏิปชฺช อิทฺธํ ผีตํ มหามหิํฯ>
    text <๔>
      text <สราชเก สโหโรเธ สเนคเม สรฏฺฐเก>
      text <กรุณํ ปริเทวนฺเต อนเปกฺโขว ปริจฺจชิํฯ>
    text <๕>
      text <เกวลํ ปถวิํ รชฺชํ ญาติปริชนํ ยสํ>
      text <จชมาโน น จินฺเตสิํ โพธิยาเยว การณาฯ>
    text <๖>
      text <มาตาปิตา น เม เทสฺสา นปิ เม เทสฺสํ มหายสํ>
      text <สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติฯ>
    stand <ยุธญฺชยจริยํ ปฐมํฯ>
  text <๒ โสมนสฺสจริยา>
    text <๗>
      text <ปุนาปรํ ยทา โหมิ อินฺทปตฺเถ ปุรุตฺตเม>
      text <กามิโต ทยิโต ปุตฺโต โสมนสฺโสติ วิสฺสุโตฯ>
    text <๘>
      text <สีลวา คุณสมฺปนฺโน กลฺยาณปฏิภานวา>
      text <วุฑฺฒาปจายี หิรีมา สงฺคเหสุ จ โกวิโทฯ>
    text <๙>
      text <ตสฺส รญฺโญ ปติกโร อโหสิ กุหกตาปโส>
      text <อารามํ มาลาวจฺฉญฺจ โรปยิตฺวาน ชีวติฯ>
    text <๑๐>
      text <ตมหํ ทิสฺวาน กุหกํ ถุสราสิํว อตณฺฑุลํ>
      text <ทุมํว อนฺโต สุสิรํ กทลิํว อสารกํฯ>
    text <๑๑>
      text <นตฺถิมสฺส สตํ ธมฺโม สามญฺญาปคโต อยํ>
      text <หิรีสุกฺกธมฺมชหิโต ชีวิตวุตฺติการณาฯ>
    text <๑๒>
      text <กุปิโต อหุ ปจฺจนฺโต อฏวีหิ ปรนฺติหิ>
      text <ตํ นิเสเธตุํ คจฺฉนฺโต อนุสาสิ ปิตา มมํฯ>
    text <๑๓>
      text <มา ปมชฺชิ ตุวํ ตาต ชฏิลํ อุคฺคตาปนํ>
      text <ยทิจฺฉกํ ปวตฺเตหิ สพฺพกามทโท หิ โสฯ>
    text <๑๔>
      text <ตมหํ คนฺตฺวานุปฏฺฐานํ อิทํ วจนมพฺรวิํ>
      text <กจฺจิ เต คหปติ กุสลํ กิํ วา เต อาหรียตุฯ>
    text <๑๕>
      text <เตน โส กุปิโต อาสิ กุหโก มานนิสฺสิโต>
      text <ฆาตาเปมิ ตุวํ อชฺช รฏฺฐา ปพฺพาชยามิ วาฯ>
    text <๑๖>
      text <นิเสธยิตฺวา ปจฺจนฺตํ ราชา กุหกมพฺรวิ>
      text <กจฺจิ เต ภนฺเต ขมนียํ สมฺมาโน เต ปวตฺติโตฯ>
    text <๑๗>
      text <ตสฺส อาจิกฺขตี ปาโป กุมาโร ยถา นาสิโย>
      text <ตสฺส ตํ วจนํ สุตฺวา อาณาเปสิ มหีปติฯ>
    text <๑๘>
      text <สีสํ ตตฺเถว ฉินฺทิตฺวา กตฺวาน จตุขณฺฑิกํ>
      text <รถิยา รถิยํ ทสฺเสถ สา คติ ชฏิลหีฬิตาฯ>
    text <๑๙>
      text <ตตฺถ การณิกา คนฺตฺวา จณฺฑา ลุทฺทา อการุณา>
      text <มาตุองฺเก นิสินฺนสฺส อากฑฺฒิตฺวา นยนฺติ มํฯ>
    text <๒๐>
      text <เตสาหํ เอวมวจํ พนฺธตํ คาฬฺหพนฺธนํ>
      text <รญฺโญ ทสฺเสถ มํ ขิปฺปํ ราชกิริยานิ อตฺถิ เมฯ>
    text <๒๑>
      text <เต มํ รญฺโญ ทสฺสยิํสุ ปาปสฺส ปาปเสวิโน>
      text <ทิสฺวาน ตํ สญฺญาเปสิํ มมญฺจ วสมานยิํฯ>
    text <๒๒>
      text <โส มํ ตตฺถ ขมาเปสิ มหารชฺชมทาสิ เม>
      text <โสหํ ตมํ ทาลยิตฺวา ปพฺพชิํ อนคาริยํฯ>
    text <๒๓>
      text <น เม เทสฺสํ มหารชฺชํ กามโภโค น เทสฺสิโย>
      text <สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติฯ>
    stand <โสมนสฺสจริยํ ทุติยํฯ>
  text <๓ อโยฆรจริยา>
    text <๒๔>
      text <ปุนาปรํ ยทา โหมิ กาสิราชสฺส อตฺรโช>
      text <อโยฆรมฺหิ สํวฑฺโฒ นาเมนาสิ อโยฆโรฯ>
    text <๒๕>
      text <ทุกฺเขน ชีวิโต ลทฺโธ สํปีเฬ ปติโปสิโต>
      text <อชฺเชว ปุตฺต ปฏิปชฺช เกวลํ วสุธํ อิมํฯ>
    text <๒๖>
      text <สรฏฺฐกํ สนิคมํ สชนํ วนฺทิตฺว ขตฺติยํ>
      text <อญฺชลิํ ปคฺคเหตฺวาน อิทํ วจนมพฺรวิํฯ>
    text <๒๗>
      text <เย เกจิ มหิยา สตฺตา หีนมุกฺกฏฺฐมชฺฌิมา>
      text <นิรารกฺขา สเก เคเห วฑฺฒนฺติ สกญาติภิฯ>
    text <๒๘>
      text <อิทํ โลเก อุตฺตริยํ สํปีเฬ มม โปสนํ>
      text <อโยฆรมฺหิ สํวฑฺโฒ อปฺปเภ จนฺทสูริเยฯ>
    text <๒๙>
      text <ปูติกุณปสมฺปุณฺณา มุจฺจิตฺวา มาตุ กุจฺฉิโต>
      text <ตโต โฆรตเร ทุกฺเข ปุน ปกฺขิตฺตโยฆเรฯ>
    text <๓๐>
      text <ยทิหํ ตาทิสํ ปตฺวา ทุกฺขํ ปรมทารุณํ>
      text <รชฺเชสุ ยทิ รชฺชามิ ปาปานํ อุตฺตโม สิยํฯ>
    text <๓๑>
      text <อุกฺกณฺฐิโตมฺหิ กาเยน รชฺเชนมฺหิ อนตฺถิโก>
      text <นิพฺพุติํ ปริเยสิสฺสํ ยตฺถ มํ มจฺจุ น มทฺทิเยฯ>
    text <๓๒>
      text <เอวาหํ จินฺตยิตฺวาน วิรวนฺเต มหาชเน>
      text <นาโคว พนฺธนํ เฉตฺวา ปาวิสิํ กานนํ วนํฯ>
    text <๓๓>
      text <มาตาปิตา น เม เทสฺสา นปิ เม เทสฺสํ มหายสํ>
      text <สพฺพญฺญุตํ ปิยํ มยฺหํ ตสฺมา รชฺชํ ปริจฺจชินฺติฯ>
    stand <อโยฆรจริยํ ตติยํฯ>
  text <๔ ภิสจริยา>
    text <๓๔>
      text <ปุนาปรํ ยทา โหมิ กาสีนํ ปุรวรุตฺตเม>
      text <ภคินี จ ภาตโร สตฺต นิพฺพตฺตา โสตฺถิเย กุเลฯ>
    text <๓๕>
      text <เอเตสํ ปุพฺพโช อาสิํ หิรีสุกฺกมุปาคโต>
      text <ภวํ ทิสฺวาน ภยโต เนกฺขมฺมาภิรโต อหํฯ>
    text <๓๖>
      text <มาตาปิตูหิ ปหิตา สหายา เอกมานสา>
      text <กาเมหิ มํ นิมนฺเตนฺติ กุลวํสํ ธเรหิติฯ>
    text <๓๗>
      text <ยํ เตสํ วจนํ วุตฺตํ คิหีธมฺเม สุขาวหํ>
      text <ตํ เม อโหสิ กฐินํ ตตฺต ผาลสมํ วิยฯ>
    text <๓๘>
      text <เต มํ ตทา อุกฺขิปนฺตํ ปุจฺฉิํสุ ปตฺถิตํ มม>
      text <กิํ ตฺวํ ปตฺถยเส สมฺม ยทิ กาเม น ภุญฺชสิฯ>
    text <๓๙>
      text <เตสาหํ เอวมวจํ อตฺถกาโม หิเตสินํ>
      text <นาหํ ปตฺเถมิ คิหีภาวํ เนกฺขมฺมาภิรโต อหํฯ>
    text <๔๐>
      text <เต มยฺหํ วจนํ สุตฺวา ปิตุมาตุ จ สาวยุํ>
      text <มาตาปิตา เอวมาหุ สพฺเพว ปพฺพชาม โภฯ>
    text <๔๑>
      text <อุโภ มาตาปิตา มยฺหํ ภคินี จ สตฺต ภาตโร>
      text <อมิตธนํ ฉฑฺฑยิตฺวา ปาวิสิมฺหา มหาวนนฺติฯ>
    stand <ภิสจริยํ จตุตฺถํฯ>
  text <๕ โสณปณฺฑิตจริยา>
    text <๔๒>
      text <ปุนาปรํ ยทา โหมิ นคเร พฺรหฺมวฑฺฒเน>
      text <ตตฺถ กุลวเร เสฏฺเฐ มหาสาเล อชายหํฯ>
    text <๔๓>
      text <ตทาปิ โลกํ ทิสฺวาน อนฺธีภูตํ ตโมตฺถฏํ>
      text <จิตฺตํ ภวโต ปติกุฏติ ตุตฺตเวคหตํ วิยฯ>
    text <๔๔>
      text <ทิสฺวาน วิวิธํ ปาปํ เอวํ จินฺเตสหํ ตทา>
      text <กทาหํ เคหา นิกฺขมฺม ปวิสิสฺสามิ กานนํฯ>
    text <๔๕>
      text <ตทาปิ มํ นิมนฺเตสุํ กามโภเคหิ ญาตโย>
      text <เตสมฺปิ ฉนฺทมาจิกฺขิํ มา นิมนฺเตถ เตหิ มํฯ>
    text <๔๖>
      text <โย เม กนิฏฺฐโก ภาตา นนฺโท นามาสิ ปณฺฑิโต>
      text <โสปิ มํ อนุสิกฺขนฺโต ปพฺพชฺชํ สมโรจยิฯ>
    text <๔๗>
      text <อหํ โสโณ จ นนฺโท จ อุโภ มาตาปิตา มม>
      text <ตทาปิ โภเค ฉฑฺเฑตฺวา ปาวิสิมฺหา มหาวนนฺติฯ>
    stand <โสณปณฺฑิตจริยํ ปญฺจมํฯ>
  text <๖ เตมิยจริยา>
    text <๔๘>
      text <ปุนาปรํ ยทา โหมิ กาสิราชสฺส อตฺรโช>
      text <มูคปกฺโขติ นาเมน เตมิโยติ วทนฺติ มํฯ>
    text <๔๙>
      text <โสฬสิตฺถิสหสฺสานํ น วิชฺชติ ปุโม ตทา>
      text <อโหรตฺตานํ อจฺจเยน นิพฺพตฺโต อหเมกโกฯ>
    text <๕๐>
      text <กิจฺฉา ลทฺธํ ปิยํ ปุตฺตํ อภิชาตํ ชุตินฺธรํ>
      text <เสตจฺฉตฺตํ ธารยิตฺวาน สยเน โปเสติ มํ ปิตาฯ>
    text <๕๑>
      text <นิทฺทายมาโน สยนวเร ปพุชฺฌิตฺวานหํ ตทา>
      text <อทฺทสํ ปณฺฑรํ ฉตฺตํ เยนาหํ นิรยํ คโตฯ>
    text <๕๒>
      text <สห ทิฏฺฐสฺส เม ฉตฺตํ ตาโส อุปฺปชฺชิ เภรโว>
      text <วินิจฺฉยํ สมาปนฺโน กถาหํ อิมํ มุญฺจิสฺสํฯ>
    text <๕๓>
      text <ปุพฺพสาโลหิตา มยฺหํ เทวตา อตฺถกามินี>
      text <สา มํ ทิสฺวาน ทุกฺขิตํ ตีสุ ฐาเนสุ โยชยิฯ>
    text <๕๔>
      text <มา ปณฺฑิจฺจยํ วิภาวย พาลมโต ภว สพฺพปาณินํ>
      text <สพฺโพ ตํ ชโน โอจินายตุ เอวํ ตว อตฺโถ ภวิสฺสติฯ>
    text <๕๕>
      text <เอวํ วุตฺตายหํ ตสฺสา อิทํ วจนมพฺรวิํ>
      text <กโรมิ เต ตํ วจนํ ยํ ตฺวํ ภณสิ เทวเต>
      text <อตฺถกามาสิ เม อมฺม หิตกามาสิ เทวเตฯ>
    text <๕๖>
      text <ตสฺสาหํ วจนํ สุตฺวา สาคเรว ถลํ ลภิํ>
      text <หฏฺโฐ สํวิคฺคมานโส ตโย องฺเค อธิฏฺฐหิํฯ>
    text <๕๗>
      text <มูโค อโหสิํ พธิโร ปกฺโข คติวิวชฺชิโต>
      text <เอเต องฺเค อธิฏฺฐาย วสฺสานิ โสฬสํ วสิํฯ>
    text <๕๘>
      text <ตโต เม หตฺถปาเท จ ชิวฺหํ โสตญฺจ มทฺทิย>
      text <อนูนตํ เม ปสฺสิตฺวา กาฬกณฺณีติ นินฺทิสุํฯ>
    text <๕๙>
      text <ตโต ชานปทา สพฺเพ เสนาปติปุโรหิตา>
      text <สพฺเพ เอกมนา หุตฺวา ฉฑฺฑนํ อนุโมทิสุํฯ>
    text <๖๐>
      text <โสหํ เตสํ มติํ สุตฺวา หฏฺโฐ สํวิคฺคมานโส>
      text <ยสฺสตฺถาย ตโปจิณฺโณ โส เม อตฺโถ สมิชฺฌถฯ>
    text <๖๑>
      text <นฺหาเปตฺวา อนุลิมฺปิตฺวา เวเฐตฺวา ราชเวฐนํ>
      text <ฉตฺเตน อภิสิญฺจิตฺวา กาเรสุํ ปุรํ ปทกฺขิณํฯ>
    text <๖๒>
      text <สตฺตาหํ ธารยิตฺวาน อุคฺคเต รวิมณฺฑเล>
      text <รเถน มํ นีหริตฺวา สารถี วนมุปาคมิฯ>
    text <๖๓>
      text <เอโกกาเส รถํ กตฺวา สชฺชสฺสํ หตฺถมุจฺจิโต>
      text <สารถี ขณตี กาสุํ นิขาตุํ ปถวิยา มมํฯ>
    text <๖๔>
      text <อธิฏฺฐิตมธิฏฺฐานํ ตชฺเชนฺโต วิวิธการณา>
      text <น ภินฺทิํ ตมธิฏฺฐานํ โพธิยาเยว การณาฯ>
    text <๖๕>
      text <มาตาปิตา น เม เทสฺสา อตฺตา เม น จ เทสฺสิโย>
      text <สพฺพญฺญุตํ ปิยํ มยฺหํ ตสฺมา วตมธิฏฺฐหิํฯ>
    text <๖๖>
      text <เอเต องฺเค อธิฏฺฐาย วสฺสานิ โสฬสํ วสิํ>
      text <อธิฏฺฐาเนน เม สโม นตฺถิ เอสา เม อธิฏฺฐานปารมีติฯ>
    stand <เตมิยจริยํ ฉฏฺฐํฯ>
  text <๗ กปิราชจริยา>
    text <๖๗>
      text <ยทา อหํ กปิ อาสิํ นทีกูเล ทรีสเย>
      text <ปีฬิโต สุสุมาเรน คมนํ น ลภามหํฯ>
    text <๖๘>
      text <ยมฺโหกาเส อหํ ฐตฺวา โอรา ปารํ ปตามหํ>
      text <ตตฺถจฺฉิ สตฺตุ วธโก กุมฺภีโล ลุทฺททสฺสโนฯ>
    text <๖๙>
      text <โส มํ อสํสิ เอหีติ อหํเปมีติ ตํ วติํ>
      text <ตสฺส มตฺถกมกฺกมฺม ปรกูเล ปติฏฺฐหิํฯ>
    text <๗๐>
      text <น ตสฺส อลิกํ ภณิตํ ยถา วาจํ อกาสหํ>
      text <สจฺเจน เม สโม นตฺถิ เอสา เม สจฺจปารมีติฯ>
    stand <กปิราชจริยํ สตฺตมํฯ>
  text <๘ สจฺจตาปสจริยา>
    text <๗๑>
      text <ปุนาปรํ ยทา โหมิ ตาปโส สจฺจสวฺหโย>
      text <สจฺเจน โลกํ ปาเลสิํ สมคฺคํ ชนมกาสหนฺติฯ>
    stand <สจฺจตาปสจริยํ อฏฺฐมํฯ>
  text <๙ วฏฺฏโปตกจริยา>
    text <๗๒>
      text <ปุนาปรํ ยทา โหมิ มคเธ วฏฺฏโปตโก>
      text <อชาตปกฺโข ตรุโณ มํสเปสิ กุลาวเกฯ>
    text <๗๓>
      text <มุขตุณฺฑเกนาหริตฺวา มาตา โปสยตี มมํ>
      text <ตสฺสา ผสฺเสน ชีวามิ นตฺถิ เม กายิกํ พลํฯ>
    text <๗๔>
      text <สํวจฺฉเร คิมฺหสมเย ทวฑาโห ปทิปฺปติ>
      text <อุปคจฺฉติ อมฺหากํ ปาวโก กณฺหวตฺตนีฯ>
    text <๗๕>
      text <ธมธมา อิติเอวํ สทฺทายนฺโต มหาสิขี>
      text <อนุปุพฺเพน ฌาเปนฺโต อคฺคิ มมมุปาคมิฯ>
    text <๗๖>
      text <อคฺคิเวคภยาตีตา ตสิตา มาตาปิตา มม>
      text <กุลาวเก มํ ฉฑฺเฑตฺวา อตฺตานํ ปริโมจยุํฯ>
    text <๗๗>
      text <ปาเท ปกฺเข ปชหามิ นตฺถิ เม กายิกํ พลํ>
      text <โสหํ อคติโก ตตฺถ เอวํ จินฺเตสหํ ตทาฯ>
    text <๗๘>
      text <เยสาหํ อุปธาเวยฺยํ ภีโต ตสิตเวธิโต>
      text <เต มํ โอหาย ปกฺกนฺตา กถํ เม อชฺช กาตเวฯ>
    text <๗๙>
      text <อตฺถิ โลเก สีลคุโณ สจฺจํ โสเจยฺยนุทฺทยา>
      text <เตน สจฺเจน กาหามิ สจฺจกิริยมุตฺตมํฯ>
    text <๘๐>
      text <อาเวชฺเชตฺวา ธมฺมพลํ สริตฺวา ปุพฺพเก ชิเน>
      text <สจฺจพลมวสฺสาย สจฺจกิริยมกาสหํฯ>
    text <๘๑>
      text <สนฺติ ปกฺขา อปตนา สนฺติ ปาทา อวญฺจนา>
      text <มาตาปิตา จ นิกฺขนฺตา ชาตเวท ปฏิกฺกมฯ>
    text <๘๒>
      text <สหสจฺเจ กเต มยฺหํ มหาปชฺชลิโต สิขี>
      text <วชฺเชสิ โสฬสกรีสานิ อุทกํ ปตฺวา ยถา สิขี>
      text <สจฺเจน เม สโม นตฺถิ เอสา เม สจฺจปารมีติฯ>
    stand <วฏฺฏโปตกจริยํ นวมํฯ>
  text <๑๐ มจฺฉราชจริยา>
    text <๘๓>
      text <ปุนาปรํ ยทา โหมิ มจฺฉราชา มหาสเร>
      text <อุณฺเห สูริยสนฺตาเป สเร อุทก ขียถฯ>
    text <๘๔>
      text <ตโต กากา จ คิชฺฌา จ กงฺกา กุลลเสนกา>
      text <ภกฺขยนฺติ ทิวารตฺติํ มจฺเฉ อุปนิสีทิยฯ>
    text <๘๕>
      text <เอวํ จินฺเตสหํ ตตฺถ สห ญาตีหิ ปีฬิโต>
      text <เกน นุ โข อุปาเยน ญาตี ทุกฺขา ปโมจเยฯ>
    text <๘๖>
      text <วิจินฺตยิตฺวา ธมฺมตฺถํ สจฺจํ อทฺทส ปสฺสยํ>
      text <สจฺเจ ฐตฺวา ปโมเจสิํ ญาตีนํ ตํ อติกฺขยํฯ>
    text <๘๗>
      text <อนุสฺสริตฺวา สตํ ธมฺมํ ปรมตฺถํ วิจินฺตยํ>
      text <อกาสิ สจฺจกิริยํ ยํ โลเก ธุวสสฺสตํฯ>
    text <๘๘>
      text <ยโต สรามิ อตฺตานํ ยโต ปตฺโตสฺมิ วิญฺญุตํ>
      text <นาภิชานามิ สญฺจิจฺจ เอกปาณมฺปิ หิํสิตํฯ>
    text <๘๙>
      text <เอเตน สจฺจวชฺเชน ปชฺชุนฺโน อภิวสฺสตุ>
      text <อภิตฺถนย ปชฺชุนฺน นิธิํ กากสฺส นาสย>
      text <กากํ โสกาย รนฺเธหิ มจฺเฉ โสกา ปโมจยฯ>
    text <๙๐>
      text <สหกเต สจฺจวเร ปชฺชุนฺโน อภิคชฺชิย>
      text <ถลํ นินฺนญฺจ ปูเรนฺโต ขเณน อภิวสฺสถฯ>
    text <๙๑>
      text <เอวรูปํ สจฺจวรํ กตฺวา วีริยมุตฺตมํ>
      text <วสฺสาเปสิํ มหาเมฆํ สจฺจเตชพลสฺสิโต>
      text <สจฺเจน เม สโม นตฺถิ เอสา เม สจฺจปารมีติฯ>
    stand <มจฺฉราชจริยํ ทสมํฯ>
  text <๑๑ กณฺหทีปายนจริยา>
    text <๙๒>
      text <ปุนาปรํ ยทา โหมิ กณฺหทีปายโน อิสิ>
      text <ปโรปญฺญาสวสฺสานิ อนภิรโตจริํ อหํฯ>
    text <๙๓>
      text <น โกจิ เอตํ ชานาติ อนภิรติมนํ มม>
      text <อหญฺหิ กสฺสจิ นาจิกฺขิํ อรติ เม จรติ มานเสฯ>
    text <๙๔>
      text <สพฺรหฺมจารี มณฺฑพฺโย สหาโย เม มหาอิสิ>
      text <ปุพฺพกมฺมสมายุตฺโต สูลมาโรปนํ ลภิฯ>
    text <๙๕>
      text <ตมหํ อุปฏฺฐหิตฺวาน อาโรคฺยมนุปาปยิํ>
      text <อาปุจฺฉิตฺวาน อาคญฺฉิํ ยํ มยฺหํ สกมสฺสมํฯ>
    text <๙๖>
      text <สหาโย พฺราหฺมโณ มยฺหํ ภริยํ อาทาย ปุตฺตกํ>
      text <ตโย ชนา สมาคนฺตฺวา อาคญฺฉุํ ปาหุนาคตํฯ>
    text <๙๗>
      text <สมฺโมทมาโน เตหิ สห นิสินฺโน สกมสฺสเม>
      text <ทารโก วฏฺฏมนุกฺขิปํ อาสีวิสมโกปยิฯ>
    text <๙๘>
      text <ตโต โส วฏฺฏคตํ มคฺคํ อนฺเวสนฺโต กุมารโก>
      text <อาสีวิสสฺส หตฺเถน อุตฺตมงฺคํ ปรามสิฯ>
    text <๙๙>
      text <ตสฺส อามสเน กุทฺโธ สปฺโป วิสพลสฺสิโต>
      text <กุปิโต ปรมโกเปน อฑํสิ ทารกํ ขเณฯ>
    text <๑๐๐>
      text <สหทฏฺโฐ อาสีวิเสน ทารโก ปปติ ภูมิยํ>
      text <เตนาหํ ทุกฺขิโต อาสิํ มม วาหสิ ตํ ทุกฺขํฯ>
    text <๑๐๑>
      text <ตฺยาหํ อสฺสาสยิตฺวาน ทุกฺขิเต โสกสลฺลิเต>
      text <ปฐมํ อกาสิํ กิริยํ อคฺคํ สจฺจํ วรุตฺตมํฯ>
    text <๑๐๒>
      text <สตฺตาหเมวาหํ ปสนฺนจิตฺโต ปุญฺญตฺถิโก อจริํ พฺรหฺมจริยํ>
      text <อถาปรํ ยํ จริตํ มเมทํ วสฺสานิ ปญฺญาสสมาธิกานิฯ>
    text <๑๐๓>
      text <อกามโก วาหิ อหํ จรามิ เอเตน สจฺเจน สุวตฺถิ โหตุ>
      text <หตํ วิสํ ชีวตุ ยญฺญทตฺโตฯ>
    text <๑๐๔>
      text <สห สจฺเจ กเต มยฺหํ วิสเวเคน เวธิโต>
      text <อพุชฺฌิตฺวาน วุฏฺฐาสิ อโรโค จาสิ มาณโว>
      text <สจฺเจน เม สโม นตฺถิ เอสา เม สจฺจปารมีติฯ>
    stand <กณฺหทีปายนจริยํ เอกาทสมํฯ>
  text <๑๒ สุตโสมจริยา>
    text <๑๐๕>
      text <ปุนาปรํ ยทา โหมิ สุตโสโม มหีปติ>
      text <คหิโต โปริสาเทน พฺราหฺมเณ สงฺครํ สริํฯ>
    text <๑๐๖>
      text <ขตฺติยานํ เอกสตํ อาวุณิตฺวา กรตฺตเล>
      text <เอเตสํ ปมิลาเปตฺวา ยญฺญตฺเถ อุปนยี มมํฯ>
    text <๑๐๗>
      text <อปุจฺฉิ มํ โปริสาโท กิํ ตฺวํ อิจฺฉสิ นิสฺสชํ>
      text <ยถามติ เต กาหามิ ยทิ เม ตฺวํ ปุเนหิสิฯ>
    text <๑๐๘>
      text <ตสฺส ปฏิสฺสุณิตฺวาน ปณฺเห อาคมนํ มม>
      text <อุปคนฺตฺวา ปุรํ รมฺมํ รชฺชํ นิยฺยาทยิํ ตทาฯ>
    text <๑๐๙>
      text <อนุสฺสริตฺวา สตํ ธมฺมํ ปุพฺพกํ ชินเสวิตํ>
      text <พฺราหฺมณสฺส ธนํ ทตฺวา โปริสาทํ อุปาคมิํฯ>
    text <๑๑๐>
      text <นตฺถิ เม สํสโย ตตฺถ ฆาตยิสฺสติ วา น วา>
      text <สจฺจวาจานุรกฺขนฺโต ชีวิตํ จชิตุมุปาคมิํ>
      text <สจฺเจน เม สโม นตฺถิ เอสา เม สจฺจปารมีติฯ>
    stand <สุตโสมจริยํ ทฺวาทสมํฯ>
  text <๑๓ สุวณฺณสามจริยา>
    text <๑๑๑>
      text <สาโม ยทา วเน อาสิํ สกฺเกน อภินิมฺมิโต>
      text <ปวเน สีหพฺยคฺเฆ จ เมตฺตายมุปนามยิํฯ>
    text <๑๑๒>
      text <สีหพฺยคฺเฆหิ ทีปีหิ อจฺเฉหิ มหิเสหิ จ>
      text <ปสทมิควราเหหิ ปริวาเรตฺวา วเน วสิํฯ>
    text <๑๑๓>
      text <น มํ โกจิ อุตฺตสติ นปิ ภายามิ กสฺสจิ>
      text <เมตฺตาพเลนุปตฺถทฺโธ รมามิ ปวเน ตทาติฯ>
    stand <สุวณฺณสามจริยํ เตรสมํฯ>
  text <๑๔ เอกราชจริยา>
    text <๑๑๔>
      text <ปุนาปรํ ยทา โหมิ เอกราชาติ วิสฺสุโต>
      text <ปรมํ สีลํ อธิฏฺฐาย ปสาสามิ มหามหิํฯ>
    text <๑๑๕>
      text <ทส กุสลกมฺมปเถ วตฺตามิ อนวเสสโต>
      text <จตูหิ สงฺคหวตฺถูหิ สงฺคณฺหามิ มหาชนํฯ>
    text <๑๑๖>
      text <เอวํ เม อปฺปมตฺตสฺส อิธ โลเก ปรตฺถ จ>
      text <ทพฺพเสโน อุปคนฺตฺวา อจฺฉินฺทนฺโต ปุรํ มมฯ>
    text <๑๑๗>
      text <ราชูปชีเว นิคเม สพลฏฺเฐ สรฏฺฐเก>
      text <สพฺพํ หตฺถคตํ กตฺวา กาสุยา นิขณี มมํฯ>
    text <๑๑๘>
      text <อมจฺจมณฺฑลํ รชฺชํ ผีตํ อนฺเตปุรํ มม>
      text <อจฺฉินฺทิตฺวาน คหิตํ ปิยํ ปุตฺตํว ปสฺสหํ>
      text <เมตฺตาย เม สโม นตฺถิ เอสา เม เมตฺตาปารมีติฯ>
    stand <เอกราชจริยํ จุทฺทสมํฯ>
  text <๑๕ มหาโลมหํสจริยา>
    text <๑๑๙>
      text <สุสาเน เสยฺยํ กปฺเปมิ ฉวฏฺฐิกํ อุปนิธายหํ>
      text <คามณฺฑลา อุปาคนฺตฺวา รูปํ ทสฺเสนฺตินปฺปกํฯ>
    text <๑๒๐>
      text <อปเร คนฺธมาลญฺจ โภชนํ วิวิธํ พหุํ>
      text <อุปายนานูปเนนฺติ หฏฺฐา สํวิคฺคมานสาฯ>
    text <๑๒๑>
      text <เย เม ทุกฺขํ อุปหรนฺติ เย จ เทนฺติ สุขํ มม>
      text <สพฺเพสํ สมโก โหมิ ทยา โกโป น วิชฺชติฯ>
    text <๑๒๒>
      text <สุขทุกฺเข ตุลาภูโต ยเสสุ อยเสสุ จ>
      text <สพฺพตฺถ สมโก โหมิ เอสา เม อุเปกฺขาปารมีติฯ>
      text <ยุธญฺชโย โสมนสฺโส อโยฆรภิเสน จ>
      text <โสณนนฺโท มูคปกฺโข กปิราชา สจฺจสวฺหโยฯ>
      text <วฏฺฏโก มจฺฉราชา จ กณฺหทีปายโน อิสิ>
      text <สุตโสโม ปุน อาสิํ สาโม จ เอกราชหุ>
      text <อุเปกฺขาปารมี อาสิ อิติ วุตฺถํ มเหสินาฯ>
      text <เอวํ พหุพฺพิธํ ทุกฺขํ สมฺปตฺตี จ พหุพฺพิธา>
      text <ภวาภเว อนุภวิตฺวา ปตฺโต สมฺโพธิมุตฺตมํฯ>
      text <ทตฺวา ทาตพฺพกํ ทานํ สีลํ ปูเรตฺวา อเสสโต>
      text <เนกฺขมฺเม ปารมิํ คนฺตฺวา ปตฺโต สมฺโพธิมุตฺตมํฯ>
      text <ปณฺฑิเต ปริปุจฺฉิตฺวา วีริยํ กตฺวาน มุตฺตมํ>
      text <ขนฺติยา ปารมิํ คนฺตฺวา ปตฺโต สมฺโพธิมุตฺตมํฯ>
      text <กตฺวา ทฬฺหมธิฏฺฐานํ สจฺจวาจานุรกฺขิย>
      text <เมตฺตาย ปารมิํ คนฺตฺวา ปตฺโต สมฺโพธิมุตฺตมํฯ>
      text <ลาภาลาเภ ยสายเส สมฺมานนาวมานเน>
      text <สพฺพตฺถ สมโก หุตฺวา ปตฺโต สมฺโพธิมุตฺตมํฯ>
      text <โกสชฺชํ ภยโต ทิสฺวา วีริยารมฺภญฺจ เขมโต>
      text <อารทฺธวีริยา โหถ เอสา พุทฺธานุสาสนีฯ>
      text <วิวาทํ ภยโต ทิสฺวา อวิวาทญฺจ เขมโต>
      text <สมคฺคา สขิลา โหถ เอสา พุทฺธานุสาสนีฯ>
      text <ปมาทํ ภยโต ทิสฺวา อปฺปมาทญฺจ เขมโต>
      text <ภาเวถฏฺฐงฺคิกํ มคฺคํ เอสา พุทฺธานุสาสนีฯ>
    stand <มหาโลมหํสจริยํ ปนฺนรสมํฯ>
    stand <ยุธญฺชยวคฺโค ตติโยฯ>
    text <ตสฺสุทฺทานํ>
    text <อิตฺถํ สุทํ ภควา อตฺตโน ปุพฺพจริยํ สมฺภาวยมาโน พุทฺธาปทานิยํ นาม ธมฺมปริยายํ อภาสิตฺถาติฯ>
    stand <จริยาปิฏกํ นิฏฺฐิตํฯ>
