text <๑๖ มหานิปาโต>
  text <๑ สุเมธาเถรีคาถา>
    text <๔๕๐>
      text <มนฺตาวติยา นคเร รญฺโญ โกญฺจสฺส อคฺคมเหสิยา>
      text <ธีตา อาสิํ สุเมธา ปสาทิตา สาสนกเรหิฯ>
    text <๔๕๑>
      text <สีลวตี จิตฺตกถา พหุสฺสุตา พุทฺธสาสเน วินีตา>
      text <มาตาปิตโร อุปคมฺม ภณติ อุภโย นิสาเมถฯ>
    text <๔๕๒>
      text <นิพฺพานาภิรตาหํ อสสฺสตํ ภวคตํ ยทิปิ ทิพฺพํ>
      text <กิมงฺคํ ปน ตุจฺฉา กามา อปฺปสฺสาทา พหุวิฆาตาฯ>
    text <๔๕๓>
      text <กามา กฏุกา อาสีวิสูปมา เยสุ มุจฺฉิตา พาลา>
      text <เต ทีฆรตฺตํ นิรเย สมปฺปิตา หญฺญนฺเต ทุกฺขิตา ฯ>
    text <๔๕๔>
      text <โสจนฺติ ปาปกมฺมา วินิปาเต ปาปวทฺธิโน สทา>
      text <กาเยน จ วาจาย จ มนสา จ อสํวุตา พาลาฯ>
    text <๔๕๕>
      text <พาลา เต ทุปฺปญฺญา อเจตนา ทุกฺขสมุทโยรุทฺธา>
      text <เทสนฺเต อชานนฺตา น พุชฺฌเร อริยสจฺจานิฯ>
    text <๔๕๖>
      text <สจฺจานิ อมฺม พุทฺธวรเทสิตานิ เต พหุตรา อชานนฺตา เย>
      text <อภินนฺทนฺติ ภวคตํ ปิเหนฺติ เทเวสุ อุปปตฺติํฯ>
    text <๔๕๗>
      text <เทเวสุปิ อุปปตฺติ อสสฺสตา ภวคเต อนิจฺจมฺหิ>
      text <น จ สนฺตสนฺติ พาลา ปุนปฺปุนํ ชายิตพฺพสฺสฯ>
    text <๔๕๘>
      text <จตฺตาโร วินิปาตา ทุเว จ คติโย กถญฺจิ ลพฺภนฺติ>
      text <น จ วินิปาตคตานํ ปพฺพชฺชา อตฺถิ นิรเยสุฯ>
    text <๔๕๙>
      text <อนุชานาถ มํ อุภโย ปพฺพชิตุํ ทสพลสฺส ปาวจเน>
      text <อปฺโปสฺสุกฺกา ฆฏิสฺสํ ชาติมรณปฺปหานายฯ>
    text <๔๖๐>
      text <กิํ ภวคเต อภินนฺทิเตน กายกลินา อสาเรน>
      text <ภวตณฺหาย นิโรธา อนุชานาถ ปพฺพชิสฺสามิฯ>
    text <๔๖๑>
      text <พุทฺธานํ อุปฺปาโท วิวชฺชิโต อกฺขโณ ขโณ ลทฺโธ>
      text <สีลานิ พฺรหฺมจริยํ ยาวชีวํ น ทูเสยฺยํฯ>
    text <๔๖๒>
      text <เอวํ ภณติ สุเมธา มาตาปิตโร น ตาว อาหารํ>
      text <อาหริสฺสํ คหฏฺฐา มรณวสํ คตาว เหสฺสามิฯ>
    text <๔๖๓>
      text <มาตา ทุกฺขิตา โรทติ ปิตา จ อสฺสา สพฺพโส สมภิหโต>
      text <ฆเฏนฺติ สญฺญาเปตุํ ปาสาทตเล ฉมาปติตํฯ>
    text <๔๖๔>
      text <อุฏฺเฐหิ ปุตฺตก กิํ โสจิเตน ทินฺนาสิ วารณวติมฺหิ>
      text <ราชา อนีกรตฺโต อภิรูโป ตสฺส ตฺวํ ทินฺนาฯ>
    text <๔๖๕>
      text <อคฺคมเหสี ภวิสฺสสิ อนิกรตฺตสฺส ราชิโน ภริยา>
      text <สีลานิ พฺรหฺมจริยํ ปพฺพชฺชา ทุกฺกรา ปุตฺตกฯ>
    text <๔๖๖>
      text <รชฺเช อาณาธนมิสฺสริยํ โภคา สุขา ทหริกาสิ>
      text <ภุญฺชาหิ กามโภเค วาเรยฺยํ โหตุ เต ปุตฺตฯ>
    text <๔๖๗>
      text <อถ เน ภณติ สุเมธา มา เอทิสิกานิ ภวคตมสารํ>
      text <ปพฺพชฺชา วา โหหิติ มรณํ วา เม น เจว วาเรยฺยํฯ>
    text <๔๖๘>
      text <กิมิว ปูติกายมสุจิํ สวนคนฺธํ ภยานกํ กุณปํ>
      text <อภิสํวิเสยฺยํ ภสฺตํ อสกิํ ปคฺฆริตํ อสุจิปุณฺณํฯ>
    text <๔๖๙>
      text <กิมิว ตาหํ ชานนฺตี วิกุลกํ มํสโสณิตุปลิตฺตํ>
      text <กิมิกุลาลยํ สกุณภตฺตํ กเฬวรํ กิสฺส ทิยฺยติฯ>
    text <๔๗๐>
      text <นิพฺพุยฺหติ สุสานํ อจิรํ กาโย อเปตวิญฺญาโณ>
      text <ฉุทฺโธ กฬิงฺครํ วิย ชิคุจฺฉมาเนหิ ญาตีหิฯ>
    text <๔๗๑>
      text <ฉุทฺธูน นํ สุสาเน ปรภตฺตํ นฺหายนฺติ ชิคุจฺฉนฺตา>
      text <นิยกา มาตาปิตโร กิํ ปน สาธารณา ชนตาฯ>
    text <๔๗๒>
      text <อชฺโฌสิตา อสาเร กเฬวเร อฏฺฐินฺหารุสงฺฆาเต>
      text <เขฬสฺสุจฺจารสฺสว ปริปุณฺเณ ปูติกายมฺหิฯ>
    text <๔๗๓>
      text <โย นํ วินิพฺภุชิตฺวา อพฺภนฺตรมสฺส พาหิรํ กยิรา>
      text <คนฺธสฺส อสหมานา สกาปิ มาตา ชิคุจฺเฉยฺยฯ>
    text <๔๗๔>
      text <ขนฺธธาตุอายตนํ สงฺขตํ ชาติมูลกํ ทุกฺขํ>
      text <โยนิโส อนุวิจินนฺตี วาเรยฺยํ กิสฺส อิจฺเฉยฺยํฯ>
    text <๔๗๕>
      text <ทิวเส ทิวเส ติสตฺติ สตานิ นวนวา ปเตยฺยุํ กายมฺหิ>
      text <วสฺสสตมฺปิ จ ฆาโต เสยฺโย ทุกฺขสฺส เจวํ ขโยฯ>
    text <๔๗๖>
      text <อชฺฌุปคจฺเฉ ฆาตํ โย วิญฺญาเยวํ สตฺถุโน วจนํ>
      text <ทีโฆ เตสํ สํสาโร ปุนปฺปุนํ หญฺญมานานํฯ>
    text <๔๗๗>
      text <เทเวสุ มนุสฺเสสุ จ ติรจฺฉานโยนิยา อสุรกาเย>
      text <เปเตสุ จ นิรเยสุ จ อปริมิตา ทิสฺสเร ฆาตาฯ>
    text <๔๗๘>
      text <ฆาตา นิรเยสุ พหู วินิปาตคตสฺส ปีฬิยมานสฺส>
      text <เทเวสุปิ อตฺตาณํ นิพฺพานสุขา ปรํ นตฺถิฯ>
    text <๔๗๙>
      text <ปตฺตา เต นิพฺพานํ เย ยุตฺตา ทสพลสฺส ปาวจเน>
      text <อปฺโปสฺสุกฺกา ฆเฏนฺติ ชาติมรณปฺปหานายฯ>
    text <๔๘๐>
      text <อชฺเชว ตาตภินิกฺขมิสฺสํ โภเคหิ กิํ อสาเรหิ>
      text <นิพฺพินฺนา เม กามา วนฺตสมา ตาลวตฺถุกตาฯ>
    text <๔๘๑>
      text <สา เจวํ ภณติ ปิตรมนีกรตฺโต จ ยสฺส สา ทินฺนา>
      text <อุปยาสิ วารณวเต วาเรยฺยมุปฏฺฐิเต กาเลฯ>
    text <๔๘๒>
      text <อถ อสิตนิจิตมุทุเก เกเส ขคฺเคน ฉินฺทิย สุเมธา>
      text <ปาสาทํ ปิทหิตฺวา ปฐมชฺฌานํ สมาปชฺชิฯ>
    text <๔๘๓>
      text <สา จ ตหิํ สมาปนฺนา อนีกรตฺโต จ อาคโต นครํ>
      text <ปาสาเท จ สุเมธา อนิจฺจสญฺญํ สุภาเวติฯ>
    text <๔๘๔>
      text <สา จ มนสิ กโรติ อนีกรตฺโต จ อารุหี ตุริตํ>
      text <มณิกนกภูสิตงฺโค กตญฺชลี ยาจติ สุเมธํฯ>
    text <๔๘๕>
      text <รชฺเช อาณาธนมิสฺสริยํ โภคา สุขา ทหริกาสิ>
      text <ภุญฺชาหิ กามโภเค กามสุขา ทุลฺลภา โลเกฯ>
    text <๔๘๖>
      text <นิสฺสฏฺฐํ เต รชฺชํ โภเค ภุญฺชสฺสุ เทหิ ทานานิ>
      text <มา ทุมฺมนา อโหสิ มาตาปิตโร เต ทุกฺขิตา ฯ>
    text <๔๘๗>
      text <ตํ ตํ ภณติ สุเมธา กาเมหิ อนตฺถิกา วิคตโมหา>
      text <มา กาเม อภินนฺทิ กาเมสฺวาทีนวํ ปสฺสฯ>
    text <๔๘๘>
      text <จาตุทฺทีโป ราชา มนฺธาตา อาสิ กามโภคิน มคฺโค>
      text <อติตฺโต กาลงฺกโต น จสฺส ปริปูริตา อิจฺฉาฯ>
    text <๔๘๙>
      text <สตฺต รตนานิ วสฺเสยฺย วุฏฺฐิมา ทสทิสา สมนฺเตน>
      text <น จตฺถิ ติตฺติ กามานํ อติตฺตาว มรนฺติ นราฯ>
    text <๔๙๐>
      text <อสิสูนูปมา กามา กามา สปฺปสิโรปมา>
      text <อุกฺโกปมา อนุทหนฺติ อฏฺฐิกงฺกล สนฺนิภาฯ>
    text <๔๙๑>
      text <อนิจฺจา อทฺธุวา กามา พหุทุกฺขา มหาวิสา>
      text <อโยคุโฬว สนฺตตฺโต อฆมูลา ทุขปฺผลาฯ>
    text <๔๙๒>
      text <รุกฺขปฺผลูปมา กามา มํสเปสูปมา ทุขา>
      text <สุปิโนปมา วญฺจนิยา กามา ยาจิตกูปมาฯ>
    text <๔๙๓>
      text <สตฺติสูลูปมา กามา โรโค คณฺโฑ อฆํ นิฆํ>
      text <องฺคารกาสุสทิสา อฆมูลํ ภยํ วโธฯ>
    text <๔๙๔>
      text <เอวํ พหุทุกฺขา กามา อกฺขาตา อนฺตรายิกา>
      text <คจฺฉถ น เม ภควเต วิสฺสาโส อตฺถิ อตฺตโนฯ>
    text <๔๙๕>
      text <กิํ มม ปโร กริสฺสติ อตฺตโน สีสมฺหิ ฑยฺหมานมฺหิ>
      text <อนุพนฺเธ ชรามรเณ ตสฺส ฆาตาย ฆฏิตพฺพํฯ>
    text <๔๙๖>
      text <ทฺวารํ อปาปุริตฺวานหํ มาตาปิตโร อนีกรตฺตญฺจ>
      text <ทิสฺวาน ฉมํ นิสินฺเน โรทนฺเต อิทมโวจํฯ>
    text <๔๙๗>
      text <ทีโฆ พาลานํ สํสาโร ปุนปฺปุนญฺจ โรทตํ>
      text <อนมตคฺเค ปิตุ มรเณ ภาตุ วเธ อตฺตโน จ วเธฯ>
    text <๔๙๘>
      text <อสฺสุ ถญฺญํ รุธิรํ สํสารํ อนมตคฺคโต สรถ>
      text <สตฺตานํ สํสรตํ สราหิ อฏฺฐีนญฺจ สนฺนิจยํฯ>
    text <๔๙๙>
      text <สร จตุโรทธี อุปนีเต อสฺสุถญฺญรุธิรมฺหิ>
      text <สร เอกกปฺปมฏฺฐีนํ สญฺจยํ วิปุเลน สมํฯ>
    text <๕๐๐>
      text <อนมตคฺเค สํสรโต มหิํ ชมฺพุทีปมุปนีตํ>
      text <โกลฏฺฐิมตฺตคุฬิกา มาตา มาตุสฺเวว นปฺปโหนฺติฯ>
    text <๕๐๑>
      text <ติณกฏฺฐสาขาปลาสํ อุปนีตํ อนมตคฺคโต สร>
      text <จตุรงฺคุลิกา ฆฏิกา ปิตุปิตุสฺเวว นปฺปโหนฺติฯ>
    text <๕๐๒>
      text <สร กาณกจฺฉปํ ปุพฺพสมุทฺเท อปรโต จ ยุคฉิทฺทํ>
      text <สิรํ ตสฺส จ ปฏิมุกฺกํ มนุสฺสลาภมฺหิ โอปมฺมํฯ>
    text <๕๐๓>
      text <สร รูปํ เผณปิณฺโฑปมสฺส กายกลิโน อสารสฺส>
      text <ขนฺเธ ปสฺส อนิจฺเจ สราหิ นิรเย พหุวิฆาเตฯ>
    text <๕๐๔>
      text <สร กฏสิํ วฑฺเฒนฺเต ปุนปฺปุนํ ตาสุ ตาสุ ชาตีสุ>
      text <สร กุมฺภีลภยานิ จ สราหิ จตฺตาริ สจฺจานิฯ>
    text <๕๐๕>
      text <อมตมฺหิ วิชฺชมาเน กิํ ตว ปญฺจกฏุเกน ปีเตน>
      text <สพฺพา หิ กามรติโย กฏุกตรา ปญฺจกฏุเกนฯ>
    text <๕๐๖>
      text <อมตมฺหิ วิชฺชมาเน กิํ ตว กาเมหิ เย ปริฬาหา>
      text <สพฺพา หิ กามรติโย ชลิตา กุถิตา กมฺปิตา สนฺตาปิตาฯ>
    text <๕๐๗>
      text <อสปตฺตมฺหิ สมาเน กิํ ตว กาเมหิ เย พหุสปตฺตา>
      text <ราชคฺคิโจรอุทกปฺปิเยหิ สาธารณา กามา พหุสปตฺตาฯ>
    text <๕๐๘>
      text <โมกฺขมฺหิ วิชฺชมาเน กิํ ตว กาเมหิ เยสุ วธพนฺโธ>
      text <กาเมสุ หิ อสกามา วธพนฺธทุขานิ อนุโภนฺติฯ>
    text <๕๐๙>
      text <อาทีปิตา ติณุกฺกา คณฺหนฺตํ ทหนฺติ เนว มุญฺจนฺตํ>
      text <อุกฺโกปมา หิ กามา ทหนฺติ เย เต น มุญฺจนฺติฯ>
    text <๕๑๐>
      text <มา อปฺปกสฺส เหตุ กามสุขสฺส วิปุลํ ชหี สุขํ>
      text <มา ปุถุโลโมว พฬิสํ คิลิตฺวา ปจฺฉา วิหญฺญสิฯ>
    text <๕๑๑>
      text <กามํ กาเมสุ ทมสฺสุ ตาว สุนโขว สงฺขลาพทฺโธ>
      text <กาหินฺติ ขุ ตํ กามา ฉาตา สุนขํว จณฺฑาลาฯ>
    text <๕๑๒>
      text <อปริมิตญฺจ ทุกฺขํ พหูนิ จ จิตฺตโทมนสฺสานิ>
      text <อนุโภหิสิ กามยุตฺโต ปฏินิสฺสช อทฺธุเว กาเมฯ>
    text <๕๑๓>
      text <อชรมฺหิ วิชฺชมาเน กิํ ตว กาเมหิ เยสุ ชรา>
      text <มรณพฺยาธิคหิตา สพฺพา สพฺพตฺถ ชาติโยฯ>
    text <๕๑๔>
      text <อิทมชรมิทมมรํ อิทมชรามรํ ปทมโสกํ>
      text <อสปตฺตมสมฺพาธํ อขลิตมภยํ นิรุปตาปํฯ>
    text <๕๑๕>
      text <อธิคตมิทํ พหูหิ อมตํ อชฺชาปิ จ ลภนียมิทํ>
      text <โย โยนิโส ปยุญฺชติ น จ สกฺกา อฆฏมาเนนฯ>
    text <๕๑๖>
      text <เอวํ ภณติ สุเมธา สงฺขารคเต รติํ อลภมานา>
      text <อนุเนนฺตี อนิกรตฺตํ เกเส จ ฉมํ ขิปิ สุเมธาฯ>
    text <๕๑๗>
      text <อุฏฺฐาย อนิกรตฺโต ปญฺชลิโก ยาจิตสฺสา ปิตรํ โส>
      text <วิสฺสชฺเชถ สุเมธํ ปพฺพชิตุํ วิโมกฺขสจฺจทสฺสาฯ>
    text <๕๑๘>
      text <วิสฺสชฺชิตา มาตาปิตูหิ ปพฺพชิ โสกภยภีตา>
      text <ฉ อภิญฺญา สจฺฉิกตา อคฺคผลํ สิกฺขมานายฯ>
    text <๕๑๙>
      text <อจฺฉริยมพฺภุตํ ตํ นิพฺพานํ อาสิ ราชกญฺญาย>
      text <ปุพฺเพนิวาสจริตํ ยถา พฺยากริ ปจฺฉิเม กาเลฯ>
    text <๕๒๐>
      text <ภควติ โกณาคมเน สงฺฆารามมฺหิ นวนิเวสมฺหิ>
      text <สขิโย ติสฺโส ชนิโย วิหารทานํ อทาสิมฺหฯ>
    text <๕๒๑>
      text <ทสกฺขตฺตุํ สตกฺขตฺตุํ ทสสตกฺขตฺตุํ สตานิ จ สตกฺขตฺตุํ>
      text <เทเวสุ อุปฺปชฺชิมฺห โก ปน วาโท มนุสฺเสสุฯ>
    text <๕๒๒>
      text <เทเวสุ มหิทฺธิกา อหุมฺห มานุสกมฺหิ โก ปน วาโท>
      text <สตฺตรตนสฺส มเหสี อิตฺถิรตนํ อหํ อาสิํฯ>
    text <๕๒๓>
      text <โส เหตุ โส ปภโว ตํ มูลํ สาว สาสเน ขนฺตี>
      text <ตํ ปฐมสโมธานํ ตํ ธมฺมรตาย นิพฺพานํฯ>
    text <๕๒๔>
      text <เอวํ กโรนฺติ เย สทฺทหนฺติ วจนํ อโนมปญฺญสฺส>
      text <นิพฺพินฺทนฺติ ภวคเต นิพฺพินฺทิตฺวา วิรชฺชนฺตีติฯ>
      text <คาถาสตานิ จตฺตาริ อสีติ ปุน จุทฺทส>
      text <เถริเยกุตฺตรสตา สพฺพา ตา อาสวกฺขยาติฯ>
    text <อิตฺถํ สุทํ สุเมธา เถรี คาถาโย อภาสิตฺถาติฯ>
    stand <มหานิปาโต นิฏฺฐิโตฯ>
    stand <สมตฺตา เถรีคาถาโยฯ>
    stand <เถรีคาถาปาฬิ นิฏฺฐิตาฯ>
