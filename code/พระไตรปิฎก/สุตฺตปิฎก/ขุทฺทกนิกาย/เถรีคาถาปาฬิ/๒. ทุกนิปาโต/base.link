text <๒ ทุกนิปาโต>
  text <๑ อภิรูปนนฺทาเถรีคาถา>
    text <๑๙>
      text <อาตุรํ อสุจิํ ปูติํ ปสฺส นนฺเท สมุสฺสยํ>
      text <อสุภาย จิตฺตํ ภาเวหิ เอกคฺคํ สุสมาหิตํฯ>
    text <๒๐>
      text <อนิมิตฺตญฺจ ภาเวหิ มานานุสยมุชฺชห>
      text <ตโต มานาภิสมยา อุปสนฺตา จริสฺสสีติฯ>
    text <อิตฺถํ สุทํ ภควา อภิรูปนนฺทํ สิกฺขมานํ อิมาหิ คาถาหิ อภิณฺหํ โอวทตีติ ฯ>
  text <๒ เชนฺตาเถรีคาถา>
    text <๒๑>
      text <เย อิเม สตฺต โพชฺฌงฺคา มคฺคา นิพฺพานปตฺติยา>
      text <ภาวิตา เต มยา สพฺเพ ยถา พุทฺเธน เทสิตาฯ>
    text <๒๒>
      text <ทิฏฺโฐ หิ เม โส ภควา อนฺติโมยํ สมุสฺสโย>
      text <วิกฺขีโณ ชาติสํสาโร นตฺถิ ทานิ ปุนพฺภโวติฯ>
    text <อิตฺถํ สุทํ เชนฺตา เถรี คาถาโย อภาสิตฺถาติฯ>
  text <๓ สุมงฺคลมาตาเถรีคาถา>
    text <๒๓>
      text <สุมุตฺติกา สุมุตฺติกา สาธุมุตฺติกามฺหิ มุสลสฺส>
      text <อหิริโก เม ฉตฺตกํ วาปิ อุกฺขลิกา เม เทฑฺฑุภํ วาติฯ>
    text <๒๔>
      text <ราคญฺจ อหํ โทสญฺจ จิจฺจิฏิ จิจฺจิฏีติ วิหนามิ>
      text <สา รุกฺขมูลมุปคมฺม อโห สุขนฺติ สุขโต ฌายามีติฯ>
    stand <… สุมงฺคลมาตา เถรี ฯ>
  text <๔ อฑฺฒกาสิเถรีคาถา>
    text <๒๕>
      text <ยาว กาสิชนปโท สุงฺโก เม ตตฺถโก อหุ>
      text <ตํ กตฺวา เนคโม อคฺฆํ อฑฺเฒนคฺฆํ ฐเปสิ มํฯ>
    text <๒๖>
      text <อถ นิพฺพินฺทหํ รูเป นิพฺพินฺทญฺจ วิรชฺชหํ>
      text <มา ปุน ชาติสํสารํ สนฺธาเวยฺยํ ปุนปฺปุนํ>
      text <ติสฺโส วิชฺชา สจฺฉิกตา กตํ พุทฺธสฺส สาสนนฺติฯ>
    stand <… อฑฺฒกาสิ เถรี…ฯ>
  text <๕ จิตฺตาเถรีคาถา>
    text <๒๗>
      text <กิญฺจาปิ โขมฺหิ กิสิกา คิลานา พาฬฺหทุพฺพลา>
      text <ทณฺฑโมลุพฺภ คจฺฉามิ ปพฺพตํ อภิรูหิยฯ>
    text <๒๘>
      text <สงฺฆาฏิํ นิกฺขิปิตฺวาน ปตฺตกญฺจ นิกุชฺชิย>
      text <เสเล ขมฺเภสิมตฺตานํ ตโมขนฺธํ ปทาลิยาติฯ>
    stand <… จิตฺตา เถรี…ฯ>
  text <๖ เมตฺติกาเถรีคาถา>
    text <๒๙>
      text <กิญฺจาปิ โขมฺหิ ทุกฺขิตา ทุพฺพลา คตโยพฺพนา>
      text <ทณฺฑโมลุพฺภ คจฺฉามิ ปพฺพตํ อภิรูหิยฯ>
    text <๓๐>
      text <นิกฺขิปิตฺวาน สงฺฆาฏิํ ปตฺตกญฺจ นิกุชฺชิย>
      text <นิสินฺนา จมฺหิ เสลมฺหิ อถ จิตฺตํ วิมุจฺจิ เม>
      text <ติสฺโส วิชฺชา อนุปฺปตฺตา กตํ พุทฺธสฺส สาสนนฺติฯ>
    stand <… เมตฺติกา เถรี…ฯ>
  text <๗ มิตฺตาเถรีคาถา>
    text <๓๑>
      text <จาตุทฺทสิํ ปญฺจทสิํ ยา จ ปกฺขสฺส อฏฺฐมี>
      text <ปาฏิหาริยปกฺขญฺจ อฏฺฐงฺคสุสมาคตํฯ>
    text <๓๒>
      text <อุโปสถํ อุปาคจฺฉิํ เทวกายาภินนฺทินี>
      text <สาชฺช เอเกน ภตฺเตน มุณฺฑา สงฺฆาฏิปารุตา>
      text <เทวกายํ น ปตฺเถหํ วิเนยฺย หทเย ทรนฺติฯ>
    stand <… มิตฺตา เถรี…ฯ>
  text <๘ อภยมาตุเถรีคาถา>
    text <๓๓>
      text <อุทฺธํ ปาทตลา อมฺม อโธ เว เกสมตฺถกา>
      text <ปจฺจเวกฺขสฺสุมํ กายํ อสุจิํ ปูติคนฺธิกํฯ>
    text <๓๔>
      text <เอวํ วิหรมานาย สพฺโพ ราโค สมูหโต>
      text <ปริฬาโห สมุจฺฉินฺโน สีติภูตามฺหิ นิพฺพุตาติฯ>
    stand <… อภยมาตุ เถรี…ฯ>
  text <๙ อภยาเถรีคาถา>
    text <๓๕>
      text <อภเย ภิทุโร กาโย ยตฺถ สตา ปุถุชฺชนา>
      text <นิกฺขิปิสฺสามิมํ เทหํ สมฺปชานา สตีมตีฯ>
    text <๓๖>
      text <พหูหิ ทุกฺขธมฺเมหิ อปฺปมาทรตาย เม>
      text <ตณฺหกฺขโย อนุปฺปตฺโต กตํ พุทฺธสฺส สาสนนฺติฯ>
    stand <… อภยา เถรี…ฯ>
  text <๑๐ สามาเถรีคาถา>
    text <๓๗>
      text <จตุกฺขตฺตุํ ปญฺจกฺขตฺตุํ วิหารา อุปนิกฺขมิํ>
      text <อลทฺธา เจตโส สนฺติํ จิตฺเต อวสวตฺตินี>
      text <ตสฺสา เม อฏฺฐมี รตฺติ ยโต ตณฺหา สมูหตาฯ>
    text <๓๘>
      text <พหูหิ ทุกฺขธมฺเมหิ อปฺปมาทรตาย เม>
      text <ตณฺหกฺขโย อนุปฺปตฺโต กตํ พุทฺธสฺส สาสนนฺติฯ>
    stand <… สามา เถรี…ฯ>
    stand <ทุกนิปาโต นิฏฺฐิโตฯ>
