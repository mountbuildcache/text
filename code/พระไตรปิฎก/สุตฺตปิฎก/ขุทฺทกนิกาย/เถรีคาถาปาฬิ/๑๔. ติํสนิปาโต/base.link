text <๑๔ ติํสนิปาโต>
  text <๑ สุภาชีวกมฺพวนิกาเถรีคาถา>
    text <๓๖๘>
      text <ชีวกมฺพวนํ รมฺมํ คจฺฉนฺติํ ภิกฺขุนิํ สุภํ>
      text <ธุตฺตโก สนฺนิวาเรสิ ตเมนํ อพฺรวี สุภาฯ>
    text <๓๖๙>
      text <กิํ เต อปราธิตํ มยา ยํ มํ โอวริยาน ติฏฺฐสิ>
      text <น หิ ปพฺพชิตาย อาวุโส ปุริโส สมฺผุสนาย กปฺปติฯ>
    text <๓๗๐>
      text <ครุเก มม สตฺถุสาสเน ยา สิกฺขา สุคเตน เทสิตา>
      text <ปริสุทฺธปทํ อนงฺคณํ กิํ มํ โอวริยาน ติฏฺฐสิฯ>
    text <๓๗๑>
      text <อาวิลจิตฺโต อนาวิลํ สรโช วีตรชํ อนงฺคณํ>
      text <สพฺพตฺถ วิมุตฺตมานสํ กิํ มํ โอวริยาน ติฏฺฐสิฯ>
    text <๓๗๒>
      text <ทหรา จ อปาปิกา จสิ กิํ เต ปพฺพชฺชา กริสฺสติ>
      text <นิกฺขิป กาสายจีวรํ เอหิ รมาม สุปุปฺผิเต วเนฯ>
    text <๓๗๓>
      text <มธุรญฺจ ปวนฺติ สพฺพโส กุสุมรเชน สมุฏฺฐิตา ทุมา>
      text <ปฐมวสนฺโต สุโข อุตุ เอหิ รมาม สุปุปฺผิเต วเนฯ>
    text <๓๗๔>
      text <กุสุมิตสิขรา จ ปาทปา อภิคชฺชนฺติว มาลุเตริตา>
      text <กา ตุยฺหํ รติ ภวิสฺสติ ยทิ เอกา วนโมคหิสฺสสิ ฯ>
    text <๓๗๕>
      text <วาฬมิคสงฺฆเสวิตํ กุญฺชรมตฺตกเรณุโลฬิตํ>
      text <อสหายิกา คนฺตุมิจฺฉสิ รหิตํ ภิํสนกํ มหาวนํฯ>
    text <๓๗๖>
      text <ตปนียกตาว ธีติกา วิจรสิ จิตฺตลเตว อจฺฉรา>
      text <กาสิกสุขุเมหิ วคฺคุภิ โสภสี สุวสเนหิ นูปเมฯ>
    text <๓๗๗>
      text <อหํ ตว วสานุโค สิยํ ยทิ วิหเรมเส กานนนฺตเร>
      text <น หิ มตฺถิ ตยา ปิยตฺตโร ปาโณ กินฺนริมนฺทโลจเนฯ>
    text <๓๗๘>
      text <ยทิ เม วจนํ กริสฺสสิ สุขิตา เอหิ อคารมาวส>
      text <ปาสาทนิวาตวาสินี ปริกมฺมํ เต กโรนฺตุ นาริโยฯ>
    text <๓๗๙>
      text <กาสิกสุขุมานิ ธารย อภิโรเปหิ จ มาลวณฺณกํ>
      text <กญฺจนมณิมุตฺตกํ พหุํ วิวิธํ อาภรณํ กโรมิ เตฯ>
    text <๓๘๐>
      text <สุโธตรชปจฺฉทํ สุภํ โคณกตูลิกสนฺถตํ นวํ>
      text <อภิรุห สยนํ มหารหํ จนฺทนมณฺฑิตสารคนฺธิกํ>
    text <๓๘๑>
      text <อุปฺปลํ จุทกา สมุคฺคตํ ยถา ตํ อมนุสฺสเสวิตํ>
      text <เอวํ ตฺวํ พฺรหฺมจารินี สเกสงฺเคสุ ชรํ คมิสฺสสิฯ>
    text <๓๘๒>
      text <กิํ เต อิธ สารสมฺมตํ กุณปปูรมฺหิ สุสานวฑฺฒเน>
      text <เภทนธมฺเม กเฬวเร ยํ ทิสฺวา วิมโน อุทิกฺขสิฯ>
    text <๓๘๓>
      text <อกฺขีนิ จ ตุริยาริว กินฺนริยาริว ปพฺพตนฺตเร>
      text <ตว เม นยนานิ ทกฺขิย ภิยฺโย กามรตี ปวฑฺฒติฯ>
    text <๓๘๔>
      text <อุปฺปลสิขโรปมานิ เต วิมเล หาฏกสนฺนิเภ มุเข>
      text <ตว เม นยนานิ ทกฺขิย ภิยฺโย กามคุโณ ปวฑฺฒติฯ>
    text <๓๘๕>
      text <อปิ ทูรคตา สรมฺหเส อายตปมฺเห วิสุทฺธทสฺสเน>
      text <น หิ มตฺถิ ตยา ปิยตฺตรา นยนา กินฺนริมนฺทโลจเนฯ>
    text <๓๘๖>
      text <อปเถน ปยาตุมิจฺฉสิ จนฺทํ กีฬนกํ คเวสสิ>
      text <เมรุํ ลงฺเฆตุมิจฺฉสิ โย ตฺวํ พุทฺธสุตํ มคฺคยสิฯ>
    text <๓๘๗>
      text <นตฺถิ หิ โลเก สเทวเก ราโค ยตฺถปิ ทานิ เม สิยา>
      text <นปิ นํ ชานามิ กีริโส อถ มคฺเคน หโต สมูลโกฯ>
    text <๓๘๘>
      text <อิงฺคาลกุยาว อุชฺฌิโต วิสปตฺโตริว อคฺคิโต กโต>
      text <นปิ นํ ปสฺสามิ กีริโส อถ มคฺเคน หโต สมูลโกฯ>
    text <๓๘๙>
      text <ยสฺสา สิยา อปจฺจเวกฺขิตํ สตฺถา วา อนุปาสิโต สิยา>
      text <ตฺวํ ตาทิสิกํ ปโลภย ชานนฺติํ โส อิมํ วิหญฺญสิฯ>
    text <๓๙๐>
      text <มยฺหญฺหิ อกฺกุฏฺฐวนฺทิเต สุขทุกฺเข จ สตี อุปฏฺฐิตา>
      text <สงฺขตมสุภนฺติ ชานิย สพฺพตฺเถว มโน น ลิมฺปติฯ>
    text <๓๙๑>
      text <สาหํ สุคตสฺส สาวิกา มคฺคฏฺฐงฺคิกยานยายินี>
      text <อุทฺธฏสลฺลา อนาสวา สุญฺญาคารคตา รมามหํฯ>
    text <๓๙๒>
      text <ทิฏฺฐา หิ มยา สุจิตฺติตา โสมฺภา ทารุกปิลฺลกานิ วา>
      text <ตนฺตีหิ จ ขีลเกหิ จ วินิพทฺธา วิวิธํ ปนจฺจกาฯ>
    text <๓๙๓>
      text <ตมฺหุทฺธเฏ ตนฺติขีลเก วิสฺสฏฺเฐ วิกเล ปริกฺริเต>
      text <น วินฺเทยฺย ขณฺฑโส กเต กิมฺหิ ตตฺถ มนํ นิเวสเยฯ>
    text <๓๙๔>
      text <ตถูปมา เทหกานิ มํ เตหิ ธมฺเมหิ วินา น วตฺตนฺติ>
      text <ธมฺเมหิ วินา น วตฺตติ กิมฺหิ ตตฺถ มนํ นิเวสเยฯ>
    text <๓๙๕>
      text <ยถา หริตาเลน มกฺขิตํ อทฺทส จิตฺติกํ ภิตฺติยา กตํ>
      text <ตมฺหิ เต วิปรีตทสฺสนํ สญฺญา มานุสิกา นิรตฺถิกาฯ>
    text <๓๙๖>
      text <มายํ วิย อคฺคโต กตํ สุปินนฺเตว สุวณฺณปาทปํ>
      text <อุปคจฺฉสิ อนฺธ ริตฺตกํ ชนมชฺเฌริว รุปฺปรูปกํ ฯ>
    text <๓๙๗>
      text <วฏฺฏนิริว โกฏโรหิตา มชฺเฌ ปุพฺพุฬกา สอสฺสุกา>
      text <ปีฬโกฬิกา เจตฺถ ชายติ วิวิธา จกฺขุวิธา จ ปิณฺฑิตาฯ>
    text <๓๙๘>
      text <อุปฺปาฏิย จารุทสฺสนา น จ ปชฺชิตฺถ อสงฺคมานสา>
      text <หนฺท เต จกฺขุํ หรสฺสุ ตํ ตสฺส นรสฺส อทาสิ ตาวเทฯ>
    text <๓๙๙>
      text <ตสฺส จ วิรมาสิ ตาวเท ราโค ตตฺถ ขมาปยี จ นํ>
      text <โสตฺถิ สิยา พฺรหฺมจารินี น ปุโน เอทิสกํ ภวิสฺสติฯ>
    text <๔๐๐>
      text <อาสาทิย เอทิสํ ชนํ อคฺคิํ ปชฺชลิตํ ว ลิงฺคิย>
      text <คณฺหิย อาสีวิสํ วิย อปิ นุ โสตฺถิ สิยา ขเมหิ โนฯ>
    text <๔๐๑>
      text <มุตฺตา จ ตโต สา ภิกฺขุนี อคมี พุทฺธวรสฺส สนฺติกํ>
      text <ปสฺสิย วรปุญฺญลกฺขณํ จกฺขุ อาสิ ยถา ปุราณกนฺติฯ>
    stand <… สุภา ชีวกมฺพวนิกา เถรี…ฯ>
    stand <ติํสนิปาโต นิฏฺฐิโตฯ>
