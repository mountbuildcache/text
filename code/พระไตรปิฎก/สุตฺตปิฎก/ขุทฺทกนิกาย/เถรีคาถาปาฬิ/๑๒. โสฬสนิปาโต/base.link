text <๑๒ โสฬสนิปาโต>
  text <๑ ปุณฺณาเถรีคาถา>
    text <๒๓๖>
      text <อุทหารี อหํ สีเต สทา อุทกโมตริํ>
      text <อยฺยานํ ทณฺฑภยภีตา วาจาโทสภยฏฺฏิตาฯ>
    text <๒๓๗>
      text <กสฺส พฺราหฺมณ ตฺวํ ภีโต สทา อุทกโมตริ>
      text <เวธมาเนหิ คตฺเตหิ สีตํ เวทยเส ภุสํฯ>
    text <๒๓๘>
      text <ชานนฺตี วต มํ โภติ ปุณฺณิเก ปริปุจฺฉสิ>
      text <กโรนฺตํ กุสลํ กมฺมํ รุนฺธนฺตํ กตปาปกํฯ>
    text <๒๓๙>
      text <โย จ วุฑฺโฒ ทหโร วา ปาปกมฺมํ ปกุพฺพติ>
      text <ทกาภิเสจนา โสปิ ปาปกมฺมา ปมุจฺจติฯ>
    text <๒๔๐>
      text <โก นุ เต อิทมกฺขาสิ อชานนฺตสฺส อชานโก>
      text <ทกาภิเสจนา นาม ปาปกมฺมา ปมุจฺจติฯ>
    text <๒๔๑>
      text <สคฺคํ นูน คมิสฺสนฺติ สพฺเพ มณฺฑูกกจฺฉปา>
      text <นาคา จ สุสุมารา จ เย จญฺเญ อุทเก จราฯ>
    text <๒๔๒>
      text <โอรพฺภิกา สูกริกา มจฺฉิกา มิคพนฺธกา>
      text <โจรา จ วชฺฌฆาตา จ เย จญฺเญ ปาปกมฺมิโน>
      text <ทกาภิเสจนา เตปิ ปาปกมฺมา ปมุจฺจเรฯ>
    text <๒๔๓>
      text <สเจ อิมา นทิโย เต ปาปํ ปุพฺเพ กตํ วหุํ>
      text <ปุญฺญมฺปิมา วเหยฺยุํ เต เตน ตฺวํ ปริพาหิโรฯ>
    text <๒๔๔>
      text <ยสฺส พฺราหฺมณ ตฺวํ ภีโต สทา อุทกโมตริ>
      text <ตเมว พฺรหฺเม มา กาสิ มา เต สีตํ ฉวิํ หเนฯ>
    text <๒๔๕>
      text <กุมฺมคฺคปฏิปนฺนํ มํ อริยมคฺคํ สมานยิ>
      text <ทกาภิเสจนา โภติ อิมํ สาฏํ ททามิ เตฯ>
    text <๒๔๖>
      text <ตุยฺเหว สาฏโก โหตุ นาหมิจฺฉามิ สาฏกํ>
      text <สเจ ภายสิ ทุกฺขสฺส สเจ เต ทุกฺขมปฺปิยํฯ>
    text <๒๔๗>
      text <มากาสิ ปาปกํ กมฺมํ อาวิ วา ยทิ วา รโห>
      text <สเจ จ ปาปกํ กมฺมํ กริสฺสสิ กโรสิ วาฯ>
    text <๒๔๘>
      text <น เต ทุกฺขา ปมุตฺยตฺถิ อุเปจฺจาปิ ปลายโต>
      text <สเจ ภายสิ ทุกฺขสฺส สเจ เต ทุกฺขมปฺปิยํฯ>
    text <๒๔๙>
      text <อุเปหิ สรณํ พุทฺธํ ธมฺมํ สงฺฆญฺจ ตาทินํ>
      text <สมาทิยาหิ สีลานิ ตํ เต อตฺถาย เหหิติฯ>
    text <๒๕๐>
      text <อุเปมิ สรณํ พุทฺธํ ธมฺมํ สงฺฆญฺจ ตาทินํ>
      text <สมาทิยามิ สีลานิ ตํ เม อตฺถาย เหหิติฯ>
    text <๒๕๑>
      text <พฺรหฺมพนฺธุ ปุเร อาสิํ อชฺชมฺหิ สจฺจพฺราหฺมโณ>
      text <เตวิชฺโช เวทสมฺปนฺโน โสตฺติโย จมฺหิ นฺหาตโกติฯ>
    stand <… ปุณฺณา เถรี…ฯ>
    stand <โสฬสนิปาโต นิฏฺฐิโตฯ>
