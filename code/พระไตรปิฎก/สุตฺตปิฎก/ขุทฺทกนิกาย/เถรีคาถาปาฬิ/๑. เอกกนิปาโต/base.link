text <๑ เอกกนิปาโต>
  stand <ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย>
  text <๑ อญฺญตราเถรีคาถา>
    text <๑>
      text <สุขํ สุปาหิ เถริเก กตฺวา โจเฬน ปารุตา>
      text <อุปสนฺโต หิ เต ราโค สุกฺขฑากํ ว กุมฺภิยนฺติฯ>
    text <อิตฺถํ สุทํ อญฺญตรา เถรี อปญฺญาตา ภิกฺขุนี คาถํ อภาสิตฺถาติฯ>
  text <๒ มุตฺตาเถรีคาถา>
    text <๒>
      text <มุตฺเต มุจฺจสฺสุ โยเคหิ จนฺโท ราหุคฺคหา อิว>
      text <วิปฺปมุตฺเตน จิตฺเตน อนณา ภุญฺช ปิณฺฑกนฺติฯ>
    text <อิตฺถํ สุทํ ภควา มุตฺตํ สิกฺขมานํ อิมาย คาถาย อภิณฺหํ โอวทตีติฯ>
  text <๓ ปุณฺณาเถรีคาถา>
    text <๓>
      text <ปุณฺเณ ปูรสฺสุ ธมฺเมหิ จนฺโท ปนฺนรเสริว>
      text <ปริปุณฺณาย ปญฺญาย ตโมขนฺธํ ปทาลยาติฯ>
    text <อิตฺถํ สุทํ ปุณฺณา เถรี คาถํ อภาสิตฺถาติฯ>
  text <๔ ติสฺสาเถรีคาถา>
    text <๔>
      text <ติสฺเส สิกฺขสฺสุ สิกฺขาย มา ตํ โยคา อุปจฺจคุํ>
      text <สพฺพโยควิสํยุตฺตา จร โลเก อนาสวาติฯ>
    stand <… ติสฺสา เถรี…ฯ>
  text <๕ อญฺญตราติสฺสาเถรีคาถา>
    text <๕>
      text <ติสฺเส ยุญฺชสฺสุ ธมฺเมหิ ขโณ ตํ มา อุปจฺจคา>
      text <ขณาตีตา หิ โสจนฺติ นิรยมฺหิ สมปฺปิตาติฯ>
    stand <… อญฺญตรา ติสฺสา เถรี…ฯ>
  text <๖ ธีราเถรีคาถา>
    text <๖>
      text <ธีเร นิโรธํ ผุเสหิ สญฺญาวูปสมํ สุขํ>
      text <อาราธยาหิ นิพฺพานํ โยคกฺเขมมนุตฺตรนฺติ ฯ>
    stand <… ธีรา เถรี…ฯ>
  text <๗ วีราเถรีคาถา>
    text <๗>
      text <วีรา วีเรหิ ธมฺเมหิ ภิกฺขุนี ภาวิตินฺทฺริยา>
      text <ธาเรหิ อนฺติมํ เทหํ เชตฺวา มารํ สวาหินินฺติ ฯ>
    stand <… วีรา เถรี…ฯ>
  text <๘ มิตฺตาเถรีคาถา>
    text <๘>
      text <สทฺธาย ปพฺพชิตฺวาน มิตฺเต มิตฺตรตา ภว>
      text <ภาเวหิ กุสเล ธมฺเม โยคกฺเขมสฺส ปตฺติยาติฯ>
    stand <… มิตฺตา เถรี…ฯ>
  text <๙ ภทฺราเถรีคาถา>
    text <๙>
      text <สทฺธาย ปพฺพชิตฺวาน ภทฺเร ภทฺรรตา ภว>
      text <ภาเวหิ กุสเล ธมฺเม โยคกฺเขมมนุตฺตรนฺติฯ>
    stand <… ภทฺรา เถรี…ฯ>
  text <๑๐ อุปสมาเถรีคาถา>
    text <๑๐>
      text <อุปสเม ตเร โอฆํ มจฺจุเธยฺยํ สุทุตฺตรํ>
      text <ธาเรหิ อนฺติมํ เทหํ เชตฺวา มารํ สวาหนนฺติฯ>
    stand <… อุปสมา เถรี…ฯ>
  text <๑๑ มุตฺตาเถรีคาถา>
    text <๑๑>
      text <สุมุตฺตา สาธุมุตฺตามฺหิ ตีหิ ขุชฺเชหิ มุตฺติยา>
      text <อุทุกฺขเลน มุสเลน ปตินา ขุชฺชเกน จ>
      text <มุตฺตามฺหิ ชาติมรณา ภวเนตฺติ สมูหตาติฯ>
    stand <… มุตฺตา เถรี…ฯ>
  text <๑๒ ธมฺมทินฺนาเถรีคาถา>
    text <๑๒>
      text <ฉนฺทชาตา อวสายี มนสา จ ผุฏา สิยา>
      text <กาเมสุ อปฺปฏิพทฺธจิตฺตา อุทฺธํโสตาติ วุจฺจตีติ ฯ>
    stand <… ธมฺมทินฺนา เถรี…ฯ>
  text <๑๓ วิสาขาเถรีคาถา>
    text <๑๓>
      text <กโรถ พุทฺธสาสนํ ยํ กตฺวา นานุตปฺปติ>
      text <ขิปฺปํ ปาทานิ โธวิตฺวา เอกมนฺเต นิสีทถาติฯ>
    stand <… วิสาขา เถรี…ฯ>
  text <๑๔ สุมนาเถรีคาถา>
    text <๑๔>
      text <ธาตุโย ทุกฺขโต ทิสฺวา มา ชาติํ ปุนราคมิ>
      text <ภเว ฉนฺทํ วิราเชตฺวา อุปสนฺตา จริสฺสสีติฯ>
    stand <… สุมนา เถรี…ฯ>
  text <๑๕ อุตฺตราเถรีคาถา>
    text <๑๕>
      text <กาเยน สํวุตา อาสิํ วาจาย อุท เจตสา>
      text <สมูลํ ตณฺหมพฺพุยฺห สีติภูตามฺหิ นิพฺพุตาติฯ>
    stand <… อุตฺตรา เถรี…ฯ>
  text <๑๖ วุฑฺฒปพฺพชิตสุมนาเถรีคาถา>
    text <๑๖>
      text <สุขํ ตฺวํ วุฑฺฒิเก เสหิ กตฺวา โจเฬน ปารูตา>
      text <อุปสนฺโต หิ เต ราโค สีติภูตาสิ นิพฺพุตาติฯ>
    stand <… สุมนา วุฑฺฒปพฺพชิตา เถรี…ฯ>
  text <๑๗ ธมฺมาเถรีคาถา>
    text <๑๗>
      text <ปิณฺฑปาตํ จริตฺวาน ทณฺฑโมลุพฺภ ทุพฺพลา>
      text <เวธมาเนหิ คตฺเตหิ ตตฺเถว นิปติํ ฉมา>
      text <ทิสฺวา อาทีนวํ กาเย อถ จิตฺตํ วิมุจฺจิ เมติฯ>
    stand <… ธมฺมา เถรี…ฯ>
  text <๑๘ สงฺฆาเถรีคาถา>
    text <๑๘>
      text <หิตฺวา ฆเร ปพฺพชิตฺวา หิตฺวา ปุตฺตํ ปสุํ ปิยํ>
      text <หิตฺวา ราคญฺจ โทสญฺจ อวิชฺชญฺจ วิราชิย>
      text <สมูลํ ตณฺหมพฺพุยฺห อุปสนฺตามฺหิ นิพฺพุตาติฯ>
    stand <… สงฺฆา เถรี…ฯ>
    stand <เอกกนิปาโต นิฏฺฐิโตฯ>
