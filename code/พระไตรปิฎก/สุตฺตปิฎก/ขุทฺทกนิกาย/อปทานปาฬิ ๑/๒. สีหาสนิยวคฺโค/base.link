text <๒ สีหาสนิยวคฺโค>
  text <๑ สีหาสนทายกตฺเถรอปทานํ>
    text <๑>
      text <นิพฺพุเต โลกนาถมฺหิ สิทฺธตฺเถ ทฺวิปทุตฺตเม>
      text <วิตฺถาริเก ปาวจเน พาหุชญฺญมฺหิ สาสเนฯ>
    text <๒>
      text <ปสนฺนจิตฺโต สุมโน สีหาสนมกาสหํ>
      text <สีหาสนํ กริตฺวาน ปาทปีฐมกาสหํฯ>
    text <๓>
      text <สีหาสเน จ วสฺสนฺเต ฆรํ ตตฺถ อกาสหํ>
      text <เตน จิตฺตปฺปสาเทน ตุสิตํ อุปปชฺชหํฯ>
    text <๔>
      text <อายาเมน จตุพฺพีส โยชนํ อาสิ ตาวเท>
      text <วิมานํ สุกตํ มยฺหํ วิตฺถาเรน จตุทฺทสฯ>
    text <๕>
      text <สตํ กญฺญาสหสฺสานิ ปริวาเรนฺติ มํ สทา>
      text <โสณฺณมยญฺจ ปลฺลงฺกํ พฺยมฺเห อาสิ สุนิมฺมิตํฯ>
    text <๖>
      text <หตฺถิยานํ อสฺสยานํ ทิพฺพยานํ อุปฏฺฐิตํ>
      text <ปาสาทา สิวิกา เจว นิพฺพตฺตนฺติ ยทิจฺฉกํฯ>
    text <๗>
      text <มณิมยา จ ปลฺลงฺกา อญฺเญ สารมยา พหู>
      text <นิพฺพตฺตนฺติ มมํ สพฺเพ สีหาสนสฺสิทํ ผลํฯ>
    text <๘>
      text <โสณฺณมยา รูปิมยา ผลิกาเวฬุริยามยา>
      text <ปาทุกา อภิรูหามิ ปาทปีฐสฺสิทํ ผลํฯ>
    text <๙>
      text <จตุนฺนวุติโต กปฺเป ยํ กมฺมมกริํ ตทา>
      text <ทุคฺคติํ นาภิชานามิ ปุญฺญกมฺมสฺสิทํ ผลํฯ>
    text <๑๐>
      text <เตสตฺตติมฺหิโต กปฺเป อินฺทนามา ตโย ชนา>
      text <ทฺเวสตฺตติมฺหิโต กปฺเป ตโย สุมนนามกาฯ>
    text <๑๑>
      text <สมสตฺตติโต กปฺเป ตโย วรุณนามกา>
      text <สตฺตรตนสมฺปนฺนา จตุทีปมฺหิ อิสฺสราฯ>
    text <๑๒>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา สีหาสนทายโก เถโร อิมา คาถาโย อภาสิตฺถาติฯ>
    stand <สีหาสนทายกตฺเถรสฺสาปทานํ ปฐมํฯ>
  text <๒ เอกตฺถมฺภิกตฺเถรอปทานํ>
    text <๑๓>
      text <สิทฺธตฺถสฺส ภควโต มหาปูคคโณ อหุ>
      text <สรณํ คตา จ เต พุทฺธํ สทฺทหนฺติ ตถาคตํฯ>
    text <๑๔>
      text <สพฺเพ สงฺคมฺม มนฺเตตฺวา มาฬํ กุพฺพนฺติ สตฺถุโน>
      text <เอกตฺถมฺภํ อลภนฺตา วิจินนฺติ พฺรหาวเนฯ>
    text <๑๕>
      text <เตหํ อรญฺเญ ทิสฺวาน อุปคมฺม คณํ ตทา>
      text <อญฺชลิํ ปคฺคเหตฺวาน ปริปุจฺฉิํ คณํ อหํฯ>
    text <๑๖>
      text <เต เม ปุฏฺฐา วิยากํสุ สีลวนฺโต อุปาสกา>
      text <มาฬํ มยํ กตฺตุกามา เอกตฺถมฺโภ น ลพฺภติฯ>
    text <๑๗>
      text <เอกตฺถมฺภํ มมํ เทถ อหํ ทสฺสามิ สตฺถุโน>
      text <อาหริสฺสามหํ ถมฺภํ อปฺโปสฺสุกฺกา ภวนฺตุ เต ฯ>
    text <๑๘>
      text <เต เม ถมฺภํ ปเวจฺฉิํสุ ปสนฺนา ตุฏฺฐมานสา>
      text <ตโต ปฏินิวตฺติตฺวา อคมํสุ สกํ ฆรํฯ>
    text <๑๙>
      text <อจิรํ คเต ปูคคเณ ถมฺภํ อหาสหํ ตทา>
      text <หฏฺโฐ หฏฺเฐน จิตฺเตน ปฐมํ อุสฺสเปสหํฯ>
    text <๒๐>
      text <เตน จิตฺตปฺปสาเทน วิมานํ อุปปชฺชหํ>
      text <อุพฺพิทฺธํ ภวนํ มยฺหํ สตฺตภูมํ สมุคฺคตํฯ>
    text <๒๑>
      text <วชฺชมานาสุ เภรีสุ ปริจาเรมหํ สทา>
      text <ปญฺจปญฺญาสกปฺปมฺหิ ราชา อาสิํ ยโสธโรฯ>
    text <๒๒>
      text <ตตฺถาปิ ภวนํ มยฺหํ สตฺตภูมํ สมุคฺคตํ>
      text <กูฏาคารวรูเปตํ เอกตฺถมฺภํ มโนรมํฯ>
    text <๒๓>
      text <เอกวีสติกปฺปมฺหิ อุเทโน นาม ขตฺติโย>
      text <ตตฺราปิ ภวนํ มยฺหํ สตฺตภูมํ สมุคฺคตํฯ>
    text <๒๔>
      text <ยํ ยํ โยนุปปชฺชามิ เทวตฺตํ อถ มานุสํ>
      text <อนุโภมิ สุขํ สพฺพํ เอกตฺถมฺภสฺสิทํ ผลํฯ>
    text <๒๕>
      text <จตุนฺนวุติโต กปฺเป ยํ ถมฺภมททํ ตทา>
      text <ทุคฺคติํ นาภิชานามิ เอกตฺถมฺภสฺสิทํ ผลํฯ>
    text <๒๖>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา เอกตฺถมฺภิโก เถโร อิมา คาถาโย อภาสิตฺถาติฯ>
    stand <เอกตฺถมฺภิกตฺเถรสฺสาปทานํ ทุติยํฯ>
  text <๓ นนฺทตฺเถรอปทานํ>
    text <๒๗>
      text <ปทุมุตฺตรสฺส ภควโต โลกเชฏฺฐสฺส ตาทิโน>
      text <วตฺถํ โขมํ มยา ทินฺนํ สยมฺภุสฺส มเหสิโนฯ>
    text <๒๘>
      text <ตํ เม พุทฺโธ วิยากาสิ ชลชุตฺตรนามโก>
      text <อิมินา วตฺถทาเนน เหมวณฺโณ ภวิสฺสสิฯ>
    text <๒๙>
      text <ทฺเว สมฺปตฺตี อนุโภตฺวา กุสลมูเลหิ โจทิโต>
      text <โคตมสฺส ภควโต กนิฏฺโฐ ตฺวํ ภวิสฺสสิฯ>
    text <๓๐>
      text <ราครตฺโต สุขสีโล กาเมสุ เคธมายุโต>
      text <พุทฺเธน โจทิโต สนฺโต ตทา ตฺวํ ปพฺพชิสฺสสิฯ>
    text <๓๑>
      text <ปพฺพชิตฺวาน ตฺวํ ตตฺถ กุสลมูเลน โจทิโต>
      text <สพฺพาสเว ปริญฺญาย นิพฺพายิสฺสสินาสโวฯ>
    text <๓๒>
      text <สตฺต กปฺปสหสฺสมฺหิ จตุโร เจฬนามกา>
      text <สฏฺฐิ กปฺปสหสฺสมฺหิ อุปเจลา จตุชฺชนาฯ>
    text <๓๓>
      text <ปญฺจ กปฺปสหสฺสมฺหิ เจฬาว จตุโร ชนา>
      text <สตฺตรตนสมฺปนฺนา จตุทีปมฺหิ อิสฺสราฯ>
    text <๓๔>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา นนฺโท เถโร อิมา คาถาโย อภาสิตฺถาติฯ>
    stand <นนฺทตฺเถรสฺสาปทานํ ตติยํฯ>
  text <๔ จูฬปนฺถกตฺเถรอปทานํ>
    text <๓๕>
      text <ปทุมุตฺตโร นาม ชิโน อาหุตีนํ ปฏิคฺคโห>
      text <คณมฺหา วูปกฏฺโฐ โส หิมวนฺเต วสี ตทาฯ>
    text <๓๖>
      text <อหมฺปิ หิมวนฺตมฺหิ วสามิ อสฺสเม ตทา>
      text <อจิราคตํ มหาวีรํ อุเปสิํ โลกนายกํฯ>
    text <๓๗>
      text <ปุปฺผจฺฉตฺตํ คเหตฺวาน อุปคจฺฉิํ นราสภํ>
      text <สมาธิํ สมาปชฺชนฺตํ อนฺตรายมกาสหํฯ>
    text <๓๘>
      text <อุโภ หตฺเถหิ ปคฺคยฺห ปุปฺผจฺฉตฺตํ อทาสหํ>
      text <ปฏิคฺคเหสิ ภควา ปทุมุตฺตโร มหามุนิฯ>
    text <๓๙>
      text <สพฺเพ เทวา อตฺตมนา หิมวนฺตํ อุเปนฺติ เต>
      text <สาธุการํ ปวตฺเตสุํ อนุโมทิสฺสติ จกฺขุมาฯ>
    text <๔๐>
      text <อิทํ วตฺวาน เต เทวา อุปคจฺฉุํ นรุตฺตมํ>
      text <อากาเส ธารยนฺตสฺส ปทุมจฺฉตฺตมุตฺตมํฯ>
    text <๔๑>
      text <สตปตฺตฉตฺตํ ปคฺคยฺห อทาสิ ตาปโส มม>
      text <ตมหํ กิตฺตยิสฺสามิ สุณาถ มม ภาสโตฯ>
    text <๔๒>
      text <ปญฺจวีสติกปฺปานิ เทวรชฺชํ กริสฺสติ>
      text <จตุตฺติํสติกฺขตฺตุญฺจ จกฺกวตฺตี ภวิสฺสติฯ>
    text <๔๓>
      text <ยํ ยํ โยนิํ สํสรติ เทวตฺตํ อถ มานุสํ>
      text <อพฺโภกาเส ปติฏฺฐนฺตํ ปทุมํ ธารยิสฺสติฯ>
    text <๔๔>
      text <กปฺปสตสหสฺสมฺหิ โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๔๕>
      text <ปกาสิเต ปาวจเน มนุสฺสตฺตํ ลภิสฺสติ>
      text <มโนมยมฺหิ กายมฺหิ อุตฺตโม โส ภวิสฺสติฯ>
    text <๔๖>
      text <ทฺเว ภาตโร ภวิสฺสนฺติ อุโภปิ ปนฺถกวฺหยา>
      text <อนุโภตฺวา อุตฺตมตฺถํ โชตยิสฺสนฺติ สาสนํฯ>
    text <๔๗>
      text <โสหํ อฏฺฐารสวสฺโส ปพฺพชิํ อนคาริยํ>
      text <วิเสสาหํ น วินฺทามิ สกฺยปุตฺตสฺส สาสเนฯ>
    text <๔๘>
      text <ทนฺธา มยฺหํ คตี อาสิ ปริภูโต ปุเร อหุํ>
      text <ภาตา จ มํ ปณาเมสิ คจฺฉ ทานิ สกํ ฆรํฯ>
    text <๔๙>
      text <โสหํ ปณามิโต สนฺโต สงฺฆารามสฺส โกฏฺฐเก>
      text <ทุมฺมโน ตตฺถ อฏฺฐาสิํ สามญฺญสฺมิํ อเปกฺขวาฯ>
    text <๕๐>
      text <ภควา ตตฺถ อาคจฺฉิ สีสํ มยฺหํ ปรามสิ>
      text <พาหาย มํ คเหตฺวาน สงฺฆารามํ ปเวสยิฯ>
    text <๕๑>
      text <อนุกมฺปาย เม สตฺถา อทาสิ ปาทปุญฺฉนิํ>
      text <เอวํ สุทฺธํ อธิฏฺเฐหิ เอกมนฺตมธิฏฺฐหํฯ>
    text <๕๒>
      text <หตฺเถหิ ตมหํ คยฺห สริํ โกกนทํ อหํ>
      text <ตตฺถ จิตฺตํ วิมุจฺจิ เม อรหตฺตํ อปาปุณิํฯ>
    text <๕๓>
      text <มโนมเยสุ กาเยสุ สพฺพตฺถ ปารมิํ คโต>
      text <สพฺพาสเว ปริญฺญาย วิหรามิ อนาสโวฯ>
    text <๕๔>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา จูฬปนฺถโก เถโร อิมา คาถาโย อภาสิตฺถาติฯ>
    stand <จูฬปนฺถกตฺเถรสฺสาปทานํ จตุตฺถํฯ>
  text <๕ ปิลินฺทวจฺฉตฺเถรอปทานํ>
    text <๕๕>
      text <นิพฺพุเต โลกนาถมฺหิ สุเมเธ อคฺคปุคฺคเล>
      text <ปสนฺนจิตฺโต สุมโน ถูปปูชํ อกาสหํฯ>
    text <๕๖>
      text <เย จ ขีณาสวา ตตฺถ ฉฬภิญฺญา มหิทฺธิกา>
      text <เตหํ ตตฺถ สมาเนตฺวา สงฺฆภตฺตํ อกาสหํฯ>
    text <๕๗>
      text <สุเมธสฺส ภควโต อุปฏฺฐาโก ตทา อหุ>
      text <สุเมโธ นาม นาเมน อนุโมทิตฺถ โส ตทาฯ>
    text <๕๘>
      text <เตน จิตฺตปฺปสาเทน วิมานํ อุปปชฺชหํ>
      text <ฉฬาสีติสหสฺสานิ อจฺฉราโย รมิํสุ เมฯ>
    text <๕๙>
      text <มเมว อนุวตฺตนฺติ สพฺพกาเมหิ ตา สทา>
      text <อญฺเญ เทเว อภิโภมิ ปุญฺญกมฺมสฺสิทํ ผลํฯ>
    text <๖๐>
      text <ปญฺจวีสติกปฺปมฺหิ วรุโณ นาม ขตฺติโย>
      text <วิสุทฺธโภชโน อาสิํ จกฺกวตฺตี อหํ ตทาฯ>
    text <๖๑>
      text <น เต พีชํ ปวปนฺติ นปิ นียนฺติ นงฺคลา>
      text <อกฏฺฐปากิมํ สาลิํ ปริภุญฺชนฺติ มานุสาฯ>
    text <๖๒>
      text <ตตฺถ รชฺชํ กริตฺวาน เทวตฺตํ ปุน คจฺฉหํ>
      text <ตทาปิ เอทิสา มยฺหํ นิพฺพตฺตา โภคสมฺปทาฯ>
    text <๖๓>
      text <น มํ มิตฺตา อมิตฺตา วา หิํสนฺติ สพฺพปาณิโน>
      text <สพฺเพสมฺปิ ปิโย โหมิ ปุญฺญกมฺมสฺสิทํ ผลํฯ>
    text <๖๔>
      text <ติํสกปฺปสหสฺสมฺหิ ยํ ทานมททิํ ตทา>
      text <ทุคฺคติํ นาภิชานามิ คนฺธาเลปสฺสิทํ ผลํฯ>
    text <๖๕>
      text <อิมสฺมิํ ภทฺทเก กปฺเป เอโก อาสิํ ชนาธิโป>
      text <มหานุภาโว ราชาหํ จกฺกวตฺตี มหพฺพโลฯ>
    text <๖๖>
      text <โสหํ ปญฺจสุ สีเลสุ ฐเปตฺวา ชนตํ พหุํ>
      text <ปาเปตฺวา สุคติํเยว เทวตานํ ปิโย อหุํฯ>
    text <๖๗>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา ปิลินฺทวจฺโฉ เถโร อิมา คาถาโย อภาสิตฺถาติฯ>
    stand <ปิลินฺทวจฺฉตฺเถรสฺสาปทานํ ปญฺจมํฯ>
  text <๖ ราหุลตฺเถรอปทานํ>
    text <๖๘>
      text <ปทุมุตฺตรสฺส ภควโต โลกเชฏฺฐสฺส ตาทิโน>
      text <สตฺตภูมมฺหิ ปาสาเท อาทาสํ สนฺถริํ อหํฯ>
    text <๖๙>
      text <ขีณาสวสหสฺเสหิ ปริกิณฺโณ มหามุนิ>
      text <อุปาคมิ คนฺธกุฏิํ ทฺวิปทินฺโท นราสโภฯ>
    text <๗๐>
      text <วิโรเจนฺโต คนฺธกุฏิํ เทวเทโว นราสโภ>
      text <ภิกฺขุสงฺเฆ ฐิโต สตฺถา อิมา คาถา อภาสถฯ>
    text <๗๑>
      text <เยนายํ โชติตา เสยฺยา อาทาโสว สุสนฺถโต>
      text <ตมหํ กิตฺตยิสฺสามิ สุณาถ มม ภาสโตฯ>
    text <๗๒>
      text <โสณฺณมยา รูปิมยา อโถ เวฬุริยามยา>
      text <นิพฺพตฺติสฺสนฺติ ปาสาทา เย เกจิ มนโส ปิยาฯ>
    text <๗๓>
      text <จตุสฏฺฐิกฺขตฺตุํ เทวินฺโท เทวรชฺชํ กริสฺสติ>
      text <สหสฺสกฺขตฺตุํ จกฺกวตฺตี ภวิสฺสติ อนนฺตราฯ>
    text <๗๔>
      text <เอกวีสติกปฺปมฺหิ วิมโล นาม ขตฺติโย>
      text <จาตุรนฺโต วิชิตาวี จกฺกวตฺตี ภวิสฺสติฯ>
    text <๗๕>
      text <นครํ เรณุวตี นาม อิฏฺฐกาหิ สุมาปิตํ>
      text <อายามโต ตีณิ สตํ จตุรสฺสสมายุตํฯ>
    text <๗๖>
      text <สุทสฺสโน นาม ปาสาโท วิสฺสกมฺเมน มาปิโต>
      text <กูฏาคารวรูเปโต สตฺตรตนภูสิโตฯ>
    text <๗๗>
      text <ทสสทฺทาวิวิตฺตํ ตํ วิชฺชาธรสมากุลํ>
      text <สุทสฺสนํว นครํ เทวตานํ ภวิสฺสติฯ>
    text <๗๘>
      text <ปภา นิคฺคจฺฉเต ตสฺส อุคฺคจฺฉนฺเตว สูริเย>
      text <วิโรเจสฺสติ ตํ นิจฺจํ สมนฺตา อฏฺฐโยชนํฯ>
    text <๗๙>
      text <กปฺปสตสหสฺสมฺหิ โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๘๐>
      text <ตุสิตา โส จวิตฺวาน สุกฺกมูเลน โจทิโต>
      text <โคตมสฺส ภควโต อตฺรโช โส ภวิสฺสติฯ>
    text <๘๑>
      text <สเจ วเสยฺย อคารํ จกฺกวตฺตี ภเวยฺย โส>
      text <อฏฺฐานเมตํ ยํ ตาที อคาเร รติมชฺฌคาฯ>
    text <๘๒>
      text <นิกฺขมิตฺวา อคารมฺหา ปพฺพชิสฺสติ สุพฺพโต>
      text <ราหุโล นาม นาเมน อรหา โส ภวิสฺสติฯ>
    text <๘๓>
      text <กิกีว อณฺฑํ รกฺเขยฺย จามรี วิย วาลธิํ>
      text <นิปโก สีลสมฺปนฺโน มมํ รกฺขิ มหามุนิ ฯ>
    text <๘๔>
      text <ตสฺสาหํ ธมฺมมญฺญาย วิหาสิํ สาสเน รโต>
      text <สพฺพาสเว ปริญฺญาย วิหรามิ อนาสโวฯ>
    text <๘๕>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา ราหุโล เถโร อิมา คาถาโย อภาสิตฺถาติฯ>
    stand <ราหุลตฺเถรสฺสาปทานํ ฉฏฺฐํฯ>
  text <๗ อุปเสนวงฺคนฺตปุตฺตตฺเถรอปทานํ>
    text <๘๖>
      text <ปทุมุตฺตรํ ภควนฺตํ โลกเชฏฺฐํ นราสภํ>
      text <ปพฺภารมฺหิ นิสีทนฺตํ อุปคจฺฉิํ นรุตฺตมํฯ>
    text <๘๗>
      text <กณิการปุปฺผํ ทิสฺวา วณฺเฏ เฉตฺวานหํ ตทา>
      text <อลงฺกริตฺวา ฉตฺตมฺหิ พุทฺธสฺส อภิโรปยิํฯ>
    text <๘๘>
      text <ปิณฺฑปาตญฺจ ปาทาสิํ ปรมนฺนํ สุโภชนํ>
      text <พุทฺเธน นวเม ตตฺถ สมเณ อฏฺฐ โภชยิํฯ>
    text <๘๙>
      text <อนุโมทิ มหาวีโร สยมฺภู อคฺคปุคฺคโล>
      text <อิมินา ฉตฺตทาเนน ปรมนฺนปเวจฺฉนาฯ>
    text <๙๐>
      text <เตน จิตฺตปฺปสาเทน สมฺปตฺติมนุโภสฺสสิ>
      text <ฉตฺติํสกฺขตฺตุํ เทวินฺโท เทวรชฺชํ กริสฺสติฯ>
    text <๙๑>
      text <เอกวีสติกฺขตฺตุญฺจ จกฺกวตฺตี ภวิสฺสติ>
      text <ปเทสรชฺชํ วิปุลํ คณนาโต อสงฺขิยํฯ>
    text <๙๒>
      text <สตสหสฺสิโต กปฺเป โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติ ฯ>
    text <๙๓>
      text <สาสเน ทิพฺพมานมฺหิ มนุสฺสตฺตํ คมิสฺสติ>
      text <ตสฺส ธมฺเมสุ ทายาโท โอรโส ธมฺมนิมฺมิโตฯ>
    text <๙๔>
      text <อุปเสโนติ นาเมน เหสฺสติ สตฺถุ สาวโก>
      text <สมนฺตปาสาทิกตฺตา อคฺคฏฺฐาเน ฐเปสฺสติ>
    text <ฯ>
    text <๙๕>
      text <จริมํ วตฺตเต มยฺหํ ภวา สพฺเพ สมูหตา>
      text <ธาเรมิ อนฺติมํ เทหํ เชตฺวา มารํ สวาหนํ ฯ>
    text <๙๖>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา อุปเสโน วงฺคนฺตปุตฺโต เถโร อิมา คาถาโย อภาสิตฺถาติฯ>
    stand <อุปเสนวงฺคนฺตปุตฺตตฺเถรสฺสาปทานํ สตฺตมํฯ>
    stand <ตติยภาณวารํฯ>
  text <๘ รฏฺฐปาลตฺเถรอปทานํ>
    text <๙๗>
      text <ปทุมุตฺตรสฺส ภควโต โลกเชฏฺฐสฺส ตาทิโน>
      text <วรนาโค มยา ทินฺโน อีสาทนฺโต อุรูฬฺหวาฯ>
    text <๙๘>
      text <เสตจฺฉตฺโต ปโสภิโต สกปฺปโน สหตฺถิโป>
      text <อคฺฆาเปตฺวาน ตํ สพฺพํ สงฺฆารามํ อการยิํฯ>
    text <๙๙>
      text <จตุปญฺญาสสหสฺสานิ ปาสาเท การยิํ อหํ>
      text <มโหฆทานํ กริตฺวาน นิยฺยาเทสิํ มเหสิโนฯ>
    text <๑๐๐>
      text <อนุโมทิ มหาวีโร สยมฺภู อคฺคปุคฺคโล>
      text <สพฺเพ ชเน หาสยนฺโต เทเสสิ อมตํ ปทํฯ>
    text <๑๐๑>
      text <ตํ เม พุทฺโธ วิยากาสิ ชลชุตฺตรนามโก>
      text <ภิกฺขุสงฺเฆ นิสีทิตฺวา อิมา คาถา อภาสถฯ>
    text <๑๐๒>
      text <จตุปญฺญาสสหสฺสานิ ปาสาเท การยี อยํ>
      text <กถยิสฺสามิ วิปากํ สุโณถ มม ภาสโตฯ>
    text <๑๐๓>
      text <อฏฺฐารสสหสฺสานิ กูฏาคารา ภวิสฺสเร>
      text <พฺยมฺหุตฺตมมฺหิ นิพฺพตฺตา สพฺพโสณฺณมยา จ เตฯ>
    text <๑๐๔>
      text <ปญฺญาสกฺขตฺตุํ เทวินฺโท เทวรชฺชํ กริสฺสติ>
      text <อฏฺฐปญฺญาสกฺขตฺตุญฺจ จกฺกวตฺตี ภวิสฺสติฯ>
    text <๑๐๕>
      text <กปฺปสตสหสฺสมฺหิ โอกฺกากกุลสมฺภโว>
      text <โคตโม นาม โคตฺเตน สตฺถา โลเก ภวิสฺสติฯ>
    text <๑๐๖>
      text <เทวโลกา จวิตฺวาน สุกฺกมูเลน โจทิโต>
      text <อฑฺเฒ กุเล มหาโภเค นิพฺพตฺติสฺสติ ตาวเทฯ>
    text <๑๐๗>
      text <โส ปจฺฉา ปพฺพชิตฺวาน สุกฺกมูเลน โจทิโต>
      text <รฏฺฐปาโลติ นาเมน เหสฺสติ สตฺถุ สาวโกฯ>
    text <๑๐๘>
      text <ปธานปหิตตฺโต โส อุปสนฺโต นิรูปธิ>
      text <สพฺพาสเว ปริญฺญาย นิพฺพายิสฺสตินาสโวฯ>
    text <๑๐๙>
      text <อุฏฺฐาย อภินิกฺขมฺม ชหิตา โภคสมฺปทา>
      text <เขฬปิณฺเฑว โภคมฺหิ เปมํ มยฺหํ น วิชฺชติฯ>
    text <๑๑๐>
      text <วีริยํ เม ธุรโธรยฺหํ โยคกฺเขมาธิวาหนํ>
      text <ธาเรมิ อนฺติมํ เทหํ สมฺมาสมฺพุทฺธสาสเนฯ>
    text <๑๑๑>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา รฏฺฐปาโล เถโร อิมา คาถาโย อภาสิตฺถาติฯ>
    stand <รฏฺฐปาลตฺเถรสฺสาปทานํ อฏฺฐมํฯ>
  text <๙ โสปากตฺเถรอปทานํ>
    text <๑๑๒>
      text <ปพฺภารํ โสธยนฺตสฺส วิปิเน ปพฺพตุตฺตเม>
      text <สิทฺธตฺโถ นาม ภควา อาคจฺฉิ มม สนฺติกํฯ>
    text <๑๑๓>
      text <พุทฺธํ อุปคตํ ทิสฺวา โลกเชฏฺฐสฺส ตาทิโน>
      text <สนฺถรํ สนฺถริตฺวาน ปุปฺผาสนมทาสหํฯ>
    text <๑๑๔>
      text <ปุปฺผาสเน นิสีทิตฺวา สิทฺธตฺโถ โลกนายโก>
      text <มมญฺจ คติมญฺญาย อนิจฺจตมุทาหริฯ>
    text <๑๑๕>
      text <อนิจฺจา วต สงฺขารา อุปฺปาทวยธมฺมิโน>
      text <อุปฺปชฺชิตฺวา นิรุชฺฌนฺติ เตสํ วูปสโม สุโขฯ>
    text <๑๑๖>
      text <อิทํ วตฺวาน สพฺพญฺญู โลกเชฏฺโฐ นราสโภ>
      text <นภํ อพฺภุคฺคมิ วีโร หํสราชาว อมฺพเรฯ>
    text <๑๑๗>
      text <สกํ ทิฏฺฐิํ ชหิตฺวาน ภาวยานิจฺจสญฺญหํ>
      text <เอกาหํ ภาวยิตฺวาน ตตฺถ กาลํ กโต อหํฯ>
    text <๑๑๘>
      text <ทฺเว สมฺปตฺตี อนุโภตฺวา สุกฺกมูเลน โจทิโต>
      text <ปจฺฉิเม ภเว สมฺปตฺเต สปากโยนุปาคมิํฯ>
    text <๑๑๙>
      text <อคารา อภินิกฺขมฺม ปพฺพชิํ อนคาริยํ>
      text <ชาติยา สตฺตวสฺโสหํ อรหตฺตมปาปุณิํฯ>
    text <๑๒๐>
      text <อารทฺธวีริโย ปหิตตฺโต สีเลสุ สุสมาหิโต>
      text <โตเสตฺวาน มหานาคํ อลตฺถํ อุปสมฺปทํฯ>
    text <๑๒๑>
      text <จตุนฺนวุติโต กปฺเป ยํ กมฺมมกริํ ตทา>
      text <ทุคฺคติํ นาภิชานามิ ปุปฺผทานสฺสิทํ ผลํฯ>
    text <๑๒๒>
      text <จตุนฺนวุติโต กปฺเป ยํ สญฺญํ ภาวยิํ ตทา>
      text <ตํ สญฺญํ ภาวยนฺตสฺส ปตฺโต เม อาสวกฺขโยฯ>
    text <๑๒๓>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
    text <อิตฺถํ สุทํ อายสฺมา โสปาโก เถโร อิมา คาถาโย อภาสิตฺถาติฯ>
    stand <โสปากตฺเถรสฺสาปทานํ นวมํฯ>
  text <๑๐ สุมงฺคลตฺเถรอปทานํ>
    text <๑๒๔>
      text <อาหุติํ ยิฏฺฐุกาโมหํ ปฏิยาเทตฺวาน โภชนํ>
      text <พฺราหฺมเณ ปฏิมาเนนฺโต วิสาเล มาฬเก ฐิโตฯ>
    text <๑๒๕>
      text <อถทฺทสาสิํ สมฺพุทฺธํ ปิยทสฺสิํ มหายสํ>
      text <สพฺพโลกวิเนตารํ สยมฺภุํ อคฺคปุคฺคลํฯ>
    text <๑๒๖>
      text <ภควนฺตํ ชุติมนฺตํ สาวเกหิ ปุรกฺขตํ>
      text <อาทิจฺจมิว โรจนฺตํ รถิยํ ปฏิปนฺนกํฯ>
    text <๑๒๗>
      text <อญฺชลิํ ปคฺคเหตฺวาน สกํ จิตฺตํ ปสาทยิํ>
      text <มนสาว นิมนฺเตสิํ อาคจฺฉตุ มหามุนิฯ>
    text <๑๒๘>
      text <มม สงฺกปฺปมญฺญาย สตฺถา โลเก อนุตฺตโร>
      text <ขีณาสวสหสฺเสหิ มม ทฺวารํ อุปาคมิฯ>
    text <๑๒๙>
      text <นโม เต ปุริสาชญฺญ นโม เต ปุริสุตฺตม>
      text <ปาสาทํ อภิรูหิตฺวา สีหาสเน นิสีทตํ ฯ>
    text <๑๓๐>
      text <ทนฺโต ทนฺตปริวาโร ติณฺโณ ตารยตํ วโร>
      text <ปาสาทํ อภิรูหิตฺวา นิสีทิ ปวราสเนฯ>
    text <๑๓๑>
      text <ยํ เม อตฺถิ สเก เคเห อามิสํ ปจฺจุปฏฺฐิตํ>
      text <ตาหํ พุทฺธสฺส ปาทาสิํ ปสนฺโน เสหิ ปาณิภิฯ>
    text <๑๓๒>
      text <ปสนฺนจิตฺโต สุมโน เวทชาโต กตญฺชลี>
      text <พุทฺธเสฏฺฐํ นมสฺสามิ อโห พุทฺธสฺสุฬารตาฯ>
    text <๑๓๓>
      text <อฏฺฐนฺนํ ปยิรูปาสตํ ภุญฺชํ ขีณาสวา พหู>
      text <ตุยฺเหเวโส อานุภาโว สรณํ ตํ อุเปมหํฯ>
    text <๑๓๔>
      text <ปิยทสฺสี จ ภควา โลกเชฏฺโฐ นราสโภ>
      text <ภิกฺขุสงฺเฆ นิสีทิตฺวา อิมา คาถา อภาสถฯ>
    text <๑๓๕>
      text <โย โส สงฺฆํ อโภเชสิ อุชุภูตํ สมาหิตํ>
      text <ตถาคตญฺจ สมฺพุทฺธํ สุณาถ มม ภาสโตฯ>
    text <๑๓๖>
      text <สตฺตวีสติกฺขตฺตุํ โส เทวรชฺชํ กริสฺสติ>
      text <สกกมฺมาภิรทฺโธ โส เทวโลเก รมิสฺสติฯ>
    text <๑๓๗>
      text <ทส อฏฺฐ จกฺขตฺตุํ โส จกฺกวตฺตี ภวิสฺสติ>
      text <ปถพฺยา รชฺชํ ปญฺจสตํ วสุธํ อาวสิสฺสติฯ>
    text <๑๓๘>
      text <อรญฺญวนโมคฺคยฺห กานนํ พฺยคฺฆเสวิตํ>
      text <ปธานํ ปทหิตฺวาน กิเลสา ฌาปิตา มยาฯ>
    text <๑๓๙>
      text <อฏฺฐารเส กปฺปสเต ยํ ทานมททิํ ตทา>
      text <ทุคฺคติํ นาภิชานามิ ภตฺตทานสฺสิทํ ผลํฯ>
    text <๑๔๐>
      text <ปฏิสมฺภิทา จตสฺโส วิโมกฺขาปิ จ อฏฺฐิเม>
      text <ฉฬภิญฺญา สจฺฉิกตา กตํ พุทฺธสฺส สาสนํฯ>
      text <สีหาสนี เอกถมฺภี นนฺโท จ จูฬปนฺถโก>
      text <ปิลินฺทราหุโล เจว วงฺคนฺโต รฏฺฐปาลโกฯ>
      text <โสปาโก มงฺคโล เจว ทเสว ทุติเย วคฺเค>
      text <สตญฺจ อฏฺฐติํส จ คาถา เจตฺถ ปกาสิตาฯ>
    text <อิตฺถํ สุทํ อายสฺมา สุมงฺคโล เถโร อิมา คาถาโย อภาสิตฺถาติฯ>
    stand <สุมงฺคลตฺเถรสฺสาปทานํ ทสมํฯ>
    text <ตสฺสุทฺทานํ>
    stand <สีหาสนิยวคฺโค ทุติโยฯ>
