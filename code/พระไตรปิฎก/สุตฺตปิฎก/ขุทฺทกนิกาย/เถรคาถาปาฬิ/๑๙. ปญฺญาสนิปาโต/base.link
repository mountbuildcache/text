text <๑๙ ปญฺญาสนิปาโต>
  text <๑ ตาลปุฏตฺเถรคาถา>
    text <๑๐๙๔>
      text <กทา นุหํ ปพฺพตกนฺทราสุ เอกากิโย อทฺทุติโย วิหสฺสํ>
      text <อนิจฺจโต สพฺพภวํ วิปสฺสํ ตํ เม อิทํ ตํ นุ กทา ภวิสฺสติฯ>
    text <๑๐๙๕>
      text <กทา นุหํ ภินฺนปฏนฺธโร มุนิ กาสาววตฺโถ อมโม นิราโส>
      text <ราคญฺจ โทสญฺจ ตเถว โมหํ หนฺตฺวา สุขี ปวนคโต วิหสฺสํฯ>
    text <๑๐๙๖>
      text <กทา อนิจฺจํ วธโรคนีฬํ กายํ อิมํ มจฺจุชรายุปทฺทุตํ>
      text <วิปสฺสมาโน วีตภโย วิหสฺสํ เอโก วเน ตํ นุ กทา ภวิสฺสติฯ>
    text <๑๐๙๗>
      text <กทา นุหํ ภยชนนิํ ทุขาวหํ ตณฺหาลตํ พหุวิธานุวตฺตนิํ>
      text <ปญฺญามยํ ติขิณมสิํ คเหตฺวา เฉตฺวา วเส ตมฺปิ กทา ภวิสฺสติฯ>
    text <๑๐๙๘>
      text <กทา นุ ปญฺญามยมุคฺคเตชํ สตฺถํ อิสีนํ สหสาทิยิตฺวา>
      text <มารํ สเสนํ สหสา ภญฺชิสฺสํ สีหาสเน ตํ นุ กทา ภวิสฺสติฯ>
    text <๑๐๙๙>
      text <กทา นุหํ สพฺภิ สมาคเมสุ ทิฏฺโฐ ภเว ธมฺมครูหิ ตาทิภิ>
      text <ยาถาวทสฺสีหิ ชิตินฺทฺริเยหิ ปธานิโย ตํ นุ กทา ภวิสฺสติฯ>
    text <๑๑๐๐>
      text <กทา นุ มํ ตนฺทิ ขุทา ปิปาสา วาตาตปา กีฏสรีสปา วา>
      text <น พาธยิสฺสนฺติ น ตํ คิริพฺพเช อตฺถตฺถิยํ ตํ นุ กทา ภวิสฺสติฯ>
    text <๑๑๐๑>
      text <กทา นุ โข ยํ วิทิตํ มเหสินา จตฺตาริ สจฺจานิ สุทุทฺทสานิ>
      text <สมาหิตตฺโต สติมา อคจฺฉํ ปญฺญาย ตํ ตํ นุ กทา ภวิสฺสติฯ>
    text <๑๑๐๒>
      text <กทา นุ รูเป อมิเต จ สทฺเท คนฺเธ รเส ผุสิตพฺเพ จ ธมฺเม>
      text <อาทิตฺตโตหํ สมเถหิ ยุตฺโต ปญฺญาย ทจฺฉํ ตทิทํ กทา เมฯ>
    text <๑๑๐๓>
      text <กทา นุหํ ทุพฺพจเนน วุตฺโต ตโตนิมิตฺตํ วิมโน น เหสฺสํ>
      text <อโถ ปสตฺโถปิ ตโตนิมิตฺตํ ตุฏฺโฐ น เหสฺสํ ตทิทํ กทา เมฯ>
    text <๑๑๐๔>
      text <กทา นุ กฏฺเฐ จ ติเณ ลตา จ ขนฺเธ อิเมหํ อมิเต จ ธมฺเม>
      text <อชฺฌตฺติกาเนว จ พาหิรานิ จ สมํ ตุเลยฺยํ ตทิทํ กทา เมฯ>
    text <๑๑๐๕>
      text <กทา นุ มํ ปาวุสกาลเมโฆ นเวน โตเยน สจีวรํ วเน>
      text <อิสิปฺปยาตมฺหิ ปเถ วชนฺตํ โอวสฺสเต ตํ นุ กทา ภวิสฺสติฯ>
    text <๑๑๐๖>
      text <กทา มยูรสฺส สิขณฺฑิโน วเน ทิชสฺส สุตฺวา คิริคพฺภเร รุตํ>
      text <ปจฺจุฏฺฐหิตฺวา อมตสฺส ปตฺติยา สํจินฺตเย ตํ นุ กทา ภวิสฺสติฯ>
    text <๑๑๐๗>
      text <กทา นุ คงฺคํ ยมุนํ สรสฺสติํ ปาตาลขิตฺตํ วฬวามุขญฺจ>
      text <อสชฺชมาโน ปตเรยฺยมิทฺธิยา วิภิํสนํ ตํ นุ กทา ภวิสฺสติฯ>
    text <๑๑๐๘>
      text <กทา นุ นาโคว อสงฺคจารี ปทาลเย กามคุเณสุ ฉนฺทํ>
      text <นิพฺพชฺชยํ สพฺพสุภํ นิมิตฺตํ ฌาเน ยุโต ตํ นุ กทา ภวิสฺสติฯ>
    text <๑๑๐๙>
      text <กทา อิณฏฺโฏว ทลิทฺทโก นิธิํ อาราธยิตฺวา ธนิเกหิ ปีฬิโต>
      text <ตุฏฺโฐ ภวิสฺสํ อธิคมฺม สาสนํ มเหสิโน ตํ นุ กทา ภวิสฺสติฯ>
    text <๑๑๑๐>
      text <พหูนิ วสฺสานิ ตยามฺหิ ยาจิโต อคารวาเสน อลํ นุ เต อิทํ>
      text <ตํ ทานิ มํ ปพฺพชิตํ สมานํ กิํการณา จิตฺต ตุวํ น ยุญฺชสิฯ>
    text <๑๑๑๑>
      text <นนุ อหํ จิตฺต ตยามฺหิ ยาจิโต คิริพฺพเช จิตฺรฉทา วิหงฺคมา>
      text <มหินฺทโฆสตฺถนิตาภิคชฺชิโน เต ตํ รเมสฺสนฺติ วนมฺหิ ฌายินํฯ>
    text <๑๑๑๒>
      text <กุลมฺหิ มิตฺเต จ ปิเย จ ญาตเก ขิฑฺฑารติํ กามคุณญฺจ โลเก>
      text <สพฺพํ ปหาย อิมมชฺฌุปาคโต อโถปิ ตฺวํ จิตฺต น มยฺห ตุสฺสสิฯ>
    text <๑๑๑๓>
      text <มเมว เอตํ น หิ ตฺวํ ปเรสํ สนฺนาหกาเล ปริเทวิเตน กิํ>
      text <สพฺพํ อิทํ จลมิติ เปกฺขมาโน อภินิกฺขมิํ อมตปทํ ชิคีสํฯ>
    text <๑๑๑๔>
      text <สุยุตฺตวาที ทฺวิปทานมุตฺตโม มหาภิสกฺโก นรทมฺมสารถิ>
      text <จิตฺตํ จลํ มกฺกฏสนฺนิภํ อิติ อวีตราเคน สุทุนฺนิวารยํฯ>
    text <๑๑๑๕>
      text <กามา หิ จิตฺรา มธุรา มโนรมา อวิทฺทสู ยตฺถ สิตา ปุถุชฺชนา>
      text <เต ทุกฺขมิจฺฉนฺติ ปุนพฺภเวสิโน จิตฺเตน นีตา นิรเย นิรากตาฯ>
    text <๑๑๑๖>
      text <มยูรโกญฺจาภิรุตมฺหิ กานเน ทีปีหิ พฺยคฺเฆหิ ปุรกฺขโต วสํ>
      text <กาเย อเปกฺขํ ชห มา วิราธย อิติสฺสุ มํ จิตฺต ปุเร นิยุญฺชสิฯ>
    text <๑๑๑๗>
      text <ภาเวหิ ฌานานิ จ อินฺทฺริยานิ จ พลานิ โพชฺฌงฺคสมาธิภาวนา>
      text <ติสฺโส จ วิชฺชา ผุส พุทฺธสาสเน อิติสฺสุ มํ จิตฺต ปุเร นิยุญฺชสิฯ>
    text <๑๑๑๘>
      text <ภาเวหิ มคฺคํ อมตสฺส ปตฺติยา นิยฺยานิกํ สพฺพทุขกฺขโยคธํ>
      text <อฏฺฐงฺคิกํ สพฺพกิเลสโสธนํ อิติสฺสุ มํ จิตฺต ปุเร นิยุญฺชสิฯ>
    text <๑๑๑๙>
      text <ทุกฺขนฺติ ขนฺเธ ปฏิปสฺส โยนิโส ยโต จ ทุกฺขํ สมุเทติ ตํ ชห>
      text <อิเธว ทุกฺขสฺส กโรหิ อนฺตํ อิติสฺสุ มํ จิตฺต ปุเร นิยุญฺชสิฯ>
    text <๑๑๒๐>
      text <อนิจฺจํ ทุกฺขนฺติ วิปสฺส โยนิโส สุญฺญํ อนตฺตาติ อฆํ วธนฺติ จ>
      text <มโนวิจาเร อุปรุนฺธ เจตโส อิติสฺสุ มํ จิตฺต ปุเร นิยุญฺชสิฯ>
    text <๑๑๒๑>
      text <มุณฺโฑ วิรูโป อภิสาปมาคโต กปาลหตฺโถว กุเลสุ ภิกฺขสุ>
      text <ยุญฺชสฺสุ สตฺถุวจเน มเหสิโน อิติสฺสุ มํ จิตฺต ปุเร นิยุญฺชสิฯ>
    text <๑๑๒๒>
      text <สุสํวุตตฺโต วิสิขนฺตเร จรํ กุเลสุ กาเมสุ อสงฺคมานโส>
      text <จนฺโท ยถา โทสินปุณฺณมาสิยา อิติสฺสุ มํ จิตฺต ปุเร นิยุญฺชสิฯ>
    text <๑๑๒๓>
      text <อารญฺญิโก โหหิ จ ปิณฺฑปาติโก โสสานิโก โหหิ จ ปํสุกูลิโก>
      text <เนสชฺชิโก โหหิ สทา ธุเต รโต อิติสฺสุ มํ จิตฺต ปุเร นิยุญฺชสิฯ>
    text <๑๑๒๔>
      text <โรเปตฺว รุกฺขานิ ยถา ผเลสี มูเล ตรุํ เฉตฺตุ ตเมว อิจฺฉสิ>
      text <ตถูปมํ จิตฺตมิทํ กโรสิ ยํ มํ อนิจฺจมฺหิ จเล นิยุญฺชสิฯ>
    text <๑๑๒๕>
      text <อรูป ทูรงฺคม เอกจาริ น เต กริสฺสํ วจนํ อิทานิหํ>
      text <ทุกฺขา หิ กามา กฏุกา มหพฺภยา นิพฺพานเมวาภิมโน จริสฺสํฯ>
    text <๑๑๒๖>
      text <นาหํ อลกฺขฺยา อหิริกฺกตาย วา น จิตฺตเหตู น จ ทูรกนฺตนา>
      text <อาชีวเหตู จ อหํ น นิกฺขมิํ กโต จ เต จิตฺต ปฏิสฺสโว มยาฯ>
    text <๑๑๒๗>
      text <อปฺปิจฺฉตา สปฺปุริเสหิ วณฺณิตา มกฺขปฺปหานํ วูปสโม ทุขสฺส>
      text <อิติสฺสุ มํ จิตฺต ตทา นิยุญฺชสิ อิทานิ ตฺวํ คจฺฉสิ ปุพฺพจิณฺณํฯ>
    text <๑๑๒๘>
      text <ตณฺหา อวิชฺชา จ ปิยาปิยญฺจ สุภานิ รูปานิ สุขา จ เวทนา>
      text <มนาปิยา กามคุณา จ วนฺตา วนฺเต อหํ อาวมิตุํ น อุสฺสเหฯ>
    text <๑๑๒๙>
      text <สพฺพตฺถ เต จิตฺต วโจ กตํ มยา พหูสุ ชาตีสุ น เมสิ โกปิโต>
      text <อชฺฌตฺตสมฺภโว กตญฺญุตาย เต ทุกฺเข จิรํ สํสริตํ ตยา กเตฯ>
    text <๑๑๓๐>
      text <ตฺวญฺเญว โน จิตฺต กโรสิ พฺราหฺมโณ ตฺวํ ขตฺติโย ราชทสี กโรสิ>
      text <เวสฺสา จ สุทฺทา จ ภวาม เอกทา เทวตฺตนํ วาปิ ตเวว วาหสาฯ>
    text <๑๑๓๑>
      text <ตเวว เหตู อสุรา ภวามเส ตฺวํมูลกํ เนรยิกา ภวามเส>
      text <อโถ ติรจฺฉานคตาปิ เอกทา เปตตฺตนํ วาปิ ตเวว วาหสาฯ>
    text <๑๑๓๒>
      text <นนุ ทุพฺภิสฺสสิ มํ ปุนปฺปุนํ มุหุํ มุหุํ จารณิกํว ทสฺสยํ>
      text <อุมฺมตฺตเกเนว มยา ปโลภสิ กิญฺจาปิ เต จิตฺต วิราธิตํ มยาฯ>
    text <๑๑๓๓>
      text <อิทํ ปุเร จิตฺตมจาริ จาริกํ เยนิจฺฉกํ ยตฺถกามํ ยถาสุขํ>
      text <ตทชฺชหํ นิคฺคเหสฺสามิ โยนิโส หตฺถิปฺปภินฺนํ วิย องฺกุสคฺคโหฯ>
    text <๑๑๓๔>
      text <สตฺถา จ เม โลกมิมํ อธิฏฺฐหิ อนิจฺจโต อทฺธุวโต อสารโต>
      text <ปกฺขนฺท มํ จิตฺต ชินสฺส สาสเน ตาเรหิ โอฆา มหตา สุทุตฺตราฯ>
    text <๑๑๓๕>
      text <น เต อิทํ จิตฺต ยถา ปุราณกํ นาหํ อลํ ตุยฺห วเส นิวตฺติตุํ>
      text <มเหสิโน ปพฺพชิโตมฺหิ สาสเน น มาทิสา โหนฺติ วินาสธาริโนฯ>
    text <๑๑๓๖>
      text <นคา สมุทฺทา สริตา วสุนฺธรา ทิสา จตสฺโส วิทิสา อโธ ทิวา>
      text <สพฺเพ อนิจฺจา ติภวา อุปทฺทุตา กุหิํ คโต จิตฺต สุขํ รมิสฺสสิฯ>
    text <๑๑๓๗>
      text <ธิติปฺปรํ กิํ มม จิตฺต กาหิสิ น เต อลํ จิตฺต วสานุวตฺตโก>
      text <น ชาตุ ภสฺตํ อุภโตมุขํ ฉุเป ธิรตฺถุ ปูรํ นว โสตสนฺทนิํฯ>
    text <๑๑๓๘>
      text <วราหเอเณยฺยวิคาฬฺหเสวิเต ปพฺภารกุฏฺเฏ ปกเตว สุนฺทเร>
      text <นวมฺพุนา ปาวุสสิตฺถกานเน ตหิํ คุหาเคหคโต รมิสฺสสิฯ>
    text <๑๑๓๙>
      text <สุนีลคีวา สุสิขา สุเปขุนา สุจิตฺตปตฺตจฺฉทนา วิหงฺคมา>
      text <สุมญฺชุโฆสตฺถนิตาภิคชฺชิโน เต ตํ รเมสฺสนฺติ วนมฺหิ ฌายินํฯ>
    text <๑๑๔๐>
      text <วุฏฺฐมฺหิ เทเว จตุรงฺคุเล ติเณ สํปุปฺผิเต เมฆนิภมฺหิ กานเน>
      text <นคนฺตเร วิฏปิสโม สยิสฺสํ ตํ เม มุทู เหหิติ ตูลสนฺนิภํฯ>
    text <๑๑๔๑>
      text <ตถา ตุ กสฺสามิ ยถาปิ อิสฺสโร ยํ ลพฺภติ เตนปิ โหตุ เม อลํ>
      text <น ตาหํ กสฺสามิ ยถา อตนฺทิโต พิฬารภสฺตํว ยถา สุมทฺทิตํฯ>
    text <๑๑๔๒>
      text <ตถา ตุ กสฺสามิ ยถาปิ อิสฺสโร ยํ ลพฺภติ เตนปิ โหตุ เม อลํ>
      text <วีริเยน ตํ มยฺห วสานยิสฺสํ คชํว มตฺตํ กุสลงฺกุสคฺคโหฯ>
    text <๑๑๔๓>
      text <ตยา สุทนฺเตน อวฏฺฐิเตน หิ หเยน โยคฺคาจริโยว อุชฺชุนา>
      text <ปโหมิ มคฺคํ ปฏิปชฺชิตุํ สิวํ จิตฺตานุรกฺขีหิ สทา นิเสวิตํฯ>
    text <๑๑๔๔>
      text <อารมฺมเณ ตํ พลสา นิพนฺธิสํ นาคํว ถมฺภมฺหิ ทฬฺหาย รชฺชุยา>
      text <ตํ เม สุคุตฺตํ สติยา สุภาวิตํ อนิสฺสิตํ สพฺพภเวสุ เหหิสิฯ>
    text <๑๑๔๕>
      text <ปญฺญาย เฉตฺวา วิปถานุสารินํ โยเคน นิคฺคยฺห ปเถ นิเวสิย>
      text <ทิสฺวา สมุทยํ วิภวญฺจ สมฺภวํ ทายาทโก เหหิสิ อคฺควาทิโนฯ>
    text <๑๑๔๖>
      text <จตุพฺพิปลฺลาสวสํ อธิฏฺฐิตํ คามณฺฑลํว ปริเนสิ จิตฺต มํ>
      text <นนุ สํโยชนพนฺธนจฺฉิทํ สํเสวเส การุณิกํ มหามุนิํฯ>
    text <๑๑๔๗>
      text <มิโค ยถา เสริ สุจิตฺตกานเน รมฺมํ คิริํ ปาวุสอพฺภมาลินิํ>
      text <อนากุเล ตตฺถ นเค รมิสฺสํ อสํสยํ จิตฺต ปรา ภวิสฺสสิฯ>
    text <๑๑๔๘>
      text <เย ตุยฺห ฉนฺเทน วเสน วตฺติโน นรา จ นารี จ อนุโภนฺติ ยํ สุขํ>
      text <อวิทฺทสู มารวสานุวตฺติโน ภวาภินนฺที ตว จิตฺต สาวกาติฯ>
      text <ปญฺญาสมฺหิ นิปาตมฺหิ เอโก ตาลปุโฏ สุจิ>
      text <คาถาโย ตตฺถ ปญฺญาส ปุน ปญฺจ จ อุตฺตรีติฯ>
    stand <… ตาลปุโฏ เถโร…ฯ>
    stand <ปญฺญาสนิปาโต นิฏฺฐิโตฯ>
    text <ตตฺรุทฺทานํ>
