text <๒๑ มหานิปาโต>
  text <๑ วงฺคีสตฺเถรคาถา>
    text <๑๒๑๘>
      text <นิกฺขนฺตํ วต มํ สนฺตํ อคารสฺมานคาริยํ>
      text <วิตกฺกา อุปธาวนฺติ ปคพฺภา กณฺหโต อิเมฯ>
    text <๑๒๑๙>
      text <อุคฺคปุตฺตา มหิสฺสาสา สิกฺขิตา ทฬฺหธมฺมิโน>
      text <สมนฺตา ปริกิเรยฺยุํ สหสฺสํ อปลายินํฯ>
    text <๑๒๒๐>
      text <สเจปิ เอตฺตกา ภิยฺโย อาคมิสฺสนฺติ อิตฺถิโย>
      text <เนว มํ พฺยาธยิสฺสนฺติ ธมฺเม สมฺหิ ปติฏฺฐิโตฯ>
    text <๑๒๒๑>
      text <สกฺขี หิ เม สุตํ เอตํ พุทฺธสฺสาทิจฺจพนฺธุโน>
      text <นิพฺพานคมนํ มคฺคํ ตตฺถ เม นิรโต มโนฯ>
    text <๑๒๒๒>
      text <เอวํ เจ มํ วิหรนฺตํ ปาปิม อุปคจฺฉสิ>
      text <ตถา มจฺจุ กริสฺสามิ น เม มคฺคมฺปิ ทกฺขสิฯ>
    text <๑๒๒๓>
      text <อรติญฺจ รติญฺจ ปหาย สพฺพโส เคหสิตญฺจ วิตกฺกํ>
      text <วนถํ น กเรยฺย กุหิญฺจิ นิพฺพนโถ อวนโถ ส ภิกฺขุฯ>
    text <๑๒๒๔>
      text <ยมิธ ปถวิญฺจ เวหาสํ รูปคตํ ชคโตคธํ กิญฺจิ>
      text <ปริชียติ สพฺพมนิจฺจํ เอวํ สเมจฺจ จรนฺติ มุตตฺตาฯ>
    text <๑๒๒๕>
      text <อุปธีสุ ชนา คธิตาเส ทิฏฺฐสุเต ปฏิเฆ จ มุเต จ>
      text <เอตฺถ วิโนทย ฉนฺทมเนโช โย เหตฺถ น ลิมฺปติ มุนิ ตมาหุ ฯ>
    text <๑๒๒๖>
      text <อถ สฏฺฐิสิตา สวิตกฺกา ปุถุชฺชนตาย อธมฺมา นิวิฏฺฐา>
      text <น จ วคฺคคตสฺส กุหิญฺจิ โน ปน ทุฏฺฐุลฺลคาหี ส ภิกฺขุฯ>
    text <๑๒๒๗>
      text <ทพฺโพ จิรรตฺตสมาหิโต อกุหโก นิปโก อปิหาลุ>
      text <สนฺตํ ปทํ อชฺฌคมา มุนิ ปฏิจฺจ ปรินิพฺพุโต กงฺขติ กาลํฯ>
    text <๑๒๒๘>
      text <มานํ ปชหสฺสุ โคตม มานปถญฺจ ชหสฺสุ อเสสํ>
      text <มานปถมฺหิ ส มุจฺฉิโต วิปฺปฏิสารีหุวา จิรรตฺตํฯ>
    text <๑๒๒๙>
      text <มกฺเขน มกฺขิตา ปชา มานหตา นิรยํ ปปตนฺติ>
      text <โสจนฺติ ชนา จิรรตฺตํ มานหตา นิรยํ อุปปนฺนาฯ>
    text <๑๒๓๐>
      text <น หิ โสจติ ภิกฺขุ กทาจิ มคฺคชิโน สมฺมา ปฏิปนฺโน>
      text <กิตฺติญฺจ สุขญฺจานุโภติ ธมฺมทโสติ ตมาหุ ตถตฺตํฯ>
    text <๑๒๓๑>
      text <ตสฺมา อขิโล อิธ ปธานวา นีวรณานิ ปหาย วิสุทฺโธ>
      text <มานญฺจ ปหาย อเสสํ วิชฺชายนฺตกโร สมิตาวีฯ>
    text <๑๒๓๒>
      text <กามราเคน ฑยฺหามิ จิตฺตํ เม ปริฑยฺหติ>
      text <สาธุ นิพฺพาปนํ พฺรูหิ อนุกมฺปาย โคตมฯ>
    text <๑๒๓๓>
      text <สญฺญาย วิปริเยสา จิตฺตํ เต ปริฑยฺหติ>
      text <นิมิตฺตํ ปริวชฺเชหิ สุภํ ราคูปสํหิตํ ฯ>
    text <๑๒๓๔>
      text <อสุภาย จิตฺตํ ภาเวหิ เอกคฺคํ สุสมาหิตํ>
      text <สติ กายคตา ตฺยตฺถุ นิพฺพิทาพหุโล ภวฯ>
    text <๑๒๓๕>
      text <อนิมิตฺตญฺจ ภาเวหิ มานานุสยมุชฺชห>
      text <ตโต มานาภิสมยา อุปสนฺโต จริสฺสสิฯ>
    text <๑๒๓๖>
      text <ตเมว วาจํ ภาเสยฺย ยายตฺตานํ น ตาปเย>
      text <ปเร จ น วิหิํเสยฺย สา เว วาจา สุภาสิตาฯ>
    text <๑๒๓๗>
      text <ปิยวาจเมว ภาเสยฺย ยา วาจา ปฏินนฺทิตา>
      text <ยํ อนาทาย ปาปานิ ปเรสํ ภาสเต ปิยํฯ>
    text <๑๒๓๘>
      text <สจฺจํ เว อมตา วาจา เอส ธมฺโม สนนฺตโน>
      text <สจฺเจ อตฺเถ จ ธมฺเม จ อาหุ สนฺโต ปติฏฺฐิตาฯ>
    text <๑๒๓๙>
      text <ยํ พุทฺโธ ภาสติ วาจํ เขมํ นิพฺพานปตฺติยา>
      text <ทุกฺขสฺสนฺตกิริยาย สา เว วาจานมุตฺตมาฯ>
    text <๑๒๔๐>
      text <คมฺภีรปญฺโญ เมธาวี มคฺคามคฺคสฺส โกวิโท>
      text <สาริปุตฺโต มหาปญฺโญ ธมฺมํ เทเสติ ภิกฺขุนํฯ>
    text <๑๒๔๑>
      text <สงฺขิตฺเตนปิ เทเสติ วิตฺถาเรนปิ ภาสติ>
      text <สาลิกายิว นิคฺโฆโส ปฏิภานํ อุทิยฺยติ ฯ>
    text <๑๒๔๒>
      text <ตสฺส ตํ เทสยนฺตสฺส สุณนฺติ มธุรํ คิรํ>
      text <สเรน รชนีเยน สวนีเยน วคฺคุนา>
      text <อุทคฺคจิตฺตา มุทิตา โสตํ โอเธนฺติ ภิกฺขโวฯ>
    text <๑๒๔๓>
      text <อชฺช ปนฺนรเส วิสุทฺธิยา ภิกฺขู ปญฺจสตา สมาคตา>
      text <สํโยชนพนฺธนจฺฉิทา อนีฆา ขีณปุนพฺภวา อิสีฯ>
    text <๑๒๔๔>
      text <จกฺกวตฺตี ยถา ราชา อมจฺจปริวาริโต>
      text <สมนฺตา อนุปริเยติ สาครนฺตํ มหิํ อิมํฯ>
    text <๑๒๔๕>
      text <เอวํ วิชิตสงฺคามํ สตฺถวาหํ อนุตฺตรํ>
      text <สาวกา ปยิรุปาสนฺติ เตวิชฺชา มจฺจุหายิโนฯ>
    text <๑๒๔๖>
      text <สพฺเพ ภควโต ปุตฺตา ปลาเปตฺถ น วิชฺชติ>
      text <ตณฺหาสลฺลสฺส หนฺตารํ วนฺเท อาทิจฺจพนฺธุนํฯ>
    text <๑๒๔๗>
      text <ปโรสหสฺสํ ภิกฺขูนํ สุคตํ ปยิรุปาสติ>
      text <เทเสนฺตํ วิรชํ ธมฺมํ นิพฺพานํ อกุโตภยํฯ>
    text <๑๒๔๘>
      text <สุณนฺติ ธมฺมํ วิมลํ สมฺมาสมฺพุทฺธเทสิตํ>
      text <โสภติ วต สมฺพุทฺโธ ภิกฺขุสงฺฆปุรกฺขโตฯ>
    text <๑๒๔๙>
      text <นาคนาโมสิ ภควา อิสีนํ อิสิสตฺตโม>
      text <มหาเมโฆว หุตฺวาน สาวเก อภิวสฺสสิฯ>
    text <๑๒๕๐>
      text <ทิวา วิหารา นิกฺขมฺม สตฺถุทสฺสนกมฺยตา>
      text <สาวโก เต มหาวีร ปาเท วนฺทติ วงฺคิโสฯ>
    text <๑๒๕๑>
      text <อุมฺมคฺคปถํ มารสฺส อภิภุยฺย จรติ ปภิชฺช ขีลานิ>
      text <ตํ ปสฺสถ พนฺธปมุญฺจกรํ อสิตํว ภาคโส ปวิภชฺชฯ>
    text <๑๒๕๒>
      text <โอฆสฺส หิ นิตรณตฺถํ อเนกวิหิตํ มคฺคํ อกฺขาสิ>
      text <ตสฺมิญฺจ อมเต อกฺขาเต ธมฺมทสา ฐิตา อสํหีราฯ>
    text <๑๒๕๓>
      text <ปชฺโชตกโร อติวิชฺฌ สพฺพฐิตีนํ อติกฺกมมทฺทส>
      text <ญตฺวา จ สจฺฉิกตฺวา จ อคฺคํ โส เทสยิ ทสทฺธานํฯ>
    text <๑๒๕๔>
      text <เอวํ สุเทสิเต ธมฺเม โก ปมาโท วิชานตํ ธมฺมํ>
      text <ตสฺมา หิ ตสฺส ภควโต สาสเน อปฺปมตฺโต สทา นมสฺสมนุสิกฺเขฯ>
    text <๑๒๕๕>
      text <พุทฺธานุพุทฺโธ โย เถโร โกณฺฑญฺโญ ติพฺพนิกฺกโม>
      text <ลาภี สุขวิหารานํ วิเวกานํ อภิณฺหโสฯ>
    text <๑๒๕๖>
      text <ยํ สาวเกน ปตฺตพฺพํ สตฺถุ สาสนการินา>
      text <สพฺพสฺส ตํ อนุปฺปตฺตํ อปฺปมตฺตสฺส สิกฺขโตฯ>
    text <๑๒๕๗>
      text <มหานุภาโว เตวิชฺโช เจโตปริยโกวิโท>
      text <โกณฺฑญฺโญ พุทฺธทายาโท ปาเท วนฺทติ สตฺถุโนฯ>
    text <๑๒๕๘>
      text <นคสฺส ปสฺเส อาสีนํ มุนิํ ทุกฺขสฺส ปารคุํ>
      text <สาวกา ปยิรุปาสนฺติ เตวิชฺชา มจฺจุหายิโนฯ>
    text <๑๒๕๙>
      text <เจตสา อนุปริเยติ โมคฺคลฺลาโน มหิทฺธิโก>
      text <จิตฺตํ เนสํ สมนฺเวสํ วิปฺปมุตฺตํ นิรูปธิํฯ>
    text <๑๒๖๐>
      text <เอวํ สพฺพงฺคสมฺปนฺนํ มุนิํ ทุกฺขสฺส ปารคุํ>
      text <อเนกาการสมฺปนฺนํ ปยิรุปาสนฺติ โคตมํฯ>
    text <๑๒๖๑>
      text <จนฺโท ยถา วิคตวลาหเก นเภ วิโรจติ วีตมโลว ภาณุมา>
      text <เอวมฺปิ องฺคีรส ตฺวํ มหามุนิ อติโรจสิ ยสสา สพฺพโลกํฯ>
    text <๑๒๖๒>
      text <กาเวยฺยมตฺตา วิจริมฺห ปุพฺเพ คามา คามํ ปุรา ปุรํ>
      text <อถทฺทสาม สมฺพุทฺธํ สพฺพธมฺมาน ปารคุํฯ>
    text <๑๒๖๓>
      text <โส เม ธมฺมมเทเสสิ มุนิ ทุกฺขสฺส ปารคู>
      text <ธมฺมํ สุตฺวา ปสีทิมฺห สทฺธา โน อุทปชฺชถฯ>
    text <๑๒๖๔>
      text <ตสฺสาหํ วจนํ สุตฺวา ขนฺเธ อายตนานิ จ>
      text <ธาตุโย จ วิทิตฺวาน ปพฺพชิํ อนคาริยํฯ>
    text <๑๒๖๕>
      text <พหูนํ วต อตฺถาย อุปฺปชฺชนฺติ ตถาคตา>
      text <อิตฺถีนํ ปุริสานญฺจ เย เต สาสนการกาฯ>
    text <๑๒๖๖>
      text <เตสํ โข วต อตฺถาย โพธิมชฺฌคมา มุนิ>
      text <ภิกฺขูนํ ภิกฺขุนีนญฺจ เย นิรามคตทฺทสาฯ>
    text <๑๒๖๗>
      text <สุเทสิตา จกฺขุมตา พุทฺเธนาทิจฺจพนฺธุนา>
      text <จตฺตาริ อริยสจฺจานิ อนุกมฺปาย ปาณินํฯ>
    text <๑๒๖๘>
      text <ทุกฺขํ ทุกฺขสมุปฺปาทํ ทุกฺขสฺส จ อติกฺกมํ>
      text <อริยํ จฏฺฐงฺคิกํ มคฺคํ ทุกฺขูปสมคามินํฯ>
    text <๑๒๖๙>
      text <เอวเมเต ตถา วุตฺตา ทิฏฺฐา เม เต ยถา ตถา>
      text <สทตฺโถ เม อนุปฺปตฺโต กตํ พุทฺธสฺส สาสนํฯ>
    text <๑๒๗๐>
      text <สฺวาคตํ วต เม อาสิ มม พุทฺธสฺส สนฺติเก>
      text <สุวิภตฺเตสุ ธมฺเมสุ ยํ เสฏฺฐํ ตทุปาคมิํฯ>
    text <๑๒๗๑>
      text <อภิญฺญาปารมิปฺปตฺโต โสตธาตุ วิโสธิตา>
      text <เตวิชฺโช อิทฺธิปตฺโตมฺหิ เจโตปริยโกวิโทฯ>
    text <๑๒๗๒>
      text <ปุจฺฉามิ สตฺถารมโนมปญฺญํ ทิฏฺเฐว ธมฺเม โย วิจิกิจฺฉานํ เฉตฺตา>
      text <อคฺคาฬเว กาลมกาสิ ภิกฺขุ ญาโต ยสสฺสี อภินิพฺพุตตฺโตฯ>
    text <๑๒๗๓>
      text <นิคฺโรธกปฺโป อิติ ตสฺส นามํ ตยา กตํ ภควา พฺราหฺมณสฺส>
      text <โส ตํ นมสฺสํ อจริ มุตฺยเปโข อารทฺธวีริโย ทฬฺหธมฺมทสฺสีฯ>
    text <๑๒๗๔>
      text <ตํ สาวกํ สกฺก มยมฺปิ สพฺเพ อญฺญาตุมิจฺฉาม สมนฺตจกฺขุ>
      text <สมวฏฺฐิตา โน สวนาย โสตา ตุวํ โน สตฺถา ตฺวมนุตฺตโรสิฯ>
    text <๑๒๗๕>
      text <ฉินฺท โน วิจิกิจฺฉํ พฺรูหิ เมตํ ปรินิพฺพุตํ เวทย ภูริปญฺญ>
      text <มชฺเฌว โน ภาส สมนฺตจกฺขุ สกฺโกว เทวาน สหสฺสเนตฺโตฯ>
    text <๑๒๗๖>
      text <เย เกจิ คนฺถา อิธ โมหมคฺคา อญฺญาณปกฺขา วิจิกิจฺฉฐานา>
      text <ตถาคตํ ปตฺวา น เต ภวนฺติ จกฺขุญฺหิ เอตํ ปรมํ นรานํฯ>
    text <๑๒๗๗>
      text <โน เจ หิ ชาตุ ปุริโส กิเลเส วาโต ยถา อพฺภฆนํ วิหาเน>
      text <ตโมวสฺส นิวุโต สพฺพโลโก โชติมนฺโตปิ น ปภาเสยฺยุํ ฯ>
    text <๑๒๗๘>
      text <ธีรา จ ปชฺโชตกรา ภวนฺติ ตํ ตํ อหํ วีร ตเถว มญฺเญ>
      text <วิปสฺสินํ ชานมุปาคมิมฺห ปริสาสุ โน อาวิกโรหิ กปฺปํฯ>
    text <๑๒๗๙>
      text <ขิปฺปํ คิรํ เอรย วคฺคุ วคฺคุํ หํโสว ปคฺคยฺห สณิกํ นิกูช>
      text <พินฺทุสฺสเรน สุวิกปฺปิเตน สพฺเพว เต อุชฺชุคตา สุโณมฯ>
    text <๑๒๘๐>
      text <ปหีนชาติมรณํ อเสสํ นิคฺคยฺห โธนํ วเทสฺสามิ ธมฺมํ>
      text <น กามกาโร หิ ปุถุชฺชนานํ สงฺเขยฺยกาโร จ ตถาคตานํฯ>
    text <๑๒๘๑>
      text <สมฺปนฺนเวยฺยากรณํ ตเวทํ สมุชฺชุปญฺญสฺส สมุคฺคหีตํ>
      text <อยมญฺชลิ ปจฺฉิโม สุปฺปณามิโต มา โมหยี ชานมโนมปญฺญฯ>
    text <๑๒๘๒>
      text <ปโรปรํ อริยธมฺมํ วิทิตฺวา มา โมหยี ชานมโนมวีริย>
      text <วาริํ ยถา ฆมฺมนิ ฆมฺมตตฺโต วาจาภิกงฺขามิ สุตํ ปวสฺสฯ>
    text <๑๒๘๓>
      text <ยทตฺถิกํ พฺรหฺมจริยํ อจรี กปฺปายโน กจฺจิสฺสตํ อโมฆํ>
      text <นิพฺพายิ โส อาทุ สอุปาทิเสโส ยถา วิมุตฺโต อหุ ตํ สุโณมฯ>
    text <๑๒๘๔>
      text <อจฺเฉจฺฉิ ตณฺหํ อิธ นามรูเป>
      text <อิติ ภควา กณฺหสฺส โสตํ ทีฆรตฺตานุสยิตํ>
      text <อตาริ ชาติํ มรณํ อเสสํ อิจฺจพฺรวิ ภควา ปญฺจเสฏฺโฐฯ>
    text <๑๒๘๕>
      text <เอส สุตฺวา ปสีทามิ วโจ เต อิสิสตฺตม>
      text <อโมฆํ กิร เม ปุฏฺฐํ น มํ วญฺเจสิ พฺราหฺมโณฯ>
    text <๑๒๘๖>
      text <ยถา วาที ตถา การี อหุ พุทฺธสฺส สาวโก>
      text <อจฺเฉจฺฉิ มจฺจุโน ชาลํ ตตํ มายาวิโน ทฬฺหํฯ>
    text <๑๒๘๗>
      text <อทฺทส ภควา อาทิํ อุปาทานสฺส กปฺปิโย>
      text <อจฺจคา วต กปฺปาโน มจฺจุเธยฺยํ สุทุตฺตรํฯ>
    text <๑๒๘๘>
      text <ตํ เทวเทวํ วนฺทามิ ปุตฺตํ เต ทฺวิปทุตฺตม>
      text <อนุชาตํ มหาวีรํ นาคํ นาคสฺส โอรสนฺติฯ>
      text <สตฺตติมฺหิ นิปาตมฺหิ วงฺคีโส ปฏิภาณวา>
      text <เอโกว เถโร นตฺถญฺโญ คาถาโย เอกสตฺตตีติฯ>
      text <สหสฺสํ โหนฺติ ตา คาถา ตีณิ สฏฺฐิสตานิ จ>
      text <เถรา จ ทฺเว สตา สฏฺฐิ จตฺตาโร จ ปกาสิตาฯ>
      text <สีหนาทํ นทิตฺวาน พุทฺธปุตฺตา อนาสวา>
      text <เขมนฺตํ ปาปุณิตฺวาน อคฺคิขนฺธาว นิพฺพุตาติฯ>
    stand <อิตฺถํ สุทํ อายสฺมา วงฺคีโส เถโร คาถาโย>
    text <อภาสิตฺถาติฯ>
    stand <มหานิปาโต นิฏฺฐิโตฯ>
    text <ตตฺรุทฺทานํ>
    stand <นิฏฺฐิตา เถรคาถาโยฯ>
    text <ตตฺรุทฺทานํ>
    stand <เถรคาถาปาฬิ นิฏฺฐิตาฯ>
