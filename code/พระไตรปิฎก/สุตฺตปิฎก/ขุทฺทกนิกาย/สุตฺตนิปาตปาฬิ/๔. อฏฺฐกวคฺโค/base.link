text <๔ อฏฺฐกวคฺโค>
  text <๑ กามสุตฺตํ>
    text <๗๗๒>
      text <กามํ กามยมานสฺส ตสฺส เจ ตํ สมิชฺฌติ>
      text <อทฺธา ปีติมโน โหติ ลทฺธา มจฺโจ ยทิจฺฉติฯ>
    text <๗๗๓>
      text <ตสฺส เจ กามยานสฺส ฉนฺทชาตสฺส ชนฺตุโน>
      text <เต กามา ปริหายนฺติ สลฺลวิทฺโธว รุปฺปติฯ>
    text <๗๗๔>
      text <โย กาเม ปริวชฺเชติ สปฺปสฺเสว ปทา สิโร>
      text <โสมํ วิสตฺติกํ โลเก สโต สมติวตฺตติฯ>
    text <๗๗๕>
      text <เขตฺตํ วตฺถุํ หิรญฺญํ วา ควสฺสํ ทาสโปริสํ>
      text <ถิโย พนฺธู ปุถุ กาเม โย นโร อนุคิชฺฌติฯ>
    text <๗๗๖>
      text <อพลา นํ พลียนฺติ มทฺทนฺเตนํ ปริสฺสยา>
      text <ตโต นํ ทุกฺขมนฺเวติ นาวํ ภินฺนมิโวทกํฯ>
    text <๗๗๗>
      text <ตสฺมา ชนฺตุ สทา สโต กามานิ ปริวชฺชเย>
      text <เต ปหาย ตเร โอฆํ นาวํ สิตฺวาว ปารคูติฯ>
    stand <กามสุตฺตํ ปฐมํ นิฏฺฐิตํฯ>
  text <๒ คุหฏฺฐกสุตฺตํ>
    text <๗๗๘>
      text <สตฺโต คุหายํ พหุนาภิฉนฺโน ติฏฺฐํ นโร โมหนสฺมิํ ปคาฬฺโห>
      text <ทูเร วิเวกา หิ ตถาวิโธ โส กามา หิ โลเก น หิ สุปฺปหายาฯ>
    text <๗๗๙>
      text <อิจฺฉานิทานา ภวสาตพทฺธา เต ทุปฺปมุญฺจา น หิ อญฺญโมกฺขา>
      text <ปจฺฉา ปุเร วาปิ อเปกฺขมานา อิเมว กาเม ปุริเมว ชปฺปํฯ>
    text <๗๘๐>
      text <กาเมสุ คิทฺธา ปสุตา ปมูฬฺหา อวทานิยา เต วิสเม นิวิฏฺฐา>
      text <ทุกฺขูปนีตา ปริเทวยนฺติ กิํสู ภวิสฺสาม อิโต จุตาเสฯ>
    text <๗๘๑>
      text <ตสฺมา หิ สิกฺเขถ อิเธว ชนฺตุ ยํ กิญฺจิ ชญฺญา วิสมนฺติ โลเก>
      text <น ตสฺส เหตู วิสมํ จเรยฺย อปฺปญฺหิทํ ชีวิตมาหุ ธีราฯ>
    text <๗๘๒>
      text <ปสฺสามิ โลเก ปริผนฺทมานํ ปชํ อิมํ ตณฺหคตํ ภเวสุ>
      text <หีนา นรา มจฺจุมุเข ลปนฺติ อวีตตณฺหาเส ภวาภเวสุฯ>
    text <๗๘๓>
      text <มมายิเต ปสฺสถ ผนฺทมาเน มจฺเฉว อปฺโปทเก ขีณโสเต>
      text <เอตมฺปิ ทิสฺวา อมโม จเรยฺย ภเวสุ อาสตฺติมกุพฺพมาโนฯ>
    text <๗๘๔>
      text <อุโภสุ อนฺเตสุ วิเนยฺย ฉนฺทํ ผสฺสํ ปริญฺญาย อนานุคิทฺโธ>
      text <ยทตฺตครหี ตทกุพฺพมาโน น ลิปฺปตี ทิฏฺฐสุเตสุ ธีโรฯ>
    text <๗๘๕>
      text <สญฺญํ ปริญฺญา วิตเรยฺย โอฆํ ปริคฺคเหสุ มุนิ โนปลิตฺโต>
      text <อพฺพูฬฺหสลฺโล จรมปฺปมตฺโต นาสีสตี โลกมิมํ ปรญฺจาติฯ>
    stand <คุหฏฺฐกสุตฺตํ ทุติยํ นิฏฺฐิตํฯ>
  text <๓ ทุฏฺฐฏฺฐกสุตฺตํ>
    text <๗๘๖>
      text <วทนฺติ เว ทุฏฺฐมนาปิ เอเก อโถปิ เว สจฺจมนา วทนฺติ>
      text <วาทญฺจ ชาตํ มุนิ โน อุเปติ ตสฺมา มุนี นตฺถิ ขิโล กุหิญฺจิฯ>
    text <๗๘๗>
      text <สกญฺหิ ทิฏฺฐิํ กถมจฺจเยยฺย ฉนฺทานุนีโต รุจิยา นิวิฏฺโฐ>
      text <สยํ สมตฺตานิ ปกุพฺพมาโน ยถา หิ ชาเนยฺย ตถา วเทยฺยฯ>
    text <๗๘๘>
      text <โย อตฺตโน สีลวตานิ ชนฺตุ อนานุปุฏฺโฐว ปเรส ปาว>
      text <อนริยธมฺมํ กุสลา ตมาหุ โย อาตุมานํ สยเมว ปาวฯ>
    text <๗๘๙>
      text <สนฺโต จ ภิกฺขุ อภินิพฺพุตตฺโต อิติหนฺติ สีเลสุ อกตฺถมาโน>
      text <ตมริยธมฺมํ กุสลา วทนฺติ ยสฺสุสฺสทา นตฺถิ กุหิญฺจิ โลเกฯ>
    text <๗๙๐>
      text <ปกปฺปิตา สงฺขตา ยสฺส ธมฺมา ปุรกฺขตา สนฺติ อวีวทาตา>
      text <ยทตฺตนิ ปสฺสติ อานิสํสํ ตํ นิสฺสิโต กุปฺปปฏิจฺจ สนฺติํฯ>
    text <๗๙๑>
      text <ทิฏฺฐีนิเวสา น หิ สฺวาติวตฺตา ธมฺเมสุ นิจฺเฉยฺย สมุคฺคหีตํ>
      text <ตสฺมา นโร เตสุ นิเวสเนสุ นิรสฺสตี อาทิยตี จ ธมฺมํฯ>
    text <๗๙๒>
      text <โธนสฺส หิ นตฺถิ กุหิญฺจิ โลเก ปกปฺปิตา ทิฏฺฐิ ภวาภเวสุ>
      text <มายญฺจ มานญฺจ ปหาย โธโน ส เกน คจฺเฉยฺย อนูปโย โสฯ>
    text <๗๙๓>
      text <อุปโย หิ ธมฺเมสุ อุเปติ วาทํ อนูปยํ เกน กถํ วเทยฺย>
      text <อตฺตา นิรตฺตา น หิ ตสฺส อตฺถิ อโธสิ โส ทิฏฺฐิมิเธว สพฺพนฺติฯ>
    stand <ทุฏฺฐฏฺฐกสุตฺตํ ตติยํ นิฏฺฐิตํฯ>
  text <๔ สุทฺธฏฺฐกสุตฺตํ>
    text <๗๙๔>
      text <ปสฺสามิ สุทฺธํ ปรมํ อโรคํ ทิฏฺเฐน สํสุทฺธิ นรสฺส โหติ>
      text <เอวาภิชานํ ปรมนฺติ ญตฺวา สุทฺธานุปสฺสีติ ปจฺเจติ ญาณํฯ>
    text <๗๙๕>
      text <ทิฏฺเฐน เจ สุทฺธิ นรสฺส โหติ ญาเณน วา โส ปชหาติ ทุกฺขํ>
      text <อญฺเญน โส สุชฺฌติ โสปธีโก ทิฏฺฐี หิ นํ ปาว ตถา วทานํฯ>
    text <๗๙๖>
      text <น พฺราหฺมโณ อญฺญโต สุทฺธิมาห ทิฏฺเฐ สุเต สีลวเต มุเต วา>
      text <ปุญฺเญ จ ปาเป จ อนูปลิตฺโต อตฺตญฺชโห นยิธ ปกุพฺพมาโนฯ>
    text <๗๙๗>
      text <ปุริมํ ปหาย อปรํ สิตาเส เอชานุคา เต น ตรนฺติ สงฺคํ>
      text <เต อุคฺคหายนฺติ นิรสฺสชนฺติ กปีว สาขํ ปมุญฺจํ คหายํ ฯ>
    text <๗๙๘>
      text <สยํ สมาทาย วตานิ ชนฺตุ อุจฺจาวจํ คจฺฉติ สญฺญสตฺโต>
      text <วิทฺวา จ เวเทหิ สเมจฺจ ธมฺมํ น อุจฺจาวจํ คจฺฉติ ภูริปญฺโญฯ>
    text <๗๙๙>
      text <ส สพฺพธมฺเมสุ วิเสนิภูโต ยํ กิญฺจิ ทิฏฺฐํ ว สุตํ มุตํ วา>
      text <ตเมว ทสฺสิํ วิวฏํ จรนฺตํ เกนีธ โลกสฺมิ วิกปฺปเยยฺยฯ>
    text <๘๐๐>
      text <น กปฺปยนฺติ น ปุเรกฺขโรนฺติ อจฺจนฺตสุทฺธีติ น เต วทนฺติ>
      text <อาทานคนฺถํ คถิตํ วิสชฺช อาสํ น กุพฺพนฺติ กุหิญฺจิ โลเกฯ>
    text <๘๐๑>
      text <สีมาติโค พฺราหฺมโณ ตสฺส นตฺถิ ญตฺวา ว ทิสฺวา ว สมุคฺคหีตํ>
      text <น ราคราคี น วิราครตฺโต ตสฺสีธ นตฺถี ปรมุคฺคหีตนฺติฯ>
    stand <สุทฺธฏฺฐกสุตฺตํ จตุตฺถํ นิฏฺฐิตํฯ>
  text <๕ ปรมฏฺฐกสุตฺตํ>
    text <๘๐๒>
      text <ปรมนฺติ ทิฏฺฐีสุ ปริพฺพสาโน ยทุตฺตริ กุรุเต ชนฺตุ โลเก>
      text <หีนาติ อญฺเญ ตโต สพฺพมาห ตสฺมา วิวาทานิ อวีติวตฺโตฯ>
    text <๘๐๓>
      text <ยทตฺตนี ปสฺสติ อานิสํสํ ทิฏฺเฐ สุเต สีลวเต มุเต วา>
      text <ตเทว โส ตตฺถ สมุคฺคหาย นิหีนโต ปสฺสติ สพฺพมญฺญํฯ>
    text <๘๐๔>
      text <ตํ วาปิ คนฺถํ กุสลา วทนฺติ ยํ นิสฺสิโต ปสฺสติ หีนมญฺญํ>
      text <ตสฺมา หิ ทิฏฺฐํ ว สุตํ มุตํ วา สีลพฺพตํ ภิกฺขุ น นิสฺสเยยฺยฯ>
    text <๘๐๕>
      text <ทิฏฺฐิมฺปิ โลกสฺมิํ น กปฺปเยยฺย ญาเณน วา สีลวเตน วาปิ>
      text <สโมติ อตฺตานมนูปเนยฺย หีโน น มญฺเญถ วิเสสิ วาปิฯ>
    text <๘๐๖>
      text <อตฺตํ ปหาย อนุปาทิยาโน ญาเณปิ โส นิสฺสยํ โน กโรติ>
      text <ส เว วิยตฺเตสุ น วคฺคสารี ทิฏฺฐิมฺปิ โส น ปจฺเจติ กิญฺจิฯ>
    text <๘๐๗>
      text <ยสฺสูภยนฺเต ปณิธีธ นตฺถิ ภวาภวาย อิธ วา หุรํ วา>
      text <นิเวสนา ตสฺส น สนฺติ เกจิ ธมฺเมสุ นิจฺเฉยฺย สมุคฺคหีตํฯ>
    text <๘๐๘>
      text <ตสฺสีธ ทิฏฺเฐ ว สุเต มุเต วา ปกปฺปิตา นตฺถิ อณูปิ สญฺญา>
      text <ตํ พฺราหฺมณํ ทิฏฺฐิมนาทิยานํ เกนีธ โลกสฺมิํ วิกปฺปเยยฺยฯ>
    text <๘๐๙>
      text <น กปฺปยนฺติ น ปุเรกฺขโรนฺติ ธมฺมาปิ เตสํ น ปฏิจฺฉิตาเส>
      text <น พฺราหฺมโณ สีลวเตน เนยฺโย ปารงฺคโต น ปจฺเจติ ตาทีติฯ>
    stand <ปรมฏฺฐกสุตฺตํ ปญฺจมํ นิฏฺฐิตํฯ>
  text <๖ ชราสุตฺตํ>
    text <๘๑๐>
      text <อปฺปํ วต ชีวิตํ อิทํ โอรํ วสฺสสตาปิ มิยฺยติ>
      text <โย เจปิ อติจฺจ ชีวติ อถ โข โส ชรสาปิ มิยฺยติฯ>
    text <๘๑๑>
      text <โสจนฺติ ชนา มมายิเต น หิ สนฺติ นิจฺจา ปริคฺคหา>
      text <วินาภาวสนฺตเมวิทํ อิติ ทิสฺวา นาคารมาวเสฯ>
    text <๘๑๒>
      text <มรเณนปิ ตํ ปหียติ ยํ ปุริโส มมิทนฺติ มญฺญติ>
      text <เอตมฺปิ วิทิตฺวา ปณฺฑิโต น มมตฺตาย นเมถ มามโกฯ>
    text <๘๑๓>
      text <สุปิเนน ยถาปิ สงฺคตํ ปฏิพุทฺโธ ปุริโส น ปสฺสติ>
      text <เอวมฺปิ ปิยายิตํ ชนํ เปตํ กาลกตํ น ปสฺสติฯ>
    text <๘๑๔>
      text <ทิฏฺฐาปิ สุตาปิ เต ชนา เยสํ นามมิทํ ปวุจฺจติ>
      text <นามํเยวาวสิสฺสติ อกฺเขยฺยํ เปตสฺส ชนฺตุโนฯ>
    text <๘๑๕>
      text <โสกปฺปริเทวมจฺฉรํ น ชหนฺติ คิทฺธา มมายิเต>
      text <ตสฺมา มุนโย ปริคฺคหํ หิตฺวา อจริํสุ เขมทสฺสิโนฯ>
    text <๘๑๖>
      text <ปติลีนจรสฺส ภิกฺขุโน ภชมานสฺส วิวิตฺตมาสนํ>
      text <สามคฺคิยมาหุ ตสฺส ตํ โย อตฺตานํ ภวเน น ทสฺสเยฯ>
    text <๘๑๗>
      text <สพฺพตฺถ มุนี อนิสฺสิโต น ปิยํ กุพฺพติ โนปิ อปฺปิยํ>
      text <ตสฺมิํ ปริเทวมจฺฉรํ ปณฺเณ วาริ ยถา น ลิมฺปติ ฯ>
    text <๘๑๘>
      text <อุทพินฺทุ ยถาปิ โปกฺขเร ปทุเม วาริ ยถา น ลิมฺปติ>
      text <เอวํ มุนิ โนปลิมฺปติ ยทิทํ ทิฏฺฐสุตํ มุเตสุ วาฯ>
    text <๘๑๙>
      text <โธโน น หิ เตน มญฺญติ ยทิทํ ทิฏฺฐสุตํ มุเตสุ วา>
      text <นาญฺเญน วิสุทฺธิมิจฺฉติ น หิ โส รชฺชติ โน วิรชฺชตีติฯ>
    stand <ชราสุตฺตํ ฉฏฺฐํ นิฏฺฐิตํฯ>
  text <๗ ติสฺสเมตฺเตยฺยสุตฺตํ>
    text <๘๒๐>
      text <เมถุนมนุยุตฺตสฺส อิจฺจายสฺมา ติสฺโส เมตฺเตยฺโย วิฆาตํ พฺรูหิ มาริส>
      text <สุตฺวาน ตว สาสนํ วิเวเก สิกฺขิสฺสามเสฯ>
    text <๘๒๑>
      text <เมถุนมนุยุตฺตสฺส เมตฺเตยฺยาติ ภควา มุสฺสเต วาปิ สาสนํ>
      text <มิจฺฉา จ ปฏิปชฺชติ เอตํ ตสฺมิํ อนาริยํฯ>
    text <๘๒๒>
      text <เอโก ปุพฺเพ จริตฺวาน เมถุนํ โย นิเสวติ>
      text <ยานํ ภนฺตํ ว ตํ โลเก หีนมาหุ ปุถุชฺชนํฯ>
    text <๘๒๓>
      text <ยโส กิตฺติ จ ยา ปุพฺเพ หายเต วาปิ ตสฺส สา>
      text <เอตมฺปิ ทิสฺวา สิกฺเขถ เมถุนํ วิปฺปหาตเวฯ>
    text <๘๒๔>
      text <สงฺกปฺเปหิ ปเรโต โส กปโณ วิย ฌายติ>
      text <สุตฺวา ปเรสํ นิคฺโฆสํ มงฺกุ โหติ ตถาวิโธฯ>
    text <๘๒๕>
      text <อถ สตฺถานิ กุรุเต ปรวาเทหิ โจทิโต>
      text <เอส ขฺวสฺส มหาเคโธ โมสวชฺชํ ปคาหติฯ>
    text <๘๒๖>
      text <ปณฺฑิโตติ สมญฺญาโต เอกจริยํ อธิฏฺฐิโต>
      text <อถาปิ เมถุเน ยุตฺโต มนฺโทว ปริกิสฺสติ ฯ>
    text <๘๒๗>
      text <เอตมาทีนวํ ญตฺวา มุนิ ปุพฺพาปเร อิธ>
      text <เอกจริยํ ทฬฺหํ กยิรา น นิเสเวถ เมถุนํฯ>
    text <๘๒๘>
      text <วิเวกญฺเญว สิกฺเขถ เอตทริยานมุตฺตมํ>
      text <น เตน เสฏฺโฐ มญฺเญถ ส เว นิพฺพานสนฺติเกฯ>
    text <๘๒๙>
      text <ริตฺตสฺส มุนิโน จรโต กาเมสุ อนเปกฺขิโน>
      text <โอฆติณฺณสฺส ปิหยนฺติ กาเมสุ คธิตา ปชาติฯ>
    stand <ติสฺสเมตฺเตยฺยสุตฺตํ สตฺตมํ นิฏฺฐิตํฯ>
  text <๘ ปสูรสุตฺตํ>
    text <๘๓๐>
      text <อิเธว สุทฺธิ อิติ วาทยนฺติ นาญฺเญสุ ธมฺเมสุ วิสุทฺธิมาหุ>
      text <ยํ นิสฺสิตา ตตฺถ สุภํ วทานา ปจฺเจกสจฺเจสุ ปุถู นิวิฏฺฐาฯ>
    text <๘๓๑>
      text <เต วาทกามา ปริสํ วิคยฺห พาลํ ทหนฺตี มิถุ อญฺญมญฺญํ>
      text <วทนฺติ เต อญฺญสิตา กโถชฺชํ ปสํสกามา กุสลา วทานาฯ>
    text <๘๓๒>
      text <ยุตฺโต กถายํ ปริสาย มชฺเฌ ปสํสมิจฺฉํ วินิฆาติ โหติ>
      text <อปาหตสฺมิํ ปน มงฺกุ โหติ นินฺทาย โส กุปฺปติ รนฺธเมสีฯ>
    text <๘๓๓>
      text <ยมสฺส วาทํ ปริหีนมาหุ อปาหตํ ปญฺหวิมํสกาเส>
      text <ปริเทวติ โสจติ หีนวาโท อุปจฺจคา มนฺติ อนุตฺถุนาติฯ>
    text <๘๓๔>
      text <เอเต วิวาทา สมเณสุ ชาตา เอเตสุ อุคฺฆาติ นิฆาติ โหติ>
      text <เอตมฺปิ ทิสฺวา วิรเม กโถชฺชํ น หญฺญทตฺถตฺถิปสํสลาภาฯ>
    text <๘๓๕>
      text <ปสํสิโต วา ปน ตตฺถ โหติ อกฺขาย วาทํ ปริสาย มชฺเฌ>
      text <โส หสฺสตี อุณฺณมตี จ เตน ปปฺปุยฺย ตมตฺถํ ยถา มโน อหุฯ>
    text <๘๓๖>
      text <ยา อุณฺณตี สาสฺส วิฆาตภูมิ มานาติมานํ วทเต ปเนโส>
      text <เอตมฺปิ ทิสฺวา น วิวาทเยถ น หิ เตน สุทฺธิํ กุสลา วทนฺติฯ>
    text <๘๓๗>
      text <สูโร ยถา ราชขาทาย ปุฏฺโฐ อภิคชฺชเมติ ปฏิสูรมิจฺฉํ>
      text <เยเนว โส เตน ปเลหิ สูร ปุพฺเพว นตฺถิ ยทิทํ ยุธายฯ>
    text <๘๓๘>
      text <เย ทิฏฺฐิมุคฺคยฺห วิวาทยนฺติ อิทเมว สจฺจนฺติ จ วาทยนฺติ>
      text <เต ตฺวํ วทสฺสู น หิ เตธ อตฺถิ วาทมฺหิ ชาเต ปฏิเสนิกตฺตาฯ>
    text <๘๓๙>
      text <วิเสนิกตฺวา ปน เย จรนฺติ ทิฏฺฐีหิ ทิฏฺฐิํ อวิรุชฺฌมานา>
      text <เตสุ ตฺวํ กิํ ลเภโถ ปสูร เยสีธ นตฺถี ปรมุคฺคหีตํฯ>
    text <๘๔๐>
      text <อถ ตฺวํ ปวิตกฺกมาคมา มนสา ทิฏฺฐิคตานิ จินฺตยนฺโต>
      text <โธเนน ยุคํ สมาคมา น หิ ตฺวํ สกฺขสิ สมฺปยาตเวติฯ>
    stand <ปสูรสุตฺตํ อฏฺฐมํ นิฏฺฐิตํฯ>
  text <๙ มาคณฺฑิยสุตฺตํ>
    text <๘๔๑>
      text <ทิสฺวาน ตณฺหํ อรติํ รคญฺจ นาโหสิ ฉนฺโท อปิ เมถุนสฺมิํ>
      text <กิเมวิทํ มุตฺตกรีสปุณฺณํ ปาทาปิ นํ สมฺผุสิตุํ น อิจฺเฉฯ>
    text <๘๔๒>
      text <เอตาทิสํ เจ รตนํ น อิจฺฉสิ นาริํ นรินฺเทหิ พหูหิ ปตฺถิตํ>
      text <ทิฏฺฐิคตํ สีลวตํ นุ ชีวิตํ ภวูปปตฺติญฺจ วเทสิ กีทิสํฯ>
    text <๘๔๓>
      text <อิทํ วทามีติ น ตสฺส โหติ มาคณฺฑิยาติ ภควา>
      text <ธมฺเมสุ นิจฺเฉยฺย สมุคฺคหีตํ>
      text <ปสฺสญฺจ ทิฏฺฐีสุ อนุคฺคหาย>
      text <อชฺฌตฺตสนฺติํ ปจินํ อทสฺสํฯ>
    text <๘๔๔>
      text <วินิจฺฉยา ยานิ ปกปฺปิตานิ อิติ มาคณฺฑิโย>
      text <เต เว มุนี พฺรูสิ อนุคฺคหาย>
      text <อชฺฌตฺตสนฺตีติ ยเมตมตฺถํ>
      text <กถํ นุ ธีเรหิ ปเวทิตํ ตํฯ>
    text <๘๔๕>
      text <น ทิฏฺฐิยา น สุติยา น ญาเณน มาคณฺฑิยาติ ภควา>
      text <สีลพฺพเตนาปิ น สุทฺธิมาห>
      text <อทิฏฺฐิยา อสฺสุติยา อญาณา>
      text <อสีลตา อพฺพตา โนปิ เตน>
      text <เอเต จ นิสฺสชฺช อนุคฺคหาย>
      text <สนฺโต อนิสฺสาย ภวํ น ชปฺเปฯ>
    text <๘๔๖>
      text <โน เจ กิร ทิฏฺฐิยา น สุติยา น ญาเณน อิติ มาคณฺฑิโย>
      text <สีลพฺพเตนาปิ น สุทฺธิมาห>
      text <อทิฏฺฐิยา อสฺสุติยา อญาณา>
      text <อสีลตา อพฺพตา โนปิ เตน>
      text <มญฺญามหํ โมมุหเมว ธมฺมํ>
      text <ทิฏฺฐิยา เอเก ปจฺเจนฺติ สุทฺธิํฯ>
    text <๘๔๗>
      text <ทิฏฺฐญฺจ นิสฺสาย อนุปุจฺฉมาโน มาคณฺฑิยาติ ภควา>
      text <สมุคฺคหีเตสุ ปโมหมาคา>
      text <อิโต จ นาทฺทกฺขิ อณุมฺปิ สญฺญํ>
      text <ตสฺมา ตุวํ โมมุหโต ทหาสิฯ>
    text <๘๔๘>
      text <สโม วิเสสี อุท วา นิหีโน โย มญฺญตี โส วิวเทถ เตน>
      text <ตีสุ วิธาสุ อวิกมฺปมาโน สโม วิเสสีติ น ตสฺส โหติฯ>
    text <๘๔๙>
      text <สจฺจนฺติ โส พฺราหฺมโณ กิํ วเทยฺย มุสาติ วา โส วิวเทถ เกน>
      text <ยสฺมิํ สมํ วิสมํ วาปิ นตฺถิ ส เกน วาทํ ปฏิสํยุเชยฺยฯ>
    text <๘๕๐>
      text <โอกํ ปหาย อนิเกตสารี คาเม อกุพฺพํ มุนิ สนฺถวานิ>
      text <กาเมหิ ริตฺโต อปุเรกฺขราโน กถํ น วิคฺคยฺห ชเนน กยิราฯ>
    text <๘๕๑>
      text <เยหิ วิวิตฺโต วิจเรยฺย โลเก น ตานิ อุคฺคยฺห วเทยฺย นาโค>
      text <ชลมฺพุชํ กณฺฑกํ วาริชํ ยถา ชเลน ปงฺเกน จนูปลิตฺตํ>
      text <เอวํ มุนี สนฺติวาโท อคิทฺโธ กาเม จ โลเก จ อนูปลิตฺโตฯ>
    text <๘๕๒>
      text <น เวทคู ทิฏฺฐิยายโก น มุติยา ส มานเมติ น หิ ตมฺมโย โส>
      text <น กมฺมุนา โนปิ สุเตน เนยฺโย อนูปนีโต ส นิเวสเนสุฯ>
    text <๘๕๓>
      text <สญฺญาวิรตฺตสฺส น สนฺติ คนฺถา ปญฺญาวิมุตฺตสฺส น สนฺติ โมหา>
      text <สญฺญญฺจ ทิฏฺฐิญฺจ เย อคฺคเหสุํ เต ฆฏฺฏยนฺตา วิจรนฺติ โลเกติฯ>
    stand <มาคณฺฑิยสุตฺตํ นวมํ นิฏฺฐิตํฯ>
  text <๑๐ ปุราเภทสุตฺตํ>
    text <๘๕๔>
      text <กถํทสฺสี กถํสีโล อุปสนฺโตติ วุจฺจติ>
      text <ตํ เม โคตม ปพฺรูหิ ปุจฺฉิโต อุตฺตมํ นรํฯ>
    text <๘๕๕>
      text <วีตตณฺโห ปุรา เภทา อิติ ภควา ปุพฺพมนฺตมนิสฺสิโต>
      text <เวมชฺเฌ นุปสงฺเขยฺโย ตสฺส นตฺถิ ปุรกฺขตํฯ>
    text <๘๕๖>
      text <อกฺโกธโน อสนฺตาสี อวิกตฺถี อกุกฺกุโจ>
      text <มนฺตภาณี อนุทฺธโต ส เว วาจายโต มุนิฯ>
    text <๘๕๗>
      text <นิราสตฺติ อนาคเต อตีตํ นานุโสจติ>
      text <วิเวกทสฺสี ผสฺเสสุ ทิฏฺฐีสุ จ น นียติ ฯ>
    text <๘๕๘>
      text <ปติลีโน อกุหโก อปิหาลุ อมจฺฉรี>
      text <อปฺปคพฺโภ อเชคุจฺโฉ เปสุเณยฺเย จ โน ยุโตฯ>
    text <๘๕๙>
      text <สาติเยสุ อนสฺสาวี อติมาเน จ โน ยุโต>
      text <สณฺโห จ ปฏิภานวา น สทฺโธ น วิรชฺชติฯ>
    text <๘๖๐>
      text <ลาภกมฺยา น สิกฺขติ อลาเภ จ น กุปฺปติ>
      text <อวิรุทฺโธ จ ตณฺหาย รเสสุ นานุคิชฺฌติฯ>
    text <๘๖๑>
      text <อุเปกฺขโก สทา สโต น โลเก มญฺญเต สมํ>
      text <น วิเสสี น นีเจยฺโย ตสฺส โน สนฺติ อุสฺสทาฯ>
    text <๘๖๒>
      text <ยสฺส นิสฺสยนา นตฺถิ ญตฺวา ธมฺมํ อนิสฺสิโต>
      text <ภวาย วิภวาย วา ตณฺหา ยสฺส น วิชฺชติฯ>
    text <๘๖๓>
      text <ตํ พฺรูมิ อุปสนฺโตติ กาเมสุ อนเปกฺขินํ>
      text <คนฺถา ตสฺส น วิชฺชนฺติ อตรี โส วิสตฺติกํฯ>
    text <๘๖๔>
      text <น ตสฺส ปุตฺตา ปสโว เขตฺตํ วตฺถุญฺจ วิชฺชติ>
      text <อตฺตา วาปิ นิรตฺตา วา น ตสฺมิํ อุปลพฺภติฯ>
    text <๘๖๕>
      text <เยน นํ วชฺชุํ ปุถุชฺชนา อโถ สมณพฺราหฺมณา>
      text <ตํ ตสฺส อปุรกฺขตํ ตสฺมา วาเทสุ เนชติฯ>
    text <๘๖๖>
      text <วีตเคโธ อมจฺฉรี น อุสฺเสสุ วทเต มุนิ>
      text <น สเมสุ น โอเมสุ กปฺปํ เนติ อกปฺปิโยฯ>
    text <๘๖๗>
      text <ยสฺส โลเก สกํ นตฺถิ อสตา จ น โสจติ>
      text <ธมฺเมสุ จ น คจฺฉติ ส เว สนฺโตติ วุจฺจตีติฯ>
    stand <ปุราเภทสุตฺตํ ทสมํ นิฏฺฐิตํฯ>
  text <๑๑ กลหวิวาทสุตฺตํ>
    text <๘๖๘>
      text <กุโตปหูตา กลหา วิวาทา ปริเทวโสกา สหมจฺฉรา จ>
      text <มานาติมานา สหเปสุณา จ กุโตปหูตา เต ตทิงฺฆ พฺรูหิฯ>
    text <๘๖๙>
      text <ปิยปฺปหูตา กลหา วิวาทา>
      text <ปริเทวโสกา สหมจฺฉรา จ>
      text <มานาติมานา สหเปสุณา จ>
      text <มจฺเฉรยุตฺตา กลหา วิวาทา>
      text <วิวาทชาเตสุ จ เปสุณานิฯ>
    text <๘๗๐>
      text <ปิยา สุ โลกสฺมิํ กุโตนิทานา เย จาปิ โลภา วิจรนฺติ โลเก>
      text <อาสา จ นิฏฺฐา จ กุโตนิทานา เย สมฺปรายาย นรสฺส โหนฺติฯ>
    text <๘๗๑>
      text <ฉนฺทานิทานานิ ปิยานิ โลเก เย จาปิ โลภา วิจรนฺติ โลเก>
      text <อาสา จ นิฏฺฐา จ อิโตนิทานา เย สมฺปรายาย นรสฺส โหนฺติฯ>
    text <๘๗๒>
      text <ฉนฺโท นุ โลกสฺมิํ กุโตนิทาโน วินิจฺฉยา จาปิ กุโตปหูตา>
      text <โกโธ โมสวชฺชญฺจ กถํกถา จ เย วาปิ ธมฺมา สมเณน วุตฺตาฯ>
    text <๘๗๓>
      text <สาตํ อสาตนฺติ ยมาหุ โลเก ตมูปนิสฺสาย ปโหติ ฉนฺโท>
      text <รูเปสุ ทิสฺวา วิภวํ ภวญฺจ วินิจฺฉยํ กุพฺพติ ชนฺตุ โลเกฯ>
    text <๘๗๔>
      text <โกโธ โมสวชฺชญฺจ กถํกถา จ เอเตปิ ธมฺมา ทฺวยเมว สนฺเต>
      text <กถํกถี ญาณปถาย สิกฺเข ญตฺวา ปวุตฺตา สมเณน ธมฺมาฯ>
    text <๘๗๕>
      text <สาตํ อสาตญฺจ กุโตนิทานา กิสฺมิํ อสนฺเต น ภวนฺติ เหเต>
      text <วิภวํ ภวญฺจาปิ ยเมตมตฺถํ เอตํ เม ปพฺรูหิ ยโตนิทานํฯ>
    text <๘๗๖>
      text <ผสฺสนิทานํ สาตํ อสาตํ ผสฺเส อสนฺเต น ภวนฺติ เหเต>
      text <วิภวํ ภวญฺจาปิ ยเมตมตฺถํ เอตํ เต ปพฺรูมิ อิโตนิทานํฯ>
    text <๘๗๗>
      text <ผสฺโส นุ โลกสฺมิ กุโตนิทาโน ปริคฺคหา จาปิ กุโตปหูตา>
      text <กิสฺมิํ อสนฺเต น มมตฺตมตฺถิ กิสฺมิํ วิภูเต น ผุสนฺติ ผสฺสาฯ>
    text <๘๗๘>
      text <นามญฺจ รูปญฺจ ปฏิจฺจ ผสฺโส อิจฺฉานิทานานิ ปริคฺคหานิ>
      text <อิจฺฉายสนฺตฺยา น มมตฺตมตฺถิ รูเป วิภูเต น ผุสนฺติ ผสฺสาฯ>
    text <๘๗๙>
      text <กถํสเมตสฺส วิโภติ รูปํ สุขํ ทุขญฺจาปิ กถํ วิโภติ>
      text <เอตํ เม ปพฺรูหิ ยถา วิโภติ ตํ ชานิยามาติ เม มโน อหุฯ>
    text <๘๘๐>
      text <น สญฺญสญฺญี น วิสญฺญสญฺญี โนปิ อสญฺญี น วิภูตสญฺญี>
      text <เอวํสเมตสฺส วิโภติ รูปํ สญฺญานิทานา หิ ปปญฺจสงฺขาฯ>
    text <๘๘๑>
      text <ยํ ตํ อปุจฺฉิมฺห อกิตฺตยี โน>
      text <อญฺญํ ตํ ปุจฺฉาม ตทิงฺฆ พฺรูหิ>
      text <เอตฺตาวตคฺคํ นุ วทนฺติ เหเก>
      text <ยกฺขสฺส สุทฺธิํ อิธ ปณฺฑิตาเส>
      text <อุทาหุ อญฺญมฺปิ วทนฺติ เอตฺโตฯ>
    text <๘๘๒>
      text <เอตฺตาวตคฺคมฺปิ วทนฺติ เหเก ยกฺขสฺส สุทฺธิํ อิธ ปณฺฑิตาเส>
      text <เตสํ ปเนเก สมยํ วทนฺติ อนุปาทิเสเส กุสลา วทานาฯ>
    text <๘๘๓>
      text <เอเต จ ญตฺวา อุปนิสฺสิตาติ ญตฺวา มุนี นิสฺสเย โส วิมํสี>
      text <ญตฺวา วิมุตฺโต น วิวาทเมติ ภวาภวาย น สเมติ ธีโรติฯ>
    stand <กลหวิวาทสุตฺตํ เอกาทสมํ นิฏฺฐิตํฯ>
  text <๑๒ จูฬพฺยูหสุตฺตํ>
    text <๘๘๔>
      text <สกํสกํทิฏฺฐิปริพฺพสานา วิคฺคยฺห นานา กุสลา วทนฺติ>
      text <โย เอวํ ชานาติ ส เวทิ ธมฺมํ อิทํ ปฏิกฺโกสมเกวลี โสฯ>
    text <๘๘๕>
      text <เอวมฺปิ วิคฺคยฺห วิวาทยนฺติ พาโล ปโร อกฺกุสโลติ จาหุ>
      text <สจฺโจ นุ วาโท กตโม อิเมสํ สพฺเพว หีเม กุสลา วทานาฯ>
    text <๘๘๖>
      text <ปรสฺส เจ ธมฺมมนานุชานํ พาโลมโก โหติ นิหีนปญฺโญ>
      text <สพฺเพว พาลา สุนิหีนปญฺญา สพฺเพวิเม ทิฏฺฐิปริพฺพสานาฯ>
    text <๘๘๗>
      text <สนฺทิฏฺฐิยา เจว น วีวทาตา สํสุทฺธปญฺญา กุสลา มุตีมา>
      text <น เตสํ โกจิ ปริหีนปญฺโญ ทิฏฺฐี หิ เตสมฺปิ ตถา สมตฺตาฯ>
    text <๘๘๘>
      text <น วาหเมตํ ตถิยนฺติ พฺรูมิ ยมาหุ พาลา มิถุ อญฺญมญฺญํ>
      text <สกํสกํทิฏฺฐิมกํสุ สจฺจํ ตสฺมา หิ พาโลติ ปรํ ทหนฺติฯ>
    text <๘๘๙>
      text <ยมาหุ สจฺจํ ตถิยนฺติ เอเก ตมาหุ อญฺเญ ตุจฺฉํ มุสาติ>
      text <เอวมฺปิ วิคยฺห วิวาทยนฺติ กสฺมา น เอกํ สมณา วทนฺติฯ>
    text <๘๙๐>
      text <เอกญฺหิ สจฺจํ น ทุตียมตฺถิ ยสฺมิํ ปชา โน วิวเท ปชานํ>
      text <นานา เต สจฺจานิ สยํ ถุนนฺติ ตสฺมา น เอกํ สมณา วทนฺติฯ>
    text <๘๙๑>
      text <กสฺมา นุ สจฺจานิ วทนฺติ นานา ปวาทิยาเส กุสลา วทานา>
      text <สจฺจานิ สุตานิ พหูนิ นานา อุทาหุ เต ตกฺกมนุสฺสรนฺติฯ>
    text <๘๙๒>
      text <น เหว สจฺจานิ พหูนิ นานา อญฺญตฺร สญฺญาย นิจฺจานิ โลเก>
      text <ตกฺกญฺจ ทิฏฺฐีสุ ปกปฺปยิตฺวา สจฺจํ มุสาติ ทฺวยธมฺมมาหุฯ>
    text <๘๙๓>
      text <ทิฏฺเฐ สุเต สีลวเต มุเต วา เอเต จ นิสฺสาย วิมานทสฺสี>
      text <วินิจฺฉเย ฐตฺวา ปหสฺสมาโน พาโล ปโร อกฺกุสโลติ จาหฯ>
    text <๘๙๔>
      text <เยเนว พาโลติ ปรํ ทหาติ เตนาตุมานํ กุสโลติ จาห>
      text <สยมตฺตนา โส กุสโล วทาโน อญฺญํ วิมาเนติ ตเทว ปาวฯ>
    text <๘๙๕>
      text <อติสารทิฏฺฐิยาว โส สมตฺโต มาเนน มตฺโต ปริปุณฺณมานี>
      text <สยเมว สามํ มนสาภิสิตฺโต ทิฏฺฐี หิ สา ตสฺส ตถา สมตฺตาฯ>
    text <๘๙๖>
      text <ปรสฺส เจ หิ วจสา นิหีโน ตุโม สหา โหติ นิหีนปญฺโญ>
      text <อถ เจ สยํ เวทคู โหติ ธีโร น โกจิ พาโล สมเณสุ อตฺถิฯ>
    text <๘๙๗>
      text <อญฺญํ อิโต ยาภิวทนฺติ ธมฺมํ อปรทฺธา สุทฺธิมเกวลี เต>
      text <เอวมฺปิ ติตฺถฺยา ปุถุโส วทนฺติ สนฺทิฏฺฐิราเคน หิ เตภิรตฺตา ฯ>
    text <๘๙๘>
      text <อิเธว สุทฺธิ อิติ วาทยนฺติ นาญฺเญสุ ธมฺเมสุ วิสุทฺธิมาหุ>
      text <เอวมฺปิ ติตฺถฺยา ปุถุโส นิวิฏฺฐา สกายเน ตตฺถ ทฬฺหํ วทานาฯ>
    text <๘๙๙>
      text <สกายเน วาปิ ทฬฺหํ วทาโน กเมตฺถ พาโลติ ปรํ ทเหยฺย>
      text <สยเมว โส เมธคมาวเหยฺย ปรํ วทํ พาลมสุทฺธิธมฺมํฯ>
    text <๙๐๐>
      text <วินิจฺฉเย ฐตฺวา สยํ ปมาย อุทฺธํ ส โลกสฺมิํ วิวาทเมติ>
      text <หิตฺวาน สพฺพานิ วินิจฺฉยานิ น เมธคํ กุพฺพติ ชนฺตุ โลเกติฯ>
    stand <จูฬพฺยูหสุตฺตํ ทฺวาทสมํ นิฏฺฐิตํฯ>
  text <๑๓ มหาพฺยูหสุตฺตํ>
    text <๙๐๑>
      text <เย เกจิเม ทิฏฺฐิปริพฺพสานา อิทเมว สจฺจนฺติ วิวาทยนฺติ>
      text <สพฺเพว เต นินฺทมนฺวานยนฺติ อโถ ปสํสมฺปิ ลภนฺติ ตตฺถฯ>
    text <๙๐๒>
      text <อปฺปญฺหิ เอตํ น อลํ สมาย ทุเว วิวาทสฺส ผลานิ พฺรูมิ>
      text <เอตมฺปิ ทิสฺวา น วิวาทเยถ เขมาภิปสฺสํ อวิวาทภูมิํฯ>
    text <๙๐๓>
      text <ยา กาจิมา สมฺมุติโย ปุถุชฺชา สพฺพาว เอตา น อุเปติ วิทฺวา>
      text <อนูปโย โส อุปยํ กิเมยฺย ทิฏฺเฐ สุเต ขนฺติมกุพฺพมาโนฯ>
    text <๙๐๔>
      text <สีลุตฺตมา สญฺญเมนาหุ สุทฺธิํ วตํ สมาทาย อุปฏฺฐิตาเส>
      text <อิเธว สิกฺเขม อถสฺส สุทฺธิํ ภวูปนีตา กุสลา วทานาฯ>
    text <๙๐๕>
      text <สเจ จุโต สีลวตโต โหติ ปเวธตี กมฺม วิราธยิตฺวา>
      text <ปชปฺปตี ปตฺถยตี จ สุทฺธิํ สตฺถาว หีโน ปวสํ ฆรมฺหาฯ>
    text <๙๐๖>
      text <สีลพฺพตํ วาปิ ปหาย สพฺพํ กมฺมญฺจ สาวชฺชนวชฺชเมตํ>
      text <สุทฺธิํ อสุทฺธินฺติ อปตฺถยาโน วิรโต จเร สนฺติมนุคฺคหายฯ>
    text <๙๐๗>
      text <ตมูปนิสฺสาย ชิคุจฺฉิตํ วา อถวาปิ ทิฏฺฐํ ว สุตํ มุตํ วา>
      text <อุทฺธํสรา สุทฺธิมนุตฺถุนนฺติ อวีตตณฺหาเส ภวาภเวสุฯ>
    text <๙๐๘>
      text <ปตฺถยมานสฺส หิ ชปฺปิตานิ ปเวธิตํ วาปิ ปกปฺปิเตสุ>
      text <จุตูปปาโต อิธ ยสฺส นตฺถิ ส เกน เวเธยฺย กุหิํว ชปฺเป ฯ>
    text <๙๐๙>
      text <ยมาหุ ธมฺมํ ปรมนฺติ เอเก ตเมว หีนนฺติ ปนาหุ อญฺเญ>
    text <สจฺโจ นุ วาโท กตโม อิเมสํ สพฺเพว หีเม กุสลา วทานาฯ>
    text <๙๑๐>
      text <สกญฺหิ ธมฺมํ ปริปุณฺณมาหุ อญฺญสฺส ธมฺมํ ปน หีนมาหุ>
      text <เอวมฺปิ วิคฺคยฺห วิวาทยนฺติ สกํ สกํ สมฺมุติมาหุ สจฺจํฯ>
    text <๙๑๑>
      text <ปรสฺส เจ วมฺภยิเตน หีโน น โกจิ ธมฺเมสุ วิเสสิ อสฺส>
      text <ปุถู หิ อญฺญสฺส วทนฺติ ธมฺมํ นิหีนโต สมฺหิ ทฬฺหํ วทานาฯ>
    text <๙๑๒>
      text <สทฺธมฺมปูชาปิ เนสํ ตเถว ยถา ปสํสนฺติ สกายนานิ>
      text <สพฺเพว วาทา ตถิยา ภเวยฺยุํ สุทฺธี หิ เนสํ ปจฺจตฺตเมวฯ>
    text <๙๑๓>
      text <น พฺราหฺมณสฺส ปรเนยฺยมตฺถิ ธมฺเมสุ นิจฺเฉยฺย สมุคฺคหีตํ>
      text <ตสฺมา วิวาทานิ อุปาติวตฺโต น หิ เสฏฺฐโต ปสฺสติ ธมฺมมญฺญํฯ>
    text <๙๑๔>
      text <ชานามิ ปสฺสามิ ตเถว เอตํ ทิฏฺฐิยา เอเก ปจฺเจนฺติ สุทฺธิํ>
      text <อทฺทกฺขิ เจ กิญฺหิ ตุมสฺส เตน อติสิตฺวา อญฺเญน วทนฺติ สุทฺธิํฯ>
    text <๙๑๕>
      text <ปสฺสํ นโร ทกฺขติ นามรูปํ ทิสฺวาน วา ญสฺสติ ตานิเมว>
      text <กามํ พหุํ ปสฺสตุ อปฺปกํ วา น หิ เตน สุทฺธิํ กุสลา วทนฺติฯ>
    text <๙๑๖>
      text <นิวิสฺสวาที น หิ สุพฺพินาโย ปกปฺปิตํ ทิฏฺฐิ ปุเรกฺขราโน>
      text <ยํ นิสฺสิโต ตตฺถ สุภํ วทาโน สุทฺธิํวโท ตตฺถ ตถทฺทสา โสฯ>
    text <๙๑๗>
      text <น พฺราหฺมโณ กปฺปมุเปติ สงฺขา น ทิฏฺฐิสารี นปิ ญาณพนฺธุ>
      text <ญตฺวา จ โส สมฺมุติโย ปุถุชฺชา อุเปกฺขตี อุคฺคหณนฺติ มญฺเญฯ>
    text <๙๑๘>
      text <วิสฺสชฺช คนฺถานิ มุนีธ โลเก วิวาทชาเตสุ น วคฺคสารี>
      text <สนฺโต อสนฺเตสุ อุเปกฺขโก โส อนุคฺคโห อุคฺคหณนฺติ มญฺเญฯ>
    text <๙๑๙>
      text <ปุพฺพาสเว หิตฺวา นเว อกุพฺพํ น ฉนฺทคู โนปิ นิวิสฺสวาที>
      text <ส วิปฺปมุตฺโต ทิฏฺฐิคเตหิ ธีโร น ลิมฺปติ โลเก อนตฺตครหีฯ>
    text <๙๒๐>
      text <ส สพฺพธมฺเมสุ วิเสนิภูโต ยํ กิญฺจิ ทิฏฺฐํ ว สุตํ มุตํ วา>
      text <ส ปนฺนภาโร มุนิ วิปฺปมุตฺโต น กปฺปิโย นูปรโต น ปตฺถิโยติฯ>
    stand <มหาพฺยูหสุตฺตํ เตรสมํ นิฏฺฐิตํฯ>
  text <๑๔ ตุวฏกสุตฺตํ>
    text <๙๒๑>
      text <ปุจฺฉามิ ตํ อาทิจฺจพนฺธุ วิเวกํ สนฺติปทญฺจ มเหสิ>
      text <กถํ ทิสฺวา นิพฺพาติ ภิกฺขุ อนุปาทิยาโน โลกสฺมิํ กิญฺจิฯ>
    text <๙๒๒>
      text <มูลํ ปปญฺจสงฺขาย อิติ ภควา>
      text <มนฺตา อสฺมีติ สพฺพมุปรุนฺเธ>
      text <ยา กาจิ ตณฺหา อชฺฌตฺตํ>
      text <ตาสํ วินยา สทา สโต สิกฺเขฯ>
    text <๙๒๓>
      text <ยํ กิญฺจิ ธมฺมมภิชญฺญา อชฺฌตฺตํ อถวาปิ พหิทฺธา>
      text <น เตน ถามํ กุพฺเพถ น หิ สา นิพฺพุติ สตํ วุตฺตาฯ>
    text <๙๒๔>
      text <เสยฺโย น เตน มญฺเญยฺย นีเจยฺโย อถวาปิ สริกฺโข>
      text <ผุฏฺโฐ อเนกรูเปหิ นาตุมานํ วิกปฺปยํ ติฏฺเฐฯ>
    text <๙๒๕>
      text <อชฺฌตฺตเมวุปสเม น อญฺญโต ภิกฺขุ สนฺติเมเสยฺย>
      text <อชฺฌตฺตํ อุปสนฺตสฺส นตฺถิ อตฺตา กุโต นิรตฺตา วาฯ>
    text <๙๒๖>
      text <มชฺเฌ ยถา สมุทฺทสฺส อูมิ โน ชายตี ฐิโต โหติ>
      text <เอวํ ฐิโต อเนชสฺส อุสฺสทํ ภิกฺขุ น กเรยฺย กุหิญฺจิฯ>
    text <๙๒๗>
      text <อกิตฺตยี วิวฏจกฺขุ สกฺขิธมฺมํ ปริสฺสยวินยํ>
      text <ปฏิปทํ วเทหิ ภทฺทนฺเต ปาติโมกฺขํ อถวาปิ สมาธิํฯ>
    text <๙๒๘>
      text <จกฺขูหิ เนว โลลสฺส คามกถาย อาวรเย โสตํ>
      text <รเส จ นานุคิชฺเฌยฺย น จ มมาเยถ กิญฺจิ โลกสฺมิํฯ>
    text <๙๒๙>
      text <ผสฺเสน ยทา ผุฏฺฐสฺส ปริเทวํ ภิกฺขุ น กเรยฺย กุหิญฺจิ>
      text <ภวญฺจ นาภิชปฺเปยฺย เภรเวสุ จ น สมฺปเวเธยฺยฯ>
    text <๙๓๐>
      text <อนฺนานมโถ ปานานํ ขาทนียานํ อโถปิ วตฺถานํ>
      text <ลทฺธา น สนฺนิธิํ กยิรา น จ ปริตฺตเส ตานิ อลภมาโนฯ>
    text <๙๓๑>
      text <ฌายี น ปาทโลลสฺส วิรเม กุกฺกุจฺจา นปฺปมชฺเชยฺย>
      text <อถาสเนสุ สยเนสุ อปฺปสทฺเทสุ ภิกฺขุ วิหเรยฺยฯ>
    text <๙๓๒>
      text <นิทฺทํ น พหุลีกเรยฺย ชาคริยํ ภเชยฺย อาตาปี>
      text <ตนฺทิํ มายํ หสฺสํ ขิฑฺฑํ เมถุนํ วิปฺปชเห สวิภูสํฯ>
    text <๙๓๓>
      text <อาถพฺพณํ สุปินํ ลกฺขณํ โน วิทเห อโถปิ นกฺขตฺตํ>
      text <วิรุตญฺจ คพฺภกรณํ ติกิจฺฉํ มามโก น เสเวยฺยฯ>
    text <๙๓๔>
      text <นินฺทาย นปฺปเวเธยฺย น อุณฺณเมยฺย ปสํสิโต ภิกฺขุ>
      text <โลภํ สห มจฺฉริเยน โกธํ เปสุณิยญฺจ ปนุเทยฺยฯ>
    text <๙๓๕>
      text <กยวิกฺกเย น ติฏฺเฐยฺย อุปวาทํ ภิกฺขุ น กเรยฺย กุหิญฺจิ>
      text <คาเม จ นาภิสชฺเชยฺย ลาภกมฺยา ชนํ น ลปเยยฺยฯ>
    text <๙๓๖>
      text <น จ กตฺถิตา สิยา ภิกฺขุ น จ วาจํ ปยุตฺตํ ภาเสยฺย>
      text <ปาคพฺภิยํ น สิกฺเขยฺย กถํ วิคฺคาหิกํ น กถเยยฺยฯ>
    text <๙๓๗>
      text <โมสวชฺเช น นีเยถ สมฺปชาโน สฐานิ น กยิรา>
      text <อถ ชีวิเตน ปญฺญาย สีลพฺพเตน นาญฺญมติมญฺเญฯ>
    text <๙๓๘>
      text <สุตฺวา รุสิโต พหุํ วาจํ สมณานํ วา ปุถุชนานํ>
      text <ผรุเสน เน น ปฏิวชฺชา น หิ สนฺโต ปฏิเสนิกโรนฺติฯ>
    text <๙๓๙>
      text <เอตญฺจ ธมฺมมญฺญาย วิจินํ ภิกฺขุ สทา สโต สิกฺเข>
      text <สนฺตีติ นิพฺพุติํ ญตฺวา สาสเน โคตมสฺส น ปมชฺเชยฺยฯ>
    text <๙๔๐>
      text <อภิภู หิ โส อนภิภูโต สกฺขิธมฺมมนีติหมทสฺสี>
      text <ตสฺมา หิ ตสฺส ภควโต สาสเน อปฺปมตฺโต สทา นมสฺสมนุสิกฺเขติฯ>
    stand <ตุวฏกสุตฺตํ จุทฺทสมํ นิฏฺฐิตํฯ>
  text <๑๕ อตฺตทณฺฑสุตฺตํ>
    text <๙๔๑>
      text <อตฺตทณฺฑา ภยํ ชาตํ ชนํ ปสฺสถ เมธคํ>
      text <สํเวคํ กิตฺตยิสฺสามิ ยถา สํวิชิตํ มยาฯ>
    text <๙๔๒>
      text <ผนฺทมานํ ปชํ ทิสฺวา มจฺเฉ อปฺโปทเก ยถา>
      text <อญฺญมญฺเญหิ พฺยารุทฺเธ ทิสฺวา มํ ภยมาวิสิฯ>
    text <๙๔๓>
      text <สมนฺตมสาโร โลโก ทิสา สพฺพา สเมริตา>
      text <อิจฺฉํ ภวนมตฺตโน นาทฺทสาสิํ อโนสิตํฯ>
    text <๙๔๔>
      text <โอสาเนตฺเวว พฺยารุทฺเธ ทิสฺวา เม อรตี อหุ>
      text <อเถตฺถ สลฺลมทฺทกฺขิํ ทุทฺทสํ หทยนิสฺสิตํฯ>
    text <๙๔๕>
      text <เยน สลฺเลน โอติณฺโณ ทิสา สพฺพา วิธาวติ>
      text <ตเมว สลฺลมพฺพุยฺห น ธาวติ น สีทติฯ>
    text <๙๔๖>
      text <ตตฺถ สิกฺขานุคียนฺติ ยานิ โลเก คธิตานิ>
      text <น เตสุ ปสุโต สิยา นิพฺพิชฺฌ สพฺพโส กาเม>
      text <สิกฺเข นิพฺพานมตฺตโนฯ>
    text <๙๔๗>
      text <สจฺโจ สิยา อปฺปคพฺโภ อมาโย ริตฺตเปสุโณ>
      text <อกฺโกธโน โลภปาปํ เววิจฺฉํ วิตเร มุนิฯ>
    text <๙๔๘>
      text <นิทฺทํ ตนฺทิํ สเห ถีนํ ปมาเทน น สํวเส>
      text <อติมาเน น ติฏฺเฐยฺย นิพฺพานมนโส นโรฯ>
    text <๙๔๙>
      text <โมสวชฺเช น นีเยถ รูเป สฺเนหํ น กุพฺพเย>
      text <มานญฺจ ปริชาเนยฺย สาหสา วิรโต จเรฯ>
    text <๙๕๐>
      text <ปุราณํ นาภินนฺเทยฺย นเว ขนฺติํ น กุพฺพเย>
      text <หิยฺยมาเน น โสเจยฺย อากาสํ น สิโต สิยาฯ>
    text <๙๕๑>
      text <เคธํ พฺรูมิ มโหโฆติ อาชวํ พฺรูมิ ชปฺปนํ>
      text <อารมฺมณํ ปกปฺปนํ กามปงฺโก ทุรจฺจโยฯ>
    text <๙๕๒>
      text <สจฺจา อโวกฺกมฺม มุนิ ถเล ติฏฺฐติ พฺราหฺมโณ>
      text <สพฺพํ โส ปฏินิสฺสชฺช ส เว สนฺโตติ วุจฺจติฯ>
    text <๙๕๓>
      text <ส เว วิทฺวา ส เวทคู ญตฺวา ธมฺมํ อนิสฺสิโต>
      text <สมฺมา โส โลเก อิริยาโน น ปิเหตีธ กสฺสจิฯ>
    text <๙๕๔>
      text <โยธ กาเม อจฺจตริ สงฺคํ โลเก ทุรจฺจยํ>
      text <น โส โสจติ นาชฺเฌติ ฉินฺนโสโต อพนฺธโนฯ>
    text <๙๕๕>
      text <ยํ ปุพฺเพ ตํ วิโสเสหิ ปจฺฉา เต มาหุ กิญฺจนํ>
      text <มชฺเฌ เจ โน คเหสฺสสิ อุปสนฺโต จริสฺสสิฯ>
    text <๙๕๖>
      text <สพฺพโส นามรูปสฺมิํ ยสฺส นตฺถิ มมายิตํ>
      text <อสตา จ น โสจติ ส เว โลเก น ชียติฯ>
    text <๙๕๗>
      text <ยสฺส นตฺถิ อิทํ เมติ ปเรสํ วาปิ กิญฺจนํ>
      text <มมตฺตํ โส อสํวินฺทํ นตฺถิ เมติ น โสจติฯ>
    text <๙๕๘>
      text <อนิฏฺฐุรี อนนุคิทฺโธ อเนโช สพฺพธี สโม>
      text <ตมานิสํสํ ปพฺรูมิ ปุจฺฉิโต อวิกมฺปินํฯ>
    text <๙๕๙>
      text <อเนชสฺส วิชานโต นตฺถิ กาจิ นิสงฺขติ ฯ>
      text <วิรโต โส วิยารพฺภา เขมํ ปสฺสติ สพฺพธิฯ>
    text <๙๖๐>
      text <น สเมสุ น โอเมสุ น อุสฺเสสุ วทเต มุนิ>
      text <สนฺโต โส วีตมจฺฉโร นาเทติ น นิรสฺสตีติฯ>
    stand <อตฺตทณฺฑสุตฺตํ ปนฺนรสมํ นิฏฺฐิตํฯ>
  text <๑๖ สาริปุตฺตสุตฺตํ>
    text <๙๖๑>
      text <น เม ทิฏฺโฐ อิโต ปุพฺเพ อิจฺจายสฺมา สาริปุตฺโต>
      text <น สุโต อุท กสฺสจิ>
      text <เอวํ วคฺคุวโท สตฺถา>
      text <ตุสิตา คณิมาคโตฯ>
    text <๙๖๒>
      text <สเทวกสฺส โลกสฺส ยถา ทิสฺสติ จกฺขุมา>
      text <สพฺพํ ตมํ วิโนเทตฺวา เอโกว รติมชฺฌคาฯ>
    text <๙๖๓>
      text <ตํ พุทฺธํ อสิตํ ตาทิํ อกุหํ คณิมาคตํ>
      text <พหูนมิธ พทฺธานํ อตฺถิ ปญฺเหน อาคมํฯ>
    text <๙๖๔>
      text <ภิกฺขุโน วิชิคุจฺฉโต ภชโต ริตฺตมาสนํ>
      text <รุกฺขมูลํ สุสานํ วา ปพฺพตานํ คุหาสุ วาฯ>
    text <๙๖๕>
      text <อุจฺจาวเจสุ สยเนสุ กีวนฺโต ตตฺถ เภรวา>
      text <เยหิ ภิกฺขุ น เวเธยฺย นิคฺโฆเส สยนาสเนฯ>
    text <๙๖๖>
      text <กตี ปริสฺสยา โลเก คจฺฉโต อคตํ ทิสํ>
      text <เย ภิกฺขุ อภิสมฺภเว ปนฺตมฺหิ สยนาสเนฯ>
    text <๙๖๗>
      text <กฺยาสฺส พฺยปฺปถโย อสฺสุ กฺยาสฺสสฺสุ อิธ โคจรา>
      text <กานิ สีลพฺพตานาสฺสุ ปหิตตฺตสฺส ภิกฺขุโนฯ>
    text <๙๖๘>
      text <กํ โส สิกฺขํ สมาทาย เอโกทิ นิปโก สโต>
      text <กมฺมาโร รชตสฺเสว นิทฺธเม มลมตฺตโนฯ>
    text <๙๖๙>
      text <วิชิคุจฺฉมานสฺส ยทิทํ ผาสุ สาริปุตฺตาติ ภควา>
      text <ริตฺตาสนํ สยนํ เสวโต เจ>
      text <สมฺโพธิกามสฺส ยถานุธมฺมํ>
      text <ตํ เต ปวกฺขามิ ยถา ปชานํฯ>
    text <๙๗๐>
      text <ปญฺจนฺนํ ธีโร ภยานํ น ภาเย ภิกฺขุ สโต สปริยนฺตจารี>
      text <ฑํสาธิปาตานํ สรีสปานํ มนุสฺสผสฺสานํ จตุปฺปทานํฯ>
    text <๙๗๑>
      text <ปรธมฺมิกานมฺปิ น สนฺตเสยฺย ทิสฺวาปิ เตสํ พหุเภรวานิ>
      text <อถาปรานิ อภิสมฺภเวยฺย ปริสฺสยานิ กุสลานุเอสีฯ>
    text <๙๗๒>
      text <อาตงฺกผสฺเสน ขุทาย ผุฏฺโฐ สีตํ อตุณฺหํ อธิวาสเยยฺย>
      text <โส เตหิ ผุฏฺโฐ พหุธา อโนโก วีริยํ ปรกฺกมฺมทฬฺหํ กเรยฺยฯ>
    text <๙๗๓>
      text <เถยฺยํ น กาเร น มุสา ภเณยฺย เมตฺตาย ผสฺเส ตสถาวรานิ>
      text <ยทาวิลตฺตํ มนโส วิชญฺญา กณฺหสฺส ปกฺโขติ วิโนทเยยฺยฯ>
    text <๙๗๔>
      text <โกธาติมานสฺส วสํ น คจฺเฉ มูลมฺปิ เตสํ ปลิขญฺญ ติฏฺเฐ>
      text <อถปฺปิยํ วา ปน อปฺปิยํ วา อทฺธา ภวนฺโต อภิสมฺภเวยฺยฯ>
    text <๙๗๕>
      text <ปญฺญํ ปุรกฺขตฺวา กลฺยาณปีติ วิกฺขมฺภเย ตานิ ปริสฺสยานิ>
      text <อรติํ สเหถ สยนมฺหิ ปนฺเต จตุโร สเหถ ปริเทวธมฺเมฯ>
    text <๙๗๖>
      text <กิํสู อสิสฺสามิ กุวํ วา อสิสฺสํ ทุกฺขํ วต เสตฺถ กฺวชฺช เสสฺสํ>
      text <เอเต วิตกฺเก ปริเทวเนยฺเย วินเยถ เสโข อนิเกตจารีฯ>
    text <๙๗๗>
      text <อนฺนญฺจ ลทฺธา วสนญฺจ กาเล มตฺตํ โส ชญฺญา อิธ โตสนตฺถํ>
      text <โส เตสุ คุตฺโต ยตจาริ คาเม รุสิโตปิ วาจํ ผรุสํ น วชฺชาฯ>
    text <๙๗๘>
      text <โอกฺขิตฺตจกฺขุ น จ ปาทโลโล ฌานานุยุตฺโต พหุชาครสฺส>
      text <อุเปกฺขมารพฺภ สมาหิตตฺโต ตกฺกาสยํ กุกฺกุจฺจิยูปฉินฺเทฯ>
    text <๙๗๙>
      text <จุทิโต วจีภิ สติมาภินนฺเท สพฺรหฺมจารีสุ ขิลํ ปภินฺเท>
      text <วาจํ ปมุญฺเจ กุสลํ นาติเวลํ ชนวาทธมฺมาย น เจตเยยฺยฯ>
    text <๙๘๐>
      text <อถาปรํ ปญฺจ รชานิ โลเก เยสํ สตีมา วินยาย สิกฺเข>
      text <รูเปสุ สทฺเทสุ อโถ รเสสุ คนฺเธสุ ผสฺเสสุ สเหถ ราคํฯ>
    text <๙๘๑>
      text <เอเตสุ ธมฺเมสุ วิเนยฺย ฉนฺทํ ภิกฺขุ สติมา สุวิมุตฺตจิตฺโต>
      text <กาเลน โส สมฺมา ธมฺมํ ปริวีมํสมาโน>
      text <เอโกทิภูโต วิหเน ตมํ โสติฯ>
      text <กามํ คุหญฺจ ทุฏฺฐา จ สุทฺธญฺจ ปรมา ชรา>
      text <เมตฺเตยฺโย จ ปสูโร จ มาคณฺฑิ ปุราเภทนํฯ>
      text <กลหํ ทฺเว จ พฺยูหานิ ปุนเทว ตุวฏฺฏกํ>
      text <อตฺตทณฺฑวรํ สุตฺตํ เถรปุฏฺเฐน โสฬส>
      text <อิติ เอตานิ สุตฺตานิ สพฺพานฏฺฐกวคฺคิกาติฯ>
    stand <สาริปุตฺตสุตฺตํ โสฬสมํ นิฏฺฐิตํฯ อฏฺฐกวคฺโค จตุตฺโถ>
    text <นิฏฺฐิโตฯ>
    text <ตสฺสุทฺทานํ>
