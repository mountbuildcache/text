text <๕ สามณฺฑกสํยุตฺตํ>
  text <๑ สามณฺฑกสุตฺตํ>
    text <๓๓๐>, <เอกํ สมยํ อายสฺมา สาริปุตฺโต วชฺชีสุ วิหรติ อุกฺกเจลายํ คงฺคาย นทิยา ตีเรฯ อถ โข สามณฺฑโก ปริพฺพาชโก เยนายสฺมา สาริปุตฺโต เตนุปสงฺกมิ อุปสงฺกมิตฺวา อายสฺมตา สาริปุตฺเตน สทฺธิํ สมฺโมทิฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข สามณฺฑโก ปริพฺพาชโก อายสฺมนฺตํ สาริปุตฺตํ เอตทโวจ>
    text <นิพฺพานํ นิพฺพานนฺติ อาวุโส สาริปุตฺต วุจฺจติฯ กตมํ นุ โข อาวุโส นิพฺพานนฺติ โย โข อาวุโส ราคกฺขโย โทสกฺขโย โมหกฺขโย อิทํ วุจฺจติ นิพฺพานนฺติฯ อตฺถิ ปนาวุโส มคฺโค อตฺถิ ปฏิปทา เอตสฺส นิพฺพานสฺส สจฺฉิกิริยายาติ อตฺถิ โข อาวุโส มคฺโค อตฺถิ ปฏิปทา เอตสฺส นิพฺพานสฺส สจฺฉิกิริยายาติฯ>
    text <กตโม ปนาวุโส มคฺโค กตมา ปฏิปทา เอตสฺส นิพฺพานสฺส สจฺฉิกิริยายาติ อยเมว โข อาวุโส อริโย อฏฺฐงฺคิโก มคฺโค เอตสฺส นิพฺพานสฺส สจฺฉิกิริยาย เสยฺยถิทํ สมฺมาทิฏฺฐิ สมฺมาสงฺกปฺโป สมฺมาวาจา สมฺมากมฺมนฺโต สมฺมาอาชีโว สมฺมาวายาโม สมฺมาสติ สมฺมาสมาธิฯ อยํ โข อาวุโส มคฺโค อยํ ปฏิปทา เอตสฺส นิพฺพานสฺส สจฺฉิกิริยายาติฯ ภทฺทโก อาวุโส มคฺโค ภทฺทิกา ปฏิปทา เอตสฺส นิพฺพานสฺส สจฺฉิกิริยายฯ อลญฺจ ปนาวุโส สาริปุตฺต อปฺปมาทายาติฯ ปฐมํฯ>
    text <ยถา ชมฺพุขาทกสํยุตฺตํ ตถา วิตฺถาเรตพฺพํฯ>
  text <๒ ทุกฺกรสุตฺตํ>
    text <๓๓๑>, <กิํ นุ โข อาวุโส สาริปุตฺต อิมสฺมิํ ธมฺมวินเย ทุกฺกรนฺติ ปพฺพชฺชา โข อาวุโส อิมสฺมิํ ธมฺมวินเย ทุกฺกราติฯ ปพฺพชิเตน ปนาวุโส กิํ ทุกฺกรนฺติ ปพฺพชิเตน โข อาวุโส อภิรติ ทุกฺกราติฯ อภิรเตน ปนาวุโส กิํ ทุกฺกรนฺติ อภิรเตน โข อาวุโส ธมฺมานุธมฺมปฺปฏิปตฺติ ทุกฺกราติฯ กีวจิรํ ปนาวุโส ธมฺมานุธมฺมปฺปฏิปนฺโน ภิกฺขุ อรหํ อสฺสาติ นจิรํ อาวุโสติฯ โสฬสมํฯ>
    text <ปุริมกสทิสํ อุทฺทานํฯ>
    stand <สามณฺฑกสํยุตฺตํ สมตฺตํฯ>
