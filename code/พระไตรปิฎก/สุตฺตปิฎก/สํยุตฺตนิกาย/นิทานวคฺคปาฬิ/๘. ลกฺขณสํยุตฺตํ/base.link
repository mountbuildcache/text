text <๘ ลกฺขณสํยุตฺตํ>
  text <๑ ปฐมวคฺโค>
    text <๑ อฏฺฐิสุตฺตํ>
      text <๒๐๒>, <เอวํ เม สุตํ เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ เตน โข ปน สมเยน อายสฺมา จ ลกฺขโณ อายสฺมา จ มหาโมคฺคลฺลาโน คิชฺฌกูเฏ ปพฺพเต วิหรนฺติฯ อถ โข อายสฺมา มหาโมคฺคลฺลาโน ปุพฺพณฺหสมยํ นิวาเสตฺวา ปตฺตจีวรมาทาย เยนายสฺมา ลกฺขโณ เตนุปสงฺกมิ อุปสงฺกมิตฺวา อายสฺมนฺตํ ลกฺขณํ เอตทโวจ อายามาวุโส ลกฺขณ ราชคหํ ปิณฺฑาย ปวิสิสฺสามาติฯ เอวมาวุโสติ โข อายสฺมา ลกฺขโณ อายสฺมโต มหาโมคฺคลฺลานสฺส ปจฺจสฺโสสิฯ อถ โข อายสฺมา มหาโมคฺคลฺลาโน คิชฺฌกูฏา ปพฺพตา โอโรหนฺโต อญฺญตรสฺมิํ ปเทเส สิตํ ปาตฺวากาสิฯ อถ โข อายสฺมา ลกฺขโณ อายสฺมนฺตํ มหาโมคฺคลฺลานํ เอตทโวจ โก นุ โข อาวุโส โมคฺคลฺลาน เหตุ โก ปจฺจโย สิตสฺส ปาตุกมฺมายาติ อกาโล โข อาวุโส ลกฺขณ เอตสฺส ปญฺหสฺสฯ ภควโต มํ สนฺติเก เอตํ ปญฺหํ ปุจฺฉาติฯ>
      text <อถ โข อายสฺมา จ ลกฺขโณ อายสฺมา จ มหาโมคฺคลฺลาโน ราชคเห ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน ภควา เตนุปสงฺกมิํสุ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิํสุฯ เอกมนฺตํ นิสินฺโน โข อายสฺมา ลกฺขโณ อายสฺมนฺตํ มหาโมคฺคลฺลานํ เอตทโวจ อิธายสฺมา มหาโมคฺคลฺลาโน คิชฺฌกูฏา ปพฺพตา โอโรหนฺโต อญฺญตรสฺมิํ ปเทเส สิตํ ปาตฺวากาสิฯ โก นุ โข อาวุโส โมคฺคลฺลาน เหตุ โก ปจฺจโย สิตสฺส ปาตุกมฺมายาติ>
      text <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อฏฺฐิกสงฺขลิกํ เวหาสํ คจฺฉนฺติํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา ผาสุฬนฺตริกาหิ วิตุเทนฺติ วิตจฺเฉนฺติ วิราเชนฺติ ฯ สา สุทํ อฏฺฏสฺสรํ กโรติฯ ตสฺส มยฺหํ อาวุโส เอตทโหสิ อจฺฉริยํ วต โภ อพฺภุตํ วต โภ เอวรูโปปิ นาม สตฺโต ภวิสฺสติ เอวรูโปปิ นาม ยกฺโข ภวิสฺสติ เอวรูโปปิ นาม อตฺตภาวปฏิลาโภ ภวิสฺสตีติ>
      text <อถ โข ภควา ภิกฺขู อามนฺเตสิ จกฺขุภูตา วต ภิกฺขเว สาวกา วิหรนฺติ ญาณภูตา วต ภิกฺขเว สาวกา วิหรนฺติ ยตฺร หิ นาม สาวโก เอวรูปํ ญสฺสติ วา ทกฺขติ วา สกฺขิํ วา กริสฺสติฯ ปุพฺเพว เม โส ภิกฺขเว สตฺโต ทิฏฺโฐ อโหสิ อปิ จาหํ น พฺยากาสิํฯ อหญฺเจตํ พฺยากเรยฺยํ ปเร จ เม น สทฺทเหยฺยุํฯ เย เม น สทฺทเหยฺยุํ เตสํ ตํ อสฺส ทีฆรตฺตํ อหิตาย ทุกฺขายฯ เอโส ภิกฺขเว สตฺโต อิมสฺมิํเยว ราชคเห โคฆาตโก อโหสิฯ โส ตสฺส กมฺมสฺส วิปาเกน พหูนิ วสฺสานิ พหูนิ วสฺสสตานิ พหูนิ วสฺสสหสฺสานิ พหูนิ วสฺสสตสหสฺสานิ นิรเย ปจฺจิตฺวา ตสฺเสว กมฺมสฺส วิปากาวเสเสน เอวรูปํ อตฺตภาวปฏิลาภํ ปฏิสํเวทยตีติฯ สพฺเพสํ สุตฺตนฺตานํ เอเสว เปยฺยาโลฯ ปฐมํฯ>
    text <๒ เปสิสุตฺตํ>
      text <๒๐๓>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ มํสเปสิํ เวหาสํ คจฺฉนฺติํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติ ฯ สา สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห โคฆาตโก อโหสิ…เป …ฯ ทุติยํฯ>
    text <๓ ปิณฺฑสุตฺตํ>
      text <๒๐๔>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ มํสปิณฺฑํ เวหาสํ คจฺฉนฺตํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติ ฯ สา สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห สากุณิโก อโหสิ…เป …ฯ ตติยํฯ>
    text <๔ นิจฺฉวิสุตฺตํ>
      text <๒๐๕>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ นิจฺฉวิํ ปุริสํ เวหาสํ คจฺฉนฺตํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห โอรพฺภิโก อโหสิ…เป …ฯ จตุตฺถํฯ>
    text <๕ อสิโลมสุตฺตํ>
      text <๒๐๖>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อสิโลมํ ปุริสํ เวหาสํ คจฺฉนฺตํฯ ตสฺส เต อสี อุปฺปติตฺวา อุปฺปติตฺวา ตสฺเสว กาเย นิปตนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห สูกริโก อโหสิ…เป …ฯ ปญฺจมํฯ>
    text <๖ สตฺติสุตฺตํ>
      text <๒๐๗>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ สตฺติโลมํ ปุริสํ เวหาสํ คจฺฉนฺตํฯ ตสฺส ตา สตฺติโย อุปฺปติตฺวา อุปฺปติตฺวา ตสฺเสว กาเย นิปตนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห มาควิโก อโหสิ…เป …ฯ ฉฏฺฐํฯ>
    text <๗ อุสุโลมสุตฺตํ>
      text <๒๐๘>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อุสุโลมํ ปุริสํ เวหาสํ คจฺฉนฺตํฯ ตสฺส เต อุสู อุปฺปติตฺวา อุปฺปติตฺวา ตสฺเสว กาเย นิปตนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห การณิโก อโหสิ…เป …ฯ สตฺตมํฯ>
    text <๘ สูจิโลมสุตฺตํ>
      text <๒๐๙>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ สูจิโลมํ ปุริสํ เวหาสํ คจฺฉนฺตํฯ ตสฺส ตา สูจิโย อุปฺปติตฺวา อุปฺปติตฺวา ตสฺเสว กาเย นิปตนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห สูโต อโหสิ…เป …ฯ อฏฺฐมํฯ>
    text <๙ ทุติยสูจิโลมสุตฺตํ>
      text <๒๑๐>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ สูจิโลมํ ปุริสํ เวหาสํ คจฺฉนฺตํฯ ตสฺส ตา สูจิโย สีเส ปวิสิตฺวา มุขโต นิกฺขมนฺติ มุเข ปวิสิตฺวา อุรโต นิกฺขมนฺติ อุเร ปวิสิตฺวา อุทรโต นิกฺขมนฺติ อุทเร ปวิสิตฺวา อูรูหิ นิกฺขมนฺติ อูรูสุ ปวิสิตฺวา ชงฺฆาหิ นิกฺขมนฺติ ชงฺฆาสุ ปวิสิตฺวา ปาเทหิ นิกฺขมนฺติ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห สูจโก อโหสิ…เป …ฯ นวมํฯ>
    text <๑๐ กุมฺภณฺฑสุตฺตํ>
      text <๒๑๑>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ กุมฺภณฺฑํ ปุริสํ เวหาสํ คจฺฉนฺตํฯ โส คจฺฉนฺโตปิ เตว อณฺเฑ ขนฺเธ อาโรเปตฺวา คจฺฉติฯ นิสีทนฺโตปิ เตสฺเวว อณฺเฑสุ นิสีทติฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห คามกูฏโก อโหสิ…เป …ฯ ทสมํฯ>
      stand <ปฐโม วคฺโคฯ>
      text <ตสฺสุทฺทานํ>
      block
        text <อฏฺฐิ เปสิ อุโภ คาวฆาตกา>
        text <ปิณฺโฑ สากุณิโย นิจฺฉโวรพฺภิ>
        text <อสิ สูกริโก สตฺติมาควิ>
        text <อุสุ การณิโก สูจิ สารถิ>
        text <โย จ สิพฺพิยติ สูจโก หิ โส>
        text <อณฺฑภาริ อหุ คามกูฏโกติฯ>
        text <กูเป นิมุคฺโค หิ โส ปารทาริโก>
        text <คูถขาทิ อหุ ทุฏฺฐพฺราหฺมโณฯ>
        text <นิจฺฉวิตฺถิ อติจารินี อหุ>
        text <มงฺคุลิตฺถิ อหุ อิกฺขณิตฺถิกาฯ>
        text <โอกิลินิ สปตฺตงฺคาโรกิริ>
        text <สีสจฺฉินฺโน อหุ โจรฆาตโกฯ>
        text <ภิกฺขุ ภิกฺขุนี สิกฺขมานา>
        text <สามเณโร อถ สามเณริกาฯ>
        text <กสฺสปสฺส วินยสฺมิํ ปพฺพชฺชํ>
        text <ปาปกมฺมํ กริํสุ ตาวเทติฯ>
  text <๒ ทุติยวคฺโค>
    text <๑ สสีสกสุตฺตํ>
      text <๒๑๒>, <เอวํ เม สุตํ เอกํ สมยํ ราชคเห เวฬุวเนฯ อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ ปุริสํ คูถกูเป สสีสกํ นิมุคฺคํ…เป … เอโส ภิกฺขเว สตฺโต อิมสฺมิํเยว ราชคเห ปารทาริโก อโหสิ…เป …ฯ ปฐมํฯ>
    text <๒ คูถขาทสุตฺตํ>
      text <๒๑๓>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ ปุริสํ คูถกูเป นิมุคฺคํ อุโภหิ หตฺเถหิ คูถํ ขาทนฺตํ…เป … เอโส ภิกฺขเว สตฺโต อิมสฺมิํเยว ราชคเห ทุฏฺฐพฺราหฺมโณ อโหสิฯ โส กสฺสปสฺส สมฺมาสมฺพุทฺธสฺส ปาวจเน ภิกฺขุสงฺฆํ ภตฺเตน นิมนฺเตตฺวา โทณิโย คูถสฺส ปูราเปตฺวา เอตทโวจ อโห โภนฺโต ยาวทตฺถํ ภุญฺชนฺตุ เจว หรนฺตุ จาติ…เป …ฯ ทุติยํฯ>
    text <๓ นิจฺฉวิตฺถิสุตฺตํ>
      text <๒๑๔>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ นิจฺฉวิํ อิตฺถิํ เวหาสํ คจฺฉนฺติํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติฯ สา สุทํ อฏฺฏสฺสรํ กโรติ…เป … เอสา ภิกฺขเว อิตฺถี อิมสฺมิํเยว ราชคเห อติจารินี อโหสิ…เป …ฯ ตติยํฯ>
    text <๔ มงฺคุลิตฺถิสุตฺตํ>
      text <๒๑๕>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อิตฺถิํ ทุคฺคนฺธํ มงฺคุลิํ เวหาสํ คจฺฉนฺติํฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติฯ สา สุทํ อฏฺฏสฺสรํ กโรติ…เป … เอสา ภิกฺขเว อิตฺถี อิมสฺมิํเยว ราชคเห อิกฺขณิกา อโหสิ…เป …ฯ จตุตฺถํฯ>
    text <๕ โอกิลินีสุตฺตํ>
      text <๒๑๖>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อิตฺถิํ อุปฺปกฺกํ โอกิลินิํ โอกิรินิํ เวหาสํ คจฺฉนฺติํฯ สา สุทํ อฏฺฏสฺสรํ กโรติ…เป … เอสา ภิกฺขเว อิตฺถี กลิงฺคสฺส รญฺโญ อคฺคมเหสี อโหสิฯ สา อิสฺสาปกตา สปตฺติํ องฺคารกฏาเหน โอกิริ…เป …ฯ ปญฺจมํฯ>
    text <๖ อสีสกสุตฺตํ>
      text <๒๑๗>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ อสีสกํ กพนฺธํ เวหาสํ คจฺฉนฺตํฯ ตสฺส อุเร อกฺขีนิ เจว โหนฺติ มุขญฺจฯ ตเมนํ คิชฺฌาปิ กากาปิ กุลลาปิ อนุปติตฺวา อนุปติตฺวา วิตจฺเฉนฺติ วิราเชนฺติฯ โส สุทํ อฏฺฏสฺสรํ กโรติ…เป … เอโส ภิกฺขเว สตฺโต อิมสฺมิํเยว ราชคเห หาริโก นาม โจรฆาตโก อโหสิ…เป …ฯ ฉฏฺฐํฯ>
    text <๗ ปาปภิกฺขุสุตฺตํ>
      text <๒๑๘>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ ภิกฺขุํ เวหาสํ คจฺฉนฺตํฯ ตสฺส สงฺฆาฏิปิ อาทิตฺตา สมฺปชฺชลิตา สโชติภูตา ปตฺโตปิ อาทิตฺโต สมฺปชฺชลิโต สโชติภูโต กายพนฺธนมฺปิ อาทิตฺตํ สมฺปชฺชลิตํ สโชติภูตํ กาโยปิ อาทิตฺโต สมฺปชฺชลิโต สโชติภูโตฯ โส สุทํ อฏฺฏสฺสรํ กโรติ…เป … เอโส ภิกฺขเว ภิกฺขุ กสฺสปสฺส สมฺมาสมฺพุทฺธสฺส ปาวจเน ปาปภิกฺขุ อโหสิ…เป …ฯ สตฺตมํฯ>
    text <๘ ปาปภิกฺขุนีสุตฺตํ>
      text <๒๑๙>, <อทฺทสํ ภิกฺขุนิํ เวหาสํ คจฺฉนฺติํฯ ตสฺสา สงฺฆาฏิปิ อาทิตฺตา…เป … ปาปภิกฺขุนี อโหสิ…เป …ฯ อฏฺฐมํฯ>
    text <๙ ปาปสิกฺขมานสุตฺตํ>
      text <๒๒๐>, <อทฺทสํ สิกฺขมานํ เวหาสํ คจฺฉนฺติํฯ ตสฺสา สงฺฆาฏิปิ อาทิตฺตา…เป … ปาปสิกฺขมานา อโหสิ…เป …ฯ นวมํฯ>
    text <๑๐ ปาปสามเณรสุตฺตํ>
      text <๒๒๑>, <อทฺทสํ สามเณรํ เวหาสํ คจฺฉนฺตํฯ ตสฺส สงฺฆาฏิปิ อาทิตฺตา…เป … ปาปสามเณโร อโหสิ…เป …ฯ ทสมํฯ>
    text <๑๑ ปาปสามเณรีสุตฺตํ>
      text <๒๒๒>, <อิธาหํ อาวุโส คิชฺฌกูฏา ปพฺพตา โอโรหนฺโต อทฺทสํ สามเณริํ เวหาสํ คจฺฉนฺติํฯ ตสฺสา สงฺฆาฏิปิ อาทิตฺตา สมฺปชฺชลิตา สโชติภูตา ปตฺโตปิ อาทิตฺโต สมฺปชฺชลิโต สโชติภูโต กายพนฺธนมฺปิ อาทิตฺตํ สมฺปชฺชลิตํ สโชติภูตํ กาโยปิ อาทิตฺโต สมฺปชฺชลิโต สโชติภูโตฯ สา สุทํ อฏฺฏสฺสรํ กโรติฯ ตสฺส มยฺหํ อาวุโส เอตทโหสิ อจฺฉริยํ วต โภ อพฺภุตํ วต โภ เอวรูโปปิ นาม สตฺโต ภวิสฺสติ เอวรูโปปิ นาม ยกฺโข ภวิสฺสติ เอวรูโปปิ นาม อตฺตภาวปฏิลาโภ ภวิสฺสตีติ>
      text <อถ โข ภควา ภิกฺขู อามนฺเตสิ จกฺขุภูตา วต ภิกฺขเว สาวกา วิหรนฺติ ญาณภูตา วต ภิกฺขเว สาวกา วิหรนฺติ ยตฺร หิ นาม สาวโก เอวรูปํ ญสฺสติ วา ทกฺขติ วา สกฺขิํ วา กริสฺสติฯ ปุพฺเพว เม สา ภิกฺขเว สามเณรี ทิฏฺฐา อโหสิฯ อปิ จาหํ น พฺยากาสิํฯ อหญฺเจตํ พฺยากเรยฺยํ ปเร จ เม น สทฺทเหยฺยุํฯ เย เม น สทฺทเหยฺยุํ เตสํ ตํ อสฺส ทีฆรตฺตํ อหิตาย ทุกฺขายฯ เอสา ภิกฺขเว สามเณรี กสฺสปสฺส สมฺมาสมฺพุทฺธสฺส ปาวจเน ปาปสามเณรี อโหสิฯ สา ตสฺส กมฺมสฺส วิปาเกน พหูนิ วสฺสานิ พหูนิ วสฺสสตานิ พหูนิ วสฺสสหสฺสานิ พหูนิ วสฺสสตสหสฺสานิ นิรเย ปจฺจิตฺวา ตสฺเสว กมฺมสฺส วิปากาวเสเสน เอวรูปํ อตฺตภาวปฏิลาภํ ปฏิสํเวทยตีติฯ เอกาทสมํฯ>
      stand <ทุติโย วคฺโคฯ>
      text <ตสฺสุทฺทานํ>
      stand <ลกฺขณสํยุตฺตํ สมตฺตํฯ>
