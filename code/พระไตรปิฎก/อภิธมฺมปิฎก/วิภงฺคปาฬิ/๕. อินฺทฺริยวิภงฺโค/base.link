text <๕ อินฺทฺริยวิภงฺโค>
  text <๑ อภิธมฺมภาชนียํ>
    text <๒๑๙>, <พาวีสตินฺทฺริยานิ จกฺขุนฺทฺริยํ โสตินฺทฺริยํ ฆานินฺทฺริยํ ชิวฺหินฺทฺริยํ กายินฺทฺริยํ มนินฺทฺริยํ อิตฺถินฺทฺริยํ ปุริสินฺทฺริยํ ชีวิตินฺทฺริยํ สุขินฺทฺริยํ ทุกฺขินฺทฺริยํ โสมนสฺสินฺทฺริยํ โทมนสฺสินฺทฺริยํ อุเปกฺขินฺทฺริยํ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ อนญฺญาตญฺญสฺสามีตินฺทฺริยํ อญฺญินฺทฺริยํ อญฺญาตาวินฺทฺริยํฯ>
    text <๒๒๐>, <ตตฺถ กตมํ จกฺขุนฺทฺริยํ ยํ จกฺขุ จตุนฺนํ มหาภูตานํ อุปาทาย ปสาโท…เป … สุญฺโญ คาโมเปโส อิทํ วุจฺจติ จกฺขุนฺทฺริยํฯ>
    text <ตตฺถ กตมํ โสตินฺทฺริยํ…เป … ฆานินฺทฺริยํ…เป … ชิวฺหินฺทฺริยํ…เป … กายินฺทฺริยํ โย กาโย จตุนฺนํ มหาภูตานํ อุปาทาย ปสาโท…เป … สุญฺโญ คาโมเปโส อิทํ วุจฺจติ กายินฺทฺริยํฯ>
    text <ตตฺถ กตมํ มนินฺทฺริยํ เอกวิเธน มนินฺทฺริยํ ผสฺสสมฺปยุตฺตํฯ ทุวิเธน มนินฺทฺริยํ อตฺถิ สเหตุกํ อตฺถิ อเหตุกํฯ ติวิเธน มนินฺทฺริยํ อตฺถิ กุสลํ อตฺถิ อกุสลํ อตฺถิ อพฺยากตํฯ จตุพฺพิเธน มนินฺทฺริยํ อตฺถิ กามาวจรํ อตฺถิ รูปาวจรํ อตฺถิ อรูปาวจรํ อตฺถิ อปริยาปนฺนํฯ ปญฺจวิเธน มนินฺทฺริยํ อตฺถิ สุขินฺทฺริยสมฺปยุตฺตํ อตฺถิ ทุกฺขินฺทฺริยสมฺปยุตฺตํ อตฺถิ โสมนสฺสินฺทฺริยสมฺปยุตฺตํ อตฺถิ โทมนสฺสินฺทฺริยสมฺปยุตฺตํ อตฺถิ อุเปกฺขินฺทฺริยสมฺปยุตฺตํ ฯ ฉพฺพิเธน มนินฺทฺริยํ จกฺขุวิญฺญาณํ…เป … มโนวิญฺญาณํฯ เอวํ ฉพฺพิเธน มนินฺทฺริยํฯ>
    text <สตฺตวิเธน มนินฺทฺริยํ จกฺขุวิญฺญาณํ…เป … กายวิญฺญาณํ มโนธาตุ มโนวิญฺญาณธาตุฯ เอวํ สตฺตวิเธน มนินฺทฺริยํฯ>
    text <อฏฺฐวิเธน มนินฺทฺริยํ จกฺขุวิญฺญาณํ…เป … กายวิญฺญาณํ อตฺถิ สุขสหคตํ อตฺถิ ทุกฺขสหคตํ มโนธาตุ มโนวิญฺญาณธาตุฯ เอวํ อฏฺฐวิเธน มนินฺทฺริยํฯ>
    text <นววิเธน มนินฺทฺริยํ จกฺขุวิญฺญาณํ…เป … กายวิญฺญาณํ มโนธาตุ มโนวิญฺญาณธาตุ อตฺถิ กุสลา อตฺถิ อกุสลา อตฺถิ อพฺยากตาฯ เอวํ นววิเธน มนินฺทฺริยํฯ>
    text <ทสวิเธน มนินฺทฺริยํ จกฺขุวิญฺญาณํ…เป … กายวิญฺญาณํ อตฺถิ สุขสหคตํ อตฺถิ ทุกฺขสหคตํ มโนธาตุ มโนวิญฺญาณธาตุ อตฺถิ กุสลา อตฺถิ อกุสลา อตฺถิ อพฺยากตาฯ เอวํ ทสวิเธน มนินฺทฺริยํ…เป … เอวํ พหุวิเธน มนินฺทฺริยํฯ อิทํ วุจฺจติ มนินฺทฺริยํฯ>
    text <ตตฺถ กตมํ อิตฺถินฺทฺริยํ ยํ อิตฺถิยา อิตฺถิลิงฺคํ อิตฺถินิมิตฺตํ อิตฺถิกุตฺตํ อิตฺถากปฺโป อิตฺถตฺตํ อิตฺถิภาโว อิทํ วุจฺจติ อิตฺถินฺทฺริยํฯ>
    text <ตตฺถ กตมํ ปุริสินฺทฺริยํ ยํ ปุริสสฺส ปุริสลิงฺคํ ปุริสนิมิตฺตํ ปุริสกุตฺตํ ปุริสากปฺโป ปุริสตฺตํ ปุริสภาโว อิทํ วุจฺจติ ปุริสินฺทฺริยํฯ>
    text <ตตฺถ กตมํ ชีวิตินฺทฺริยํ ชีวิตินฺทฺริยํ ทุวิเธน อตฺถิ รูปชีวิตินฺทฺริยํ อตฺถิ อรูปชีวิตินฺทฺริยํฯ>
    text <ตตฺถ กตมํ รูปชีวิตินฺทฺริยํ โย เตสํ รูปีนํ ธมฺมานํ อายุ ฐิติ ยปนา ยาปนา อิริยนา วตฺตนา ปาลนา ชีวิตํ ชีวิตินฺทฺริยํ อิทํ วุจฺจติ รูปชีวิตินฺทฺริยํฯ>
    text <ตตฺถ กตมํ อรูปชีวิตินฺทฺริยํ โย เตสํ อรูปีนํ ธมฺมานํ อายุ ฐิติ ยปนา ยาปนา อิริยนา วตฺตนา ปาลนา ชีวิตํ ชีวิตินฺทฺริยํ อิทํ วุจฺจติ อรูปชีวตินฺทฺริยํฯ อิทํ วุจฺจติ ชีวิตินฺทฺริยํฯ>
    text <ตตฺถ กตมํ สุขินฺทฺริยํ ยํ กายิกํ สาตํ กายิกํ สุขํ กายสมฺผสฺสชํ สาตํ สุขํ เวทยิตํ กายสมฺผสฺสชา สาตา สุขา เวทนา อิทํ วุจฺจติ สุขินฺทฺริยํฯ>
    text <ตตฺถ กตมํ ทุกฺขินฺทฺริยํ ยํ กายิกํ อสาตํ กายิกํ ทุกฺขํ กายสมฺผสฺสชํ อสาตํ ทุกฺขํ เวทยิตํ กายสมฺผสฺสชา อสาตา ทุกฺขา เวทนา อิทํ วุจฺจติ ทุกฺขินฺทฺริยํฯ>
    text <ตตฺถ กตมํ โสมนสฺสินฺทฺริยํ ยํ เจตสิกํ สาตํ เจตสิกํ สุขํ เจโตสมฺผสฺสชํ สาตํ สุขํ เวทยิตํ เจโตสมฺผสฺสชา สาตา สุขา เวทนา อิทํ วุจฺจติ โสมนสฺสินฺทฺริยํฯ>
    text <ตตฺถ กตมํ โทมนสฺสินฺทฺริยํ ยํ เจตสิกํ อสาตํ เจตสิกํ ทุกฺขํ เจโตสมฺผสฺสชํ อสาตํ ทุกฺขํ เวทยิตํ เจโตสมฺผสฺสชา อสาตา ทุกฺขา เวทนา อิทํ วุจฺจติ โทมนสฺสินฺทฺริยํฯ>
    text <ตตฺถ กตมํ อุเปกฺขินฺทฺริยํ ยํ เจตสิกํ เนว สาตํ นาสาตํ เจโตสมฺผสฺสชํ อทุกฺขมสุขํ เวทยิตํ เจโตสมฺผสฺสชา อทุกฺขมสุขา เวทนา อิทํ วุจฺจติ อุเปกฺขินฺทฺริยํฯ>
    text <ตตฺถ กตมํ สทฺธินฺทฺริยํ ยา สทฺธา สทฺทหนา โอกปฺปนา อภิปฺปสาโท สทฺธา สทฺธินฺทฺริยํ สทฺธาพลํ อิทํ วุจฺจติ สทฺธินฺทฺริยํฯ>
    text <ตตฺถ กตมํ วีริยินฺทฺริยํ โย เจตสิโก วีริยารมฺโภ นิกฺกโม ปรกฺกโม อุยฺยาโม วายาโม อุสฺสาโห อุสฺโสฬฺหี ถาโม ฐิติ อสิถิลปรกฺกมตา อนิกฺขิตฺตฉนฺทตา อนิกฺขิตฺตธุรตา ธุรสมฺปคฺคาโห วีริยํ วีริยินฺทฺริยํ วีริยพลํ อิทํ วุจฺจติ วีริยินฺทฺริยํฯ>
    text <ตตฺถ กตมํ สตินฺทฺริยํ ยา สติ อนุสฺสติ ปฏิสฺสติ สติ สรณตา ธารณตา อปิลาปนตา อสมฺมุสฺสนตา สติ สตินฺทฺริยํ สติพลํ สมฺมาสติ อิทํ วุจฺจติ สตินฺทฺริยํฯ>
    text <ตตฺถ กตมํ สมาธินฺทฺริยํ ยา จิตฺตสฺส ฐิติ สณฺฐิติ อวฏฺฐิติ อวิสาหาโร อวิกฺเขโป อวิสาหฏมานสตา สมโถ สมาธินฺทฺริยํ สมาธิพลํ สมฺมาสมาธิ อิทํ วุจฺจติ สมาธินฺทฺริยํฯ>
    text <ตตฺถ กตมํ ปญฺญินฺทฺริยํ ยา ปญฺญา ปชานนา…เป … อโมโห ธมฺมวิจโย สมฺมาทิฏฺฐิ อิทํ วุจฺจติ ปญฺญินฺทฺริยํฯ>
    text <ตตฺถ กตมํ อนญฺญาตญฺญสฺสามีตินฺทฺริยํ ยา เตสํ ธมฺมานํ อนญฺญาตานํ อทิฏฺฐานํ อปฺปตฺตานํ อวิทิตานํ อสจฺฉิกตานํ สจฺฉิกิริยาย ปญฺญา ปชานนา…เป … อโมโห ธมฺมวิจโย สมฺมาทิฏฺฐิ ธมฺมวิจยสมฺโพชฺฌงฺโค มคฺคงฺคํ มคฺคปริยาปนฺนํ อิทํ วุจฺจติ อนญฺญาตญฺญสฺสามีตินฺทฺริยํฯ>
    text <ตตฺถ กตมํ อญฺญินฺทฺริยํ ยา เตสํ ธมฺมานํ ญาตานํ ทิฏฺฐานํ ปตฺตานํ วิทิตานํ สจฺฉิกตานํ สจฺฉิกิริยาย ปญฺญา ปชานนา…เป … อโมโห ธมฺมวิจโย สมฺมาทิฏฺฐิ ธมฺมวิจยสมฺโพชฺฌงฺโค มคฺคงฺคํ มคฺคปริยาปนฺนํ อิทํ วุจฺจติ อญฺญินฺทฺริยํฯ>
    text <ตตฺถ กตมํ อญฺญาตาวินฺทฺริยํ ยา เตสํ ธมฺมานํ อญฺญาตาวีนํ ทิฏฺฐานํ ปตฺตานํ วิทิตานํ สจฺฉิกตานํ สจฺฉิกิริยาย ปญฺญา ปชานนา…เป … อโมโห ธมฺมวิจโย สมฺมาทิฏฺฐิ ธมฺมวิจยสมฺโพชฺฌงฺโค มคฺคงฺคํ มคฺคปริยาปนฺนํ อิทํ วุจฺจติ อญฺญาตาวินฺทฺริยํฯ>
    stand <อภิธมฺมภาชนียํฯ>
  text <๒ ปญฺหาปุจฺฉกํ>
    text <๒๒๑>, <พาวีสตินฺทฺริยานิ จกฺขุนฺทฺริยํ โสตินฺทฺริยํ ฆานินฺทฺริยํ ชิวฺหินฺทฺริยํ กายินฺทฺริยํ มนินฺทฺริยํ อิตฺถินฺทฺริยํ ปุริสินฺทฺริยํ ชีวิตินฺทฺริยํ สุขินฺทฺริยํ ทุกฺขินฺทฺริยํ โสมนสฺสินฺทฺริยํ โทมนสฺสินฺทฺริยํ อุเปกฺขินฺทฺริยํ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ อนญฺญาตญฺญสฺสามีตินฺทฺริยํ อญฺญินฺทฺริยํ อญฺญาตาวินฺทฺริยํฯ>
    text <๒๒๒>, <พาวีสตีนํ อินฺทฺริยานํ กติ กุสลา กติ อกุสลา กติ อพฺยากตา…เป … กติ สรณา กติ อรณา>
    text <๑ ติกํ>
      text <๒๒๓>, <ทสินฺทฺริยา อพฺยากตาฯ โทมนสฺสินฺทฺริยํ อกุสลํฯ อนญฺญาตญฺญสฺสามีตินฺทฺริยํ กุสลํฯ จตฺตารินฺทฺริยา สิยา กุสลา สิยา อพฺยากตาฯ ฉ อินฺทฺริยา สิยา กุสลา สิยา อกุสลา สิยา อพฺยากตาฯ>
      text <ทฺวาทสินฺทฺริยา น วตฺตพฺพา สุขาย เวทนาย สมฺปยุตฺตาติปิ ทุกฺขาย เวทนาย สมฺปยุตฺตาติปิ อทุกฺขมสุขาย เวทนาย สมฺปยุตฺตาติปิฯ ฉ อินฺทฺริยา สิยา สุขาย เวทนาย สมฺปยุตฺตา สิยา อทุกฺขมสุขาย เวทนาย สมฺปยุตฺตาฯ ตีณินฺทฺริยา สิยา สุขาย เวทนาย สมฺปยุตฺตา สิยา ทุกฺขาย เวทนาย สมฺปยุตฺตา สิยา อทุกฺขมสุขาย เวทนาย สมฺปยุตฺตาฯ ชีวิตินฺทฺริยํ สิยา สุขาย เวทนาย สมฺปยุตฺตํ สิยา ทุกฺขาย เวทนาย สมฺปยุตฺตํ สิยา อทุกฺขมสุขาย เวทนาย สมฺปยุตฺตํ สิยา น วตฺตพฺพํ สุขาย เวทนาย สมฺปยุตฺตนฺติปิ ทุกฺขาย เวทนาย สมฺปยุตฺตนฺติปิ อทุกฺขมสุขาย เวทนาย สมฺปยุตฺตนฺติปิฯ>
      text <สตฺตินฺทฺริยา เนววิปากนวิปากธมฺมธมฺมาฯ ตีณินฺทฺริยา วิปากาฯ ทฺวินฺทฺริยา วิปากธมฺมธมฺมาฯ อญฺญินฺทฺริยํ สิยา วิปากํ สิยา วิปากธมฺมธมฺมํฯ นวินฺทฺริยา สิยา วิปากา สิยา วิปากธมฺมธมฺมา สิยา เนววิปากนวิปากธมฺมธมฺมาฯ นวินฺทฺริยา อุปาทินฺนุปาทานิยา ฯ โทมนสฺสินฺทฺริยํ อนุปาทินฺนุปาทานิยํฯ ตีณินฺทฺริยา อนุปาทินฺนอนุปาทานิยาฯ นวินฺทฺริยา สิยา อุปาทินฺนุปาทานิยา สิยา อนุปาทินฺนุปาทานิยา สิยา อนุปาทินฺนอนุปาทานิยาฯ>
      text <นวินฺทฺริยา อสํกิลิฏฺฐสํกิเลสิกาฯ โทมนสฺสินฺทฺริยํ สํกิลิฏฺฐสํกิเลสิกํฯ ตีณินฺทฺริยา อสํกิลิฏฺฐอสํกิเลสิกาฯ ตีณินฺทฺริยา สิยา อสํกิลิฏฺฐสํกิเลสิกา สิยา อสํกิลิฏฺฐอสํกิเลสิกาฯ ฉ อินฺทฺริยา สิยา สํกิลิฏฺฐสํกิเลสิกา สิยา อสํกิลิฏฺฐสํกิเลสิกา สิยา อสํกิลิฏฺฐอสํกิเลสิกาฯ นวินฺทฺริยา อวิตกฺกอวิจาราฯ โทมนสฺสินฺทฺริยํ สวิตกฺกสวิจารํฯ อุเปกฺขินฺทฺริยํ สิยา สวิตกฺกสวิจารํ สิยา อวิตกฺกอวิจารํฯ เอกาทสินฺทฺริยา สิยา สวิตกฺกสวิจารา สิยา อวิตกฺกวิจารมตฺตา สิยา อวิตกฺกอวิจาราฯ>
      text <เอกาทสินฺทฺริยา น วตฺตพฺพา ปีติสหคตาติปิ สุขสหคตาติปิ อุเปกฺขาสหคตาติปิฯ โสมนสฺสินฺทฺริยํ สิยา ปีติสหคตํ น สุขสหคตํ น อุเปกฺขาสหคตํ สิยา น วตฺตพฺพํ ปีติสหคตนฺติฯ ฉ อินฺทฺริยา สิยา ปีติสหคตา สิยา สุขสหคตา สิยา อุเปกฺขาสหคตาฯ จตฺตารินฺทฺริยา สิยา ปีติสหคตา สิยา สุขสหคตา สิยา อุเปกฺขาสหคตา สิยา น วตฺตพฺพา ปีติสหคตาติปิ สุขสหคตาติปิ อุเปกฺขาสหคตาติปิฯ>
      text <ปนฺนรสินฺทฺริยา เนว ทสฺสเนน น ภาวนาย ปหาตพฺพาฯ โทมนสฺสินฺทฺริยํ สิยา ทสฺสเนน ปหาตพฺพํ สิยา ภาวนาย ปหาตพฺพํฯ ฉ อินฺทฺริยา สิยา ทสฺสเนน ปหาตพฺพา สิยา ภาวนาย ปหาตพฺพา สิยา เนว ทสฺสเนน น ภาวนาย ปหาตพฺพาฯ ปนฺนรสินฺทฺริยา เนว ทสฺสเนน น ภาวนาย ปหาตพฺพเหตุกาฯ โทมนสฺสินฺทฺริยํ สิยา ทสฺสเนน ปหาตพฺพเหตุกํ สิยา ภาวนาย ปหาตพฺพเหตุกํฯ ฉ อินฺทฺริยา สิยา ทสฺสเนน ปหาตพฺพเหตุกา สิยา ภาวนาย ปหาตพฺพเหตุกา สิยา เนว ทสฺสเนน น ภาวนาย ปหาตพฺพเหตุกาฯ>
      text <ทสินฺทฺริยา เนวาจยคามินาปจยคามิโนฯ โทมนสฺสินฺทฺริยํ อาจยคามิฯ อนญฺญาตญฺญสฺสามีตินฺทฺริยํ อปจยคามิฯ อญฺญินฺทฺริยํ สิยา อปจยคามิ สิยา เนวาจยคามินาปจยคามิ ฯ นวินฺทฺริยา สิยา อาจยคามิโน สิยา อปจยคามิโน สิยา เนวาจยคามินาปจยคามิโนฯ ทสินฺทฺริยา เนวเสกฺขนาเสกฺขาฯ ทฺวินฺทฺริยา เสกฺขาฯ อญฺญาตาวินฺทฺริยํ อเสกฺขํฯ นวินฺทฺริยา สิยา เสกฺขา สิยา อเสกฺขา สิยา เนวเสกฺขนาเสกฺขาฯ>
      text <ทสินฺทฺริยา ปริตฺตาฯ ตีณินฺทฺริยา อปฺปมาณาฯ นวินฺทฺริยา สิยา ปริตฺตา สิยา มหคฺคตา สิยา อปฺปมาณาฯ สตฺตินฺทฺริยา อนารมฺมณาฯ ทฺวินฺทฺริยา ปริตฺตารมฺมณาฯ ตีณินฺทฺริยา อปฺปมาณารมฺมณาฯ โทมนสฺสินฺทฺริยํ สิยา ปริตฺตารมฺมณํ สิยา มหคฺคตารมฺมณํ น อปฺปมาณารมฺมณํ สิยา น วตฺตพฺพํ ปริตฺตารมฺมณนฺติปิ มหคฺคตารมฺมณนฺติ ปิฯ นวินฺทฺริยา สิยา ปริตฺตารมฺมณา สิยา มหคฺคตารมฺมณา สิยา อปฺปมาณารมฺมณา สิยา น วตฺตพฺพา ปริตฺตารมฺมณาติปิ มหคฺคตารมฺมณาติปิ อปฺปมาณารมฺมณาติปิฯ>
      text <นวินฺทฺริยา มชฺฌิมาฯ โทมนสฺสินฺทฺริยํ หีนํฯ ตีณินฺทฺริยา ปณีตาฯ ตีณินฺทฺริยา สิยา มชฺฌิมา สิยา ปณีตาฯ ฉ อินฺทฺริยา สิยา หีนา สิยา มชฺฌิมา สิยา ปณีตาฯ ทสินฺทฺริยา อนิยตาฯ อนญฺญาตญฺญสฺสามีตินฺทฺริยํ สมฺมตฺตนิยตํฯ จตฺตารินฺทฺริยา สิยา สมฺมตฺตนิยตา สิยา อนิยตาฯ โทมนสฺสินฺทฺริยํ สิยา มิจฺฉตฺตนิยตํ สิยา อนิยตํ ฯ ฉ อินฺทฺริยา สิยา มิจฺฉตฺตนิยตา สิยา สมฺมตฺตนิยตา สิยา อนิยตาฯ สตฺตินฺทฺริยา อนารมฺมณาฯ จตฺตารินฺทฺริยา น วตฺตพฺพา มคฺคารมฺมณาติปิ มคฺคเหตุกาติปิ มคฺคาธิปติโนติปิฯ อนญฺญาตญฺญสฺสามีตินฺทฺริยํ น มคฺคารมฺมณํ สิยา มคฺคเหตุกํ สิยา มคฺคาธิปติ สิยา น วตฺตพฺพํ มคฺคเหตุกนฺติปิ มคฺคาธิปตีติปิฯ อญฺญินฺทฺริยํ น มคฺคารมฺมณํ สิยา มคฺคเหตุกํ สิยา มคฺคาธิปติ สิยา น วตฺตพฺพํ มคฺคเหตุกนฺติปิ มคฺคาธิปตีติปิฯ นวินฺทฺริยา สิยา มคฺคารมฺมณา สิยา มคฺคเหตุกา สิยา มคฺคาธิปติโน สิยา น วตฺตพฺพา มคฺคารมฺมณาติปิ มคฺคเหตุกาติปิ มคฺคาธิปติโนติปิฯ>
      text <ทสินฺทฺริยา สิยา อุปฺปนฺนา สิยา อุปฺปาทิโน น วตฺตพฺพา อนุปฺปนฺนาติฯ ทฺวินฺทฺริยา สิยา อุปฺปนฺนา สิยา อนุปฺปนฺนา น วตฺตพฺพา อุปฺปาทิโนติฯ ทสินฺทฺริยา สิยา อุปฺปนฺนา สิยา อนุปฺปนฺนา สิยา อุปฺปาทิโน สิยา อตีตา สิยา อนาคตา สิยา ปจฺจุปฺปนฺนาฯ สตฺตินฺทฺริยา อนารมฺมณาฯ ทฺวินฺทฺริยา ปจฺจุปฺปนฺนารมฺมณาฯ ตีณินฺทฺริยา น วตฺตพฺพา อตีตารมฺมณาติปิ อนาคตารมฺมณาติปิ ปจฺจุปฺปนฺนารมฺมณาติปิฯ ทสินฺทฺริยา สิยา อตีตารมฺมณา สิยา อนาคตารมฺมณา สิยา ปจฺจุปฺปนฺนารมฺมณา สิยา น วตฺตพฺพา อตีตารมฺมณาติปิ อนาคตารมฺมณาติปิ ปจฺจุปฺปนฺนารมฺมณาติปิ สิยา อชฺฌตฺตา สิยา พหิทฺธา สิยา อชฺฌตฺตพหิทฺธาฯ สตฺตินฺทฺริยา อนารมฺมณาฯ ตีณินฺทฺริยา พหิทฺธารมฺมณาฯ จตฺตารินฺทฺริยา สิยา อชฺฌตฺตารมฺมณา สิยา พหิทฺธารมฺมณา สิยา อชฺฌตฺตพหิทฺธารมฺมณา อฏฺฐินฺทฺริยา สิยา อชฺฌตฺตารมฺมณา สิยา พหิทฺธารมฺมณา สิยา อชฺฌตฺตพหิทฺธารมฺมณา สิยา น วตฺตพฺพา อชฺฌตฺตารมฺมณาติปิ พหิทฺธารมฺมณาติปิ อชฺฌตฺตพหิทฺธารมฺมณาติปิฯ ปญฺจินฺทฺริยา อนิทสฺสนสปฺปฏิฆาฯ สตฺตรสินฺทฺริยา อนิทสฺสนอปฺปฏิฆาฯ>
    text <๒ ทุกํ>
      text <๒๒๔>, <จตฺตารินฺทฺริยา เหตูฯ อฏฺฐารสินฺทฺริยา น เหตูฯ สตฺตินฺทฺริยา สเหตุกาฯ นวินฺทฺริยา อเหตุกาฯ ฉ อินฺทฺริยา สิยา สเหตุกา สิยา อเหตุกาฯ สตฺตินฺทฺริยา เหตุสมฺปยุตฺตาฯ นวินฺทฺริยา เหตุวิปฺปยุตฺตาฯ ฉ อินฺทฺริยา สิยา เหตุสมฺปยุตฺตา สิยา เหตุวิปฺปยุตฺตาฯ จตฺตารินฺทฺริยา เหตู เจว สเหตุกา จฯ นวินฺทฺริยา น วตฺตพฺพา เหตู เจว สเหตุกา จาติปิ สเหตุกา เจว น จ เหตูติปิฯ ตีณินฺทฺริยา น วตฺตพฺพา เหตู เจว สเหตุกา จาติฯ สเหตุกา เจว น จ เหตูฯ ฉ อินฺทฺริยา น วตฺตพฺพา เหตู เจว สเหตุกา จาติ สิยา สเหตุกา เจว น จ เหตู สิยา น วตฺตพฺพา สเหตุกา เจว น จ เหตูติฯ>
      text <จตฺตารินฺทฺริยา เหตู เจว เหตุสมฺปยุตฺตา จ ฯ นวินฺทฺริยา น วตฺตพฺพา เหตู เจว เหตุสมฺปยุตฺตา จาติปิ เหตุสมฺปยุตฺตา เจว น จ เหตูติปิฯ ตีณินฺทฺริยา น วตฺตพฺพา เหตู เจว เหตุสมฺปยุตฺตา จาติ เหตุสมฺปยุตฺตา เจว น จ เหตูฯ ฉ อินฺทฺริยา น วตฺตพฺพา เหตู เจว เหตุสมฺปยุตฺตา จาติ สิยา เหตุสมฺปยุตฺตา เจว น จ เหตู สิยา น วตฺตพฺพา เหตุสมฺปยุตฺตา เจว น จ เหตูติฯ>
      text <นวินฺทฺริยา น เหตู อเหตุกาฯ ตีณินฺทฺริยา น เหตู สเหตุกาฯ จตฺตารินฺทฺริยา น วตฺตพฺพา น เหตู สเหตุกาติปิ น เหตู อเหตุกาติปิ ฯ ฉ อินฺทฺริยา สิยา น เหตู สเหตุกา สิยา น เหตู อเหตุกาฯ>
      text <สปฺปจฺจยาฯ สงฺขตาฯ อนิทสฺสนาฯ ปญฺจินฺทฺริยา สปฺปฏิฆาฯ สตฺตรสินฺทฺริยา อปฺปฏิฆาฯ สตฺตินฺทฺริยา รูปาฯ จุทฺทสินฺทฺริยา อรูปาฯ ชีวิตินฺทฺริยํ สิยา รูปํ สิยา อรูปํฯ ทสินฺทฺริยา โลกิยาฯ ตีณินฺทฺริยา โลกุตฺตราฯ นวินฺทฺริยา สิยา โลกิยา สิยา โลกุตฺตรา เกนจิ วิญฺเญยฺยา เกนจิ น วิญฺเญยฺยาฯ>
      text <โน อาสวาฯ ทสินฺทฺริยา สาสวาฯ ตีณินฺทฺริยา อนาสวาฯ นวินฺทฺริยา สิยา สาสวา สิยา อนาสวาฯ ปนฺนรสินฺทฺริยา อาสววิปฺปยุตฺตาฯ โทมนสฺสินฺทฺริยํ อาสวสมฺปยุตฺตํฯ ฉ อินฺทฺริยา สิยา อาสวสมฺปยุตฺตา สิยา อาสววิปฺปยุตฺตาฯ ทสินฺทฺริยา น วตฺตพฺพา อาสวา เจว สาสวา จาติ สาสวา เจว โน จ อาสวาฯ ตีณินฺทฺริยา น วตฺตพฺพา อาสวา เจว สาสวา จาติปิ สาสวา เจว โน จ อาสวาติปิฯ นวินฺทฺริยา น วตฺตพฺพา อาสวา เจว สาสวา จาติ สิยา สาสวา เจว โน จ อาสวา สิยา น วตฺตพฺพา สาสวา เจว โน จ อาสวาติฯ>
      text <ปนฺนรสินฺทฺริยา น วตฺตพฺพา อาสวา เจว อาสวสมฺปยุตฺตา จาติปิ อาสวสมฺปยุตฺตา เจว โน จ อาสวาติปิฯ โทมนสฺสินฺทฺริยํ น วตฺตพฺพํ อาสโว เจว อาสวสมฺปยุตฺตญฺจาติ อาสวสมฺปยุตฺตญฺเจว โน จ อาสโวฯ ฉ อินฺทฺริยา น วตฺตพฺพา อาสวา เจว อาสวสมฺปยุตฺตา จาติ สิยา อาสวสมฺปยุตฺตา เจว โน จ อาสวา สิยา น วตฺตพฺพา อาสวสมฺปยุตฺตา เจว โน จ อาสวาติฯ นวินฺทฺริยา อาสววิปฺปยุตฺตสาสวาฯ ตีณินฺทฺริยา อาสววิปฺปยุตฺตอนาสวาฯ โทมนสฺสินฺทฺริยํ น วตฺตพฺพํ อาสววิปฺปยุตฺตสาสวนฺติปิ อาสววิปฺปยุตฺตอนาสวนฺติปิฯ ตีณินฺทฺริยา สิยา อาสววิปฺปยุตฺตสาสวา สิยา อาสววิปฺปยุตฺตอนาสวาฯ ฉ อินฺทฺริยา สิยา อาสววิปฺปยุตฺตสาสวา สิยา อาสววิปฺปยุตฺตอนาสวา สิยา น วตฺตพฺพา อาสววิปฺปยุตฺตสาสวาติปิ อาสววิปฺปยุตฺตอนาสวาติปิฯ>
      text <โน สํโยชนาฯ ทสินฺทฺริยา สํโยชนิยาฯ ตีณินฺทฺริยา อสํโยชนิยาฯ นวินฺทฺริยา สิยา สํโยชนิยา สิยา อสํโยชนิยาฯ ปนฺนรสินฺทฺริยา สํโยชนวิปฺปยุตฺตาฯ โทมนสฺสินฺทฺริยํ สํโยชนสมฺปยุตฺตํ ฯ ฉ อินฺทฺริยา สิยา สํโยชนสมฺปยุตฺตา สิยา สํโยชนวิปฺปยุตฺตาฯ ทสินฺทฺริยา น วตฺตพฺพา สํโยชนา เจว สํโยชนิยา จาติ สํโยชนิยา เจว โน จ สํโยชนาฯ ตีณินฺทฺริยา น วตฺตพฺพา สํโยชนา เจว สํโยชนิยา จาติปิ สํโยชนิยา เจว โน จ สํโยชนาติปิฯ นวินฺทฺริยา น วตฺตพฺพา สํโยชนา เจว สํโยชนิยา จาติ สิยา สํโยชนิยา เจว โน จ สํโยชนา สิยา น วตฺตพฺพา สํโยชนิยา เจว โน จ สํโยชนาติฯ>
      text <ปนฺนรสินฺทฺริยา น วตฺตพฺพา สํโยชนา เจว สํโยชนสมฺปยุตฺตา จาติปิ สํโยชนสมฺปยุตฺตา เจว โน จ สํโยชนาติปิฯ โทมนสฺสินฺทฺริยํ น วตฺตพฺพํ สํโยชนญฺเจว สํโยชนสมฺปยุตฺตญฺจาติ สํโยชนสมฺปยุตฺตญฺเจว โน จ สํโยชนํฯ ฉ อินฺทฺริยา น วตฺตพฺพา สํโยชนา เจว สํโยชนสมฺปยุตฺตา จาติ สิยา สํโยชนสมฺปยุตฺตา เจว โน จ สํโยชนา สิยา น วตฺตพฺพา สํโยชนสมฺปยุตฺตา เจว โน จ สํโยชนาติฯ>
      text <นวินฺทฺริยา สํโยชนวิปฺปยุตฺตสํโยชนิยาฯ ตีณินฺทฺริยา สํโยชนวิปฺปยุตฺตอสํโยชนิยาฯ โทมนสฺสินฺทฺริยํ น วตฺตพฺพํ สํโยชนวิปฺปยุตฺตสํโยชนิยนฺติปิ สํโยชนวิปฺปยุตฺตอสํโยชนิยนฺติปิฯ ตีณินฺทฺริยา สิยา สํโยชนวิปฺปยุตฺตสํโยชนิยา สิยา สํโยชนวิปฺปยุตฺตอสํโยชนิยาฯ ฉ อินฺทฺริยา สิยา สํโยชนวิปฺปยุตฺตสํโยชนิยา สิยา สํโยชนวิปฺปยุตฺตอสํโยชนิยา สิยา น วตฺตพฺพา สํโยชนวิปฺปยุตฺตสํโยชนิยาติปิ สํโยชนวิปฺปยุตฺตอสํโยชนิยาติปิ ฯ>
      text <โน คนฺถาฯ ทสินฺทฺริยา คนฺถนิยาฯ ตีณินฺทฺริยา อคนฺถนิยาฯ นวินฺทฺริยา สิยา คนฺถนิยา สิยา อคนฺถนิยาฯ ปนฺนรสินฺทฺริยา คนฺถวิปฺปยุตฺตาฯ โทมนสฺสินฺทฺริยํ คนฺถสมฺปยุตฺตํฯ ฉ อินฺทฺริยา สิยา คนฺถสมฺปยุตฺตา สิยา คนฺถวิปฺปยุตฺตาฯ ทสินฺทฺริยา น วตฺตพฺพา คนฺถา เจว คนฺถนิยา จาติ คนฺถนิยา เจว โน จ คนฺถาฯ ตีณินฺทฺริยา น วตฺตพฺพา คนฺถา เจว คนฺถนิยา จาติปิ คนฺถนิยา เจว โน จ คนฺถาติปิฯ นวินฺทฺริยา น วตฺตพฺพา คนฺถา เจว คนฺถนิยา จาติ สิยา คนฺถนิยา เจว โน จ คนฺถา สิยา น วตฺตพฺพา คนฺถนิยา เจว โน จ คนฺถาติฯ>
      text <ปนฺนรสินฺทฺริยา น วตฺตพฺพา คนฺถา เจว คนฺถสมฺปยุตฺตา จาติปิ คนฺถสมฺปยุตฺตา เจว โน จ คนฺถาติปิฯ โทมนสฺสินฺทฺริยํ น วตฺตพฺพํ คนฺโถ เจว คนฺถสมฺปยุตฺตญฺจาติ คนฺถสมฺปยุตฺตญฺเจว โน จ คนฺโถฯ ฉ อินฺทฺริยา น วตฺตพฺพา คนฺถา เจว คนฺถสมฺปยุตฺตา จาติ สิยา คนฺถสมฺปยุตฺตา เจว โน จ คนฺถา สิยา น วตฺตพฺพา คนฺถสมฺปยุตฺตา เจว โน จ คนฺถาติฯ>
      text <นวินฺทฺริยา คนฺถวิปฺปยุตฺตคนฺถนิยาฯ ตีณินฺทฺริยา คนฺถวิปฺปยุตฺตอคนฺถนิยา ฯ โทมนสฺสินฺทฺริยํ น วตฺตพฺพํ คนฺถวิปฺปยุตฺตคนฺถนิยนฺติปิ คนฺถวิปฺปยุตฺตอคนฺถนิยนฺติปิฯ ตีณินฺทฺริยา สิยา คนฺถวิปฺปยุตฺตคนฺถนิยา สิยา คนฺถวิปฺปยุตฺตอคนฺถนิยาฯ ฉ อินฺทฺริยา สิยา คนฺถวิปฺปยุตฺตคนฺถนิยา สิยา คนฺถวิปฺปยุตฺตอคนฺถนิยา สิยา น วตฺตพฺพา คนฺถวิปฺปยุตฺตคนฺถนิยาติปิ คนฺถวิปฺปยุตฺตอคนฺถนิยาติปิฯ>
      text <โน โอฆา…เป … โน โยคา…เป … โน นีวรณาฯ ทสินฺทฺริยา นีวรณิยาฯ ตีณินฺทฺริยา อนีวรณิยาฯ นวินฺทฺริยา สิยา นีวรณิยา สิยา อนีวรณิยาฯ ปนฺนรสินฺทฺริยา นีวรณวิปฺปยุตฺตาฯ โทมนสฺสินฺทฺริยํ นีวรณสมฺปยุตฺตํฯ ฉ อินฺทฺริยา สิยา นีวรณสมฺปยุตฺตา สิยา นีวรณวิปฺปยุตฺตาฯ ทสินฺทฺริยา น วตฺตพฺพา นีวรณา เจว นีวรณิยา จาติ นีวรณิยา เจว โน จ นีวรณาฯ ตีณินฺทฺริยา น วตฺตพฺพา นีวรณา เจว นีวรณิยา จาติปิ นีวรณิยา เจว โน จ นีวรณาติปิฯ นวินฺทฺริยา น วตฺตพฺพา นีวรณา เจว นีวรณิยา จาติ สิยา นีวรณิยา เจว โน จ นีวรณา สิยา น วตฺตพฺพา นีวรณิยา เจว โน จ นีวรณาติฯ>
      text <ปนฺนรสินฺทฺริยา น วตฺตพฺพา นีวรณา เจว นีวรณสมฺปยุตฺตา จาติปิ นีวรณสมฺปยุตฺตา เจว โน จ นีวรณาติปิฯ โทมนสฺสินฺทฺริยํ น วตฺตพฺพํ นีวรณญฺเจว นีวรณสมฺปยุตฺตญฺจาติ นีวรณสมฺปยุตฺตญฺเจว โน จ นีวรณํฯ ฉ อินฺทฺริยา น วตฺตพฺพา นีวรณา เจว นีวรณสมฺปยุตฺตา จาติ สิยา นีวรณสมฺปยุตฺตา เจว โน จ นีวรณา สิยา น วตฺตพฺพา นีวรณสมฺปยุตฺตา เจว โน จ นีวรณาติฯ>
      text <นวินฺทฺริยา นีวรณวิปฺปยุตฺตนีวรณิยาฯ ตีณินฺทฺริยา นีวรณวิปฺปยุตฺตอนีวรณิยาฯ โทมนสฺสินฺทฺริยํ น วตฺตพฺพํ นีวรณวิปฺปยุตฺตนีวรณิยนฺติปิ นีวรณวิปฺปยุตฺตอนีวรณิยนฺติปิฯ ตีณินฺทฺริยา สิยา นีวรณวิปฺปยุตฺตนีวรณิยา สิยา นีวรณวิปฺปยุตฺตอนีวรณิยา ฯ ฉ อินฺทฺริยา สิยา นีวรณวิปฺปยุตฺตนีวรณิยา สิยา นีวรณวิปฺปยุตฺตอนีวรณิยา สิยา น วตฺตพฺพา นีวรณวิปฺปยุตฺตนีวรณิยาติปิ นีวรณวิปฺปยุตฺตอนีวรณิยาติปิฯ>
      text <โน ปรามาสาฯ ทสินฺทฺริยา ปรามฏฺฐาฯ ตีณินฺทฺริยา อปรามฏฺฐาฯ นวินฺทฺริยา สิยา ปรามฏฺฐา สิยา อปรามฏฺฐาฯ โสฬสินฺทฺริยา ปรามาสวิปฺปยุตฺตาฯ ฉ อินฺทฺริยา สิยา ปรามาสสมฺปยุตฺตา สิยา ปรามาสวิปฺปยุตฺตาฯ ทสินฺทฺริยา น วตฺตพฺพา ปรามาสา เจว ปรามฏฺฐา จาติ ปรามฏฺฐา เจว โน จ ปรามาสาฯ ตีณินฺทฺริยา น วตฺตพฺพา ปรามาสา เจว ปรามฏฺฐา จาติปิ ปรามฏฺฐา เจว โน จ ปรามาสาติปิฯ นวินฺทฺริยา น วตฺตพฺพา ปรามาสา เจว ปรามฏฺฐา จาติ สิยา ปรามฏฺฐา เจว โน จ ปรามาสา สิยา น วตฺตพฺพา ปรามฏฺฐา เจว โน จ ปรามาสาติฯ ทสินฺทฺริยา ปรามาสวิปฺปยุตฺตปรามฏฺฐาฯ ตีณินฺทฺริยา ปรามาสวิปฺปยุตฺตอปรามฏฺฐาฯ ตีณินฺทฺริยา สิยา ปรามาสวิปฺปยุตฺตปรามฏฺฐา สิยา ปรามาสวิปฺปยุตฺตอปรามฏฺฐาฯ ฉ อินฺทฺริยา สิยา ปรามาสวิปฺปยุตฺตปรามฏฺฐา สิยา ปรามาสวิปฺปยุตฺตอปรามฏฺฐา สิยา น วตฺตพฺพา ปรามาสวิปฺปยุตฺตปรามฏฺฐาติปิ ปรามาสวิปฺปยุตฺตอปรามฏฺฐาติปิฯ>
      text <สตฺตินฺทฺริยา อนารมฺมณาฯ จุทฺทสินฺทฺริยา สารมฺมณาฯ ชีวิตินฺทฺริยํ สิยา สารมฺมณํ สิยา อนารมฺมณํฯ เอกวีสตินฺทฺริยา โน จิตฺตาฯ มนินฺทฺริยํ จิตฺตํฯ เตรสินฺทฺริยา เจตสิกาฯ อฏฺฐินฺทฺริยา อเจตสิกาฯ ชีวิตินฺทฺริยํ สิยา เจตสิกํ สิยา อเจตสิกํฯ เตรสินฺทฺริยา จิตฺตสมฺปยุตฺตาฯ สตฺตินฺทฺริยา จิตฺตวิปฺปยุตฺตาฯ ชีวิตินฺทฺริยํ สิยา จิตฺตสมฺปยุตฺตํ สิยา จิตฺตวิปฺปยุตฺตํฯ มนินฺทฺริยํ น วตฺตพฺพํ จิตฺเตน สมฺปยุตฺตนฺติปิ จิตฺเตน วิปฺปยุตฺตนฺติปิฯ>
      text <เตรสินฺทฺริยา จิตฺตสํสฏฺฐาฯ สตฺตินฺทฺริยา จิตฺตวิสํสฏฺฐาฯ ชีวิตินฺทฺริยํ สิยา จิตฺตสํสฏฺฐํ สิยา จิตฺตวิสํสฏฺฐํฯ มนินฺทฺริยํ น วตฺตพฺพํ จิตฺเตน สํสฏฺฐนฺติปิ จิตฺเตน วิสํสฏฺฐนฺติปิฯ เตรสินฺทฺริยา จิตฺตสมุฏฺฐานาฯ อฏฺฐินฺทฺริยา โน จิตฺตสมุฏฺฐานาฯ ชีวิตินฺทฺริยํ สิยา จิตฺตสมุฏฺฐานํ สิยา โน จิตฺตสมุฏฺฐานํฯ>
      text <เตรสินฺทฺริยา จิตฺตสหภุโนฯ อฏฺฐินฺทฺริยา โน จิตฺตสหภุโนฯ ชีวิตินฺทฺริยํ สิยา จิตฺตสหภู สิยา โน จิตฺตสหภูฯ เตรสินฺทฺริยา จิตฺตานุปริวตฺติโนฯ อฏฺฐินฺทฺริยา โน จิตฺตานุปริวตฺติโนฯ ชีวิตินฺทฺริยํ สิยา จิตฺตานุปริวตฺติ สิยา โน จิตฺตานุปริวตฺติฯ>
      text <เตรสินฺทฺริยา จิตฺตสํสฏฺฐสมุฏฺฐานาฯ อฏฺฐินฺทฺริยา โน จิตฺตสํสฏฺฐสมุฏฺฐานาฯ ชีวิตินฺทฺริยํ สิยา จิตฺตสํสฏฺฐสมุฏฺฐานํ สิยา โน จิตฺตสํสฏฺฐสมุฏฺฐานํฯ เตรสินฺทฺริยา จิตฺตสํสฏฺฐสมุฏฺฐานสหภุโนฯ อฏฺฐินฺทฺริยา โน จิตฺตสํสฏฺฐสมุฏฺฐานสหภุโนฯ ชีวิตินฺทฺริยํ สิยา จิตฺตสํสฏฺฐสมุฏฺฐานสหภู สิยา โน จิตฺตสํสฏฺฐสมุฏฺฐานสหภูฯ เตรสินฺทฺริยา จิตฺตสํสฏฺฐสมุฏฺฐานานุปริวตฺติโนฯ อฏฺฐินฺทฺริยา โน จิตฺตสํสฏฺฐสมุฏฺฐานานุปริวตฺติโนฯ ชีวิตินฺทฺริยํ สิยา จิตฺตสํสฏฺฐสมุฏฺฐานานุปริวตฺติ สิยา โน จิตฺตสํสฏฺฐสมุฏฺฐานานุปริวตฺติฯ ฉ อินฺทฺริยา อชฺฌตฺติกาฯ โสฬสินฺทฺริยา พาหิราฯ>
      text <สตฺตินฺทฺริยา อุปาทาฯ จุทฺทสินฺทฺริยา โน อุปาทาฯ ชีวิตินฺทฺริยํ สิยา อุปาทา สิยา โน อุปาทาฯ นวินฺทฺริยา อุปาทินฺนาฯ จตฺตารินฺทฺริยา อนุปาทินฺนาฯ นวินฺทฺริยา สิยา อุปาทินฺนา สิยา อนุปาทินฺนาฯ โน อุปาทานาฯ ทสินฺทฺริยา อุปาทานิยาฯ ตีณินฺทฺริยา อนุปาทานิยาฯ นวินฺทฺริยา สิยา อุปาทานิยา สิยา อนุปาทานิยาฯ โสฬสินฺทฺริยา อุปาทานวิปฺปยุตฺตาฯ ฉ อินฺทฺริยา สิยา อุปาทานสมฺปยุตฺตา สิยา อุปาทานวิปฺปยุตฺตาฯ ทสินฺทฺริยา น วตฺตพฺพา อุปาทานา เจว อุปาทานิยา จาติ อุปาทานิยา เจว โน จ อุปาทานาฯ ตีณินฺทฺริยา น วตฺตพฺพา อุปาทานา เจว อุปาทานิยา จาติปิ อุปาทานิยา เจว โน จ อุปาทานาติปิฯ นวินฺทฺริยา น วตฺตพฺพา อุปาทานา เจว อุปาทานิยา จาติ สิยา อุปาทานิยา เจว โน จ อุปาทานาฯ ทสินฺทฺริยา สิยา อุปาทานิยา เจว โน จ อุปาทานา สิยา น วตฺตพฺพา อุปาทานิยา เจว โน จ อุปาทานาติฯ>
      text <โสฬสินฺทฺริยา น วตฺตพฺพา อุปาทานา เจว อุปาทานสมฺปยุตฺตา จาติปิ อุปาทานสมฺปยุตฺตา เจว โน จ อุปาทานาติปิฯ ฉ อินฺทฺริยา น วตฺตพฺพา อุปาทานา เจว อุปาทานสมฺปยุตฺตา จาติ สิยา อุปาทานสมฺปยุตฺตา เจว โน จ อุปาทานา สิยา น วตฺตพฺพา อุปาทานสมฺปยุตฺตา เจว โน จ อุปาทานาติฯ ทสินฺทฺริยา อุปาทานวิปฺปยุตฺตอุปาทานิยาฯ ตีณินฺทฺริยา อุปาทานวิปฺปยุตฺตอนุปาทานิยาฯ ตีณินฺทฺริยา สิยา อุปาทานวิปฺปยุตฺตอุปาทานิยา สิยา อุปาทานวิปฺปยุตฺตอนุปาทานิยาฯ ฉ อินฺทฺริยา สิยา อุปาทานวิปฺปยุตฺตอุปาทานิยา สิยา อุปาทานวิปฺปยุตฺตอนุปาทานิยา สิยา น วตฺตพฺพา อุปาทานวิปฺปยุตฺตอุปาทานิยาติปิ อุปาทานวิปฺปยุตฺตอนุปาทานิยาติปิฯ>
      text <โน กิเลสาฯ ทสินฺทฺริยา สํกิเลสิกาฯ ตีณินฺทฺริยา อสํกิเลสิกาฯ นวินฺทฺริยา สิยา สํกิเลสิกา สิยา อสํกิเลสิกาฯ ปนฺนรสินฺทฺริยา อสํกิลิฏฺฐาฯ โทมนสฺสินฺทฺริยํ สํกิลิฏฺฐํฯ ฉ อินฺทฺริยา สิยา สํกิลิฏฺฐา สิยา อสํกิลิฏฺฐาฯ ปนฺนรสินฺทฺริยา กิเลสวิปฺปยุตฺตาฯ โทมนสฺสินฺทฺริยํ กิเลสสมฺปยุตฺตํฯ ฉ อินฺทฺริยา สิยา กิเลสสมฺปยุตฺตา สิยา กิเลสวิปฺปยุตฺตาฯ ทสินฺทฺริยา น วตฺตพฺพา กิเลสา เจว สํกิเลสิกา จาติ สํกิเลสิกา เจว โน จ กิเลสาฯ ตีณินฺทฺริยา น วตฺตพฺพา กิเลสา เจว สํกิเลสิกา จาติปิ สํกิเลสิกา เจว โน จ กิเลสาติปิฯ นวินฺทฺริยา น วตฺตพฺพา กิเลสา เจว สํกิเลสิกา จาติ สิยา สํกิเลสิกา เจว โน จ กิเลสา สิยา น วตฺตพฺพา สํกิเลสิกา เจว โน จ กิเลสาติฯ>
      text <ปนฺนรสินฺทฺริยา น วตฺตพฺพา กิเลสา เจว สํกิลิฏฺฐา จาติปิ สํกิลิฏฺฐา เจว โน จ กิเลสาติปิฯ โทมนสฺสินฺทฺริยํ น วตฺตพฺพํ กิเลโส เจว สํกิลิฏฺฐญฺจาติ สํกิลิฏฺฐญฺเจว โน จ กิเลโสฯ ฉ อินฺทฺริยา น วตฺตพฺพา กิเลสา เจว สํกิลิฏฺฐา จาติ สิยา สํกิลิฏฺฐา เจว โน จ กิเลสา สิยา น วตฺตพฺพา สํกิลิฏฺฐา เจว โน จ กิเลสาติฯ>
      text <ปนฺนรสินฺทฺริยา น วตฺตพฺพา กิเลสา เจว กิเลสสมฺปยุตฺตา จาติปิ กิเลสสมฺปยุตฺตา เจว โน จ กิเลสาติปิฯ โทมนสฺสินฺทฺริยํ น วตฺตพฺพํ กิเลโส เจว กิเลสสมฺปยุตฺตญฺจาติ กิเลสสมฺปยุตฺตญฺเจว โน จ กิเลโสฯ ฉ อินฺทฺริยา น วตฺตพฺพา กิเลสา เจว กิเลสสมฺปยุตฺตา จาติ สิยา กิเลสสมฺปยุตฺตา เจว โน จ กิเลสา สิยา น วตฺตพฺพา กิเลสสมฺปยุตฺตา เจว โน จ กิเลสาติฯ นวินฺทฺริยา กิเลสวิปฺปยุตฺตสํกิเลสิกาฯ ตีณินฺทฺริยา กิเลสวิปฺปยุตฺตอสํกิเลสิกาฯ โทมนสฺสินฺทฺริยํ น วตฺตพฺพํ กิเลสวิปฺปยุตฺตสํกิเลสิกนฺติปิ กิเลสวิปฺปยุตฺตอสํกิเลสิกนฺติปิฯ ตีณินฺทฺริยา สิยา กิเลสวิปฺปยุตฺตสํกิเลสิกา สิยา กิเลสวิปฺปยุตฺตอสํกิเลสิกาฯ ฉ อินฺทฺริยา สิยา กิเลสวิปฺปยุตฺตสํกิเลสิกา สิยา กิเลสวิปฺปยุตฺตอสํกิเลสิกา สิยา น วตฺตพฺพา กิเลสวิปฺปยุตฺตสํกิเลสิกาติปิ กิเลสวิปฺปยุตฺตอสํกิเลสิกาติปิฯ>
      text <ปนฺนรสินฺทฺริยา น ทสฺสเนน ปหาตพฺพาฯ สตฺตินฺทฺริยา สิยา ทสฺสเนน ปหาตพฺพา สิยา น ทสฺสเนน ปหาตพฺพาฯ ปนฺนรสินฺทฺริยา น ภาวนาย ปหาตพฺพาฯ สตฺตินฺทฺริยา สิยา ภาวนาย ปหาตพฺพา สิยา น ภาวนาย ปหาตพฺพาฯ ปนฺนรสินฺทฺริยา น ทสฺสเนน ปหาตพฺพเหตุกาฯ สตฺตินฺทฺริยา สิยา ทสฺสเนน ปหาตพฺพเหตุกา สิยา น ทสฺสเนน ปหาตพฺพเหตุกาฯ ปนฺนรสินฺทฺริยา น ภาวนาย ปหาตพฺพเหตุกาฯ สตฺตินฺทฺริยา สิยา ภาวนาย ปหาตพฺพเหตุกา สิยา น ภาวนาย ปหาตพฺพเหตุกาฯ>
      text <นวินฺทฺริยา อวิตกฺกาฯ โทมนสฺสินฺทฺริยํ สวิตกฺกํฯ ทฺวาทสินฺทฺริยา สิยา สวิตกฺกา สิยา อวิตกฺกาฯ นวินฺทฺริยา อวิจาราฯ โทมนสฺสินฺทฺริยํ สวิจารํฯ ทฺวาทสินฺทฺริยา สิยา สวิจารา สิยา อวิจาราฯ เอกาทสินฺทฺริยา อปฺปีติกาฯ เอกาทสินฺทฺริยา สิยา สปฺปีติกา สิยา อปฺปีติกาฯ เอกาทสินฺทฺริยา น ปีติสหคตาฯ เอกาทสินฺทฺริยา สิยา ปีติสหคตา สิยา น ปีติสหคตาฯ ทฺวาทสินฺทฺริยา น สุขสหคตาฯ ทสินฺทฺริยา สิยา สุขสหคตา สิยา น สุขสหคตาฯ ทฺวาทสินฺทฺริยา น อุเปกฺขาสหคตาฯ ทสินฺทฺริยา สิยา อุเปกฺขาสหคตา สิยา น อุเปกฺขาสหคตาฯ>
      text <ทสินฺทฺริยา กามาวจราฯ ตีณินฺทฺริยา น กามาวจราฯ นวินฺทฺริยา สิยา กามาวจรา สิยา น กามาวจราฯ เตรสินฺทฺริยา น รูปาวจราฯ นวินฺทฺริยา สิยา รูปาวจรา สิยา น รูปาวจราฯ จุทฺทสินฺทฺริยา น อรูปาวจราฯ อฏฺฐินฺทฺริยา สิยา อรูปาวจรา สิยา น อรูปาวจราฯ ทสินฺทฺริยา ปริยาปนฺนาฯ ตีณินฺทฺริยา อปริยาปนฺนาฯ นวินฺทฺริยา สิยา ปริยาปนฺนา สิยา อปริยาปนฺนาฯ เอกาทสินฺทฺริยา อนิยฺยานิกาฯ อนญฺญาตญฺญสฺสามีตินฺทฺริยํ นิยฺยานิกํฯ ทสินฺทฺริยา สิยา นิยฺยานิกา สิยา อนิยฺยานิกาฯ ทสินฺทฺริยา อนิยตาฯ อนญฺญาตญฺญสฺสามีตินฺทฺริยํ นิยตํฯ เอกาทสินฺทฺริยา สิยา นิยตา สิยา อนิยตาฯ ทสินฺทฺริยา สอุตฺตราฯ ตีณินฺทฺริยา อนุตฺตราฯ นวินฺทฺริยา สิยา สอุตฺตรา สิยา อนุตฺตราฯ ปนฺนรสินฺทฺริยา อรณาฯ โทมนสฺสินฺทฺริยํ สรณํฯ ฉ อินฺทฺริยา สิยา สรณา สิยา อรณาติฯ>
      stand <ปญฺหาปุจฺฉกํฯ>
      stand <อินฺทฺริยวิภงฺโค นิฏฺฐิโตฯ>
