text <๕ สพฺพมตฺถีติกถา>
  text <๑ วาทยุตฺติ>
    text <๒๘๒>, <สพฺพมตฺถีติ อามนฺตาฯ สพฺพตฺถ สพฺพมตฺถีติ น เหวํ วตฺตพฺเพฯ สพฺพมตฺถีติ อามนฺตาฯ สพฺพทา สพฺพมตฺถีติ น เหวํ วตฺตพฺเพฯ สพฺพมตฺถีติ อามนฺตาฯ สพฺเพน สพฺพํ สพฺพมตฺถีติ น เหวํ วตฺตพฺเพฯ สพฺพมตฺถีติ อามนฺตาฯ สพฺเพสุ สพฺพมตฺถีติ น เหวํ วตฺตพฺเพฯ สพฺพมตฺถีติ อามนฺตาฯ อโยคนฺติ กตฺวา สพฺพมตฺถีติ น เหวํ วตฺตพฺเพฯ สพฺพมตฺถีติ อามนฺตาฯ ยมฺปิ นตฺถิ ตมฺปตฺถีติ น เหวํ วตฺตพฺเพฯ สพฺพมตฺถีติ อามนฺตาฯ สพฺพมตฺถีติ ยา ทิฏฺฐิ สา ทิฏฺฐิ มิจฺฉาทิฏฺฐีติ ยา ทิฏฺฐิ สา ทิฏฺฐิ สมฺมาทิฏฺฐีติ เหวมตฺถีติ น เหวํ วตฺตพฺเพฯ สํขิตฺตํฯ วาทยุตฺติฯ>
  text <๒ กาลสํสนฺทนา>
    text <๒๘๓>, <อตีตํ อตฺถีติ อามนฺตาฯ นนุ อตีตํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตาฯ หญฺจิ อตีตํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตํ โน จ วต เร วตฺตพฺเพ อตีตํ อตฺถีติฯ>
    text <อนาคตํ อตฺถีติ อามนฺตาฯ นนุ อนาคตํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ หญฺจิ อนาคตํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตํ โน จ วต เร วตฺตพฺเพ อนาคตํ อตฺถีติฯ>
    text <ปจฺจุปฺปนฺนํ อตฺถิ ปจฺจุปฺปนฺนํ อนิรุทฺธํ อวิคตํ อวิปริณตํ น อตฺถงฺคตํ น อพฺภตฺถงฺคตนฺติ อามนฺตาฯ อตีตํ อตฺถิ อตีตํ อนิรุทฺธํ อวิคตํ อวิปริณตํ น อตฺถงฺคตํ น อพฺภตฺถงฺคตนฺติ น เหวํ วตฺตพฺเพ…เป … ปจฺจุปฺปนฺนํ อตฺถิ ปจฺจุปฺปนฺนํ ชาตํ ภูตํ สญฺชาตํ นิพฺพตฺตํ อภินิพฺพตฺตํ ปาตุภูตนฺติ อามนฺตาฯ อนาคตํ อตฺถิ อนาคตํ ชาตํ ภูตํ สญฺชาตํ นิพฺพตฺตํ อภินิพฺพตฺตํ ปาตุภูตนฺติ น เหวํ วตฺตพฺเพ…เป …ฯ>
    text <อตีตํ อตฺถิ อตีตํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตาฯ ปจฺจุปฺปนฺนํ อตฺถิ ปจฺจุปฺปนฺนํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ น เหวํ วตฺตพฺเพ…เป … อนาคตํ อตฺถิ อนาคตํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ ปจฺจุปฺปนฺนํ อตฺถิ ปจฺจุปฺปนฺนํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ น เหวํ วตฺตพฺเพฯ>
    text <๒๘๔>, <อตีตํ รูปํ อตฺถีติ อามนฺตาฯ นนุ อตีตํ รูปํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตาฯ หญฺจิ อตีตํ รูปํ นิรุทฺธํ…เป … อพฺภตฺถงฺคตํ โน จ วต เร วตฺตพฺเพ อตีตํ รูปํ อตฺถีติฯ>
    text <อนาคตํ รูปํ อตฺถีติ อามนฺตาฯ นนุ อนาคตํ รูปํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ หญฺจิ อนาคตํ รูปํ อชาตํ…เป … อปาตุภูตํ โน จ วต เร วตฺตพฺเพ อนาคตํ รูปํ อตฺถีติฯ>
    text <ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ อนิรุทฺธํ อวิคตํ อวิปริณตํ น อตฺถงฺคตํ น อพฺภตฺถงฺคตนฺติ อามนฺตาฯ อตีตํ รูปํ อตฺถิ อตีตํ รูปํ อนิรุทฺธํ อวิคตํ อวิปริณตํ น อตฺถงฺคตํ น อพฺภตฺถงฺคตนฺติ น เหวํ วตฺตพฺเพฯ>
    text <ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ ชาตํ ภูตํ สญฺชาตํ นิพฺพตฺตํ อภินิพฺพตฺตํ ปาตุภูตนฺติ อามนฺตาฯ อนาคตํ รูปํ อตฺถิ อนาคตํ รูปํ ชาตํ ภูตํ สญฺชาตํ นิพฺพตฺตํ อภินิพฺพตฺตํ ปาตุภูตนฺติ น เหวํ วตฺตพฺเพฯ>
    text <อตีตํ รูปํ อตฺถิ อตีตํ รูปํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตาฯ ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ น เหวํ วตฺตพฺเพฯ>
    text <อนาคตํ รูปํ อตฺถิ อนาคตํ รูปํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ น เหวํ วตฺตพฺเพฯ>
    text <อตีตา เวทนา อตฺถิ…เป … สญฺญา อตฺถิ สงฺขารา อตฺถิ วิญฺญาณํ อตฺถีติ อามนฺตาฯ นนุ อตีตํ วิญฺญาณํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตา ฯ หญฺจิ อตีตํ วิญฺญาณํ นิรุทฺธํ…เป … อพฺภตฺถงฺคตํ โน จ วต เร วตฺตพฺเพ อตีตํ วิญฺญาณํ อตฺถีติฯ>
    text <อนาคตํ วิญฺญาณํ อตฺถีติ อามนฺตาฯ นนุ อนาคตํ วิญฺญาณํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ หญฺจิ อนาคตํ วิญฺญาณํ อชาตํ…เป … อปาตุภูตํ โน จ วต เร วตฺตพฺเพ อนาคตํ วิญฺญาณํ อตฺถีติฯ>
    text <ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ อนิรุทฺธํ…เป … น อพฺภตฺถงฺคตนฺติ อามนฺตาฯ อตีตํ วิญฺญาณํ อตฺถิ อตีตํ วิญฺญาณํ อนิรุทฺธํ…เป … น อพฺภตฺถงฺคตนฺติ น เหวํ วตฺตพฺเพฯ>
    text <ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ ชาตํ…เป … ปาตุภูตนฺติ อามนฺตาฯ อนาคตํ วิญฺญาณํ อตฺถิ อนาคตํ วิญฺญาณํ ชาตํ…เป … ปาตุภูตนฺติ น เหวํ วตฺตพฺเพฯ>
    text <อตีตํ วิญฺญาณํ อตฺถิ อตีตํ วิญฺญาณํ นิรุทฺธํ…เป … อพฺภตฺถงฺคตนฺติ อามนฺตาฯ ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ นิรุทฺธํ…เป … อพฺภตฺถงฺคตนฺติ น เหวํ วตฺตพฺเพฯ อนาคตํ วิญฺญาณํ อตฺถิ อนาคตํ วิญฺญาณํ อชาตํ…เป … อปาตุภูตนฺติ อามนฺตาฯ>
    text <ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ อชาตํ…เป … อปาตุภูตนฺติ น เหวํ วตฺตพฺเพฯ>
    text <๒๘๕>, <ปจฺจุปฺปนฺนนฺติ วา รูปนฺติ วา รูปนฺติ วา ปจฺจุปฺปนฺนนฺติ วา ปจฺจุปฺปนฺนํ รูปํ อปฺปิยํ กริตฺวา เอเสเส เอกฏฺเฐ สเม สมภาเค ตชฺชาเตติ อามนฺตาฯ ปจฺจุปฺปนฺนํ รูปํ นิรุชฺฌมานํ ปจฺจุปฺปนฺนภาวํ ชหตีติ อามนฺตาฯ รูปภาวํ ชหตีติ น เหวํ วตฺตพฺเพ…เป …ฯ>
    text <ปจฺจุปฺปนฺนนฺติ วา รูปนฺติ วา รูปนฺติ วา ปจฺจุปฺปนฺนนฺติ วา ปจฺจุปฺปนฺนํ รูปํ อปฺปิยํ กริตฺวา เอเสเส เอกฏฺเฐ สเม สมภาเค ตชฺชาเตติ อามนฺตาฯ ปจฺจุปฺปนฺนํ รูปํ นิรุชฺฌมานํ รูปภาวํ น ชหตีติ อามนฺตาฯ ปจฺจุปฺปนฺนภาวํ น ชหตีติ น เหวํ วตฺตพฺเพ…เป …ฯ>
    text <โอทาตนฺติ วา วตฺถนฺติ วา วตฺถนฺติ วา โอทาตนฺติ วา โอทาตํ วตฺถํ อปฺปิยํ กริตฺวา เอเสเส เอกฏฺเฐ สเม สมภาเค ตชฺชาเตติ อามนฺตาฯ โอทาตํ วตฺถํ รชฺชมานํ โอทาตภาวํ ชหตีติ อามนฺตาฯ วตฺถภาวํ ชหตีติ น เหวํ วตฺตพฺเพฯ>
    text <โอทาตนฺติ วา วตฺถนฺติ วา วตฺถนฺติ วา โอทาตนฺติ วา โอทาตํ วตฺถํ อปฺปิยํ กริตฺวา เอเสเส เอกฏฺเฐ สเม สมภาเค ตชฺชาเตติ อามนฺตาฯ โอทาตํ วตฺถํ รชฺชมานํ วตฺถภาวํ น ชหตีติ อามนฺตาฯ โอทาตภาวํ น ชหตีติ น เหวํ วตฺตพฺเพฯ…เป …ฯ>
    text <๒๘๖>, <รูปํ รูปภาวํ น ชหตีติ อามนฺตาฯ รูปํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพฯ นนุ รูปํ รูปภาวํ น ชหตีติ รูปํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ หญฺจิ รูปํ อนิจฺจํ อธุวํ อสสฺสตํ วิปริณามธมฺมํ โน จ วต เร วตฺตพฺเพ รูปํ รูปภาวํ น ชหตีติฯ>
    text <นิพฺพานํ นิพฺพานภาวํ น ชหตีติ นิพฺพานํ นิจฺจํ ธุวํ สสฺสตํ อวิปริณามธมฺมนฺติ อามนฺตาฯ รูปํ รูปภาวํ น ชหตีติ รูปํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป … รูปํ รูปภาวํ น ชหติ รูปํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ นิพฺพานํ นิพฺพานภาวํ น ชหติ นิพฺพานํ อนิจฺจํ อธุวํ อสสฺสตํ วิปริณามธมฺมนฺติ น เหวํ วตฺตพฺเพ…เป …ฯ>
    text <อตีตํ อตฺถิ อตีตํ อตีตภาวํ น ชหตีติ อามนฺตาฯ อนาคตํ อตฺถิ อนาคตํ อนาคตภาวํ น ชหตีติ น เหวํ วตฺตพฺเพฯ อตีตํ อตฺถิ อตีตํ อตีตภาวํ น ชหตีติ อามนฺตาฯ ปจฺจุปฺปนฺนํ อตฺถิ ปจฺจุปฺปนฺนํ ปจฺจุปฺปนฺนภาวํ น ชหตีติ น เหวํ วตฺตพฺเพ…เป …ฯ>
    text <อนาคตํ อตฺถิ อนาคตํ อนาคตภาวํ ชหตีติ อามนฺตาฯ อตีตํ อตฺถิ อตีตํ อตีตภาวํ ชหตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ อตฺถิ ปจฺจุปฺปนฺนํ ปจฺจุปฺปนฺนภาวํ ชหตีติ อามนฺตาฯ อตีตํ อตฺถิ อตีตํ อตีตภาวํ ชหตีติ น เหวํ วตฺตพฺเพฯ>
    text <อตีตํ อตฺถิ อตีตํ อตีตภาวํ น ชหตีติ อามนฺตาฯ อตีตํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป … นนุ อตีตํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ หญฺจิ อตีตํ อนิจฺจํ อธุวํ อสสฺสตํ วิปริณามธมฺมํ โน จ วต เร วตฺตพฺเพ อตีตํ อตฺถิ อตีตํ อตีตภาวํ น ชหตีติฯ>
    text <นิพฺพานํ อตฺถิ นิพฺพานํ นิพฺพานภาวํ น ชหตีติ นิพฺพานํ นิจฺจํ ธุวํ สสฺสตํ อวิปริณามธมฺมนฺติ อามนฺตาฯ อตีตํ อตฺถิ อตีตํ อตีตภาวํ น ชหตีติ อตีตํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป …ฯ>
    text <อตีตํ อตฺถิ อตีตํ อตีตภาวํ น ชหติ อตีตํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ นิพฺพานํ อตฺถิ นิพฺพานํ นิพฺพานภาวํ น ชหติ นิพฺพานํ อนิจฺจํ อธุวํ อสสฺสตํ วิปริณามธมฺมนฺติ น เหวํ วตฺตพฺเพ…เป …ฯ>
    text <๒๘๗>, <อตีตํ รูปํ อตฺถิ อตีตํ รูปํ อตีตภาวํ น ชหตีติ อามนฺตาฯ อนาคตํ รูปํ อตฺถิ อนาคตํ รูปํ อนาคตภาวํ น ชหตีติ น เหวํ วตฺตพฺเพ…เป … อตีตํ รูปํ อตฺถิ อตีตํ รูปํ อตีตภาวํ น ชหตีติ อามนฺตาฯ ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ ปจฺจุปฺปนฺนภาวํ น ชหตีติ น เหวํ วตฺตพฺเพ…เป …ฯ>
    text <อนาคตํ รูปํ อตฺถิ อนาคตํ รูปํ อนาคตภาวํ ชหตีติ อามนฺตาฯ อตีตํ รูปํ อตฺถิ อตีตํ รูปํ อตีตภาวํ ชหตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ รูปํ อตฺถิ ปจฺจุปฺปนฺนํ รูปํ ปจฺจุปฺปนฺนภาวํ ชหตีติ อามนฺตาฯ อตีตํ รูปํ อตฺถิ อตีตํ รูปํ อตีตภาวํ ชหตีติ น เหวํ วตฺตพฺเพ…เป …ฯ>
    text <อตีตํ รูปํ อตฺถิ อตีตํ รูปํ อตีตภาวํ น ชหตีติ อามนฺตาฯ อตีตํ รูปํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป … นนุ อตีตํ รูปํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ หญฺจิ อตีตํ รูปํ อนิจฺจํ…เป … วิปริณามธมฺมํ โน จ วต เร วตฺตพฺเพ อตีตํ รูปํ อตฺถิ อตีตํ รูปํ อตีตภาวํ น ชหตีติฯ>
    text <นิพฺพานํ อตฺถิ นิพฺพานํ นิพฺพานภาวํ น ชหติ นิพฺพานํ นิจฺจํ ธุวํ สสฺสตํ อวิปริณามธมฺมนฺติ อามนฺตาฯ อตีตํ รูปํ อตฺถิ อตีตํ รูปํ อตีตภาวํ น ชหติ อตีตํ รูปํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป …ฯ>
    text <อตีตํ รูปํ อตฺถิ อตีตํ รูปํ อตีตภาวํ น ชหติ อตีตํ รูปํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ นิพฺพานํ อตฺถิ นิพฺพานํ นิพฺพานภาวํ น ชหติ นิพฺพานํ อนิจฺจํ อธุวํ อสสฺสตํ วิปริณามธมฺมนฺติ น เหวํ วตฺตพฺเพ…เป …ฯ>
    text <อตีตา เวทนา อตฺถิ… อตีตา สญฺญา อตฺถิ… อตีตา สงฺขารา อตฺถิ… อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหตีติ อามนฺตาฯ อนาคตํ วิญฺญาณํ อตฺถิ อนาคตํ วิญฺญาณํ อนาคตภาวํ น ชหตีติ น เหวํ วตฺตพฺเพ…เป … อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหตีติ อามนฺตาฯ ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ ปจฺจุปฺปนฺนภาวํ น ชหตีติ น เหวํ วตฺตพฺเพ…เป …ฯ>
    text <อนาคตํ วิญฺญาณํ อตฺถิ อนาคตํ วิญฺญาณํ อนาคตภาวํ ชหตีติ อามนฺตาฯ อตีตํ วิญฺญาณํ อตฺถิ อตีตํ วิญฺญาณํ อตีตภาวํ ชหตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ วิญฺญาณํ อตฺถิ ปจฺจุปฺปนฺนํ วิญฺญาณํ ปจฺจุปฺปนฺนภาวํ ชหตีติ อามนฺตาฯ อตีตํ วิญฺญาณํ อตฺถิ อตีตํ วิญฺญาณํ อตีตภาวํ ชหตีติ น เหวํ วตฺตพฺเพ…เป …ฯ>
    text <อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหตีติ อามนฺตาฯ อตีตํ วิญฺญาณํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป … นนุ อตีตํ วิญฺญาณํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ หญฺจิ อตีตํ วิญฺญาณํ อนิจฺจํ อธุวํ อสสฺสตํ วิปริณามธมฺมํ โน จ วต เร วตฺตพฺเพ อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหตีติฯ>
    text <นิพฺพานํ อตฺถิ นิพฺพานํ นิพฺพานภาวํ น ชหติ นิพฺพานํ นิจฺจํ ธุวํ สสฺสตํ อวิปริณามธมฺมนฺติ อามนฺตาฯ อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหติ อตีตํ วิญฺญาณํ นิจฺจํ ธุวํ สสฺสตํ อวิปริณามธมฺมนฺติ น เหวํ วตฺตพฺเพ…เป …ฯ>
    text <อตีตํ วิญฺญาณํ อตฺถิ อตีตํ วิญฺญาณํ อตีตภาวํ น ชหติ อตีตํ วิญฺญาณํ อนิจฺจํ อธุวํ อสสฺสตํ วิปริณามธมฺมนฺติ อามนฺตาฯ นิพฺพานํ อตฺถิ นิพฺพานํ นิพฺพานภาวํ น ชหติ นิพฺพานํ อนิจฺจํ อธุวํ อสสฺสตํ วิปริณามธมฺมนฺติ น เหวํ วตฺตพฺเพ…เป …ฯ>
  text <วจนโสธนา>
    text <๒๘๘>, <อตีตํ นฺวตฺถีติ อามนฺตาฯ หญฺจิ อตีตํ นฺวตฺถิ อตีตํ อตฺถีติ มิจฺฉาฯ หญฺจิ วา ปน อตฺถิ นฺวาตีตํ อตฺถิ อตีตนฺติ มิจฺฉาฯ อนาคตํ นฺวตฺถีติ อามนฺตาฯ หญฺจิ อนาคตํ นฺวตฺถิ อนาคตํ อตฺถีติ มิจฺฉาฯ หญฺจิ วา ปน อตฺถิ นฺวานาคตํ อตฺถิ อนาคตนฺติ มิจฺฉาฯ>
    text <อนาคตํ หุตฺวา ปจฺจุปฺปนฺนํ โหตีติ อามนฺตาฯ ตญฺเญว อนาคตํ ตํ ปจฺจุปฺปนฺนนฺติ น เหวํ วตฺตพฺเพ…เป … ตญฺเญว อนาคตํ ตํ ปจฺจุปฺปนฺนนฺติ อามนฺตาฯ หุตฺวา โหติ หุตฺวา โหตีติ น เหวํ วตฺตพฺเพ…เป … หุตฺวา โหติ หุตฺวา โหตีติ อามนฺตาฯ น หุตฺวา น โหติ น หุตฺวา น โหตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ หุตฺวา อตีตํ โหตีติ อามนฺตาฯ ตญฺเญว ปจฺจุปฺปนฺนํ ตํ อตีตนฺติ น เหวํ วตฺตพฺเพ…เป … ตญฺเญว ปจฺจุปฺปนฺนํ ตํ อตีตนฺติ อามนฺตา ฯ หุตฺวา โหติ หุตฺวา โหตีติ น เหวํ วตฺตพฺเพ…เป … หุตฺวา โหติ หุตฺวา โหตีติ อามนฺตาฯ น หุตฺวา น โหติ น หุตฺวา น โหตีติ น เหวํ วตฺตพฺเพ…เป …ฯ>
    text <อนาคตํ หุตฺวา ปจฺจุปฺปนฺนํ โหติ ปจฺจุปฺปนฺนํ หุตฺวา อตีตํ โหตีติ อามนฺตาฯ ตญฺเญว อนาคตํ ตํ ปจฺจุปฺปนฺนํ ตํ อตีตนฺติ น เหวํ วตฺตพฺเพ…เป … ตญฺเญว อนาคตํ ตํ ปจฺจุปฺปนฺนํ ตํ อตีตนฺติ อามนฺตาฯ หุตฺวา โหติ หุตฺวา โหตีติ น เหวํ วตฺตพฺเพ…เป … หุตฺวา โหติ หุตฺวา โหตีติ อามนฺตาฯ น หุตฺวา น โหติ น หุตฺวา น โหตีติ น เหวํ วตฺตพฺเพฯ>
  text <อตีตจกฺขุรูปาทิกถา>
    text <๒๘๙>, <อตีตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถีติ อามนฺตาฯ อตีเตน จกฺขุนา อตีตํ รูปํ ปสฺสตีติ น เหวํ วตฺตพฺเพ…เป … อตีตํ โสตํ อตฺถิ สทฺทา อตฺถิ โสตวิญฺญาณํ อตฺถิ อากาโส อตฺถิ มนสิกาโร อตฺถีติ อามนฺตาฯ อตีเตน โสเตน อตีตํ สทฺทํ สุณาตีติ น เหวํ วตฺตพฺเพ…เป … อตีตํ ฆานํ อตฺถิ คนฺธา อตฺถิ ฆานวิญฺญาณํ อตฺถิ วาโย อตฺถิ มนสิกาโร อตฺถีติ อามนฺตาฯ อตีเตน ฆาเนน อตีตํ คนฺธํ ฆายตีติ น เหวํ วตฺตพฺเพ…เป … อตีตา ชิวฺหา อตฺถิ รสา อตฺถิ ชิวฺหาวิญฺญาณํ อตฺถิ อาโป อตฺถิ มนสิกาโร อตฺถีติ อามนฺตา ฯ อตีตาย ชิวฺหาย อตีตํ รสํ สายตีติ น เหวํ วตฺตพฺเพ…เป … อตีโต กาโย อตฺถิ โผฏฺฐพฺพา อตฺถิ กายวิญฺญาณํ อตฺถิ ปถวี อตฺถิ มนสิกาโร อตฺถีติ อามนฺตาฯ อตีเตน กาเยน อตีตํ โผฏฺฐพฺพํ ผุสตีติ น เหวํ วตฺตพฺเพ…เป … อตีโต มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถีติ อามนฺตาฯ อตีเตน มเนน อตีตํ ธมฺมํ วิชานาตีติ น เหวํ วตฺตพฺเพ…เป …ฯ>
    text <อนาคตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถีติ อามนฺตาฯ อนาคเตน จกฺขุนา อนาคตํ รูปํ ปสฺสตีติ น เหวํ วตฺตพฺเพ…เป … อนาคตํ โสตํ อตฺถิ… ฆานํ อตฺถิ… ชิวฺหา อตฺถิ… กาโย อตฺถิ … มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถีติ อามนฺตาฯ อนาคเตน มเนน อนาคตํ ธมฺมํ วิชานาตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ ปจฺจุปฺปนฺเนน จกฺขุนา ปจฺจุปฺปนฺนํ รูปํ ปสฺสตีติ อามนฺตาฯ อตีตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ อตีเตน จกฺขุนา อตีตํ รูปํ ปสฺสตีติ น เหวํ วตฺตพฺเพ…เป …ฯ ปจฺจุปฺปนฺนํ โสตํ อตฺถิ… ฆานํ อตฺถิ… ชิวฺหา อตฺถิ… กาโย อตฺถิ… มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ ปจฺจุปฺปนฺเนน มเนน ปจฺจุปฺปนฺนํ ธมฺมํ วิชานาตีติ อามนฺตาฯ อตีโต มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ อตีเตน มเนน อตีตํ ธมฺมํ วิชานาตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ ปจฺจุปฺปนฺเนน จกฺขุนา ปจฺจุปฺปนฺนํ รูปํ ปสฺสตีติ อามนฺตาฯ อนาคตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ อนาคเตน จกฺขุนา อนาคตํ รูปํ ปสฺสตีติ น เหวํ วตฺตพฺเพ…เป … ปจฺจุปฺปนฺนํ โสตํ อตฺถิ… ฆานํ อตฺถิ… ชิวฺหา อตฺถิ… กาโย อตฺถิ… มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ ปจฺจุปฺปนฺเนน มเนน ปจฺจุปฺปนฺนํ ธมฺมํ วิชานาตีติ อามนฺตาฯ อนาคโต มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ อนาคเตน มเนน อนาคตํ ธมฺมํ วิชานาตีติ น เหวํ วตฺตพฺเพ…เป …ฯ>
    text <อตีตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ น จ อตีเตน จกฺขุนา อตีตํ รูปํ ปสฺสตีติ อามนฺตาฯ ปจฺจุปฺปนฺนํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ น จ ปจฺจุปฺปนฺเนน จกฺขุนา ปจฺจุปฺปนฺนํ รูปํ ปสฺสตีติ น เหวํ วตฺตพฺเพ…เป … อตีตํ โสตํ อตฺถิ… ฆานํ อตฺถิ… ชิวฺหา อตฺถิ… กาโย อตฺถิ… มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ น จ อตีเตน มเนน อตีตํ ธมฺมํ วิชานาตีติ อามนฺตาฯ ปจฺจุปฺปนฺโน มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ น จ ปจฺจุปฺปนฺเนน มเนน ปจฺจุปฺปนฺนํ ธมฺมํ วิชานาตีติ น เหวํ วตฺตพฺเพ…เป …ฯ>
    text <อนาคตํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ น จ อนาคเตน จกฺขุนา อนาคตํ รูปํ ปสฺสตีติ อามนฺตาฯ ปจฺจุปฺปนฺนํ จกฺขุํ อตฺถิ รูปา อตฺถิ จกฺขุวิญฺญาณํ อตฺถิ อาโลโก อตฺถิ มนสิกาโร อตฺถิ น จ ปจฺจุปฺปนฺเนน จกฺขุนา ปจฺจุปฺปนฺนํ รูปํ ปสฺสตีติ น เหวํ วตฺตพฺเพ…เป … อนาคตํ โสตํ อตฺถิ… ฆานํ อตฺถิ… ชิวฺหา อตฺถิ… กาโย อตฺถิ… มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ น จ อนาคเตน มเนน อนาคตํ ธมฺมํ วิชานาตีติ อามนฺตาฯ ปจฺจุปฺปนฺโน มโน อตฺถิ ธมฺมา อตฺถิ มโนวิญฺญาณํ อตฺถิ วตฺถุํ อตฺถิ มนสิกาโร อตฺถิ น จ ปจฺจุปฺปนฺเนน มเนน ปจฺจุปฺปนฺนํ ธมฺมํ วิชานาตีติ น เหวํ วตฺตพฺเพ…เป …ฯ>
  text <อตีตญาณาทิกถา>
    text <๒๙๐>, <อตีตํ ญาณํ อตฺถีติ อามนฺตาฯ เตน ญาเณน ญาณกรณียํ กโรตีติ น เหวํ วตฺตพฺเพ…เป … เตน ญาเณน ญาณกรณียํ กโรตีติ อามนฺตาฯ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป …ฯ>
    text <อนาคตํ ญาณํ อตฺถีติ อามนฺตาฯ เตน ญาเณน ญาณกรณียํ กโรตีติ น เหวํ วตฺตพฺเพ…เป … เตน ญาเณน ญาณกรณียํ กโรตีติ อามนฺตาฯ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป …ฯ>
    text <ปจฺจุปฺปนฺนํ ญาณํ อตฺถิ เตน ญาเณน ญาณกรณียํ กโรตีติ อามนฺตาฯ อตีตํ ญาณํ อตฺถิ เตน ญาเณน ญาณกรณียํ กโรตีติ น เหวํ วตฺตพฺเพ…เป … ปจฺจุปฺปนฺนํ ญาณํ อตฺถิ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ อามนฺตาฯ อตีตํ ญาณํ อตฺถิ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป … ปจฺจุปฺปนฺนํ ญาณํ อตฺถิ เตน ญาเณน ญาณกรณียํ กโรตีติ อามนฺตาฯ อนาคตํ ญาณํ อตฺถิ เตน ญาเณน ญาณกรณียํ กโรตีติ น เหวํ วตฺตพฺเพ…เป … ปจฺจุปฺปนฺนํ ญาณํ อตฺถิ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ อามนฺตา ฯ อนาคตํ ญาณํ อตฺถิ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป …ฯ>
    text <อตีตํ ญาณํ อตฺถิ น จ เตน ญาเณน ญาณกรณียํ กโรตีติ อามนฺตาฯ ปจฺจุปฺปนฺนํ ญาณํ อตฺถิ น จ เตน ญาเณน ญาณกรณียํ กโรตีติ น เหวํ วตฺตพฺเพ…เป … อตีตํ ญาณํ อตฺถิ น จ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ อามนฺตาฯ ปจฺจุปฺปนฺนํ ญาณํ อตฺถิ น จ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป …ฯ>
    text <อนาคตํ ญาณํ อตฺถิ น จ เตน ญาเณน ญาณกรณียํ กโรตีติ อามนฺตาฯ ปจฺจุปฺปนฺนํ ญาณํ อตฺถิ น จ เตน ญาเณน ญาณกรณียํ กโรตีติ น เหวํ วตฺตพฺเพ…เป …ฯ อนาคตํ ญาณํ อตฺถิ น จ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ อามนฺตา ฯ ปจฺจุปฺปนฺนํ ญาณํ อตฺถิ น จ เตน ญาเณน ทุกฺขํ ปริชานาติ สมุทยํ ปชหติ นิโรธํ สจฺฉิกโรติ มคฺคํ ภาเวตีติ น เหวํ วตฺตพฺเพ…เป …ฯ>
  text <อรหนฺตาทิกถา>
    text <๒๙๑>, <อรหโต อตีโต ราโค อตฺถีติ อามนฺตาฯ อรหา เตน ราเคน สราโคติ น เหวํ วตฺตพฺเพ…เป … อรหโต อตีโต โทโส อตฺถีติ อามนฺตา ฯ อรหา เตน โทเสน สโทโสติ น เหวํ วตฺตพฺเพ…เป … อรหโต อตีโต โมโห อตฺถีติ อามนฺตาฯ อรหา เตน โมเหน สโมโหติ น เหวํ วตฺตพฺเพ…เป … อรหโต อตีโต มาโน อตฺถีติ อามนฺตาฯ อรหา เตน มาเนน สมาโนติ น เหวํ วตฺตพฺเพ…เป … อรหโต อตีตา ทิฏฺฐิ อตฺถีติ อามนฺตาฯ อรหา ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … อรหโต อตีตา วิจิกิจฺฉา อตฺถีติ อามนฺตาฯ อรหา ตาย วิจิกิจฺฉาย สวิจิกิจฺโฉติ น เหวํ วตฺตพฺเพ…เป … อรหโต อตีตํ ถินํ อตฺถีติ อามนฺตาฯ อรหา เตน ถิเนน สถิโนติ น เหวํ วตฺตพฺเพ…เป … อรหโต อตีตํ อุทฺธจฺจํ อตฺถีติ อามนฺตาฯ อรหา เตน อุทฺธจฺเจน สอุทฺธจฺโจติ น เหวํ วตฺตพฺเพ…เป … อรหโต อตีตํ อหิริกํ อตฺถีติ อามนฺตาฯ อรหา เตน อหิริเกน สอหิริโกติ น เหวํ วตฺตพฺเพ…เป … อรหโต อตีตํ อโนตฺตปฺปํ อตฺถีติ อามนฺตาฯ อรหา เตน อโนตฺตปฺเปน สอโนตฺตปฺปีติ น เหวํ วตฺตพฺเพ…เป …ฯ>
    text <อนาคามิสฺส อตีตา สกฺกายทิฏฺฐิ อตฺถีติ อามนฺตา ฯ อนาคามี ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … อนาคามิสฺส อตีตา วิจิกิจฺฉา อตฺถิ… อตีโต สีลพฺพตปรามาโส อตฺถิ… อตีโต อณุสหคโต กามราโค อตฺถิ… อตีโต อณุสหคโต พฺยาปาโท อตฺถีติ อามนฺตาฯ อนาคามี เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <สกทาคามิสฺส อตีตา สกฺกายทิฏฺฐิ อตฺถีติ อามนฺตาฯ สกทาคามี ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … สกทาคามิสฺส อตีตา วิจิกิจฺฉา อตฺถิ… อตีโต สีลพฺพตปรามาโส อตฺถิ… อตีโต โอฬาริโก กามราโค อตฺถิ… อตีโต โอฬาริโก พฺยาปาโท อตฺถีติ อามนฺตาฯ สกทาคามี เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <โสตาปนฺนสฺส อตีตา สกฺกายทิฏฺฐิ อตฺถีติ อามนฺตาฯ โสตาปนฺโน ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … โสตาปนฺนสฺส อตีตา วิจิกิจฺฉา อตฺถิ… อตีโต สีลพฺพตปรามาโส อตฺถิ… อตีโต อปายคมนีโย ราโค อตฺถิ… อตีโต อปายคมนีโย โทโส อตฺถิ… อตีโต อปายคมนีโย โมโห อตฺถีติ อามนฺตาฯ โสตาปนฺโน เตน โมเหน สโมโหติ น เหวํ วตฺตพฺเพ…เป …ฯ>
    text <๒๙๒>, <ปุถุชฺชนสฺส อตีโต ราโค อตฺถิ ปุถุชฺชโน เตน ราเคน สราโคติ อามนฺตาฯ อรหโต อตีโต ราโค อตฺถิ อรหา เตน ราเคน สราโคติ น เหวํ วตฺตพฺเพ…เป … ปุถุชฺชนสฺส อตีโต โทโส อตฺถิ…เป … อตีตํ อโนตฺตปฺปํ อตฺถิ ปุถุชฺชโน เตน อโนตฺตปฺเปน อโนตฺตปฺปีติ อามนฺตาฯ อรหโต อตีตํ อโนตฺตปฺปํ อตฺถิ อรหา เตน อโนตฺตปฺเปน อโนตฺตปฺปีติ น เหวํ วตฺตพฺเพ…เป …ฯ>
    text <ปุถุชฺชนสฺส อตีตา สกฺกายทิฏฺฐิ อตฺถิ ปุถุชฺชโน ตาย ทิฏฺฐิยา สทิฏฺฐิโกติ อามนฺตาฯ อนาคามิสฺส อตีตา สกฺกายทิฏฺฐิ อตฺถิ อนาคามี ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … ปุถุชฺชนสฺส อตีตา วิจิกิจฺฉา อตฺถิ…เป … อตีโต อณุสหคโต พฺยาปาโท อตฺถิ ปุถุชฺชโน เตน พฺยาปาเทน พฺยาปนฺนจิตฺโตติ อามนฺตาฯ อนาคามิสฺส อตีโต อณุสหคโต พฺยาปาโท อตฺถิ อนาคามี เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <ปุถุชฺชนสฺส อตีตา สกฺกายทิฏฺฐิ อตฺถิ ปุถุชฺชโน ตาย ทิฏฺฐิยา สทิฏฺฐิโกติ อามนฺตาฯ สกทาคามิสฺส อตีตา สกฺกายทิฏฺฐิ อตฺถิ สกทาคามี ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … ปุถุชฺชนสฺส อตีตา วิจิกิจฺฉา อตฺถิ… อตีโต โอฬาริโก พฺยาปาโท อตฺถิ ปุถุชฺชโน เตน พฺยาปาเทน พฺยาปนฺนจิตฺโตติ อามนฺตาฯ สกทาคามิสฺส อตีโต โอฬาริโก พฺยาปาโท อตฺถิ สกทาคามี เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <ปุถุชฺชนสฺส อตีตา สกฺกายทิฏฺฐิ อตฺถิ ปุถุชฺชโน ตาย ทิฏฺฐิยา สทิฏฺฐิโกติ อามนฺตาฯ โสตาปนฺนสฺส อตีตา สกฺกายทิฏฺฐิ อตฺถิ โสตาปนฺโน ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … ปุถุชฺชนสฺส อตีตา วิจิกิจฺฉา อตฺถิ…เป … อตีโต อปายคมนีโย โมโห อตฺถิ ปุถุชฺชโน เตน โมเหน สโมโหติ อามนฺตาฯ โสตาปนฺนสฺส อตีโต อปายคมนีโย โมโห อตฺถิ โสตาปนฺโน เตน โมเหน สโมโหติ น เหวํ วตฺตพฺเพ…เป …ฯ>
    text <อรหโต อตีโต ราโค อตฺถิ น จ อรหา เตน ราเคน สราโคติ อามนฺตาฯ ปุถุชฺชนสฺส อตีโต ราโค อตฺถิ น จ ปุถุชฺชโน เตน ราเคน สราโคติ น เหวํ วตฺตพฺเพ…เป … อรหโต อตีโต โทโส อตฺถิ…เป … อตีตํ อโนตฺตปฺปํ อตฺถิ น จ อรหา เตน อโนตฺตปฺเปน อโนตฺตปฺปีติ อามนฺตาฯ ปุถุชฺชนสฺส อตีตํ อโนตฺตปฺปํ อตฺถิ น จ ปุถุชฺชโน เตน อโนตฺตปฺเปน อโนตฺตปฺปีติ น เหวํ วตฺตพฺเพ…เป …ฯ>
    text <อนาคามิสฺส อตีตา สกฺกายทิฏฺฐิ อตฺถิ น จ อนาคามี ตาย ทิฏฺฐิยา สทิฏฺฐิโกติ อามนฺตาฯ ปุถุชฺชนสฺส อตีตา สกฺกายทิฏฺฐิ อตฺถิ น จ ปุถุชฺชโน ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … อนาคามิสฺส อตีตา วิจิกิจฺฉา อตฺถิ…เป … อตีโต อณุสหคโต พฺยาปาโท อตฺถิ น จ อนาคามี เตน พฺยาปาเทน พฺยาปนฺนจิตฺโตติ อามนฺตาฯ ปุถุชฺชนสฺส อตีโต อณุสหคโต พฺยาปาโท อตฺถิ น จ ปุถุชฺชโน เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <สกทาคามิสฺส อตีตา สกฺกายทิฏฺฐิ อตฺถิ น จ สกทาคามี ตาย ทิฏฺฐิยา สทิฏฺฐิโกติ อามนฺตาฯ ปุถุชฺชนสฺส อตีตา สกฺกายทิฏฺฐิ อตฺถิ น จ ปุถุชฺชโน ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … สกทาคามิสฺส อตีตา วิจิกิจฺฉา อตฺถิ…เป … อตีโต โอฬาริโก พฺยาปาโท อตฺถิ น จ สกทาคามี เตน พฺยาปาเทน พฺยาปนฺนจิตฺโตติ อามนฺตาฯ ปุถุชฺชนสฺส อตีโต โอฬาริโก พฺยาปาโท อตฺถิ น จ ปุถุชฺชโน เตน พฺยาปาเทน พฺยาปนฺนจิตฺโตติ น เหวํ วตฺตพฺเพ…เป …ฯ>
    text <โสตาปนฺนสฺส อตีตา สกฺกายทิฏฺฐิ อตฺถิ น จ โสตาปนฺโน ตาย ทิฏฺฐิยา สทิฏฺฐิโกติ อามนฺตาฯ ปุถุชฺชนสฺส อตีตา สกฺกายทิฏฺฐิ อตฺถิ น จ ปุถุชฺชโน ตาย ทิฏฺฐิยา สทิฏฺฐิโกติ น เหวํ วตฺตพฺเพ…เป … โสตาปนฺนสฺส อตีตา วิจิกิจฺฉา อตฺถิ…เป … อตีโต อปายคมนีโย โมโห อตฺถิ น จ โสตาปนฺโน เตน โมเหน สโมโหติ อามนฺตาฯ ปุถุชฺชนสฺส อตีโต อปายคมนีโย โมโห อตฺถิ น จ ปุถุชฺชโน เตน โมเหน สโมโหติ น เหวํ วตฺตพฺเพ…เป …ฯ>
  text <อตีตหตฺถาทิกถา>
    text <๒๙๓>, <อตีตา หตฺถา อตฺถีติ อามนฺตาฯ อตีเตสุ หตฺเถสุ สติ อาทานนิกฺเขปนํ ปญฺญายตีติ น เหวํ วตฺตพฺเพ…เป … อตีตา ปาทา อตฺถีติ อามนฺตาฯ อตีเตสุ ปาเทสุ สติ อภิกฺกมปฏิกฺกโม ปญฺญายตีติ น เหวํ วตฺตพฺเพ…เป … อตีตา ปพฺพา อตฺถีติ อามนฺตาฯ อตีเตสุ ปพฺเพสุ สติ สมิญฺชนปสารณํ ปญฺญายตีติ น เหวํ วตฺตพฺเพ…เป … อตีโต กุจฺฉิ อตฺถีติ อามนฺตาฯ อตีตสฺมิํ กุจฺฉิสฺมิํ สติ ชิฆจฺฉา ปิปาสา ปญฺญายตีติ น เหวํ วตฺตพฺเพ…เป …ฯ>
    text <อตีโต กาโย อตฺถีติ อามนฺตาฯ อตีโต กาโย ปคฺคหนิคฺคหุปโค เฉทนเภทนุปโค กาเกหิ คิชฺเฌหิ กุลเลหิ สาธารโณติ น เหวํ วตฺตพฺเพ…เป … อตีเต กาเย วิสํ กเมยฺย สตฺถํ กเมยฺย อคฺคิ กเมยฺยาติ น เหวํ วตฺตพฺเพ…เป … ลพฺภา อตีโต กาโย อทฺทุพนฺธเนน พนฺธิตุํ รชฺชุพนฺธเนน พนฺธิตุํ สงฺขลิกพนฺธเนน พนฺธิตุํ คามพนฺธเนน พนฺธิตุํ นิคมพนฺธเนน พนฺธิตุํ นครพนฺธเนน พนฺธิตุํ ชนปทพนฺธเนน พนฺธิตุํ กณฺฐปญฺจเมหิ พนฺธเนหิ พนฺธิตุนฺติ น เหวํ วตฺตพฺเพ…เป …ฯ>
    text <อตีโต อาโป อตฺถีติ อามนฺตาฯ เตน อาเปน อาปกรณียํ กโรตีติ น เหวํ วตฺตพฺเพ…เป … อตีโต เตโช อตฺถีติ อามนฺตาฯ เตน เตเชน เตชกรณียํ กโรตีติ น เหวํ วตฺตพฺเพ…เป … อตีโต วาโย อตฺถีติ อามนฺตาฯ เตน วาเยน วายกรณียํ กโรตีติ น เหวํ วตฺตพฺเพ…เป …ฯ>
  text <อตีตกฺขนฺธาทิสโมธานกถา>
    text <๒๙๔>, <อตีโต รูปกฺขนฺโธ อตฺถิ อนาคโต รูปกฺขนฺโธ อตฺถิ ปจฺจุปฺปนฺโน รูปกฺขนฺโธ อตฺถีติ อามนฺตาฯ ตโย รูปกฺขนฺธาติ น เหวํ วตฺตพฺเพ …เป … อตีตา ปญฺจกฺขนฺธา อตฺถิ อนาคตา ปญฺจกฺขนฺธา อตฺถิ ปจฺจุปฺปนฺนา ปญฺจกฺขนฺธา อตฺถีติ อามนฺตาฯ ปนฺนรสกฺขนฺธาติ น เหวํ วตฺตพฺเพ…เป …ฯ>
    text <อตีตํ จกฺขายตนํ อตฺถิ อนาคตํ จกฺขายตนํ อตฺถิ ปจฺจุปฺปนฺนํ จกฺขายตนํ อตฺถีติ อามนฺตาฯ ตีณิ จกฺขายตนานีติ น เหวํ วตฺตพฺเพ…เป … อตีตานิ ทฺวาทสายตนานิ อตฺถิ อนาคตานิ ทฺวาทสายตนานิ อตฺถิ ปจฺจุปฺปนฺนานิ ทฺวาทสายตนานิ อตฺถีติ อามนฺตาฯ ฉตฺติํสายตนานีติ น เหวํ วตฺตพฺเพ…เป …ฯ>
    text <อตีตา จกฺขุธาตุ อตฺถิ อนาคตา จกฺขุธาตุ อตฺถิ ปจฺจุปฺปนฺนา จกฺขุธาตุ อตฺถีติ อามนฺตาฯ ติสฺโส จกฺขุธาตุโยติ น เหวํ วตฺตพฺเพ…เป … อตีตา อฏฺฐารส ธาตุโย อตฺถิ อนาคตา อฏฺฐารส ธาตุโย อตฺถิ ปจฺจุปฺปนฺนา อฏฺฐารส ธาตุโย อตฺถีติ อามนฺตาฯ จตุปญฺญาส ธาตุโยติ น เหวํ วตฺตพฺเพ…เป …ฯ>
    text <อตีตํ จกฺขุนฺทฺริยํ อตฺถิ อนาคตํ จกฺขุนฺทฺริยํ อตฺถิ ปจฺจุปฺปนฺนํ จกฺขุนฺทฺริยํ อตฺถีติ อามนฺตาฯ ตีณิ จกฺขุนฺทฺริยานีติ น เหวํ วตฺตพฺเพ…เป … อตีตานิ พาวีสตินฺทฺริยานิ อตฺถิ อนาคตานิ พาวีสตินฺทฺริยานิ อตฺถิ ปจฺจุปฺปนฺนานิ พาวีสตินฺทฺริยานิ อตฺถีติ อามนฺตาฯ ฉสฏฺฐินฺทฺริยานีติ น เหวํ วตฺตพฺเพ…เป …ฯ>
    text <อตีโต ราชา จกฺกวตฺตี อตฺถิ อนาคโต ราชา จกฺกวตฺตี อตฺถิ ปจฺจุปฺปนฺโน ราชา จกฺกวตฺตี อตฺถีติ อามนฺตาฯ ติณฺณนฺนํ ราชูนํ จกฺกวตฺตีนํ สมฺมุขีภาโว โหตีติ น เหวํ วตฺตพฺเพ…เป …ฯ>
    text <อตีโต สมฺมาสมฺมุทฺโธ อตฺถิ อนาคโต สมฺมาสมฺพุทฺโธ อตฺถิ ปจฺจุปฺปนฺโน สมฺมาสมฺพุทฺโธ อตฺถีติ อามนฺตาฯ ติณฺณนฺนํ สมฺมาสมฺพุทฺธานํ สมฺมุขีภาโว โหตีติ น เหวํ วตฺตพฺเพ…เป …ฯ>
  text <ปทโสธนกถา>
    text <๒๙๕>, <อตีตํ อตฺถีติ อามนฺตา ฯ อตฺถิ อตีตนฺติ อตฺถิ สิยา อตีตํ สิยา นฺวาตีตนฺติฯ>
    text <อาชานาหิ นิคฺคหํฯ หญฺจิ อตีตํ อตฺถิ อตฺถิ สิยา อตีตํ สิยา นฺวาตีตํ เตนาตีตํ นฺวาตีตํ นฺวาตีตํ อตีตนฺติฯ ยํ ตตฺถ วเทสิ วตฺตพฺเพ โข อตีตํ อตฺถิ อตฺถิ สิยา อตีตํ สิยา นฺวาตีตํ เตนาตีตํ นฺวาตีตํ นฺวาตีตํ อตีตนฺติ มิจฺฉาฯ>
    text <โน เจ ปน อตีตํ นฺวาตีตํ นฺวาตีตํ อตีตนฺติ โน จ วต เร วตฺตพฺเพ อตีตํ อตฺถิ อตฺถิ สิยา อตีตํ สิยา นฺวาตีตนฺติฯ ยํ ตตฺถ วเทสิ วตฺตพฺเพ โข อตีตํ อตฺถิ อตฺถิ สิยา อตีตํ สิยา นฺวาตีตํ เตนาตีตํ นฺวาตีตํ นฺวาตีตํ อตีตนฺติ มิจฺฉาฯ>
    text <อนาคตํ อตฺถีติ อามนฺตาฯ อตฺถิ อนาคตนฺติ อตฺถิ สิยา อนาคตํ สิยา นฺวานาคตนฺติฯ>
    text <อาชานาหิ นิคฺคหํฯ หญฺจิ อนาคตํ อตฺถิ อตฺถิ สิยา อนาคตํ สิยา นฺวานาคตํ เตนานาคตํ นฺวานาคตํ นฺวานาคตํ อนาคตนฺติฯ ยํ ตตฺถ วเทสิ วตฺตพฺเพ โข อนาคตํ อตฺถิ อตฺถิ สิยา อนาคตํ สิยา นฺวานาคตํ เตนานาคตํ นฺวานาคตํ นฺวานาคตํ อนาคตนฺติ มิจฺฉาฯ>
    text <โน เจ ปนานาคตํ นฺวานาคตํ นฺวานาคตํ อนาคตนฺติ โน จ วต เร วตฺตพฺเพ อนาคตํ อตฺถิ อตฺถิ สิยา อนาคตํ สิยา นฺวานาคตนฺติฯ ยํ ตตฺถ วเทสิ วตฺตพฺเพ โข อนาคตํ อตฺถิ อตฺถิ สิยา อนาคตํ สิยา นฺวานาคตํ เตนานาคตํ นฺวานาคตํ นฺวานาคตํ อนาคตนฺติ มิจฺฉาฯ>
    text <ปจฺจุปฺปนฺนํ อตฺถีติ อามนฺตาฯ อตฺถิ ปจฺจุปฺปนฺนนฺติ อตฺถิ สิยา ปจฺจุปฺปนฺนํ สิยา โน ปจฺจุปฺปนฺนนฺติฯ>
    text <อาชานาหิ นิคฺคหํฯ หญฺจิ ปจฺจุปฺปนฺนํ อตฺถิ อตฺถิ สิยา ปจฺจุปฺปนฺนํ สิยา โน ปจฺจุปฺปนฺนํ เตน ปจฺจุปฺปนฺนํ โน ปจฺจุปฺปนฺนํ โน ปจฺจุปฺปนฺนํ ปจฺจุปฺปนฺนนฺติฯ ยํ ตตฺถ วเทสิ วตฺตพฺเพ โข ปจฺจุปฺปนฺนํ อตฺถิ อตฺถิ สิยา ปจฺจุปฺปนฺนํ สิยา โน ปจฺจุปฺปนฺนํ เตน ปจฺจุปฺปนฺนํ โน ปจฺจุปฺปนฺนํ โน ปจฺจุปฺปนฺนํ ปจฺจุปฺปนฺนนฺติ มิจฺฉาฯ>
    text <โน เจ ปน ปจฺจุปฺปนฺนํ โน ปจฺจุปฺปนฺนํ โน ปจฺจุปฺปนฺนํ ปจฺจุปฺปนฺนนฺติ โน จ วต เร วตฺตพฺเพ ปจฺจุปฺปนฺนํ อตฺถิ อตฺถิ สิยา ปจฺจุปฺปนฺนํ สิยา โน ปจฺจุปฺปนฺนนฺติฯ ยํ ตตฺถ วเทสิ วตฺตพฺเพ โข ปจฺจุปฺปนฺนํ อตฺถิ อตฺถิ สิยา ปจฺจุปฺปนฺนํ สิยา โน ปจฺจุปฺปนฺนํ เตน ปจฺจุปฺปนฺนํ โน ปจฺจุปฺปนฺนํ โน ปจฺจุปฺปนฺนํ ปจฺจุปฺปนฺนนฺติ มิจฺฉาฯ>
    text <นิพฺพานํ อตฺถีติ อามนฺตาฯ อตฺถิ นิพฺพานนฺติ อตฺถิ สิยา นิพฺพานํ สิยา โน นิพฺพานนฺติฯ>
    text <อาชานาหิ นิคฺคหํฯ หญฺจิ นิพฺพานํ อตฺถิ อตฺถิ สิยา นิพฺพานํ สิยา โน นิพฺพานํ เตน นิพฺพานํ โน นิพฺพานํ โน นิพฺพานํ นิพฺพานนฺติฯ ยํ ตตฺถ วเทสิ วตฺตพฺเพ โข นิพฺพานํ อตฺถิ อตฺถิ สิยา นิพฺพานํ สิยา โน นิพฺพานํ เตน นิพฺพานํ โน นิพฺพานํ โน นิพฺพานํ นิพฺพานนฺติ มิจฺฉาฯ>
    text <โน เจ ปน นิพฺพานํ โน นิพฺพานํ โน นิพฺพานํ นิพฺพานนฺติ โน จ วต เร วตฺตพฺเพ นิพฺพานํ อตฺถิ อตฺถิ สิยา นิพฺพานํ สิยา โน นิพฺพานนฺติฯ ยํ ตตฺถ วเทสิ วตฺตพฺเพ โข นิพฺพานํ อตฺถิ อตฺถิ สิยา นิพฺพานํ สิยา โน นิพฺพานํ เตน นิพฺพานํ โน นิพฺพานํ โน นิพฺพานํ นิพฺพานนฺติ มิจฺฉาฯ>
  text <สุตฺตสาธนํ>
    text <๒๙๖>, <น วตฺตพฺพํ อตีตํ อตฺถิ อนาคตํ อตฺถีติ อามนฺตาฯ นนุ วุตฺตํ ภควตา ยํ กิญฺจิ ภิกฺขเว รูปํ อตีตานาคตปจฺจุปฺปนฺนํ อชฺฌตฺตํ วา พหิทฺธา วา โอฬาริกํ วา สุขุมํ วา หีนํ วา ปณีตํ วา ยํ ทูเร สนฺติเก วา อยํ วุจฺจติ รูปกฺขนฺโธฯ ยา กาจิ เวทนา… ยา กาจิ สญฺญา… เย เกจิ สงฺขารา… ยํ กิญฺจิ วิญฺญาณํ อตีตานาคตปจฺจุปฺปนฺนํ อชฺฌตฺตํ วา พหิทฺธา วา โอฬาริกํ วา สุขุมํ วา หีนํ วา ปณีตํ วา ยํ ทูเร สนฺติเก วา อยํ วุจฺจติ วิญฺญาณกฺขนฺโธติ ฯ อตฺเถว สุตฺตนฺโตติ อามนฺตาฯ เตน หิ อตีตํ อตฺถิ อนาคตํ อตฺถีติฯ>
    text <อตีตํ อตฺถิ อนาคตํ อตฺถีติ อามนฺตาฯ นนุ วุตฺตํ ภควตา ตโยเม ภิกฺขเว นิรุตฺติปถา อธิวจนปถา ปญฺญตฺติปถา อสงฺกิณฺณา อสงฺกิณฺณปุพฺพา น สงฺกิยนฺติ น สงฺกิยิสฺสนฺติ อปฺปฏิกุฏฺฐา สมเณหิ พฺราหฺมเณหิ วิญฺญูหิฯ กตเม ตโย ยํ ภิกฺขเว รูปํ อตีตํ นิรุทฺธํ วิคตํ วิปริณตํ อโหสีติ ตสฺส สงฺขา อโหสีติ ตสฺส สมญฺญา อโหสีติ ตสฺส ปญฺญตฺติ น ตสฺส สงฺขา อตฺถีติ น ตสฺส สงฺขา ภวิสฺสตีติฯ ยา เวทนา…เป … ยา สญฺญา… เย สงฺขารา… ยํ วิญฺญาณํ อตีตํ นิรุทฺธํ วิคตํ วิปริณตํ อโหสีติ ตสฺส สงฺขา อโหสีติ ตสฺส สมญฺญา อโหสีติ ตสฺส ปญฺญตฺติ น ตสฺส สงฺขา อตฺถีติ น ตสฺส สงฺขา ภวิสฺสตีติฯ>
    text <ยํ ภิกฺขเว รูปํ อชาตํ อปาตุภูตํ ภวิสฺสตีติ ตสฺส สงฺขา ภวิสฺสตีติ ตสฺส สมญฺญา ภวิสฺสตีติ ตสฺส ปญฺญตฺติ น ตสฺส สงฺขา อตฺถีติ น ตสฺส สงฺขา อโหสีติฯ ยา เวทนา…เป … ยา สญฺญา… เย สงฺขารา… ยํ วิญฺญาณํ อชาตํ อปาตุภูตํ ภวิสฺสตีติ ตสฺส สงฺขา ภวิสฺสตีติ ตสฺส สมญฺญา ภวิสฺสตีติ ตสฺส ปญฺญตฺติ น ตสฺส สงฺขา อตฺถีติ น ตสฺส สงฺขา อโหสีติฯ>
    text <ยํ ภิกฺขเว รูปํ ชาตํ ปาตุภูตํ อตฺถีติ ตสฺส สงฺขา อตฺถีติ ตสฺส สมญฺญา อตฺถีติ ตสฺส ปญฺญตฺติ น ตสฺส สงฺขา อโหสีติ น ตสฺส สงฺขา ภวิสฺสตีติฯ ยา เวทนา…เป … ยา สญฺญา… เย สงฺขารา… ยํ วิญฺญาณํ ชาตํ ปาตุภูตํ อตฺถีติ ตสฺส สงฺขา อตฺถีติ ตสฺส สมญฺญา อตฺถีติ ตสฺส ปญฺญตฺติ น ตสฺส สงฺขา อโหสีติ น ตสฺส สงฺขา ภวิสฺสตีติฯ อิเม โข ภิกฺขเว ตโย นิรุตฺติปถา อธิวจนปถา ปญฺญตฺติปถา อสงฺกิณฺณา อสงฺกิณฺณปุพฺพา น สงฺกิยนฺติ น สงฺกิยิสฺสนฺติ อปฺปฏิกุฏฺฐา สมเณหิ พฺราหฺมเณหิ วิญฺญูหิฯ>
    text <เยปิ เต ภิกฺขเว อเหสุํ อุกฺกลา วสฺสภญฺญา อเหตุกวาทา อกิริยวาทา นตฺถิกวาทา เตปิเม ตโย นิรุตฺติปเถ อธิวจนปเถ ปญฺญตฺติปเถ น ครหิตพฺพํ น ปฏิกฺโกสิตพฺพํ อมญฺญิํสุฯ ตํ กิสฺส เหตุ นินฺทาพฺยาโรสอุปารมฺภภยาติ ฯ อตฺเถว สุตฺตนฺโตติ อามนฺตาฯ เตน หิ น วตฺตพฺพํ อตีตํ อตฺถิ อนาคตํ อตฺถีติฯ>
    text <อตีตํ อตฺถีติ อามนฺตาฯ นนุ อายสฺมา ผคฺคุโน ภควนฺตํ เอตทโวจ อตฺถิ นุ โข ตํ ภนฺเต จกฺขุํ เยน จกฺขุนา อตีเต พุทฺเธ ปรินิพฺพุเต ฉินฺนปปญฺเจ ฉินฺนวฏุเม ปริยาทินฺนวฏฺเฏ สพฺพทุกฺขวีติวตฺเต ปญฺญาปยมาโน ปญฺญาเปยฺยาติฯ อตฺถิ นุ โข สา ภนฺเต ชิวฺหา…เป … อตฺถิ นุ โข โส ภนฺเต มโน เยน มเนน อตีเต พุทฺเธ ปรินิพฺพุเต ฉินฺนปปญฺเจ ฉินฺนวฏุเม ปริยาทินฺนวฏฺเฏ สพฺพทุกฺขวีติวตฺเต ปญฺญาปยมาโน ปญฺญาเปยฺยาติฯ>
    text <นตฺถิ โข ตํ ผคฺคุน จกฺขุํ เยน จกฺขุนา อตีเต พุทฺเธ ปรินิพฺพุเต ฉินฺนปปญฺเจ ฉินฺนวฏุเม ปริยาทินฺนวฏฺเฏ สพฺพทุกฺขวีติวตฺเต ปญฺญาปยมาโน ปญฺญาเปยฺยฯ นตฺถิ โข สา ผคฺคุน ชิวฺหา…เป … นตฺถิ นุ โข โส ผคฺคุน มโน เยน มเนน อตีเต พุทฺเธ ปรินิพฺพุเต ฉินฺนปปญฺเจ ฉินฺนวฏุเม ปริยาทินฺนวฏฺเฏ สพฺพทุกฺขวีติวตฺเต ปญฺญาปยมาโน ปญฺญาเปยฺยาติ ฯ อตฺเถว สุตฺตนฺโตติ อามนฺตาฯ เตน หิ น วตฺตพฺพํ อตีตํ อตฺถีติฯ>
    text <อตีตํ อตฺถีติ อามนฺตาฯ นนุ อายสฺมา นนฺทโก เอตทโวจ อหุ ปุพฺเพ โลโภ ตทหุ อกุสลํ โส เอตรหิ นตฺถิ อิจฺเจตํ กุสลํฯ อหุ ปุพฺเพ โทโส… อหุ ปุพฺเพ โมโห ตทหุ อกุสลํ โส เอตรหิ นตฺถิ อิจฺเจตํ กุสลนฺติ ฯ อตฺเถว สุตฺตนฺโตติ อามนฺตาฯ เตน หิ น วตฺตพฺพํ อตีตํ อตฺถีติฯ>
    text <น วตฺตพฺพํ อนาคตํ อตฺถีติ อามนฺตาฯ นนุ วุตฺตํ ภควตา กพฬีกาเร เจ ภิกฺขเว อาหาเร อตฺถิ ราโค อตฺถิ นนฺที อตฺถิ ตณฺหา ปติฏฺฐิตํ ตตฺถ วิญฺญาณํ วิรูฬฺหํฯ ยตฺถ ปติฏฺฐิตํ วิญฺญาณํ วิรูฬฺหํ อตฺถิ ตตฺถ นามรูปสฺส อวกฺกนฺติฯ ยตฺถ อตฺถิ นามรูปสฺส อวกฺกนฺติ อตฺถิ ตตฺถ สงฺขารานํ วุทฺธิฯ ยตฺถ อตฺถิ สงฺขารานํ วุทฺธิ อตฺถิ ตตฺถ อายติํ ปุนพฺภวาภินิพฺพตฺติฯ ยตฺถ อตฺถิ อายติํ ปุนพฺภวาภินิพฺพตฺติ อตฺถิ ตตฺถ อายติํ ชาติชรามรณํฯ ยตฺถ อตฺถิ อายติํ ชาติชรามรณํ สโสกํ ตํ ภิกฺขเว สรชํ สอุปายาสนฺติ วทามิฯ>
    text <ผสฺเส เจ ภิกฺขเว อาหาเร… มโนสญฺเจตนาย เจ ภิกฺขเว อาหาเร… วิญฺญาเณ เจ ภิกฺขเว อาหาเร อตฺถิ ราโค อตฺถิ นนฺที…เป … สรชํ สอุปายาสนฺติ วทามีติ ฯ อตฺเถว สุตฺตนฺโตติ อามนฺตา ฯ เตน หิ อนาคตํ อตฺถีติฯ>
    text <อนาคตํ อตฺถีติ อามนฺตาฯ นนุ วุตฺตํ ภควตา กพฬีกาเร เจ ภิกฺขเว อาหาเร นตฺถิ ราโค นตฺถิ นนฺที นตฺถิ ตณฺหา อปฺปติฏฺฐิตํ ตตฺถ วิญฺญาณํ อวิรูฬฺหํฯ ยตฺถ วิญฺญาณํ อปฺปติฏฺฐิตํ อวิรูฬฺหํ นตฺถิ ตตฺถ นามรูปสฺส อวกฺกนฺติฯ ยตฺถ นตฺถิ นามรูปสฺส อวกฺกนฺติ นตฺถิ ตตฺถ สงฺขารานํ วุทฺธิฯ ยตฺถ นตฺถิ สงฺขารานํ วุทฺธิ นตฺถิ ตตฺถ อายติํ ปุนพฺภวาภินิพฺพตฺติฯ ยตฺถ นตฺถิ อายติํ ปุนพฺภวาภินิพฺพตฺติ นตฺถิ ตตฺถ อายติํ ชาติชรามรณํฯ ยตฺถ นตฺถิ อายติํ ชาติชรามรณํ อโสกํ ตํ ภิกฺขเว อรชํ อนุปายาสนฺติ วทามิฯ>
    text <ผสฺเส เจ ภิกฺขเว อาหาเร… มโนสญฺเจตนาย เจ ภิกฺขเว อาหาเร… วิญฺญาเณ เจ ภิกฺขเว อาหาเร นตฺถิ ราโค นตฺถิ นนฺที…เป … อรชํ อนุปายาสนฺติ วทามีติ ฯ อตฺเถว สุตฺตนฺโตติ อามนฺตาฯ เตน หิ น วตฺตพฺพํ อนาคตํ อตฺถีติฯ>
    stand <สพฺพมตฺถีติกถา นิฏฺฐิตาฯ>
