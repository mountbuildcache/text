text <๙ นวมวคฺโค>
  text <๘๔ ๑ อานิสํสทสฺสาวีกถา>
    text <๕๔๗>, <อานิสํสทสฺสาวิสฺส สํโยชนานํ ปหานนฺติ อามนฺตาฯ นนุ สงฺขาเร อนิจฺจโต มนสิกโรโต สํโยชนา ปหียนฺตีติ อามนฺตาฯ หญฺจิ สงฺขาเร อนิจฺจโต มนสิกโรโต สํโยชนา ปหียนฺติ โน จ วต เร วตฺตพฺเพ อานิสํสทสฺสาวิสฺส สํโยชนานํ ปหานนฺติฯ>
    text <นนุ สงฺขาเร ทุกฺขโต…เป … โรคโต… คณฺฑโต… สลฺลโต… อฆโต… อาพาธโต… ปรโต… ปโลกโต… อีติโต… อุปทฺทวโต… ภยโต… อุปสคฺคโต… จลโต… ปภงฺคุโต… อทฺธุวโต… อตาณโต… อเลณโต… อสรณโต… อสรณีภูตโต… ริตฺตโต… ตุจฺฉโต… สุญฺญโต… อนตฺตโต… อาทีนวโต…เป … วิปริณามธมฺมโต มนสิกโรโต สํโยชนา ปหียนฺตีติ อามนฺตาฯ หญฺจิ สงฺขาเร วิปริณามธมฺมโต มนสิกโรโต สํโยชนา ปหียนฺติ โน จ วต เร วตฺตพฺเพ อานิสํสทสฺสาวิสฺส สํโยชนานํ ปหานนฺติฯ>
    text <สงฺขาเร จ อนิจฺจโต มนสิ กโรติ นิพฺพาเน จ อานิสํสทสฺสาวี โหตีติ น เหวํ วตฺตพฺเพ…เป … สงฺขาเร จ อนิจฺจโต มนสิ กโรติ นิพฺพาเน จ อานิสํสทสฺสาวี โหตีติ อามนฺตาฯ ทฺวินฺนํ ผสฺสานํ…เป … ทฺวินฺนํ จิตฺตานํ สโมธานํ โหตีติ น เหวํ วตฺตพฺเพ…เป … สงฺขาเร จ ทุกฺขโต…เป … วิปริณามธมฺมโต มนสิ กโรติ นิพฺพาเน จ อานิสํสทสฺสาวี โหตีติ น เหวํ วตฺตพฺเพ…เป … สงฺขาเร จ วิปริณามธมฺมโต มนสิ กโรติ นิพฺพาเน จ อานิสํสทสฺสาวี โหตีติ อามนฺตา ฯ ทฺวินฺนํ ผสฺสานํ…เป … ทฺวินฺนํ จิตฺตานํ สโมธานํ โหตีติ น เหวํ วตฺตพฺเพ…เป …ฯ>
    text <๕๔๘>, <น วตฺตพฺพํ อานิสํสทสฺสาวิสฺส สํโยชนานํ ปหานนฺติ อามนฺตาฯ นนุ วุตฺตํ ภควตา อิธ ภิกฺขเว ภิกฺขุ นิพฺพาเน สุขานุปสฺสี วิหรติ สุขสญฺญี สุขปฏิสํเวที สตตํ สมิตํ อพฺโพกิณฺณํ เจตสา อธิมุจฺจมาโน ปญฺญาย ปริโยคาหมาโนติ อตฺเถว สุตฺตนฺโตติ อามนฺตาฯ เตน หิ อานิสํสทสฺสาวิสฺส สํโยชนานํ ปหานนฺติฯ>
    stand <อานิสํสทสฺสาวีกถา นิฏฺฐิตาฯ>
  text <๙ นวมวคฺโค>
    text <๘๕ ๒ อมตารมฺมณกถา>
      text <๕๔๙>, <อมตารมฺมณํ สํโยชนนฺติ อามนฺตาฯ อมตํ สํโยชนิยํ คนฺถนิยํ โอฆนิยํ โยคนิยํ นีวรณิยํ ปรามฏฺฐํ อุปาทานิยํ สํกิเลสิยนฺติ น เหวํ วตฺตพฺเพ…เป … นนุ อมตํ อสํโยชนิยํ อคนฺถนิยํ…เป … อสํกิเลสิยนฺติ อามนฺตาฯ หญฺจิ อมตํ อสํโยชนิยํ…เป … อสํกิเลสิยํ โน จ วต เร วตฺตพฺเพ อมตารมฺมณํ สํโยชนนฺติฯ>
      text <อมตํ อารพฺภ ราโค อุปฺปชฺชตีติ อามนฺตาฯ อมตํ ราคฏฺฐานิยํ รชนิยํ กมนิยํ มทนิยํ พนฺธนิยํ มุจฺฉนิยนฺติ น เหวํ วตฺตพฺเพ…เป … นนุ อมตํ น ราคฏฺฐานิยํ น รชนิยํ น กมนิยํ น มทนิยํ น พนฺธนิยํ น มุจฺฉนิยนฺติ อามนฺตาฯ หญฺจิ อมตํ น ราคฏฺฐานิยํ น รชนิยํ น กมนิยํ น มทนิยํ น พนฺธนิยํ น มุจฺฉนิยํ โน จ วต เร วตฺตพฺเพ อมตํ อารพฺภ ราโค อุปฺปชฺชตีติฯ>
      text <อมตํ อารพฺภ โทโส อุปฺปชฺชตีติ อามนฺตาฯ อมตํ โทสฏฺฐานิยํ โกปฏฺฐานิยํ ปฏิฆฏฺฐานิยนฺติ น เหวํ วตฺตพฺเพ…เป … นนุ อมตํ น โทสฏฺฐานิยํ น โกปฏฺฐานิยํ น ปฏิฆฏฺฐานิยนฺติ อามนฺตาฯ หญฺจิ อมตํ น โทสฏฺฐานิยํ น โกปฏฺฐานิยํ น ปฏิฆฏฺฐานิยํ โน จ วต เร วตฺตพฺเพ อมตํ อารพฺภ โทโส อุปฺปชฺชตีติฯ>
      text <อมตํ อารพฺภ โมโห อุปฺปชฺชตีติ อามนฺตาฯ อมตํ โมหฏฺฐานิยํ อญฺญาณกรณํ อจกฺขุกรณํ ปญฺญานิโรธิยํ วิฆาตปกฺขิยํ อนิพฺพานสํวตฺตนิยนฺติ น เหวํ วตฺตพฺเพ…เป … นนุ อมตํ น โมหฏฺฐานิยํ น อญฺญาณกรณํ น อจกฺขุกรณํ ปญฺญาพุทฺธิยํ อวิฆาตปกฺขิยํ นิพฺพานสํวตฺตนิยนฺติ อามนฺตาฯ หญฺจิ อมตํ น โมหฏฺฐานิยํ น อญฺญาณกรณํ…เป … นิพฺพานสํวตฺตนิยํ โน จ วต เร วตฺตพฺเพ อมตํ อารพฺภ โมโห อุปฺปชฺชตีติฯ>
      text <๕๕๐>, <รูปํ อารพฺภ สํโยชนา อุปฺปชฺชนฺติ รูปํ สํโยชนิยํ คนฺถนิยํ…เป … สํกิเลสิยนฺติ อามนฺตา ฯ อมตํ อารพฺภ สํโยชนา อุปฺปชฺชนฺติ อมตํ สํโยชนิยํ…เป … สํกิเลสิยนฺติ น เหวํ วตฺตพฺเพ…เป …ฯ>
      text <รูปํ อารพฺภ ราโค อุปฺปชฺชติ รูปํ ราคฏฺฐานิยํ รชนิยํ กมนิยํ มทนิยํ พนฺธนิยํ มุจฺฉนิยนฺติ อามนฺตาฯ อมตํ อารพฺภ ราโค อุปฺปชฺชติ อมตํ ราคฏฺฐานิยํ…เป … มุจฺฉนิยนฺติ น เหวํ วตฺตพฺเพ…เป …ฯ>
      text <รูปํ อารพฺภ โทโส อุปฺปชฺชติ รูปํ โทสฏฺฐานิยํ โกปฏฺฐานิยํ ปฏิฆฏฺฐานิยนฺติ อามนฺตาฯ อมตํ อารพฺภ โทโส อุปฺปชฺชติ อมตํ โทสฏฺฐานิยํ โกปฏฺฐานิยํ ปฏิฆฏฺฐานิยนฺติ น เหวํ วตฺตพฺเพ…เป …ฯ>
      text <รูปํ อารพฺภ โมโห อุปฺปชฺชติ รูปํ โมหฏฺฐานิยํ อญฺญาณกรณํ…เป … อนิพฺพานสํวตฺตนิยนฺติ อามนฺตาฯ อมตํ อารพฺภ โมโห อุปฺปชฺชติ อมตํ โมหฏฺฐานิยํ อญฺญาณกรณํ…เป … อนิพฺพานสํวตฺตนิยนฺติ น เหวํ วตฺตพฺเพ…เป …ฯ>
      text <อมตํ อารพฺภ สํโยชนา อุปฺปชฺชนฺติ อมตํ อสํโยชนิยํ อคนฺถนิยํ อโนฆนิยํ อโยคนิยํ อนีวรณิยํ อปรามฏฺฐํ อนุปาทานิยํ อสํกิเลสิยนฺติ อามนฺตาฯ รูปํ อารพฺภ สํโยชนา อุปฺปชฺชนฺติ รูปํ อสํโยชนิยํ อคนฺถนิยํ…เป … อสํกิเลสิยนฺติ น เหวํ วตฺตพฺเพ…เป …ฯ>
      text <อมตํ อารพฺภ ราโค อุปฺปชฺชติ อมตํ น ราคฏฺฐานิยํ น รชนิยํ น กมนิยํ น มทนิยํ น พนฺธนิยํ น มุจฺฉนิยนฺติ อามนฺตา ฯ รูปํ อารพฺภ ราโค อุปฺปชฺชติ รูปํ น ราคฏฺฐานิยํ…เป … น มุจฺฉนิยนฺติ น เหวํ วตฺตพฺเพ…เป …ฯ>
      text <อมตํ อารพฺภ โทโส อุปฺปชฺชติ อมตํ น โทสฏฺฐานิยํ น โกปฏฺฐานิยํ น ปฏิฆฏฺฐานิยนฺติ อามนฺตาฯ รูปํ อารพฺภ โทโส อุปฺปชฺชติ รูปํ น โทสฏฺฐานิยํ น โกปฏฺฐานิยํ น ปฏิฆฏฺฐานิยนฺติ น เหวํ วตฺตพฺเพ…เป …ฯ>
      text <อมตํ อารพฺภ โมโห อุปฺปชฺชติ อมตํ น โมหฏฺฐานิยํ น อญฺญาณกรณํ…เป … นิพฺพานสํวตฺตนิยนฺติ อามนฺตาฯ รูปํ อารพฺภ โมโห อุปฺปชฺชติ รูปํ น โมหฏฺฐานิยํ น อญฺญาณกรณํ…เป … นิพฺพานสํวตฺตนิยนฺติ น เหวํ วตฺตพฺเพ…เป …ฯ>
      text <๕๕๑>, <น วตฺตพฺพํ อมตารมฺมณํ สํโยชนนฺติ อามนฺตาฯ นนุ วุตฺตํ ภควตา นิพฺพานํ นิพฺพานโต สญฺชานาติ นิพฺพานํ นิพฺพานโต สญฺชานิตฺวา นิพฺพานํ มญฺญติ นิพฺพานสฺมิํ มญฺญติ นิพฺพานโต มญฺญติ นิพฺพานํ เมติ มญฺญติ นิพฺพานํ อภินนฺทตีติ อตฺเถว สุตฺตนฺโตติ อามนฺตาฯ เตน หิ อมตารมฺมณํ สํโยชนนฺติฯ>
      stand <อมตารมฺมณกถา นิฏฺฐิตาฯ>
  text <๙ นวมวคฺโค>
    text <๘๖ ๓ รูปํ สารมฺมณนฺติกถา>
      text <๕๕๒>, <รูปํ สารมฺมณนฺติ อามนฺตาฯ อตฺถิ ตสฺส อาวฏฺฏนา อาโภโค สมนฺนาหาโร มนสิกาโร เจตนา ปตฺถนา ปณิธีติ น เหวํ วตฺตพฺเพ…เป … นนุ นตฺถิ ตสฺส อาวฏฺฏนา อาโภโค…เป … ปณิธีติ อามนฺตาฯ หญฺจิ นตฺถิ ตสฺส อาวฏฺฏนา อาโภโค…เป … ปณิธิ โน จ วต เร วตฺตพฺเพ รูปํ สารมฺมณนฺติฯ>
      text <ผสฺโส สารมฺมโณ อตฺถิ ตสฺส อาวฏฺฏนา อาโภโค…เป … ปณิธีติ อามนฺตา ฯ รูปํ สารมฺมณํ อตฺถิ ตสฺส อาวฏฺฏนา อาโภโค…เป … ปณิธีติ น เหวํ วตฺตพฺเพ…เป …ฯ>
      text <เวทนา…เป … สญฺญา เจตนา จิตฺตํ สทฺธา วีริยํ สติ สมาธิ ปญฺญา ราโค โทโส โมโห มาโน ทิฏฺฐิ วิจิกิจฺฉา ถินํ อุทฺธจฺจํ อหิริกํ…เป … อโนตฺตปฺปํ สารมฺมณํ อตฺถิ ตสฺส อาวฏฺฏนา อาโภโค…เป … ปณิธีติ อามนฺตาฯ รูปํ สารมฺมณํ อตฺถิ ตสฺส อาวฏฺฏนา อาโภโค…เป … ปณิธีติ น เหวํ วตฺตพฺเพ…เป …ฯ>
      text <รูปํ สารมฺมณํ นตฺถิ ตสฺส อาวฏฺฏนา อาโภโค…เป … ปณิธีติ อามนฺตาฯ ผสฺโส สารมฺมโณ นตฺถิ ตสฺส อาวฏฺฏนา อาโภโค…เป … ปณิธีติ น เหวํ วตฺตพฺเพ…เป …ฯ>
      text <รูปํ สารมฺมณํ นตฺถิ ตสฺส อาวฏฺฏนา อาโภโค…เป … ปณิธีติ อามนฺตาฯ เวทนา…เป … อโนตฺตปฺปํ สารมฺมณํ นตฺถิ ตสฺส อาวฏฺฏนา อาโภโค…เป … ปณิธีติ น เหวํ วตฺตพฺเพ…เป …ฯ>
      text <๕๕๓>, <น วตฺตพฺพํ รูปํ สารมฺมณนฺติ อามนฺตาฯ นนุ รูปํ สปฺปจฺจยนฺติ อามนฺตาฯ หญฺจิ รูปํ สปฺปจฺจยํ เตน วต เร วตฺตพฺเพ รูปํ สารมฺมณนฺติฯ>
      stand <รูปํ สารมฺมณนฺติกถา นิฏฺฐิตาฯ>
  text <๙ นวมวคฺโค>
    text <๘๗ ๔ อนุสยา อนารมฺมณกถา>
      text <๕๕๔>, <อนุสยา อนารมฺมณาติ อามนฺตาฯ รูปํ นิพฺพานํ จกฺขายตนํ…เป … โผฏฺฐพฺพายตนนฺติ น เหวํ วตฺตพฺเพ…เป …ฯ>
      text <กามราคานุสโย อนารมฺมโณติ อามนฺตาฯ กามราโค กามราคปริยุฏฺฐานํ กามราคสํโยชนํ กาโมโฆ กามโยโค กามจฺฉนฺทนีวรณํ อนารมฺมณนฺติ น เหวํ วตฺตพฺเพ…เป … กามราโค กามราคปริยุฏฺฐานํ กามราคสํโยชนํ กาโมโฆ กามโยโค กามจฺฉนฺทนีวรณํ สารมฺมณนฺติ อามนฺตาฯ กามราคานุสโย สารมฺมโณติ น เหวํ วตฺตพฺเพ…เป …ฯ>
      text <กามราคานุสโย อนารมฺมโณติ อามนฺตาฯ กตมกฺขนฺธปริยาปนฺโนติ สงฺขารกฺขนฺธปริยาปนฺโนติฯ สงฺขารกฺขนฺโธ อนารมฺมโณติ น เหวํ วตฺตพฺเพ…เป … สงฺขารกฺขนฺโธ อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ อนารมฺมโณติ น เหวํ วตฺตพฺเพ…เป …ฯ>
      text <กามราคานุสโย สงฺขารกฺขนฺธปริยาปนฺโน อนารมฺมโณติ อามนฺตาฯ กามราโค สงฺขารกฺขนฺธปริยาปนฺโน อนารมฺมโณติ น เหวํ วตฺตพฺเพ…เป … กามราโค สงฺขารกฺขนฺธปริยาปนฺโน สารมฺมโณติ อามนฺตาฯ กามราคานุสโย สงฺขารกฺขนฺธปริยาปนฺโน สารมฺมโณติ น เหวํ วตฺตพฺเพ…เป …ฯ>
      text <กามราคานุสโย สงฺขารกฺขนฺธปริยาปนฺโน อนารมฺมโณ กามราโค สงฺขารกฺขนฺธปริยาปนฺโน สารมฺมโณติ อามนฺตาฯ สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป … สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป …ฯ>
      text <๕๕๕>, <ปฏิฆานุสโย มานานุสโย ทิฏฺฐานุสโย วิจิกิจฺฉานุสโย ภวราคานุสโย อวิชฺชานุสโย อนารมฺมโณติ อามนฺตาฯ อวิชฺชา อวิชฺโชโฆ อวิชฺชาโยโค อวิชฺชานุสโย อวิชฺชาปริยุฏฺฐานํ อวิชฺชาสํโยชนํ อวิชฺชานีวรณํ อนารมฺมณนฺติ น เหวํ วตฺตพฺเพ…เป … อวิชฺชา อวิชฺโชโฆ…เป … อวิชฺชานีวรณํ สารมฺมณนฺติ อามนฺตาฯ อวิชฺชานุสโย สารมฺมโณติ น เหวํ วตฺตพฺเพ…เป …ฯ>
      text <อวิชฺชานุสโย อนารมฺมโณติ อามนฺตาฯ กตมกฺขนฺธปริยาปนฺโนติ สงฺขารกฺขนฺธปริยาปนฺโนติฯ สงฺขารกฺขนฺโธ อนารมฺมโณติ น เหวํ วตฺตพฺเพ…เป … สงฺขารกฺขนฺโธ อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ อนารมฺมโณติ น เหวํ วตฺตพฺเพ…เป …ฯ>
      text <อวิชฺชานุสโย สงฺขารกฺขนฺธปริยาปนฺโน อนารมฺมโณติ อามนฺตาฯ อวิชฺชา สงฺขารกฺขนฺธปริยาปนฺนา อนารมฺมณาติ น เหวํ วตฺตพฺเพ…เป … อวิชฺชา สงฺขารกฺขนฺธปริยาปนฺนา สารมฺมณาติ อามนฺตาฯ อวิชฺชานุสโย สงฺขารกฺขนฺธปริยาปนฺโน สารมฺมโณติ น เหวํ วตฺตพฺเพ…เป …ฯ>
      text <อวิชฺชานุสโย สงฺขารกฺขนฺธปริยาปนฺโน อนารมฺมโณ อวิชฺชา สงฺขารกฺขนฺธปริยาปนฺนา สารมฺมณาติ อามนฺตาฯ สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป … สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป …ฯ>
      text <๕๕๖>, <น วตฺตพฺพํ อนุสยา อนารมฺมณาติ อามนฺตาฯ ปุถุชฺชโน กุสลาพฺยากเต จิตฺเต วตฺตมาเน สานุสโยติ วตฺตพฺโพติ อามนฺตาฯ อตฺถิ เตสํ อนุสยานํ อารมฺมณนฺติ น เหวํ วตฺตพฺเพ…เป … เตน หิ อนุสยา อนารมฺมณาติฯ ปุถุชฺชโน กุสลาพฺยากเต จิตฺเต วตฺตมาเน สราโคติ วตฺตพฺโพติ อามนฺตาฯ อตฺถิ ตสฺส ราคสฺส อารมฺมณนฺติ น เหวํ วตฺตพฺเพ…เป …ฯ เตน หิ ราโค อนารมฺมโณติฯ>
      stand <อนุสยา อนารมฺมณาติกถา นิฏฺฐิตาฯ>
  text <๙ นวมวคฺโค>
    text <๘๘ ๕ ญาณํ อนารมฺมณนฺติกถา>
      text <๕๕๗>, <ญาณํ อนารมฺมณนฺติ อามนฺตาฯ รูปํ นิพฺพานํ จกฺขายตนํ…เป … โผฏฺฐพฺพายตนนฺติ น เหวํ วตฺตพฺเพ…เป … ญาณํ อนารมฺมณนฺติ อามนฺตาฯ ปญฺญา ปญฺญินฺทฺริยํ ปญฺญาพลํ สมฺมาทิฏฺฐิ ธมฺมวิจยสมฺโพชฺฌงฺโค อนารมฺมโณติ น เหวํ วตฺตพฺเพ…เป … ปญฺญา ปญฺญินฺทฺริยํ ปญฺญาพลํ สมฺมาทิฏฺฐิ ธมฺมวิจยสมฺโพชฺฌงฺโค สารมฺมโณติ อามนฺตาฯ ญาณํ สารมฺมณนฺติ น เหวํ วตฺตพฺเพ…เป …ฯ>
      text <ญาณํ อนารมฺมณนฺติ อามนฺตาฯ กตมกฺขนฺธปริยาปนฺนนฺติ สงฺขารกฺขนฺธปริยาปนฺนนฺติฯ สงฺขารกฺขนฺโธ อนารมฺมโณติ น เหวํ วตฺตพฺเพ…เป … สงฺขารกฺขนฺโธ อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ อนารมฺมโณติ น เหวํ วตฺตพฺเพ…เป … ญาณํ สงฺขารกฺขนฺธปริยาปนฺนํ อนารมฺมณนฺติ อามนฺตาฯ ปญฺญา สงฺขารกฺขนฺธปริยาปนฺนา อนารมฺมณาติ น เหวํ วตฺตพฺเพ…เป … ปญฺญา สงฺขารกฺขนฺธปริยาปนฺนา สารมฺมณาติ อามนฺตาฯ ญาณํ สงฺขารกฺขนฺธปริยาปนฺนํ สารมฺมณนฺติ น เหวํ วตฺตพฺเพ…เป …ฯ>
      text <ญาณํ สงฺขารกฺขนฺธปริยาปนฺนํ อนารมฺมณํ ปญฺญา สงฺขารกฺขนฺธปริยาปนฺนา สารมฺมณาติ อามนฺตาฯ สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป … สงฺขารกฺขนฺโธ เอกเทโส สารมฺมโณ เอกเทโส อนารมฺมโณติ อามนฺตาฯ เวทนากฺขนฺโธ สญฺญากฺขนฺโธ วิญฺญาณกฺขนฺโธ เอกเทโส สารมฺมโณ เอกเทโส อนารมฺมโณติ น เหวํ วตฺตพฺเพ…เป …ฯ>
      text <๕๕๘>, <น วตฺตพฺพํ ญาณํ อนารมฺมณนฺติ อามนฺตาฯ อรหา จกฺขุวิญฺญาณสมงฺคี ญาณีติ วตฺตพฺโพติ อามนฺตาฯ อตฺถิ ตสฺส ญาณสฺส อารมฺมณนฺติ น เหวํ วตฺตพฺเพ…เป … เตน หิ ญาณํ อนารมฺมณนฺติฯ อรหา จกฺขุวิญฺญาณสมงฺคี ปญฺญวาติ วตฺตพฺโพติ อามนฺตาฯ อตฺถิ ตาย ปญฺญาย อารมฺมณนฺติ น เหวํ วตฺตพฺเพ…เป …ฯ เตน หิ ปญฺญา อนารมฺมณาติฯ>
      stand <ญาณํ อนารมฺมณนฺติกถา นิฏฺฐิตาฯ>
  text <๙ นวมวคฺโค>
    text <๘๙ ๖ อตีตานาคตารมฺมณกถา>
      text <๕๕๙>, <อตีตารมฺมณํ จิตฺตํ อนารมฺมณนฺติ อามนฺตาฯ นนุ อตีตารมฺมณนฺติ อามนฺตาฯ หญฺจิ อตีตารมฺมณํ โน จ วต เร วตฺตพฺเพ อตีตารมฺมณํ จิตฺตํ อนารมฺมณนฺติฯ อตีตารมฺมณํ จิตฺตํ อนารมฺมณนฺติ มิจฺฉาฯ หญฺจิ วา ปน อนารมฺมณํ โน จ วต เร วตฺตพฺเพ อตีตารมฺมณนฺติฯ อนารมฺมณํ อตีตารมฺมณนฺติ มิจฺฉาฯ>
      text <อตีตารมฺมณํ จิตฺตํ อนารมฺมณนฺติ อามนฺตาฯ นนุ อตีตํ อารพฺภ อตฺถิ อาวฏฺฏนา…เป … ปณิธีติ อามนฺตาฯ หญฺจิ อตีตํ อารพฺภ อตฺถิ อาวฏฺฏนา…เป … ปณิธิ โน จ วต เร วตฺตพฺเพ อตีตารมฺมณํ จิตฺตํ อนารมฺมณนฺติฯ>
      text <๕๖๐>, <อนาคตารมฺมณํ จิตฺตํ อนารมฺมณนฺติ อามนฺตาฯ นนุ อนาคตารมฺมณนฺติ อามนฺตาฯ หญฺจิ อนาคตารมฺมณํ โน จ วต เร วตฺตพฺเพ อนาคตารมฺมณํ จิตฺตํ อนารมฺมณนฺติฯ อนาคตารมฺมณํ จิตฺตํ อนารมฺมณนฺติ มิจฺฉาฯ หญฺจิ วา ปน อนารมฺมณํ โน จ วต เร วตฺตพฺเพ อนาคตารมฺมณนฺติฯ อนารมฺมณํ อนาคตารมฺมณนฺติ มิจฺฉาฯ>
      text <อนาคตารมฺมณํ จิตฺตํ อนารมฺมณนฺติ อามนฺตาฯ นนุ อนาคตํ อารพฺภ อตฺถิ อาวฏฺฏนา…เป … ปณิธีติ อามนฺตาฯ หญฺจิ อนาคตํ อารพฺภ อตฺถิ อาวฏฺฏนา…เป … ปณิธิ โน จ วต เร วตฺตพฺเพ อนาคตารมฺมณํ จิตฺตํ อนารมฺมณนฺติฯ>
      text <ปจฺจุปฺปนฺนํ อารพฺภ อตฺถิ อาวฏฺฏนา…เป … ปณิธิ ปจฺจุปฺปนฺนารมฺมณํ จิตฺตํ สารมฺมณนฺติ อามนฺตาฯ อตีตํ อารพฺภ อตฺถิ อาวฏฺฏนา…เป … ปณิธิ อตีตารมฺมณํ จิตฺตํ สารมฺมณนฺติ น เหวํ วตฺตพฺเพ…เป … ปจฺจุปฺปนฺนํ อารพฺภ อตฺถิ อาวฏฺฏนา…เป … ปณิธิ ปจฺจุปฺปนฺนารมฺมณํ จิตฺตํ สารมฺมณนฺติ อามนฺตาฯ อนาคตํ อารพฺภ อตฺถิ อาวฏฺฏนา…เป … ปณิธิ อนาคตารมฺมณํ จิตฺตํ สารมฺมณนฺติ น เหวํ วตฺตพฺเพ…เป …ฯ>
      text <อตีตํ อารพฺภ อตฺถิ อาวฏฺฏนา…เป … ปณิธิ อตีตารมฺมณํ จิตฺตํ อนารมฺมณนฺติ อามนฺตาฯ ปจฺจุปฺปนฺนํ อารพฺภ อตฺถิ อาวฏฺฏนา…เป … ปณิธิ ปจฺจุปฺปนฺนารมฺมณํ จิตฺตํ อนารมฺมณนฺติ น เหวํ วตฺตพฺเพ…เป …ฯ>
      text <อนาคตํ อารพฺภ อตฺถิ อาวฏฺฏนา…เป … ปณิธิ อนาคตารมฺมณํ จิตฺตํ อนารมฺมณนฺติ อามนฺตาฯ ปจฺจุปฺปนฺนํ อารพฺภ อตฺถิ อาวฏฺฏนา…เป … ปณิธิ ปจฺจุปฺปนฺนารมฺมณํ จิตฺตํ อนารมฺมณนฺติ น เหวํ วตฺตพฺเพ…เป …ฯ>
      text <๕๖๑>, <น วตฺตพฺพํ อตีตานาคตารมฺมณํ จิตฺตํ อนารมฺมณนฺติ อามนฺตาฯ นนุ อตีตานาคตํ นตฺถีติ อามนฺตาฯ หญฺจิ อตีตานาคตํ นตฺถิ เตน วต เร วตฺตพฺเพ อตีตานาคตารมฺมณํ จิตฺตํ อนารมฺมณนฺติ…เป …ฯ>
      stand <อตีตานาคตารมฺมณกถา นิฏฺฐิตาฯ>
  text <๙ นวมวคฺโค>
    text <๙๐ ๗ วิตกฺกานุปติตกถา>
      text <๕๖๒>, <สพฺพํ จิตฺตํ วิตกฺกานุปติตนฺติ อามนฺตาฯ สพฺพํ จิตฺตํ วิจารานุปติตํ ปีตานุปติตํ สุขานุปติตํ ทุกฺขานุปติตํ โสมนสฺสานุปติตํ โทมนสฺสานุปติตํ อุเปกฺขานุปติตํ สทฺธานุปติตํ วีริยานุปติตํ สตานุปติตํ สมาธานุปติตํ ปญฺญานุปติตํ ราคานุปติตํ โทสานุปติตํ…เป … อโนตฺตปฺปานุปติตนฺติ น เหวํ วตฺตพฺเพ…เป …ฯ>
      text <สพฺพํ จิตฺตํ วิตกฺกานุปติตนฺติ อามนฺตาฯ นนุ อตฺถิ อวิตกฺโก วิจารมตฺโต สมาธีติ อามนฺตาฯ หญฺจิ อตฺถิ อวิตกฺโก วิจารมตฺโต สมาธิ โน จ วต เร วตฺตพฺเพ สพฺพํ จิตฺตํ วิตกฺกานุปติตนฺติ ฯ>
      text <สพฺพํ จิตฺตํ วิตกฺกานุปติตนฺติ อามนฺตาฯ นนุ อตฺถิ อวิตกฺโก อวิจาโร สมาธีติ อามนฺตาฯ หญฺจิ อตฺถิ อวิตกฺโก อวิจาโร สมาธิ โน จ วต เร วตฺตพฺเพ สพฺพํ จิตฺตํ วิตกฺกานุปติตนฺติฯ สพฺพํ จิตฺตํ วิตกฺกานุปติตนฺติ อามนฺตาฯ นนุ ตโย สมาธี วุตฺตา ภควตา สวิตกฺโก สวิจาโร สมาธิ อวิตกฺโก วิจารมตฺโต สมาธิ อวิตกฺโก อวิจาโร สมาธีติ อามนฺตาฯ หญฺจิ ตโย สมาธี วุตฺตา ภควตา สวิตกฺโก สวิจาโร สมาธิ อวิตกฺโก วิจารมตฺโต สมาธิ อวิตกฺโก อวิจาโร สมาธิ โน จ วต เร วตฺตพฺเพ สพฺพํ จิตฺตํ วิตกฺกานุปติตนฺติฯ>
      stand <วิตกฺกานุปติตกถา นิฏฺฐิตาฯ>
  text <๙ นวมวคฺโค>
    text <๙๑ ๘ วิตกฺกวิปฺผารสทฺทกถา>
      text <๕๖๓>, <สพฺพโส วิตกฺกยโต วิจารยโต วิตกฺกวิปฺผาโร สทฺโทติ อามนฺตาฯ สพฺพโส ผุสยโต ผสฺสวิปฺผาโร สทฺโท สพฺพโส เวทยโต เวทนาวิปฺผาโร สทฺโท สพฺพโส สญฺชานโต สญฺญาวิปฺผาโร สทฺโท สพฺพโส เจตยโต เจตนาวิปฺผาโร สทฺโท สพฺพโส จินฺตยโต จิตฺตวิปฺผาโร สทฺโท สพฺพโส สรโต สติวิปฺผาโร สทฺโท สพฺพโส ปชานโต ปญฺญาวิปฺผาโร สทฺโทติ น เหวํ วตฺตพฺเพ…เป …ฯ>
      text <สพฺพโส วิตกฺกยโต วิจารยโต วิตกฺกวิปฺผาโร สทฺโทติ อามนฺตาฯ วิตกฺกวิปฺผาโร สทฺโท โสตวิญฺเญยฺโย โสตสฺมิํ ปฏิหญฺญติ โสตสฺส อาปาถํ อาคจฺฉตีติ น เหวํ วตฺตพฺเพ…เป …ฯ นนุ วิตกฺกวิปฺผาโร สทฺโท น โสตวิญฺเญยฺโย น โสตสฺมิํ ปฏิหญฺญติ น โสตสฺส อาปาถํ อาคจฺฉตีติ อามนฺตาฯ หญฺจิ วิตกฺกวิปฺผาโร สทฺโท น โสตวิญฺเญยฺโย น โสตสฺมิํ ปฏิหญฺญติ น โสตสฺส อาปาถํ อาคจฺฉติ โน จ วต เร วตฺตพฺเพ สพฺพโส วิตกฺกยโต วิจารยโต วิตกฺกวิปฺผาโร สทฺโทติฯ>
      stand <วิตกฺกวิปฺผารสทฺทกถา นิฏฺฐิตาฯ>
  text <๙ นวมวคฺโค>
    text <๙๒ ๙ น ยถาจิตฺตสฺส วาจาติกถา>
      text <๕๖๔>, <น ยถาจิตฺตสฺส วาจาติ อามนฺตาฯ อผสฺสกสฺส วาจา อเวทนกสฺส วาจา อสญฺญกสฺส วาจา อเจตนกสฺส วาจา อจิตฺตกสฺส วาจาติ น เหวํ วตฺตพฺเพ…เป … นนุ สผสฺสกสฺส วาจา สเวทนกสฺส วาจา สสญฺญกสฺส วาจา สเจตนกสฺส วาจา สจิตฺตกสฺส วาจาติ อามนฺตาฯ หญฺจิ สผสฺสกสฺส วาจา…เป … สจิตฺตกสฺส วาจา โน จ วต เร วตฺตพฺเพ น ยถาจิตฺตสฺส วาจาติฯ>
      text <น ยถาจิตฺตสฺส วาจาติ อามนฺตาฯ อนาวฏฺเฏนฺตสฺส วาจา…เป … อนาโภคสฺส วาจา…เป … อปฺปณิทหนฺตสฺส วาจาติ น เหวํ วตฺตพฺเพ…เป … นนุ อาวฏฺเฏนฺตสฺส วาจา อาโภคสฺส วาจา…เป … ปณิทหนฺตสฺส วาจาติ อามนฺตาฯ หญฺจิ อาวฏฺเฏนฺตสฺส วาจา อาโภคสฺส วาจา ปณิทหนฺตสฺส วาจา โน จ วต เร วตฺตพฺเพ น ยถาจิตฺตสฺส วาจาติฯ>
      text <น ยถาจิตฺตสฺส วาจาติ อามนฺตาฯ นนุ วาจา จิตฺตสมุฏฺฐานา จิตฺเตน สหชาตา จิตฺเตน สห เอกุปฺปาทาติ อามนฺตาฯ หญฺจิ วาจา จิตฺตสมุฏฺฐานา จิตฺเตน สหชาตา จิตฺเตน สห เอกุปฺปาทา โน จ วต เร วตฺตพฺเพ น ยถาจิตฺตสฺส วาจาติฯ>
      text <น ยถาจิตฺตสฺส วาจาติ อามนฺตาฯ น ภณิตุกาโม ภณติ น กเถตุกาโม กเถติ น อาลปิตุกาโม อาลปติ น โวหริตุกาโม โวหรตีติ น เหวํ วตฺตพฺเพ…เป … นนุ ภณิตุกาโม ภณติ กเถตุกาโม กเถติ อาลปิตุกาโม อาลปติ โวหริตุกาโม โวหรตีติ อามนฺตาฯ หญฺจิ ภณิตุกาโม ภณติ กเถตุกาโม กเถติ อาลปิตุกาโม อาลปติ โวหริตุกาโม โวหรติ โน จ วต เร วตฺตพฺเพ น ยถาจิตฺตสฺส วาจาติฯ>
      text <๕๖๕>, <น วตฺตพฺพํ น ยถาจิตฺตสฺส วาจาติ อามนฺตาฯ นนุ อตฺถิ โกจิ อญฺญํ ภณิสฺสามีติ อญฺญํ ภณติ อญฺญํ กเถสฺสามีติ อญฺญํ กเถติ อญฺญํ อาลปิสฺสามีติ อญฺญํ อาลปติ อญฺญํ โวหริสฺสามีติ อญฺญํ โวหรตีติ อามนฺตาฯ หญฺจิ อตฺถิ โกจิ อญฺญํ ภณิสฺสามีติ อญฺญํ ภณติ …เป … อญฺญํ โวหริสฺสามีติ อญฺญํ โวหรติ เตน วต เร วตฺตพฺเพ น ยถาจิตฺตสฺส วาจาติฯ>
      stand <น ยถาจิตฺตสฺส วาจาติกถา นิฏฺฐิตาฯ>
  text <๙ นวมวคฺโค>
    text <๙๓ ๑๐ น ยถาจิตฺตสฺส กายกมฺมนฺติกถา>
      text <๕๖๖>, <น ยถาจิตฺตสฺส กายกมฺมนฺติ อามนฺตาฯ อผสฺสกสฺส กายกมฺมํ…เป … อจิตฺตกสฺส กายกมฺมนฺติ น เหวํ วตฺตพฺเพ…เป … นนุ สผสฺสกสฺส กายกมฺมํ…เป … สจิตฺตกสฺส กายกมฺมนฺติ อามนฺตาฯ หญฺจิ สผสฺสกสฺส กายกมฺมํ…เป … สจิตฺตกสฺส กายกมฺมํ โน จ วต เร วตฺตพฺเพ น ยถาจิตฺตสฺส กายกมฺมนฺติฯ>
      text <น ยถาจิตฺตสฺส กายกมฺมนฺติ อามนฺตาฯ อนาวฏฺเฏนฺตสฺส กายกมฺมํ…เป … อปฺปณิทหนฺตสฺส กายกมฺมนฺติ น เหวํ วตฺตพฺเพ…เป … นนุ อาวฏฺเฏนฺตสฺส กายกมฺมํ…เป … ปณิทหนฺตสฺส กายกมฺมนฺติ อามนฺตาฯ หญฺจิ อาวฏฺเฏนฺตสฺส กายกมฺมํ…เป … ปณิทหนฺตสฺส กายกมฺมํ โน จ วต เร วตฺตพฺเพ น ยถาจิตฺตสฺส กายกมฺมนฺติฯ>
      text <น ยถาจิตฺตสฺส กายกมฺมนฺติ อามนฺตาฯ นนุ กายกมฺมํ จิตฺตสมุฏฺฐานํ จิตฺเตน สหชาตํ จิตฺเตน สห เอกุปฺปาทนฺติ อามนฺตา ฯ หญฺจิ กายกมฺมํ จิตฺตสมุฏฺฐานํ จิตฺเตน สหชาตํ จิตฺเตน สห เอกุปฺปาทํ โน จ วต เร วตฺตพฺเพ น ยถาจิตฺตสฺส กายกมฺมนฺติฯ>
      text <น ยถาจิตฺตสฺส กายกมฺมนฺติ อามนฺตาฯ น อภิกฺกมิตุกาโม อภิกฺกมติ น ปฏิกฺกมิตุกาโม ปฏิกฺกมติ น อาโลเกตุกาโม อาโลเกติ น วิโลเกตุกาโม วิโลเกติ น สมิญฺชิตุกาโม สมิญฺเชติ น ปสาเรตุกาโม ปสาเรตีติ น เหวํ วตฺตพฺเพ…เป …ฯ นนุ อภิกฺกมิตุกาโม อภิกฺกมติ ปฏิกฺกมิตุกาโม ปฏิกฺกมติ อาโลเกตุกาโม อาโลเกติ วิโลเกตุกาโม วิโลเกติ สมิญฺชิตุกาโม สมิญฺเชติ ปสาเรตุกาโม ปสาเรตีติ อามนฺตาฯ หญฺจิ อภิกฺกมิตุกาโม อภิกฺกมติ…เป … ปสาเรตุกาโม ปสาเรติ โน จ วต เร วตฺตพฺเพ น ยถาจิตฺตสฺส กายกมฺมนฺติฯ>
      text <๕๖๗>, <น วตฺตพฺพํ น ยถาจิตฺตสฺส กายกมฺมนฺติ อามนฺตาฯ นนุ อตฺถิ โกจิ อญฺญตฺร คจฺฉิสฺสามีติ อญฺญตฺร คจฺฉติ…เป … อญฺญํ ปสาเรสฺสามีติ อญฺญํ ปสาเรตีติ อามนฺตาฯ หญฺจิ อตฺถิ โกจิ อญฺญตฺร คจฺฉิสฺสามีติ อญฺญตฺร คจฺฉติ…เป … อญฺญํ ปสาเรสฺสามีติ อญฺญํ ปสาเรติ เตน วต เร วตฺตพฺเพ น ยถาจิตฺตสฺส กายกมฺมนฺติฯ>
      stand <น ยถาจิตฺตสฺส กายกมฺมนฺติกถา นิฏฺฐิตาฯ>
  text <๙ นวมวคฺโค>
    text <๙๔ ๑๑ อตีตานาคตสมนฺนาคตกถา>
      text <๕๖๘>, <อตีเตน สมนฺนาคโตติ อามนฺตาฯ นนุ อตีตํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตนฺติ อามนฺตาฯ หญฺจิ อตีตํ นิรุทฺธํ วิคตํ วิปริณตํ อตฺถงฺคตํ อพฺภตฺถงฺคตํ โน จ วต เร วตฺตพฺเพ อตีเตน สมนฺนาคโตติฯ>
      text <อนาคเตน สมนฺนาคโตติ อามนฺตาฯ นนุ อนาคตํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตนฺติ อามนฺตาฯ หญฺจิ อนาคตํ อชาตํ อภูตํ อสญฺชาตํ อนิพฺพตฺตํ อนภินิพฺพตฺตํ อปาตุภูตํ โน จ วต เร วตฺตพฺเพ อนาคเตน สมนฺนาคโตติฯ>
      text <๕๖๙>, <อตีเตน รูปกฺขนฺเธน สมนฺนาคโต อนาคเตน รูปกฺขนฺเธน สมนฺนาคโต ปจฺจุปฺปนฺเนน รูปกฺขนฺเธน สมนฺนาคโตติ อามนฺตาฯ ตีหิ รูปกฺขนฺเธหิ สมนฺนาคโตติ น เหวํ วตฺตพฺเพ…เป … อตีเตหิ ปญฺจหิ ขนฺเธหิ สมนฺนาคโต อนาคเตหิ ปญฺจหิ ขนฺเธหิ สมนฺนาคโต ปจฺจุปฺปนฺเนหิ ปญฺจหิ ขนฺเธหิ สมนฺนาคโตติ อามนฺตาฯ ปนฺนรสหิ ขนฺเธหิ สมนฺนาคโตติ น เหวํ วตฺตพฺเพ…เป …ฯ>
      text <อตีเตน จกฺขายตเนน สมนฺนาคโต อนาคเตน จกฺขายตเนน สมนฺนาคโต ปจฺจุปฺปนฺเนน จกฺขายตเนน สมนฺนาคโตติ อามนฺตาฯ ตีหิ จกฺขายตเนหิ สมนฺนาคโตติ น เหวํ วตฺตพฺเพ…เป … อตีเตหิ ทฺวาทสหิ อายตเนหิ สมนฺนาคโต อนาคเตหิ ทฺวาทสหิ อายตเนหิ สมนฺนาคโต ปจฺจุปฺปนฺเนหิ ทฺวาทสหิ อายตเนหิ สมนฺนาคโตติ อามนฺตาฯ ฉตฺติํสายตเนหิ สมนฺนาคโตติ น เหวํ วตฺตพฺเพ…เป …ฯ>
      text <อตีตาย จกฺขุธาตุยา สมนฺนาคโต อนาคตาย จกฺขุธาตุยา สมนฺนาคโต ปจฺจุปฺปนฺนาย จกฺขุธาตุยา สมนฺนาคโตติ อามนฺตา ฯ ตีหิ จกฺขุธาตูหิ สมนฺนาคโตติ น เหวํ วตฺตพฺเพ…เป … อตีตาหิ อฏฺฐารสหิ ธาตูหิ สมนฺนาคโต อนาคตาหิ อฏฺฐารสหิ ธาตูหิ สมนฺนาคโต ปจฺจุปฺปนฺนาหิ อฏฺฐารสหิ ธาตูหิ สมนฺนาคโตติ อามนฺตาฯ จตุปญฺญาสธาตูหิ สมนฺนาคโตติ น เหวํ วตฺตพฺเพ…เป …ฯ>
      text <อตีเตน จกฺขุนฺทฺริเยน สมนฺนาคโต อนาคเตน จกฺขุนฺทฺริเยน สมนฺนาคโต ปจฺจุปฺปนฺเนน จกฺขุนฺทฺริเยน สมนฺนาคโตติ อามนฺตาฯ ตีหิ จกฺขุนฺทฺริเยหิ สมนฺนาคโตติ น เหวํ วตฺตพฺเพ…เป … อตีเตหิ พาวีสตินฺทฺริเยหิ สมนฺนาคโต อนาคเตหิ พาวีสตินฺทฺริเยหิ สมนฺนาคโต ปจฺจุปฺปนฺเนหิ พาวีสตินฺทฺริเยหิ สมนฺนาคโตติ อามนฺตาฯ ฉสฏฺฐินฺทฺริเยหิ สมนฺนาคโตติ น เหวํ วตฺตพฺเพ…เป …ฯ>
      text <๕๗๐>, <น วตฺตพฺพํ อตีตานาคเตหิ สมนฺนาคโตติ อามนฺตาฯ นนุ อตฺถิ อฏฺฐวิโมกฺขฌายี จตุนฺนํ ฌานานํ นิกามลาภี นวนฺนํ อนุปุพฺพวิหารสมาปตฺตีนํ ลาภีติ อามนฺตาฯ หญฺจิ อตฺถิ อฏฺฐวิโมกฺขฌายี จตุนฺนํ ฌานานํ นิกามลาภี นวนฺนํ อนุปุพฺพวิหารสมาปตฺตีนํ ลาภี เตน วต เร วตฺตพฺเพ อตีตานาคเตหิ สมนฺนาคโตติฯ>
      stand <อตีตานาคตสมนฺนาคตกถา นิฏฺฐิตาฯ>
      stand <นวมวคฺโคฯ>
      text <ตสฺสุทฺทานํ>
      text <อานิสํสทสฺสาวิสฺส สํโยชนานํ ปหานํ อมตารมฺมณํ สํโยชนํ รูปํ สารมฺมณํ อนุสยา อนารมฺมณา เอวเมวํ ญาณํ อตีตานาคตารมฺมณํ จิตฺตํ สพฺพํ จิตฺตํ วิตกฺกานุปติตํ สพฺพโส วิตกฺกยโต วิจารยโต วิตกฺกวิปฺผาโร สทฺโท น ยถาจิตฺตสฺส วาจา ตเถว กายกมฺมํ อตีตานาคเตหิ สมนฺนาคโตติฯ>
