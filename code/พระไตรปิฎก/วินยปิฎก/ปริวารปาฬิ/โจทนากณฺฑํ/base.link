text <โจทนากณฺฑํ>
  text <๑ อนุวิชฺชกอนุโยโค>
    text <๓๖๐>, <อนุวิชฺชเก โจทโก ปุจฺฉิตพฺโพ ยํ โข ตฺวํ อาวุโส อิมํ ภิกฺขุํ โจเทสิ กิมฺหิ นํ โจเทสิ สีลวิปตฺติยา วา โจเทสิ อาจารวิปตฺติยา วา โจเทสิ ทิฏฺฐิวิปตฺติยา วา โจเทสีติ โส เจ เอวํ วเทยฺย สีลวิปตฺติยา วา โจเทมิ อาจารวิปตฺติยา วา โจเทมิ ทิฏฺฐิวิปตฺติยา วา โจเทมีติ โส เอวมสฺส วจนีโย ชานาสิ ปนายสฺมา สีลวิปตฺติํ ชานาสิ อาจารวิปตฺติํ ชานาสิ ทิฏฺฐิวิปตฺตินฺติ โส เจ เอวํ วเทยฺย ชานามิ โข อหํ อาวุโส สีลวิปตฺติํ ชานามิ อาจารวิปตฺติํ ชานามิ ทิฏฺฐิวิปตฺตินฺติ โส เอวมสฺส วจนีโย กตมา ปนาวุโส สีลวิปตฺติ กตมา อาจารวิปตฺติ กตมา ทิฏฺฐิวิปตฺตีติ โส เจ เอวํ วเทยฺย จตฺตาริ จ ปาราชิกานิ เตรส จ สงฺฆาทิเสสา อยํ สีลวิปตฺติฯ ถุลฺลจฺจยํ ปาจิตฺติยํ ปาฏิเทสนียํ ทุกฺกฏํ ทุพฺภาสิตํ อยํ อาจารวิปตฺติฯ มิจฺฉาทิฏฺฐิ อนฺตคฺคาหิกา ทิฏฺฐิ อยํ ทิฏฺฐิวิปตฺตีติ โส เอวมสฺส วจนีโย ยํ โข ตฺวํ อาวุโส อิมํ ภิกฺขุํ โจเทสิ ทิฏฺเฐน วา โจเทสิ สุเตน วา โจเทสิ ปริสงฺกาย วา โจเทสีติ โส เจ เอวํ วเทยฺย ทิฏฺเฐน วา โจเทมิ สุเตน วา โจเทมิ ปริสงฺกาย วา โจเทมีติ โส เอวมสฺส วจนีโย ยํ โข ตฺวํ อาวุโส อิมํ ภิกฺขุํ ทิฏฺเฐน โจเทสิ กิํ เต ทิฏฺฐํ กินฺติ เต ทิฏฺฐํ กทา เต ทิฏฺฐํ กตฺถ เต ทิฏฺฐํ ปาราชิกํ อชฺฌาปชฺชนฺโต ทิฏฺโฐ สงฺฆาทิเสสํ อชฺฌาปชฺชนฺโต ทิฏฺโฐ ถุลฺลจฺจยํ… ปาจิตฺติยํ… ปาฏิเทสนียํ… ทุกฺกฏํ… ทุพฺภาสิตํ อชฺฌาปชฺชนฺโต ทิฏฺโฐ กตฺถ จ ตฺวํ อโหสิ กตฺถ จายํ ภิกฺขุ อโหสิ กิญฺจ ตฺวํ กโรสิ กิํ จายํ ภิกฺขุ กโรตีติ โส เจ เอวํ วเทยฺย น โข อหํ อาวุโส อิมํ ภิกฺขุํ ทิฏฺเฐน โจเทมิ อปิ จ สุเตน โจเทมีติ โส เอวมสฺส วจนีโย ยํ โข ตฺวํ อาวุโส อิมํ ภิกฺขุํ สุเตน โจเทสิ กิํ เต สุตํ กินฺติ เต สุตํ กทา เต สุตํ กตฺถ เต สุตํ ปาราชิกํ อชฺฌาปนฺโนติ สุตํ สงฺฆาทิเสสํ… ถุลฺลจฺจยํ… ปาจิตฺติยํ… ปาฏิเทสนียํ… ทุกฺกฏํ… ทุพฺภาสิตํ อชฺฌาปนฺโนติ สุตํ ภิกฺขุสฺส สุตํ ภิกฺขุนิยา สุตํ สิกฺขมานาย สุตํ สามเณรสฺส สุตํ สามเณริยา สุตํ อุปาสกสฺส สุตํ อุปาสิกาย สุตํ ราชูนํ สุตํ ราชมหามตฺตานํ สุตํ ติตฺถิยานํ สุตํ ติตฺถิยสาวกานํ สุตนฺติ โส เจ เอวํ วเทยฺย น โข อหํ อาวุโส อิมํ ภิกฺขุํ สุเตน โจเทมิ อปิ จ ปริสงฺกาย โจเทมีติ โส เอวมสฺส วจนีโย ยํ โข ตฺวํ อาวุโส อิมํ ภิกฺขุํ ปริสงฺกาย โจเทสิ กิํ ปริสงฺกสิ กินฺติ ปริสงฺกสิ กทา ปริสงฺกสิ กตฺถ ปริสงฺกสิ ปาราชิกํ อชฺฌาปนฺโนติ ปริสงฺกสิ สงฺฆาทิเสสํ อชฺฌาปนฺโนติ ปริสงฺกสิ ถุลฺลจฺจยํ… ปาจิตฺติยํ… ปาฏิเทสนียํ… ทุกฺกฏํ… ทุพฺภาสิตํ อชฺฌาปนฺโนติ ปริสงฺกสิ ภิกฺขุสฺส สุตฺวา ปริสงฺกสิ ภิกฺขุนิยา สุตฺวา ปริสงฺกสิ สิกฺขมานาย สุตฺวา ปริสงฺกสิ สามเณรสฺส สุตฺวา ปริสงฺกสิ สามเณริยา สุตฺวา ปริสงฺกสิ อุปาสกสฺส สุตฺวา ปริสงฺกสิ อุปาสิกาย สุตฺวา ปริสงฺกสิ ราชูนํ สุตฺวา ปริสงฺกสิ ราชมหามตฺตานํ สุตฺวา ปริสงฺกสิ ติตฺถิยานํ สุตฺวา ปริสงฺกสิ ติตฺถิยสาวกานํ สุตฺวา ปริสงฺกสีติ>
    text <๓๖๑>
      text <ทิฏฺฐํ ทิฏฺเฐน สเมติ ทิฏฺเฐน สํสนฺทเต ทิฏฺฐํ>
      text <ทิฏฺฐํ ปฏิจฺจ น อุเปติ อสุทฺธปริสงฺกิโต>
      text <โส ปุคฺคโล ปฏิญฺญาย กาตพฺโพ เตนุโปสโถฯ>
      text <สุตํ สุเตน สเมติ สุเตน สํสนฺทเต สุตํ>
      text <สุตํ ปฏิจฺจ น อุเปติ อสุทฺธปริสงฺกิโต>
      text <โส ปุคฺคโล ปฏิญฺญาย กาตพฺโพ เตนุโปสโถฯ>
      text <มุตํ มุเตน สเมติ มุเตน สํสนฺทเต มุตํ>
      text <มุตํ ปฏิจฺจ น อุเปติ อสุทฺธปริสงฺกิโต>
      text <โส ปุคฺคโล ปฏิญฺญาย กาตพฺโพ เตนุโปสโถฯ>
    text <๓๖๒>, <โจทนาย โก อาทิ กิํ มชฺเฌ กิํ ปริโยสานํ โจทนาย โอกาสกมฺมํ อาทิ กิริยา มชฺเฌ สมโถ ปริโยสานํฯ โจทนาย กติ มูลานิ กติ วตฺถูนิ กติ ภูมิโย กติหากาเรหิ โจเทติ โจทนาย ทฺเว มูลานิ ตีณิ วตฺถูนิ ปญฺจ ภูมิโย ทฺวีหากาเรหิ โจเทติฯ โจทนาย กตมานิ ทฺเว มูลานิ สมูลิกา วา อมูลิกา วา โจทนาย อิมานิ ทฺเว มูลานิฯ โจทนาย กตมานิ ตีณิ วตฺถูนิ ทิฏฺเฐน สุเตน ปริสงฺกาย โจทนาย อิมานิ ตีณิ วตฺถูนิฯ โจทนา กตมา ปญฺจ ภูมิโย กาเลน วกฺขามิ โน อกาเลน ภูเตน วกฺขามิ โน อภูเตน สณฺเหน วกฺขามิ โน ผรุเสน อตฺถสํหิเตน วกฺขามิ โน อนตฺถสํหิเตน เมตฺตาจิตฺโต วกฺขามิ โน โทสนฺตโรติ โจทนาย อิมา ปญฺจ ภูมิโยฯ>
    text <กตเมหิ ทฺวีหากาเรหิ โจเทติ กาเยน วา โจเทติ วาจาย วา โจเทติ อิเมหิ ทฺวีหากาเรหิ โจเทติฯ>
  text <๒ โจทกาทิปฏิปตฺติ>
    text <๓๖๓>, <โจทเกน กถํ ปฏิปชฺชิตพฺพํ จุทิตเกน กถํ ปฏิปชฺชิตพฺพํ สงฺเฆน กถํ ปฏิปชฺชิตพฺพํ อนุวิชฺชเกน กถํ ปฏิปชฺชิตพฺพํ โจทเกน กถํ ปฏิปชฺชิตพฺพนฺติ โจทเกน ปญฺจสุ ธมฺเมสุ ปติฏฺฐาย ปโร โจเทตพฺโพฯ กาเลน วกฺขามิ โน อกาเลน ภูเตน วกฺขามิ โน อภูเตน สณฺเหน วกฺขามิ โน ผรุเสน อตฺถสํหิเตน วกฺขามิ โน อนตฺถสํหิเตน เมตฺตาจิตฺโต วกฺขามิ โน โทสนฺตโรติ โจทเกน เอวํ ปฏิปชฺชิตพฺพํฯ จุทิตเกน กถํ ปฏิปชฺชิตพฺพนฺติ จุทิตเกน ทฺวีสุ ธมฺเมสุ ปฏิปชฺชิตพฺพํฯ สจฺเจ จ อกุปฺเป จ จุทิตเกน เอวํ ปฏิปชฺชิตพฺพํฯ สงฺเฆน กถํ ปฏิปชฺชิตพฺพนฺติ สงฺเฆน โอติณฺณาโนติณฺณํ ชานิตพฺพํฯ สงฺเฆน เอวํ ปฏิปชฺชิตพฺพํฯ อนุวิชฺชเกน กถํ ปฏิปชฺชิตพฺพนฺติ อนุวิชฺชเกน เยน ธมฺเมน เยน วินเยน เยน สตฺถุสาสเนน ตํ อธิกรณํ วูปสมฺมติ ตถา ตํ อธิกรณํ วูปสเมตพฺพํฯ อนุวิชฺชเกน เอวํ ปฏิปชฺชิตพฺพํฯ>
    text <๓๖๔>
      text <อุโปสโถ กิมตฺถาย ปวารณา กิสฺส การณา>
      text <ปริวาโส กิมตฺถาย มูลายปฏิกสฺสนา กิสฺส การณา>
      text <มานตฺตํ กิมตฺถาย อพฺภานํ กิสฺส การณาฯ>
      text <อุโปสโถ สามคฺคตฺถาย วิสุทฺธตฺถาย ปวารณา>
      text <ปริวาโส มานตฺตตฺถาย มูลายปฏิกสฺสนา นิคฺคหตฺถาย>
      text <มานตฺตํ อพฺภานตฺถาย วิสุทฺธตฺถาย อพฺภานํฯ>
      text <ฉนฺทา โทสา ภยา โมหา เถเร จ ปริภาสติ>
      text <กายสฺส เภทา ทุปฺปญฺโญ ขโต อุปหตินฺทฺริโย>
      text <นิรยํ คจฺฉติ ทุมฺเมโธ น จ สิกฺขาย คารโวฯ>
      text <น จ อามิสํ นิสฺสาย>
      text <น จ นิสฺสาย ปุคฺคลํ>
      text <อุโภ เอเต วิวชฺเชตฺวา>
      text <ยถาธมฺโม ตถา กเรฯ>
      text <โกธโน อุปนาหี จ>
      text <จณฺโฑ จ ปริภาสโก>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <อุปกณฺณกํ ชปฺปติ ชิมฺหํ เปกฺขติ>
      text <วีติหรติ กุมฺมคฺคํ ปฏิเสวติ>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <อกาเลน โจเทติ อภูเตน>
      text <ผรุเสน อนตฺถสํหิเตน>
      text <โทสนฺตโร โจเทติ โน เมตฺตาจิตฺโต>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ธมฺมาธมฺมํ น ชานาติ>
      text <ธมฺมาธมฺมสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <วินยาวินยํ น ชานาติ>
      text <วินยาวินยสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ภาสิตาภาสิตํ น ชานาติ>
      text <ภาสิตาภาสิตสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <อาจิณฺณานาจิณฺณํ น ชานาติ>
      text <อาจิณฺณานาจิณฺณสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ปญฺญตฺตาปญฺญตฺตํ น ชานาติ>
      text <ปญฺญตฺตาปญฺญตฺตสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <อาปตฺตานาปตฺติํ น ชานาติ>
      text <อาปตฺตานาปตฺติยา อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ลหุกครุกํ น ชานาติ>
      text <ลหุกครุกสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <สาวเสสานวเสสํ น ชานาติ>
      text <สาวเสสานวเสสสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ทุฏฺฐุลฺลาทุฏฺฐุลฺลํ น ชานาติ>
      text <ทุฏฺฐุลฺลาทุฏฺฐุลฺลสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <ปุพฺพาปรํ น ชานาติ>
      text <ปุพฺพาปรสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานํฯ>
      text <อนุสนฺธิวจนปถํ น ชานาติ>
      text <อนุสนฺธิวจนปถสฺส อโกวิโท>
      text <อนาปตฺติยา อาปตฺตีติ โรเปติ>
      text <ตาทิโส โจทโก ฌาเปติ อตฺตานนฺติฯ>
      text <โจทนา อนุวิชฺชา จ อาทิ มูเลนุโปสโถ>
      text <คติ โจทนกณฺฑมฺหิ สาสนํ ปติฏฺฐาปยนฺติฯ>
  text <๓ โจทกสฺสอตฺตฌาปนํ>
    stand <โจทนากณฺฑํ นิฏฺฐิตํฯ>
    stand <ตสฺสุทฺทานํ>
