
text <Tiglath-pileser I 01>
  text <𒀭𒀀𒋩 𒂗 𒃲 𒈲𒋼𒂡 𒆧𒆳 𒀭𒈨𒌍>
  text <𒈾𒁷 𒄑𒉺 𒅇 𒀀𒄀𒂊 𒈬𒄯 𒌋𒌋𒋾>
  text <𒀭𒂗𒆤 𒁁𒇻 𒌋𒌋 𒄀𒂇 𒀭𒀀𒉣𒈾𒆠>
  text <𒀀𒁍 𒀭𒈨𒌍 𒂗 𒆳𒆳>
  text <𒀭𒌍 𒅕𒋗 𒂗 𒀀𒄀𒂊>
  text <𒊭𒄣𒌑 𒀭𒈣𒋽>
  text <𒀭𒌓 𒁲𒋻 𒀭 𒆠𒋾 𒄩𒀀𒀉>
  text <𒍝𒀠𒉻 𒀀𒀀𒁁 𒈬𒊺𒅁𒊒 𒍢𒉌>
  text <𒀭𒅎 𒌨𒊭𒉡 𒊏𒄭𒄑 𒄒𒋥 𒉽𒈨𒌍>
  text <𒆳𒈨𒌍 𒀊𒈨𒌍𒋾>
  text <𒀭𒊩𒌆𒅁 𒃼𒁺 𒃻𒄑 𒅆𒉌 𒅇 𒀀𒀀𒁉>
  text <𒈬𒋆𒍮𒌑 𒂷 𒊮𒁉>
  text <𒀭𒈹 𒊕𒋾 𒀭𒈨𒌍 𒁁𒀖 𒋼𒊺𒂊>
  text <𒈬𒊬𒊑𒉺 𒉠𒈨𒌍𒋼>
  text <𒀭𒈨𒌍 𒃲𒈨𒌍 𒈬𒌓𒋰𒁉𒇻𒌓 𒀭𒂊 𒆠𒋾>
  text <𒊭 𒋾𒁍𒋗𒉡 𒄑𒇲 𒅇 𒃻𒀾𒈬>
  text <𒈬𒂡𒁍𒌑 𒊬𒊒𒌓>
  text <𒁹𒄑𒆪𒋾𒌉𒍑𒂍𒊹𒊏 𒉣 𒈾𒊏𒈨>
  text <𒁉𒉋 𒊮𒁉𒆪𒌦 𒉺𒇻𒅀 𒈾𒀀𒁲>
  text <𒊭 𒄿𒈾 𒆠𒂊𒉌 𒊮𒁉𒆪𒌦 𒌅𒋫𒀀𒋗>
  text <𒀀𒂵𒀀 𒍢𒄿𒊏 𒌅𒌒𒉿𒊏𒋗 𒀀𒈾 𒌋𒌋𒌓>
  text <𒆳 𒀭𒂗𒆤 𒃲𒌍 𒌅𒄯𒈾𒋗>
  text <𒀀𒊭𒊑𒁺𒋫 𒍢𒊒𒋫 𒃼𒁺𒋫>
  text <𒋫𒆥𒊭𒋗 𒅆𒈠𒀜 𒂗𒋾𒋗>
  text <𒀀𒈾 𒆧𒋗𒋼 𒅇 𒆰 𒋃𒋾𒋗>
  text <𒀀𒈾 𒌋𒌋𒍝𒊍 𒂍𒄯𒊕𒆳𒆳𒊏>
  text <𒀀𒈾 𒁕𒊕 𒌨𒄣𒊏>
  text <𒁹𒄑𒆪𒋾𒌉𒍑𒂍𒊹𒊏 𒈗 𒆗𒉡>
  text <𒈗 𒆧 𒆷𒀀 𒃻𒈾𒀭 𒈗 𒄒𒋥 𒐉𒄿>
  text <𒈗 𒆕 𒂷𒆠𒈨𒌍 𒂗 𒂗𒈨𒌍 𒀖𒆪 𒌋𒌋 𒌋𒌋𒈨𒌍>
  text <𒄿𒈨𒁍 𒈾𒀪𒁺 𒃻 𒄿𒈾 𒋛𒄫 𒀭𒌓>
  text <𒄑𒉺 𒆬𒌅 𒈾𒀜𒈾𒋫𒋗𒈠 𒌦𒈨𒌍>
  text <𒁀𒀪𒆳 𒀭𒂗𒆤 𒌌𒌨𒉿𒊒>
  text <𒄀𒂇𒋫 𒉺𒇻𒅀 𒆠𒂊𒉡 𒊭 𒋛𒄫𒋗>
  text <𒌋𒅗 𒈠𒇷𒆠𒈨𒌍 𒉌𒁍𒌑>
  text <𒊮𒌓𒈬 𒍢𒊒 𒊭 𒀭𒀀𒋩 𒄑𒆪𒈨𒌍𒋗>
  text <𒌑𒃻𒄭𒇻𒈠 𒀀𒈾 𒈬𒀪𒊒𒌓 𒄒𒋥 𒐉𒄿>
  text <𒈬𒋗 𒀀𒈾 𒁕𒊕 𒅖𒄣𒊒 𒍝𒂍>
  text <𒁍𒇻𒄀 𒉌𒋢𒋼 𒊭 𒍠𒍠>
  text <𒂊𒇺 𒅇 𒉺𒅁𒇺 𒌓𒈬 𒉌𒂟𒁺𒌑>
  text <𒊭 𒈨𒇴𒈬𒋗 𒌒𒈨𒌍 𒌑𒆤𒄩𒁍>
  text <𒀮𒇻 𒋩𒊒𒄷 𒃻 𒆠𒈠 𒋾𒅅>
  text <𒊑𒄴𒍢 𒀀𒈾 𒆳 𒉡𒉽𒋼 𒋤𒉡𒉡𒈠>
  text <𒄿𒈾 𒋛𒄫 𒀭𒂗𒆤 𒈠𒄭𒊏 𒆷𒀀 𒄿𒋗𒌑>
  text <𒌑𒌑𒆥𒌅 𒄀𒅕 𒀭𒀀𒋩>
  text <𒀭𒀀𒋩 𒀭𒈨𒌍 𒃲𒈨𒌍 𒈬𒂡𒁍𒌑 𒈗𒋾𒅀>
  text <𒊭 𒆧𒋗𒋫 𒅇 𒁕𒈾𒈾 𒀀𒈾 𒅖𒆥𒅀>
  text <𒅖𒊒𒆪𒉌 𒈪𒈲 𒆳𒋾𒋗𒉡>
  text <𒊒𒌒𒁍𒊭 𒅅𒁍𒉌 𒄑𒆪𒈨𒌍𒋗𒉡>
  text <𒆗𒉡𒋾 𒀀𒁍𒌒 𒌓𒄩𒊑>
  text <𒋡𒋾 𒇻𒆳𒈨𒄷 𒆳𒆳𒈨𒌍 𒆳𒈨𒌍>
  text <𒈠𒄩𒍣 𒅇 𒂷𒆠𒈨𒌍 𒉽𒈨𒌍𒌓 𒀭𒀀𒋩>
  text <𒀀𒉋𒈠 𒈪𒄑𒊑𒋼𒋗𒉡>
  text <𒌑𒆠𒉌𒅖 𒀉𒋾 𒁹 𒋗𒅆 𒈗𒈨𒌍𒉌>
  text <𒋗𒌓 𒌆𒌋𒊕 𒀠𒋫𒈾𒀭𒈠>
  text <𒇷𒄿𒋫 𒋃𒉣𒋫 𒌋𒅗𒋗𒉡>
  text <𒀠𒋫𒅗𒀭 𒃮𒊑𒀀 𒄿𒈾 𒉠>
  text <𒅇 𒊭𒉌𒈾 𒄿𒈾 𒀞 𒆷𒀀 𒄿𒊭𒀀𒆪>
  text <𒌋𒅗 𒆳 𒀭𒀀𒋩 𒈠𒀀𒋫 𒌋𒅗 𒌦𒈨𒌍𒊭>
  text <𒌦𒈨𒌍 𒇻𒋥𒁲 𒈪𒈲 𒆳𒋾𒅀>
  text <𒌑𒊑𒄫𒈠 𒄀𒂇 𒆳𒆳𒋗𒉡 𒀀𒉋>
  text <𒄿𒈾 𒋩𒊒 𒈗𒋾𒅀 𒌋𒌋 𒅆 𒇽𒈨𒌍>
  text <𒆳𒈲𒅗𒀀𒅀𒈨𒌍 𒅇 𒐊 𒈗𒈨𒌍𒉌𒋗𒉡>
  text <𒊭 𒐐 𒈬𒈨𒌍 𒆳𒀠𒍣>
  text <𒅇 𒆳𒁍𒊒𒈝𒍣 𒈾𒀀𒀾 𒄘𒌦>
  text <𒅇 𒈠𒁕𒀜𒋼 𒊭 𒀭𒀀𒋩 𒂗𒅀 𒄑𒁀𒌅𒉌>
  text <𒈗 𒅀𒌝𒈠 𒄿𒈾 𒌓𒄩𒊑 𒃮𒋢𒉡>
  text <𒆷𒀀 𒌑𒉌𒄷 𒀀𒈾 𒁕𒈾𒉌𒋗𒉡>
  text <𒀉𒅗𒇻𒈠 𒌨𒁺𒉌 𒆳𒃰𒈬𒄭>
  text <𒄑𒁀𒌅 𒄿𒈾 𒄑𒆪𒋾 𒀭𒀀𒋩 𒂗𒅀>
  text <𒄑𒇀𒈨𒌍 𒅇 𒄣𒊏𒁲𒅀𒈨𒌍 𒈜𒋼𒂡>
  text <𒂕𒀀 𒌌 𒌑𒆥 𒆳𒅗𒅆𒅀𒊏>
  text <𒀀𒊮 𒉆𒊏𒍢 𒇻𒌋 𒀊𒁄𒆤>
  text <𒀉𒋾 𒌋𒌋 𒅆 𒂟𒈨𒌍 𒈮𒋰𒇷𒋗𒉡>
  text <𒅇 𒐊 𒈗𒈨𒌍𒋗𒉡 𒄿𒈾 𒆳𒃰𒈬𒄭>
  text <𒇻 𒀠𒋫𒈾𒀭 𒀀𒁉𒅅𒋫𒋗𒉡>
  text <𒇻 𒀾𒆲 𒊩𒈠𒀜 𒄣𒊏𒁲𒋗𒉡>
  text <𒄿𒈾 𒁁𒄷𒊻 𒌅𒊭𒊑 𒆠𒈠 𒊏𒄭𒍢>
  text <𒇻𒆠𒂇 𒍗𒈨𒌍𒋗𒉡 𒄯𒊑>
  text <𒅇 𒁀𒈠𒀀𒋼 𒊭 𒆳𒄿 𒇻 𒌑𒂡𒁲>
  text <𒊕𒁺𒈨𒌍𒋗𒉡 𒇻𒈾𒆠𒊓 𒄿𒁕𒀜>
  text <𒌷𒈨𒌍𒋗𒉡 𒆠𒈠 𒅗𒊑𒂊 𒇻𒊺𒉿𒅅>
  text <𒊩𒆷𒋢𒉡 𒁍𒊭𒋗𒉡 𒉆𒆳𒋗𒉡>
  text <𒀀𒈾 𒆷𒀀 𒈪𒈾 𒌑𒊺𒍝𒀀 𒐋 𒅆>
  text <𒋛𒋼𒀉 𒌝𒈠𒈾𒋼𒋗𒉡 𒊭 𒄿𒈾 𒉺𒀭>
  text <𒄑𒆪𒈨𒌍𒅀 𒅁𒁇𒅆𒁺 𒄊𒈨𒌍𒅀>
  text <𒄑𒁀𒌅 𒀠𒋡𒋗𒉡𒋾𒈠>
  text <𒀀𒈾 𒌦𒈨𒌍 𒆳𒋾𒅀 𒄠𒉡𒋗𒉡𒋾>
  text <𒄿𒈾 𒌓𒈪𒋗𒈠 𒀀𒈾 𒆳𒃰𒈬𒄭 𒆷 𒈠𒄀𒊑>
  text <𒊭 𒄘𒌦 𒅇 𒈠𒁕𒋫 𒀀𒈾 𒀭𒀀𒋩 𒂗𒅀>
  text <𒅅𒇻𒌑 𒇻 𒀠𒌨 𒆳𒃰𒈬𒄭>
  text <𒀀𒈾 𒋛𒄯𒋾𒊭 𒀝𒋤>
  text <𒊩𒆷𒋢𒉡 𒁍𒊭𒋗𒉡 𒉆𒆳𒋗𒉡>
  text <𒌑𒊺𒍝𒀀 𒌷𒈨𒌍𒋗𒉡 𒄿𒈾 𒉈𒈨𒌍>
  text <𒀾𒊒𒌒 𒀊𒁔 𒀝𒄥 𒋛𒋼𒀉>
  text <𒆳𒃰𒈬𒄭 𒊭 𒄿𒈾 𒉺𒀭 𒄑𒆪𒈨𒌍𒅀>
  text <𒅁𒁇𒅆𒁺 𒀀𒈾 𒌷𒊺𒊑𒊺>
  text <𒊭 𒄊 𒄠𒈠𒋼 𒊭 𒀀𒇉𒄘𒃼>
  text <𒇻 𒂊𒁁𒊒 𒌷 𒀀𒈾 𒆗𒉡𒋾𒋗𒉡>
  text <𒇻 𒅖𒆪𒉡 𒄑𒇀𒈨𒌍 𒅇 𒄣𒊏𒁲𒅀𒈨𒌍>
  text <𒇻 𒀠𒆥 𒆳𒀀 𒈥𒍝 𒅇 𒄫𒊑𒋼𒋗𒉡>
  text <𒉺𒀾𒋡𒀀𒋼 𒄿𒈾 𒀝𒄢𒆳 𒍏𒈨𒌍>
  text <𒇻 𒄴𒋛 𒄷𒌑𒆷 𒀀𒈾 𒈨𒋼𒅅>
  text <𒄑𒇀𒈨𒌍𒅀 𒅇 𒌝𒈠𒈾𒋼𒅀 𒇻𒄭𒅁>
  text <𒀀𒇉𒄘𒃼 𒇻 𒂊𒄵 𒌷𒊺𒊑𒊺>
  text <𒌷 𒆗𒉡𒋾𒋗𒉡 𒀝𒋤>
  text <𒂟𒈨𒌍 𒈮𒋰𒇷𒋗𒉡 𒄿𒈾 𒆠𒆗 𒌓𒄩𒊑>
  text <𒆠𒈠 𒋤𒈠𒅆 𒇻𒈨𒍢>
  text <𒍗𒈨𒌍𒋗𒉡 𒄯𒊑 𒅇 𒁀𒈠𒀀𒋼 𒊭 𒆳𒄿>
  text <𒇻𒂡𒁲 𒄿𒈾 𒌓𒈪𒋗𒈠 𒌝𒈠𒈾𒀜>
  text <𒆳𒉽𒄭𒂊 𒊭 𒀀𒈾 𒋗𒍪𒌒>
  text <𒅇 𒉌𒊏𒊒𒌓𒋼 𒊭 𒆳𒃰𒈬𒄭>
  text <𒅋𒇷𒆪𒌑𒉌 𒀉𒋾 𒌝𒈠𒈾𒀜>
  text <𒆳𒃰𒈬𒄭𒈠 𒆠𒈠 𒋗𒌑𒁁 𒍑𒈾𒅋>
  text <𒉺𒃻 𒈮𒋰𒇷𒋗𒉡 𒀀𒈾 𒄖𒊒𒈾𒀀𒋼>
  text <𒄿𒈾 𒄀𒊩𒆳 𒆳𒄿 𒇻𒆠𒊑𒅔>
  text <𒊩𒈠𒀜 𒄣𒊏𒁲𒋗𒉡 𒀀𒇉𒈾𒀀𒈨>
  text <𒀀𒈾 𒀀𒇉𒄘𒃼 𒇻 𒌑𒊺𒍢>
  text <𒁹𒆠𒇷𒀭𒋼𒊒 𒌉 𒅗𒇷𒀭𒋼𒊒>
  text <𒊭 𒁹𒅕𒊒𒉿 𒄿𒊓𒋛𒌑𒋗𒉌>
  text <𒈗𒋗𒉡 𒄿𒈾 𒆠𒆗 𒌓𒄩𒊑 𒋡𒋾>
  text <𒅅𒋤 𒁮𒈨𒌍𒋗 𒌉𒈨𒌍>
  text <𒀮𒉌𒀉 𒊮𒁉𒋗 𒂖𒆷𒋢 𒐈 𒋗𒅆>
  text <𒊿𒆥 𒍏𒈨𒌍 𒐊 𒉪𒈠𒀝 𒌓𒅗𒁇>
  text <𒀉𒋾 𒀭𒈨𒌍𒋗𒉡 𒆬𒄀 𒆬𒌓𒈨𒌍>
  text <𒅇 𒁺𒈮 𒉆𒆳𒊑𒋗𒉡 𒀾𒊭𒀀>
  text <𒊩𒆷𒋢𒉡 𒌑𒊺𒍝𒀀>
  text <𒌷 𒋗𒀀𒌅 𒅇 𒂍𒃲𒋗 𒄿𒈾 𒉈𒈨𒌍>
  text <𒀾𒊒𒌒 𒀊𒁔 𒀝𒄥>
  text <𒌷𒌨𒊏𒄭𒈾𒀾 𒌷 𒆗𒉡𒋾𒋗𒉡>
  text <𒊭 𒄿𒈾 𒆳𒉺𒈾𒊑 𒈾𒁺𒌑>
  text <𒁍𒌌𒄷 𒀀𒁲𒊒 𒈨𒇴 𒀭𒀀𒋩 𒂗𒅀>
  text <𒅖𒄸𒋗𒉡𒋾𒈠 𒀀𒈾 𒋗𒍪𒌒>
  text <𒀮𒊭𒋼𒋗𒉡 𒀭𒈨𒌍𒋗𒉡 𒁍𒊭𒋗𒉡 𒅖𒋗𒌑>
  text <𒀀𒈾 𒄀𒊩𒆳 𒆳𒄿 𒊭𒄣𒋾>
  text <𒆠𒈠 𒄷 𒅁𒁇𒋗 𒄑𒇀𒈨𒌍>
  text <𒅇 𒌝𒈠𒈾𒋼𒅀𒈨𒌍 𒇻 𒀠𒆥 𒀀𒇉𒄘𒃼 𒇻 𒂊𒄵>
  text <𒁹𒊭𒁲𒀭𒋼𒊒 𒌉 𒄩𒀜𒌅𒄭 𒈗>
  text <𒊭 𒌷𒌨𒊏𒄭𒈾𒀾>
  text <𒄿𒈾 𒆳𒋗𒈠 𒄊𒈨𒌍𒅀 𒄑𒁁>
  text <𒌉𒈨𒌍 𒀮𒉌𒀉 𒊮𒁉𒋗 𒅇 𒁶𒋾𒋗>
  text <𒀀𒈾 𒇷𒂅𒌓𒋼 𒊍𒁁>
  text <𒁹 𒋗𒅆 𒊿𒆥 𒍏𒈨𒌍 𒉆𒄯 𒌓𒅗𒁇>
  text <𒅇 𒉪𒈠𒀝 𒌓𒅗𒁇 𒃲𒈨𒌍𒋼>
  text <𒀉𒋾 𒈫 𒋗𒅆 𒀀𒈪𒇻𒋼𒈨𒌍 𒄞𒈨𒌍>
  text <𒍢𒉌 𒄘𒌦 𒅇 𒈠𒁕𒀜𒋫>
  text <𒅖𒊭𒀀 𒄠𒄯𒋗 𒂊𒄭𒅕𒋗>
  text <𒈾𒄫𒋫𒋗 𒀝𒅖 𒉌𒅕 𒂗𒋾𒅀>
  text <𒂂 𒌋𒅗𒋗 𒀀𒈾 𒍝𒀜 𒌓𒈨𒌍 𒌑𒄯>
  text <𒆳𒃰𒈬𒄭 𒂼𒋫 𒀀𒈾 𒋛𒆟𒋾𒊭>
  text <𒀝𒋤 𒀀𒈾 𒄊𒈨𒌍𒅀 𒌑𒊺𒅅𒉌𒅖>
  text <𒄿𒈾 𒌓𒈪𒋗𒈠 𒁹 𒉆𒄯 𒌓𒅗𒁇 𒁹 𒉪𒈠𒀝>
  text <𒌓𒅗𒁇 𒊭 𒆠𒋃𒋾 𒅇 𒈠𒁕𒀜𒋾>
  text <𒊭 𒆳𒃰𒈬𒄭 𒀀𒈾 𒀭𒀀𒋩 𒂗𒅀 𒀀𒆧>
  text <𒁹 𒋗𒅆 𒊿𒆥 𒍏𒈨𒌍 𒀉𒋾 𒀭𒈨𒌍𒋗𒉡>
  text <𒀀𒈾 𒀭𒅎 𒉘𒅀 𒀾𒊿>
  text <𒄿𒈾 𒋗𒄯 𒄑𒆪𒈨𒌍𒅀 𒄑𒍪𒋼 𒊭 𒀭𒀀𒋩 𒂗>
  text <𒁕𒈾𒈾 𒅇 𒈨𒌀𒇻𒋫 𒅖𒊒𒅗>
  text <𒄿𒈾 𒌍 𒄑𒇀𒈨𒌍𒅀 𒀀𒇷𒆑 𒄿𒁲>
  text <𒂵𒈥𒊑𒅀 𒅕𒄷𒋼 𒄣𒊏𒁲𒅀𒈨𒌍>
  text <𒊭 𒁁𒄷𒊻 𒋰𒁲𒂊 𒇷𒌓𒁺>
  text <𒇻 𒀠𒆥 𒀀𒈾 𒆳 𒅖𒁹 𒉺𒅁𒍮𒋼>
  text <𒆷𒀀 𒈠𒄀𒊑 𒇻 𒀠𒌨 𒆳𒈨𒌍>
  text <𒆗𒉡𒋾 𒀀𒊮 𒉆𒊏𒍢>
  text <𒄭𒂵 𒄿𒈾 𒄑𒇀𒈨𒌍𒅀 𒅇 𒈥𒍝 𒄿𒈾 𒄊𒈨𒌍𒅀>
  text <𒇻 𒂊𒋼𒄘 𒄿𒈾 𒆳𒀀𒊒𒈠>
  text <𒀀𒊮 𒉺𒀾𒆥 𒊭 𒀀𒈾 𒈨𒄘 𒄑𒇀𒈨𒌍𒅀>
  text <𒆷 𒈾𒂅𒌑 𒄑𒇀𒈨𒌍 𒇻 𒂊𒍦>
  text <𒉺𒀭 𒄣𒊏𒁲𒅀 𒊍𒁁>
  text <𒆠𒈠 𒈨𒁁 𒅕𒄭𒆪𒈠 𒄿𒈾 𒄀𒊩𒆳 𒆳𒄿>
  text <𒉺𒀾𒋡𒀀𒋼 𒊩𒄭𒅖 𒂊𒋼𒋾𒅅>
  text <𒆳𒅖𒁹 𒆠𒈠 𒇯 𒀀𒁍𒁁 𒀾𒄷𒌒>
  text <𒂟𒈨𒌍 𒈮𒋰𒇷𒋗𒉡 𒄿𒈾 𒆠𒆗 𒌓𒄩𒊑>
  text <𒆠𒈠 𒋗𒁁 𒍑𒈾𒅋 𒊩𒆷𒋢𒉡>
  text <𒁍𒊭𒀀𒋗𒉡 𒉆𒆳𒋗𒉡 𒀾𒈜>
  text <𒀮𒄯 𒌷𒋗𒉡 𒄿𒈾 𒉈𒈨𒌍 𒀝𒈬>
  text <𒇷𒄿𒄭𒈨𒌍 𒄘𒌦 𒅇 𒈠𒁕𒋫>
  text <𒌋𒅗𒋗𒉡 𒌑𒄯>
  text <𒁹𒄑𒆪𒋾𒌉𒍑𒂍𒊹𒊏 𒀉𒇻 𒃼𒁺>
  text <𒈬𒉿𒋾 𒁺𒊿 𒆳𒈨𒌍𒉌>
  text <𒈬𒋠𒌋𒌋 𒆷𒀀 𒈠𒄀𒊑 𒊓𒉿𒉡>
  text <𒄀𒂇 𒀠𒂅𒋾>
  text <𒆳𒋗𒁀𒊑𒄿 𒉺𒅁𒍮𒋼 𒆷𒀀 𒈠𒄀𒊑>
  text <𒀝𒋤 𒆳𒀠𒍣>
  text <𒅇 𒆳𒁍𒊒𒈝𒍣 𒊭 𒄘𒌦𒋢𒉡>
  text <𒅇 𒈠𒁕𒋫𒋗𒉡 𒌑𒉓𒋛𒆪𒉌>
  text <𒉌𒅕 𒂗𒋾𒅀 𒂂 𒌋𒅗𒋗𒉡>
  text <𒌑𒄯 𒈬𒉓𒈠 𒄘𒌦 𒅇 𒈠𒁕𒋫>
  text <𒀀𒈾 𒌷𒅀 𒀭𒀀𒋩 𒀀𒈾 𒈤𒊑𒅀>
  text <𒇷𒋻𒊒𒌑𒉌 𒆠𒈠 𒊭 𒄿𒈾 𒃼𒁺𒋾𒅀𒈠>
  text <𒊭 𒀭𒀀𒋩 𒂗 𒄑𒆪 𒆗𒈾 𒈬𒋠𒌋𒌋>
  text <𒆷𒀀 𒈠𒄀𒊑 𒋡𒋾 𒌑𒆳𒈨𒄷𒈠>
  text <𒈪𒈲 𒆳𒋾𒋗 𒀀𒈾 𒊒𒁍𒅆>
  text <𒅅𒁀𒀀 𒐉 𒅆 𒆳𒆜𒅗𒅀𒈨𒌍>
  text <𒆳𒌑𒊒𒈠𒅀𒈨𒌍 𒂟𒈨𒌍 𒆳𒄩𒀜𒋼𒂊>
  text <𒆷𒀀 𒈠𒄀𒊑 𒊭 𒄿𒈾 𒁕𒈾𒉌𒋗𒉡>
  text <𒌷𒈨𒌍𒉌 𒊭 𒆳𒋗𒁇𒋼 𒁕𒄃>
  text <𒉺𒀭 𒀭𒀀𒋩 𒂗𒅀 𒄑𒁀𒌅 𒀀𒆷𒆠 𒀀𒈾 𒆳𒋗𒁇𒋼 𒇻 𒅖𒈬𒌑 𒈨𒇴 𒃼𒁺𒋾𒅀 𒌑𒋛𒄭𒅁𒋗𒉡𒋾𒈠 𒀞 𒂊𒁺𒊒 𒄊𒈨𒌍𒅀 𒄑𒁀𒌅>
  text <𒀀𒁲 𒉆𒆳𒊑𒋗𒉡 𒅇 𒈫 𒋗𒅆>
  text <𒄑𒇀𒈨𒌍 𒍢𒁁𒋾 𒉌𒊑𒋗𒉡>
  text <𒀠𒋡𒋗𒉡𒋾𒈠 𒀀𒈾 𒌦𒈨𒌍>
  text <𒆳𒋾𒅀 𒄠𒉡𒋗𒉡𒋾>
  text <𒄿𒈾 𒋃𒄯 𒃼𒁺𒋾𒅀 𒈫𒋼𒅀>
  text <𒀀𒈾 𒆳𒃰𒈬𒄭 𒇻𒌑 𒀠𒌨 𒀮𒄯>
  text <𒌷𒈨𒌍𒋗𒉡 𒀝𒋤 𒊩𒆷𒋢𒉡>
  text <𒁍𒊭𒋗𒉡 𒉆𒆳𒋗𒉡 𒀀𒈾 𒆷𒀀 𒈪𒈾 𒀾𒈜>
  text <𒌷𒈨𒌍𒋗𒉡 𒄿𒈾 𒉈𒈨𒌍 𒀾𒊒𒌒>
  text <𒀊𒁔 𒀝𒄥 𒋛𒋼𒀉>
  text <𒌝𒈠𒈾𒋼𒋗𒉡 𒊭 𒄿𒈾 𒉺𒀭 𒄑𒆪𒈨𒌍𒅀>
  text <𒄑𒍪𒋼 𒅁𒆷𒄷𒈠 𒋾𒅁 𒀞𒅀>
  text <𒆗𒈾 𒂊𒁺𒊒 𒀀𒈾 𒋗𒍪𒌒>
  text <𒀮𒃻𒋼𒋗𒉡 𒃮𒀪𒀀𒉌 𒆗𒉡𒋼>
  text <𒊭 𒆳𒂊 𒀀𒊮 𒈥𒍝 𒇻𒌑 𒄑𒁀𒌅>
  text <𒀀𒈾 𒋝𒆑 𒄯𒊭𒉌 𒊭𒄣𒋾>
  text <𒅇 𒄀𒊩𒆳 𒆳𒄿 𒉺𒀾𒋡𒀀𒋼>
  text <𒊭 𒀀𒈾 𒆠𒁉𒄑 𒇽 𒆷𒀀 𒈾𒂅𒌑>
  text <𒂕𒋗𒉡 𒇻 𒂊𒇷 𒄑𒆪 𒉠>
  text <𒅇 𒀞 𒀉𒋾𒅀 𒇻𒌑 𒂊𒁍𒋗>
  text <𒀀𒁉𒅅𒋫𒋗𒉡 𒇻𒌑 𒀾𒆲 𒊩𒈠𒀜>
  text <𒄣𒊏𒁲𒋗𒉡 𒄿𒈾 𒄀𒊩𒆳 𒆳𒄿>
  text <𒆠𒈠 𒊏𒄭𒍢 𒇻𒆠𒂇 𒍗𒈨𒌍𒋗𒉡>
  text <𒄯𒊑 𒅇 𒁀𒈠𒀀𒋼 𒊭 𒆳𒄿>
  text <𒇻𒂡𒁲 𒊩𒆷𒋢𒉡 𒁍𒊭𒀀𒋗𒉡>
  text <𒉆𒆳𒋗𒉡 𒀉𒋾 𒃮𒀪𒀀𒉌>
  text <𒊭 𒆳𒂊 𒆗𒉡𒋼 𒇻𒊺𒊑𒁕>
  text <𒆳𒃰𒈬𒄭 𒀀𒈾 𒉻 𒁶𒊑𒊭 𒀀𒉋𒈠>
  text <𒀀𒈾 𒈪𒈲 𒆳𒋾𒅀 𒌑𒋼𒅕>
  text <𒁹𒄑𒆪𒋾𒌉𒍑𒂍𒊹𒊏 𒈗 𒆗𒉡>
  text <𒋗𒍑𒆗 𒆷𒀀 𒈠𒄀𒊑 𒊓𒉿𒉡>
  text <𒋡𒁄 𒋻𒄄𒄄>
  text <𒄿𒈾 𒂊𒈬𒆥 𒍢𒊏𒋼 𒊭 𒀭𒀀𒋩 𒂗𒅀>
  text <𒀀𒈾 𒆳𒄩𒊑𒀀 𒅇 𒌝𒈠𒈾𒀜𒈨𒌍>
  text <𒆳𒉽𒄭𒂊𒈨𒌍 𒂼𒋾 𒄯𒊭𒉌>
  text <𒊭𒄣𒋾 𒊭 𒀀𒊬𒋗𒉡 𒈗 𒅀𒌝𒈠>
  text <𒆷 𒄿𒁀𒀪 𒀭𒀀𒋩 𒂗 𒀀𒈾 𒀀𒆷𒆠>
  text <𒅅𒁀𒀀 𒄑𒇀𒈨𒌍 𒅇 𒌝𒈠𒈾𒋼𒅀>
  text <𒈜𒋼𒂡 𒄵𒋾 𒆳𒀉𒉌>
  text <𒅇 𒆳𒀀𒅀 𒀀𒊮 𒉆𒊏𒍢 𒇻 𒊍𒁁>
  text <𒆳𒈨𒌍 𒊭𒄣𒋾 𒊭 𒆠𒈠 𒍣𒄒 𒄈>
  text <𒌑𒂅 𒊭 𒀀𒈾 𒈨𒋾𒅅 𒄑𒇀𒈨𒌍𒅀>
  text <𒆷𒀀 𒈾𒂅𒌑 𒄑𒇀𒈨𒌍 𒄿𒈾 𒆷𒁀𒉌>
  text <𒇻𒌑 𒂊𒈪𒀉 𒆳𒈨𒌍 𒉺𒀾𒄣𒋼>
  text <𒇻 𒂊𒋼𒋾𒅅 𒄢𒆳 𒆳𒉽𒄭𒂊𒈨𒌍>
  text <𒌝𒈠𒈾𒋼𒋗𒉡 𒂼𒈨𒌍𒋼 𒈜𒁖𒍢𒊒𒈠>
  text <𒀀𒈾 𒂊𒄫 𒄑𒆪𒈨𒌍 𒉠 𒅇 𒀞>
  text <𒄿𒈾 𒆳𒀀𒍪 𒁕𒀊𒉌𒅖 𒇻 𒄑𒍣𒍪𒉌𒈠>
  text <𒄿𒈾 𒆳𒂊 𒀀𒊮 𒉆𒊏𒍢 𒀉𒋼𒋗𒉡>
  text <𒄠𒁕𒄭𒄑 𒋰𒁕𒋗𒉡 𒀾𒆲>
  text <𒊩𒈠𒀜 𒄣𒊏𒁲𒋗𒉡 𒄿𒈾 𒁀𒈠𒀜 𒆳𒄿>
  text <𒀀𒈾 𒄖𒊒𒈾𒀀𒋼 𒇻𒆠𒊑𒅔>
  text <𒍗𒈨𒌍 𒄣𒊏𒁲𒋗𒉡 𒄯𒊑 𒅇 𒁀𒈠𒀀𒋼>
  text <𒊭 𒆳𒄿 𒇻𒂡𒁲 𒀀𒈾 𒌷𒈨𒌍𒉌>
  text <𒊭 𒄿𒈾 𒄀𒊩𒆳 𒆳𒄿 𒊭𒀝𒉡 𒌑𒊕>
  text <𒇻𒌑 𒊍𒉌𒅅 𒌋𒌋𒐊 𒌷𒈨𒌍𒉌 𒊭 𒆳𒄩𒊑𒀀>
  text <𒊭 𒄿𒈾 𒄊 𒆳𒀀𒅀 𒆳𒋗𒄿𒊏 𒆳𒀉𒉌>
  text <𒆳𒊺𒄑𒍪 𒆳𒊺𒂖𒄖 𒆳𒅈𒍝𒉌𒁉𒌑>
  text <𒆳𒌑𒊒𒋢 𒅇 𒆳𒀀𒉌𒀉𒆪>
  text <𒍝𒀠𒀪𒉌 𒀝𒋤 𒊩𒆷𒋢𒉡>
  text <𒁍𒊭𒋗𒉡 𒉆𒆳𒋗𒉡 𒀾𒈜>
  text <𒌷𒈨𒌍𒋗𒉡 𒄿𒈾 𒉈𒈨𒌍 𒀾𒊒𒌒>
  text <𒀊𒁔 𒀝𒄥>
  text <𒆳𒀀𒁕𒍑 𒋾𒅁 𒋫𒄩𒍣𒅀 𒆗𒈾>
  text <𒇻𒌑 𒂊𒁺𒊒𒈠 𒀀𒊬𒋗𒉡 𒇻 𒌑𒈦𒊺𒊒>
  text <𒀀𒈾 𒄀𒊩𒆳 𒆳𒄿 𒊭𒄣𒋾>
  text <𒆠𒈠 𒄷 𒅁𒁇𒋗 𒈨𒇴 𒀭𒀀𒋩 𒂗𒅀>
  text <𒄑𒄸𒋗𒉡𒋾𒈠>
  text <𒌨𒁺𒉌 𒄊𒈨𒌍𒅀 𒄑𒁀𒌅>
  text <𒄘𒌦 𒅇 𒈠𒁕𒋫 𒌋𒅗𒋗𒉡 𒌑𒄯>
  text <𒆳𒊓𒊏𒍑 𒆳𒄠𒈠𒍑>
  text <𒊭 𒅖𒌅 𒌓𒌝 𒍝𒀀𒋼 𒅗𒈾𒊭>
  text <𒆷𒀀 𒄿𒁺𒌑 𒆠𒈠 𒇯 𒀀𒁍𒁁>
  text <𒀾𒄷𒌒 𒀉𒋾 𒌝𒈠𒈾𒋼𒋗𒉡 𒂼𒈨𒌍𒋼>
  text <𒄿𒈾 𒆳𒀀𒊒𒈠 𒀠𒋫𒈾𒀭𒈠>
  text <𒋰𒁕𒋗𒉡 𒀾𒆲 𒊩𒈠𒀜>
  text <𒈮𒋰𒇷𒋗𒉡 𒄿𒈾 𒄀𒊩𒆳 𒆳𒄿 𒆠𒈠 𒋤𒈠𒊺>
  text <𒇻 𒌑𒈪𒍢 𒌷𒈨𒌍𒋗𒉡 𒀝𒋤>
  text <𒀭𒈨𒌍𒋗𒉡 𒀾𒊭𒀀 𒊩𒆷𒋢𒉡>
  text <𒁍𒊭𒋗𒉡 𒉆𒆳𒋗𒉡 𒌑𒊺𒍝𒀀>
  text <𒌷𒈨𒌍𒋗𒉡 𒄿𒈾 𒉈𒈨𒌍 𒀾𒊒𒌒>
  text <𒀊𒁔 𒀝𒄥 𒀀𒈾 𒇯 𒅇 𒋼𒀀𒈨>
  text <𒌑𒌁 𒉌𒅕 𒂗𒋾𒅀 𒂂>
  text <𒌋𒅗𒋗𒉡 𒌑𒄯 𒉺𒀭 𒀭𒀀𒋩 𒂗𒅀>
  text <𒌑𒆳𒄃𒋗𒉡𒋾>
  text <𒆳𒄿𒋢𒀀 𒆳𒁕𒊑𒀀 𒉺𒅁𒍮𒋼>
  text <𒆷𒀀 𒈠𒄀𒊑 𒀝𒋤 𒄘𒌦>
  text <𒅇 𒈠𒁕𒋫 𒌋𒅗𒋗𒉡 𒌑𒄯>
  text <𒉺𒀭 𒀭𒀀𒋩 𒂗𒅀 𒌑𒆳𒄃𒋗𒉡𒋾>
  text <𒄿𒈾 𒀀𒊭𒊑𒁺𒋾𒅀𒈠 𒊭 𒉽𒈨𒌍𒅀>
  text <𒀝𒋗𒁺 𒄑𒇀𒈨𒌍 𒅇 𒌝𒈠𒈾𒋼𒅀𒈨𒌍>
  text <𒇻 𒀠𒆥 𒀀𒇉𒍝𒉼𒋗𒉺𒆷𒀀>
  text <𒇻 𒂊𒄵 𒆳𒈬𒋥𒌨 𒆳𒊓𒊏𒁕𒍑>
  text <𒊭 𒆠𒆗 𒆳𒀀𒊓𒉌𒌑 𒅇 𒆳𒀀𒂅𒈠>
  text <𒀀𒊮 𒉆𒊏𒍢 𒀝𒋤>
  text <𒌝𒈠𒈾𒋼𒋗𒉡 𒆠𒈠 𒍣𒅕𒆥>
  text <𒌑𒉌𒆠𒄑 𒌷𒈬𒋥𒌨>
  text <𒌷 𒆗𒉡𒋾𒋗𒉡 𒀀𒁲 𒑛𒋾 𒌓𒈨>
  text <𒊭 𒀭𒌓 𒈾𒉺𒄭 𒀝𒋤>
  text <𒀭𒈨𒌍𒋗𒉡 𒁍𒊭𒋗𒉡 𒉆𒆳𒋗𒉡>
  text <𒈫 𒋗𒅆 𒊿𒆥 𒍏𒈨𒌍>
  text <𒌍 𒄘𒌦 𒍏𒈨𒌍 𒊭𒁇𒋫 𒁍𒊺 𒋫𒌉>
  text <𒂍𒃲𒅆𒋗𒉡 𒅇 𒊩𒆷𒋢𒉡>
  text <𒌑𒊺𒍝𒀀 𒌷 𒋗𒀀𒌅 𒄿𒈾 𒉈𒈨𒌍>
  text <𒀾𒊒𒌒 𒀊𒁔 𒀝𒄥>
  text <𒄿𒈾 𒌓𒈪𒋗𒈠 𒍏𒈨𒌍 𒊭𒀀𒌅>
  text <𒀀𒈾 𒀭𒅎 𒊏𒀪𒈪𒅀 𒀀𒆧>
  text <𒄿𒈾 𒂊𒈬𒆥 𒍢𒊏𒋼 𒊭 𒀭𒀀𒋩 𒂗𒅀>
  text <𒀀𒈾 𒆳𒋢𒄀 𒊭 𒆳𒆸𒄭 𒆷𒀀 𒅗𒉌𒋗𒌓>
  text <𒀭𒀀𒋩 𒂗𒅀 𒇻 𒀠𒌨 𒀉𒋾 𒐋 𒅆>
  text <𒌝𒈠𒈾𒋼𒋗𒉡 𒆳𒄭𒈨 𒆳𒇻𒄭>
  text <𒆳𒅈𒊑𒅕𒄀 𒆳𒀀𒆷𒈬𒌦>
  text <𒆳𒉏𒉌 𒅇 𒄢𒆳 𒆳𒉽𒄭𒂊>
  text <𒂼𒈨𒌍𒋾 𒄿𒈾 𒆳𒄭𒊑𒄭>
  text <𒀀𒊮 𒉆𒊏𒍢 𒊭 𒆠𒈠 𒍣𒄒 𒄈>
  text <𒌑𒂅 𒀉𒋾 𒄢𒆳 𒆳𒆳𒋗𒉡>
  text <𒄿𒈾 𒄊𒈨𒌍𒅀 𒇻𒌑 𒄠𒁕𒄭𒄑>
  text <𒀀𒁉𒅅𒋫𒋗𒉡 𒇻 𒀾𒆲>
  text <𒂟𒈨𒌍 𒈮𒋰𒇷𒋗𒉡 𒄿𒈾 𒄀𒊩𒆳 𒆳𒄿>
  text <𒀀𒈾 𒄖𒊒𒈾𒀀𒋼 𒇻𒆠𒊑𒅔>
  text <𒍗𒈨𒌍𒋗𒉡 𒆳𒄭𒊑𒄩>
  text <𒆠𒈠 𒈾𒁀𒋛 𒇻 𒊍𒊒𒌒>
  text <𒆳𒋢𒄀 𒀀𒈾 𒋛𒄯𒋾𒊭 𒀝𒋤>
  text <𒌋𒌋𒐊 𒀭𒈨𒌍𒋗𒉡 𒊩𒆷𒋢𒉡>
  text <𒁍𒊭𒋗𒉡 𒉆𒆳𒋗𒉡 𒌑𒊺𒍝𒀀>
  text <𒀮𒄯 𒌷𒈨𒌍𒋗𒉡 𒄿𒈾 𒉈𒈨𒌍>
  text <𒀾𒊒𒌒 𒀊𒁔 𒀝𒄥>
  text <𒋛𒋼𒀉 𒌝𒈠𒈾𒋼𒋗𒉡 𒄊𒈨𒌍𒅀>
  text <𒄑𒁀𒌅 𒀀𒊑𒅎𒋗𒉡𒋾>
  text <𒄘𒌦 𒅇 𒈠𒁕𒋫 𒌋𒅗𒋗𒉡>
  text <𒌑𒄯 𒀉𒋾 𒁕𒄃 𒉺𒀭>
  text <𒀭𒀀𒋩 𒂗𒅀 𒄠𒉡𒋗𒉡𒋾>
  text <𒄿𒈾 𒌓𒈪𒋗𒈠 𒌋𒌋𒐊 𒀭𒈨𒌍𒉌 𒊭 𒆳𒆳𒈨𒌍>
  text <𒅆𒈾𒋾𒈾 𒆠𒋃𒋾 𒋡𒋾𒅀>
  text <𒊭 𒀠𒋡𒀀 𒀀𒈾 𒌑𒌅𒀪𒌓 𒂍 𒀭𒊩𒌆𒆤>
  text <𒄭𒅕𒋼 𒃲𒋼 𒈾𒆳𒁲 𒀭𒀀𒋩 𒂗𒅀>
  text <𒀭𒀀𒉏 𒀭𒅎 𒀭𒈹 𒀾𒋗𒊑𒋼>
  text <𒂍𒆳𒈨𒌍𒀜 𒌷𒅀 𒀭𒀀𒋩>
  text <𒅇 𒀭𒈹𒈨𒌍 𒆳𒋾𒅀>
  text <𒇻𒌑 𒀾𒊒𒊌>
  text <𒁹𒄑𒆪𒋾𒌉𒍑𒂍𒊹𒊏 𒌋𒌋 𒆗𒉡>
  text <𒅗𒋃 𒄒𒋥 𒉽𒈨𒌍 𒊭𒉌𒉡>
  text <𒄀𒂇 𒆕 𒌋𒌋𒈨𒌍>
  text <𒄿𒈾 𒌓𒈪𒋗 𒄿𒈾 𒂊𒈬𒆥 𒍢𒊏𒋼>
  text <𒊭 𒀭𒀀𒋩 𒂗𒅀 𒄿𒈾 𒀭𒉌 𒆠𒂊𒉌>
  text <𒊭 𒀭𒌓 𒄣𒊏𒁲 𒄿𒈾 𒄑𒆪𒋾>
  text <𒃻 𒀭𒈨𒌍 𒃲𒈨𒌍 𒊭 𒄿𒈾 𒄒𒋥 𒐉𒄿>
  text <𒈪𒊺𒊕 𒌌𒊑𒇷𒂅𒈠 𒈬𒉌𒄩>
  text <𒄿𒈾 𒉠 𒅇 𒊭𒉌𒈾 𒄿𒈾 𒀞 𒆷𒀀 𒄿𒋗𒌑>
  text <𒀀𒈾 𒆳𒆳 𒈾𒄿𒊑 𒌋𒌋𒈨𒌍𒉌 𒉌𒋢𒋼>
  text <𒊭 𒀀𒄴 𒀀𒀊𒁀𒂊𒇷𒉌𒋾 𒊭 𒊭𒆷𒈬 𒀭𒌑𒅆>
  text <𒃻 𒅗𒈾𒊭 𒆷𒀀 𒄿𒁺𒌑>
  text <𒀭𒀀𒋩 𒂗 𒌑𒈠𒀪𒊏𒉌𒈠 𒀠𒌨>
  text <𒂅𒌓𒁲 𒈥𒍮𒋾 𒅇 𒉌𒊑𒁁𒋾>
  text <𒊒𒋗𒋡𒀀𒋼 𒊭 𒄿𒈾 𒈤𒊏>
  text <𒈗 𒅀𒌝𒈠 𒊮𒁀𒋗𒉡 𒆷𒀀 𒄿𒁺𒌑>
  text <𒅈𒄭 𒀉𒇻𒋼 𒁺𒌨𒄀>
  text <𒆷𒀀 𒉿𒌅𒋼 𒌑𒊺𒋾𒅅>
  text <𒆳𒂊𒆷𒈠 𒆳𒀀𒈠𒁕𒈾 𒆳𒂖𒄭𒅖>
  text <𒆳𒊺𒊏𒁁𒇷 𒆳𒋻𒄷𒈾>
  text <𒆳𒌁𒅗𒄷𒇷 𒆳𒆠𒄑𒊏>
  text <𒆳𒋻𒄩𒈾𒁁 𒆳𒂊𒇻𒆷>
  text <𒆳𒄩𒀾𒋫𒊏𒂊 𒆳𒊭𒄭𒊭𒊏>
  text <𒆳𒌑𒁁𒊏 𒆳𒈪𒇷𒀜𒊒𒉌>
  text <𒆳𒋗𒇷𒀭𒍣 𒆳𒉡𒁀𒈾𒀀𒊺>
  text <𒅇 𒆳𒊺𒂊𒊺 𒌋𒐋 𒆳𒈨𒌍𒉌 𒆗𒉡𒋼>
  text <𒀀𒊮 𒄭𒂵 𒄿𒈾 𒄑𒇀𒈨𒌍𒅀 𒅇 𒈥𒍝>
  text <𒄿𒈾 𒀝𒄢𒆳 𒍏𒈨𒌍 𒇻 𒄴𒋛>
  text <𒌑𒊒𒈪 𒄑𒈨𒌍 𒆳𒄿 𒇻 𒀝𒆠𒄑>
  text <𒋾𒌉𒊏𒀀𒋼𒈨𒌍 𒀀𒈾 𒈨𒋾𒅅 𒄑𒇀𒈨𒌍𒅀 𒅇>
  text <𒌝𒈠𒈾𒋼𒅀 𒇻 𒌑𒄭𒅁>
  text <𒀀𒇉𒁍𒋥𒋫 𒇻𒌑 𒂊𒄵 𒈗 𒆳𒉏𒈨>
  text <𒈗 𒆳𒌅𒉡𒁁 𒈗 𒆳𒌅𒀀𒇷>
  text <𒈗 𒆳𒁯𒁕𒊑 𒈗 𒆳𒌑𒍪𒆷>
  text <𒈗 𒆳𒌦𒍝𒈬𒉌 𒈗 𒆳𒀭𒁲𒀀𒁉>
  text <𒈗 𒆳𒉿𒆷𒁯𒉌 𒈗 𒆳𒀀𒄙𒄀𒉌>
  text <𒈗 𒆳𒆪𒇷𒁇𒍣𒉌 𒈗 𒆳𒅆𒉌𒄵𒉌>
  text <𒈗 𒆳𒄭𒈬𒀀 𒈗 𒆳𒉺𒄿𒋼𒊑>
  text <𒈗 𒆳𒌑𒄿𒊏𒄠 𒈗 𒆳𒋗𒊒𒊑𒀀>
  text <𒈗 𒆳𒀀𒁀𒂊𒉌 𒈗 𒆳𒀀𒁕𒂊𒉌>
  text <𒈗 𒆳𒆠𒊑𒉌 𒈗 𒆳𒀠𒁀𒅀>
  text <𒈗 𒆳𒌑𒄀𒈾 𒈗 𒆳𒈾𒍝𒁉𒀀>
  text <𒈗 𒆳𒀀𒁇𒋛𒌑𒉌 𒈗 𒆳𒁕𒅀𒂊𒉌>
  text <𒉽 𒌋𒌋𒐈 𒈗𒈨𒌍𒉡 𒆳𒆳 𒈾𒄿𒊑>
  text <𒄿𒈾 𒆠𒆗 𒆳𒆳𒋗𒉡𒈠 𒄑𒇀𒈨𒌍𒋗𒉡>
  text <𒅇 𒌝𒈠𒈾𒋼𒋗𒉡 𒌌𒁖𒍢𒊒𒈠>
  text <𒀀𒈾 𒂊𒄫 𒄑𒆪 𒉠 𒅇 𒀞>
  text <𒇻 𒀉𒁍𒉌 𒄿𒈾 𒋗𒄯 𒄑𒆪𒈨𒌍𒅀>
  text <𒄑𒍪𒋼 𒊍𒉌𒋡𒋗𒉡𒋾>
  text <𒊭𒃲𒋾 𒌝𒈠𒈾𒋼𒋗𒉡 𒂼𒈨𒌍>
  text <𒆠𒈠 𒊑𒄭𒅋𒋾 𒀭𒅎>
  text <𒇻 𒀾𒆲 𒊩𒈠𒀜 𒄣𒊏𒁲𒋗𒉡>
  text <𒄿𒈾 𒍢𒊑 𒁀𒈠𒀜 𒆳𒄿 𒅇 𒄿𒁕𒀜>
  text <𒌷𒈨𒌍𒋗𒉡 𒆠𒈠 𒋤𒈠𒊺>
  text <𒇻𒈨𒍢 𒈫 𒋗𒅆 𒄑𒇀𒈨𒌍𒋗𒉡>
  text <𒄩𒈜𒋫 𒄿𒈾 𒆠𒆗 𒌓𒄩𒊑>
  text <𒇻𒋼𒈨𒄴 𒁹 𒋗𒅆 𒈗𒈨𒌍𒉌>
  text <𒆳𒆳 𒈾𒄿𒊑 𒀀𒁲 𒊭 𒀀𒈾>
  text <𒉌𒊏𒊒𒋼𒋗𒉡 𒅋𒇷𒆪𒉌>
  text <𒄿𒈾 𒍣𒁍 𒀯𒀯𒇷𒅀 𒀀𒁲 𒀀𒀊𒁀>
  text <𒇻 𒅈𒁲𒋗𒉡𒋾>
  text <𒈠𒄩𒍣𒋗𒉡 𒃲𒈨𒌍 𒀝𒋤>
  text <𒊩𒆷𒋢𒉡 𒁍𒊭𒀀𒋗𒉡 𒉆𒆳𒋗𒉡>
  text <𒌑𒊺𒍝𒀀 𒌷𒈨𒌍𒋗𒉡 𒄿𒈾 𒉈𒈨𒌍>
  text <𒀾𒊒𒌒 𒀊𒁔 𒀝𒄥>
  text <𒀀𒈾 𒇯 𒅇 𒋼𒀀𒈪 𒌑𒌁>
  text <𒋢𒆰𒆳 𒀲𒆳𒊏𒈨𒌍 𒂼𒈨𒌍>
  text <𒉺𒊑𒂊 𒀀𒂵𒇷 𒅇 𒈥𒋃>
  text <𒄫𒁁𒋼𒋗𒉡 𒀀𒈾 𒆷𒀀 𒈠𒉌𒂊>
  text <𒌑𒌁𒊏 𒀮𒄯 𒈗𒈨𒌍𒉌>
  text <𒆳𒆳 𒈾𒄿𒊑 𒁄𒂅𒋢𒉡 𒋡𒋾>
  text <𒅅𒋤 𒀀𒈾 𒈗𒈨𒌍𒉌 𒊭𒀀𒌅𒉡>
  text <𒊑𒂊𒈠 𒅈𒊭𒋗𒉡𒋾𒈠>
  text <𒈾𒄫𒋫𒋗𒉡 𒂊𒄭𒅕 𒊩𒇻𒋢𒉡>
  text <𒅇 𒅗𒈬𒋢𒉡 𒄿𒈾 𒈠𒄯 𒀭𒌓 𒂗𒅀>
  text <𒀊𒂅𒌨 𒈠𒈪𒀉 𒀭𒈨𒌍𒅀>
  text <𒃲𒈨𒌍 𒀀𒈾 𒅈𒆑 𒌓𒈨𒌍 𒀀𒈾 𒌓𒌝>
  text <𒍝𒀀𒋼 𒀀𒈾 𒀴𒌓𒋼 𒌑𒌓𒈪𒋗𒉡𒋾>
  text <𒌉𒈨𒌍 𒀮𒉌𒀉 𒈗𒋾𒋗𒉡>
  text <𒀀𒈾 𒇷𒂅𒋼 𒊍𒁁>
  text <𒁹 𒅆 𒈫 𒈨 𒀲𒆳𒊏𒈨𒌍 𒈫 𒅆 𒄞𒈨𒌍>
  text <𒈠𒁕𒀜𒋫 𒌋𒅗𒋗𒉡 𒌑𒄯>
  text <𒀀𒈾 𒆳𒆳𒈨𒌍𒋗𒉡 𒌑𒈦𒊺𒅕𒋗𒉡𒋾>
  text <𒁹𒋛𒂊𒉌 𒈗 𒆳𒁕𒅀𒂊𒉌>
  text <𒊭 𒀀𒈾 𒀭𒀀𒋩 𒂗𒅀 𒆷𒀀 𒅗𒀭𒋗>
  text <𒊩𒇻𒋢 𒅇 𒅗𒈬𒋢 𒀀𒈾 𒌷𒅀>
  text <𒀭𒀀𒋩 𒌒𒆷𒋗 𒊑𒂊𒈠>
  text <𒅈𒊭𒋗𒈠 𒅖𒌅 𒌷𒅀 𒀭𒀀𒋩>
  text <𒁕𒇸 𒀭𒈨𒌍 𒃲𒈨𒌍>
  text <𒀀𒈾 𒁕𒆷𒀀𒇷 𒀀𒈾 𒈾𒉿𒅖𒋾>
  text <𒌑𒈦𒊺𒅕𒋗 𒆳𒆳 𒈾𒄿𒊑>
  text <𒂼𒈨𒌍𒋼 𒀀𒈾 𒉻 𒁶𒊑𒅆𒈾 𒀀𒉋>
  text <𒅇 𒀮𒄯 𒈗𒈨𒌍𒋗𒉡>
  text <𒀀𒈾 𒄊𒈨𒌍𒅀 𒌑𒋠𒌋𒌋>
  text <𒄿𒈾 𒋫𒇻𒊌 𒄫𒊑𒈠 𒋗𒀀𒌅>
  text <𒀀𒈾 𒌷𒈪𒇷𒁲𒀀 𒊭 𒆳𒄩𒉌𒃲𒁁>
  text <𒉺𒅁𒍮𒋼 𒆷𒀀 𒈠𒄀𒊑 𒀠𒌨>
  text <𒋾𒅁 𒀞𒅀 𒆗𒈾 𒂊𒁺𒊒𒈠>
  text <𒄊𒈨𒌍𒅀 𒄑𒁀𒌅 𒀀𒊑𒅎𒋗𒉡𒋾>
  text <𒌷 𒋗𒀀𒌅 𒌌 𒀝𒋤 𒇷𒄿𒄭𒋗𒉡>
  text <𒊍𒁁 𒁹 𒀲 𒆳𒁀𒉌 𒊭 𒀀𒁀𒊑>
  text <𒈠𒁕𒀜𒋫 𒈬𒉓𒈠>
  text <𒀀𒈾 𒆷 𒋗𒁇𒆠𒂊 𒌋𒅗𒋗𒉡 𒌑𒄯>
  text <𒁹𒄑𒆪𒋾𒌉𒍑𒂍𒊹𒊏 𒀮𒇻 𒄩𒄠𒂅>
  text <𒋗𒍪𒍪 𒀀𒁍𒌒 𒌓𒄩𒊑>
  text <𒄿𒈾 𒄑𒆪𒋾 𒀭𒀀𒋩 𒂗𒅀 𒄑𒇀𒈨𒌍>
  text <𒅇 𒄣𒊏𒁲𒅀𒈨𒌍 𒇻𒌑 𒀠𒆥 𒈬𒌓𒁀𒊏>
  text <𒊍𒁁 𒀀𒈾 𒊮 𒄴𒆷𒈨𒄿>
  text <𒆳𒅈𒈠𒅀𒈨𒌍 𒉽𒈨𒌍𒌓 𒀭𒀀𒋩 𒂗𒅀>
  text <𒇻𒌑 𒀠𒌨 𒅖𒌅 𒋻𒍢 𒆳𒋢𒄭>
  text <𒀀𒁲 𒌷𒋼𒀀𒂵𒈩 𒊭 𒆳𒄩𒀜𒋼>
  text <𒄿𒈾 𒁹𒂗 𒌓𒈨 𒄴𒁍𒌓>
  text <𒁲𒅅𒋫𒋗𒉡 𒀀𒂁 𒊩𒆷𒋢𒉡>
  text <𒁍𒊭𒀀𒋗𒉡 𒈥𒅆𒋢𒉡>
  text <𒀀𒈾 𒆷𒀀 𒈪𒈾 𒌑𒌁𒊏>
  text <𒋛𒋼𒀉 𒌝𒈠𒈾𒋼𒋗𒉡>
  text <𒊭 𒄿𒈾 𒉺𒀭 𒄑𒆪𒈨𒌍 𒊭 𒀭𒀀𒋩 𒂗𒅀>
  text <𒅁𒁇𒅆𒁺 𒀀𒇉𒁍𒋥𒋫 𒇻 𒂊𒁁𒊒>
  text <𒅈𒆠𒋗𒉡 𒄿𒈾 𒄑𒈣𒈨𒌍 𒋢𒂃𒅆𒀀>
  text <𒀀𒇉𒁍𒋥𒋫 𒇻 𒂊𒁁𒅕>
  text <𒐋 𒌷𒈨𒌍𒋗𒉡 𒊭 𒄊 𒆳𒁉𒌍𒊑>
  text <𒀝𒋤 𒄿𒈾 𒉈𒈨𒌍 𒀾𒊒𒌒>
  text <𒀊𒁔 𒀝𒄥 𒊩𒆷𒋢𒉡 𒁍𒊭𒋗𒉡>
  text <𒈥𒅆𒋢𒉡 𒀀𒈾 𒌷𒅀 𒀭𒀀𒋩>
  text <𒌒𒆷>
  text <𒁹𒄑𒆪𒋾𒌉𒍑𒂍𒊹𒊏 𒅗𒁉𒄑 𒀠𒂅𒋼>
  text <𒈬𒋆𒁍 𒆷 𒈠𒄀𒊑 𒈬𒊬𒁉𒁍>
  text <𒅗𒇺 𒀯𒋻𒄭>
  text <𒀀𒈾 𒅗𒆳 𒆳𒈬𒊻𒊑 𒀭𒀀𒋩 𒂗>
  text <𒌑𒈠𒀪𒊏𒉌𒈠 𒄵𒋾 𒆳𒂊𒆷𒈬𒉌>
  text <𒆳𒋫𒆷 𒅇 𒆳𒄩𒊒𒊓 𒇻 𒊍𒁁>
  text <𒆳𒈬𒊻𒊑 𒀀𒈾 𒋛𒆟𒋾𒊭 𒀝𒋤>
  text <𒄣𒊏𒁲𒋗𒉡 𒌑𒋆𒁍>
  text <𒌷𒈨𒌍𒋗𒉡 𒄿𒈾 𒉈𒈨𒌍 𒀾𒊒𒌒 𒀊𒁔>
  text <𒀝𒄥 𒌝𒈠𒈾𒀜 𒆳𒄣𒈠𒉌𒂊>
  text <𒀀𒈾 𒊑𒍮𒌓 𒆳𒈬𒊻𒊑>
  text <𒇻 𒅋𒇷𒆪𒉌 𒄿𒈾 𒆳𒂊 𒀉𒋼𒋗𒉡>
  text <𒇻 𒄠𒁕𒄭𒄑 𒀀𒁉𒅅𒋫𒋗𒉡 𒇻 𒀾𒆲>
  text <𒀀𒈾 𒁹𒂗 𒌷 𒌷𒀀𒊑𒉌 𒊭 𒄊 𒆳𒀀𒄿𒊓>
  text <𒇻𒌑 𒂊𒋛𒅕𒋗𒉡𒋾 𒄊𒈨𒌍𒅀>
  text <𒄑𒁀𒌅 𒌷 𒋗𒀀𒌅 𒂊𒄭𒅕>
  text <𒇷𒄿𒄭𒈨𒌍 𒄘𒌦 𒅇 𒈠𒁕𒀜𒋫>
  text <𒌋𒅗𒋗𒉡 𒌑𒄯>
  text <𒄿𒈾 𒌓𒈪𒋗𒈠 𒄢𒆳 𒆳𒄣𒈠𒉌𒂊>
  text <𒊭 𒀀𒈾 𒊑𒍮𒌓 𒆳𒈬𒊻𒊑 𒅖𒊭𒀝𒉡>
  text <𒀮𒄯 𒆳𒆳𒈨𒌍𒋗𒉡 𒇻 𒀉𒆪𒌑𒉌>
  text <𒀀𒈾 𒂊𒄫 𒄑𒆪𒈨𒌍 𒃮𒇷 𒅇 𒀞>
  text <𒇻 𒄑𒍣𒍪𒉌 𒄿𒈾 𒋗𒄯 𒄑𒆪𒈨𒌍𒅀>
  text <𒄑𒍪𒋼 𒀉𒋾 𒌋𒌋 𒅆 𒌝𒈠𒈾𒋼𒋗𒉡>
  text <𒂼𒈨𒌍 𒄿𒈾 𒆳𒋫𒆷 𒇻 𒄠𒁕𒄭𒄑𒈠>
  text <𒀀𒁉𒅅𒋫𒋗𒉡 𒇻 𒀾𒆲>
  text <𒆠𒈲𒋗𒉡 𒃮𒊭 𒇻𒉿𒊑𒅕>
  text <𒀀𒁲 𒆳𒄩𒊒𒊓 𒊭 𒉺𒀭 𒆳𒈬𒊻𒊑>
  text <𒀊𒆪𒋢𒉡 𒇻 𒅈𒁺𒌓 𒊩𒈠𒀜>
  text <𒄣𒊏𒁲𒋗𒉡 𒄿𒈾 𒄀𒊩𒆳 𒆳𒄿>
  text <𒆠𒈠 𒋗𒌑𒁁 𒍑𒈾𒅋>
  text <𒍗𒈨𒌍𒋗𒉡 𒄯𒊑 𒅇 𒁀𒈠𒀀𒋼 𒊭 𒆳𒄿>
  text <𒇻𒂡𒁲 𒈠𒄩𒍣𒋗𒉡 𒃲𒈨𒌍>
  text <𒀝𒋤 𒄿𒈾 𒉈𒈨𒌍 𒀾𒊒𒌒>
  text <𒀊𒁔 𒀝𒄥 𒀀𒈾 𒇯 𒅇 𒋼𒀀𒈨 𒌑𒌁>
  text <𒌷𒄷𒉡𒊓 𒌷 𒆗𒉡𒋾𒋗𒉡>
  text <𒆠𒈠 𒇯 𒀀𒁍𒁁 𒀾𒄷𒌒>
  text <𒀉𒋾 𒌝𒈠𒈾𒋼𒋗𒉡 𒃮𒊭𒀀𒋼>
  text <𒄿𒈾 𒌷 𒅇 𒆳𒂊 𒌑𒊕 𒇻𒌑 𒄠𒁕𒄭𒄑>
  text <𒀀𒁉𒅅𒋫𒋗𒉡 𒇻 𒀾𒆲>
  text <𒂟𒈨𒌍 𒈮𒋰𒇷𒋗𒉡 𒄿𒈾 𒆠𒆗 𒄯𒊭𒀀𒉌>
  text <𒆠𒈠 𒋗𒌑𒁁 𒇻 𒍑𒈾𒅋 𒊕𒁺𒈨𒌍𒋗𒉡>
  text <𒆠𒈠 𒍣𒅕𒆥 𒌑𒉌𒆠𒄑>
  text <𒍗𒈨𒌍𒋗𒉡 𒄯𒊑 𒅇 𒁀𒈠𒀀𒋼 𒃻 𒆳𒄿>
  text <𒇻𒂡𒁲 𒌷 𒋗𒀀𒌅 𒀝𒋤>
  text <𒀭𒈨𒌍𒋗𒉡 𒀾𒊭𒀀 𒊩𒆷𒋢𒉡 𒁍𒊭𒋗𒉡 𒉆𒆳𒋗𒉡>
  text <𒌑𒊺𒍝𒀀 𒌷 𒄿𒈾 𒉈𒈨𒌍 𒀾𒊒𒌒>
  text <𒐈 𒂦𒈨𒌍𒋗 𒊭 𒄿𒈾 𒀀𒃵𒊑>
  text <𒊏𒀾𒁍 𒅇 𒋛𒆟𒋾 𒌷𒋗>
  text <𒀊𒁔 𒀝𒄥 𒀀𒈾 𒇯 𒅇 𒋼𒀀𒈨>
  text <𒌑𒌁 𒅇 𒉌𒌓𒈨𒌍 𒍢𒉺 𒄿𒈾 𒌋𒅗𒄭𒋗>
  text <𒊍𒊒 𒉏𒄈 𒌓𒅗𒁇 𒂊𒁍𒍑>
  text <𒆠𒋃𒋾 𒆳𒆳𒈨𒌍 𒊭 𒄿𒈾 𒀭𒀀𒋩 𒂗𒅀>
  text <𒀝𒋗𒁺 𒌷 𒋗𒀀𒌅 𒀀𒈾 𒆷𒀀 𒍝𒁀𒋼>
  text <𒅇 𒂦𒋗 𒆷𒀀 𒊏𒍝𒉿 𒄿𒈾 𒌋𒅗𒄭>
  text <𒀠𒂅𒌨 𒂍 𒊭 𒀀𒃵𒊑 𒄿𒈾 𒌋𒅗𒄭𒋗>
  text <𒅈𒍦 𒉏𒄈 𒌓𒅗𒁇 𒊭𒌅𒉡>
  text <𒄿𒈾 𒊮𒁉 𒌑𒊺𒅆𒅁>
  text <𒄿𒈾 𒄑𒆪𒋾 𒀭𒀀𒋩 𒂗𒅀 𒄑𒇀𒈨𒌍>
  text <𒅇 𒄣𒊏𒁲𒅀𒈨𒌍 𒇻 𒀠𒆥 𒌷𒄒𒋗𒈾>
  text <𒌷 𒈗𒋾𒋗𒉡 𒇻 𒀠𒈪 𒈗 𒆳𒄣𒈠𒉌𒂊>
  text <𒋾𒅁 𒀞𒅀 𒆗𒈾 𒂊𒁺𒌨𒈠>
  text <𒄊𒈨𒌍𒅀 𒄑𒁁 𒌷 𒋗𒀀𒌅 𒂊𒄭𒅕>
  text <𒂦𒋗 𒃲𒀀 𒅇 𒀀𒊓𒅀𒋼𒋗>
  text <𒊭 𒀀𒃵𒊑 𒀀𒈾 𒈾𒉺𒇷 𒀝𒁀𒋗𒈠>
  text <𒅖𒌅 𒍑𒊺𒋗 𒀀𒁲 𒃮𒁳𒁉𒋗>
  text <𒅁𒁔 𒀀𒈾 𒇯 𒌑𒌁>
  text <𒅇 𒐊 𒋗𒅆 𒆥𒅔𒈾𒀀𒋼 𒂗𒈨𒌍 𒄭𒄿𒄭>
  text <𒊭 𒊮𒁉𒋗 𒊭 𒀀𒈾 𒀭𒀀𒋩 𒂗𒅀 𒆷𒀀 𒅗𒀭𒋗>
  text <𒄑𒋢𒄩 𒄠𒄯𒋗 𒇷𒄿𒄭𒈨𒌍𒋗>
  text <𒊍𒁁 𒄘𒌦 𒅇 𒈠𒁕𒋫>
  text <𒌋𒅗 𒊭 𒉺𒈾 𒌓𒌁 𒄿𒈾 𒌋𒅗𒄭𒋗>
  text <𒀾𒆲 𒆳𒄣𒈠𒉌𒂊 𒂼𒋫>
  text <𒀀𒈾 𒉻 𒁶𒊑𒊭 𒀝𒋤 𒀀𒈾 𒄊𒈨𒌍𒅀>
  text <𒌑𒋠𒌋𒌋>
  text <𒋗𒆸 𒐏𒈫 𒆳𒆳𒈨𒌍 𒅇 𒂷𒆠𒅆𒈾>
  text <𒅖𒌅 𒂊𒄵𒋫𒀭 𒀀𒇉𒍝𒉼𒋗𒉺𒇷𒄿>
  text <𒅆𒀉𒁲 𒄯𒊭𒀀𒉌 𒉌𒋢𒋼>
  text <𒀀𒁲 𒂊𒄵𒋫𒀭 𒀀𒇉𒁍𒋥𒋼>
  text <𒆳𒄩𒀜𒋼𒂊 𒅇 𒀀𒀊𒁀𒂊𒇷𒉌𒋾>
  text <𒊭 𒊭𒆷𒈬 𒀭𒌑𒊺 𒅖𒌅 𒊑𒅖 𒈗𒋾𒅀>
  text <𒀀𒁲 𒐊 𒁄𒅀 𒋡𒀀𒋾 𒅅𒋤>
  text <𒉺𒀀 𒁹𒂗 𒌑𒊺𒌍𒆥𒋗𒉡𒋾>
  text <𒇷𒄭𒈨𒌍𒋗𒉡 𒊍𒁁 𒄘𒌦>
  text <𒅇 𒈠𒁕𒋫 𒌋𒅗𒋗𒉡 𒌑𒄯>
  text <𒂊𒍣𒅁 𒄯𒊏𒈾𒀜 𒉽𒈨𒌍 𒈠𒁕𒀀𒌅>
  text <𒊭 𒀀𒈾 𒇷𒋫𒋼𒅀 𒆷𒀀 𒆥𒅕𒁀>
  text <𒀀𒊮 𒄭𒂵 𒄿𒈾 𒄑𒇀𒈨𒌍𒅀 𒅇 𒈥𒍝>
  text <𒄿𒈾 𒄊𒈨𒌍𒅀 𒅈𒆠𒋗𒉡>
  text <𒇻 𒀜𒊑𒋃 𒄊𒈨𒌍 𒉽𒈨𒌍>
  text <𒄿𒈾 𒆳𒋾𒅀 𒇻𒌑 𒀊𒊒𒊻>
  text <𒁹𒄑𒆪𒋾𒌉𒍑𒂍𒊹𒊏 𒀉𒇻 𒃼𒁺>
  text <𒋫𒈨𒄴 𒄑𒉼 𒆷𒀀 𒃻𒈾𒀭>
  text <𒈬𒃵𒈨𒊒 𒁍𒀪𒌨 𒍢𒊑>
  text <𒀭𒊩𒌆𒅁 𒅇 𒀭𒅆𒁺 𒄑𒆪𒈨𒌍𒋗𒉡>
  text <𒄑𒍪𒋼 𒅇 𒄑𒉼𒋢𒉡 𒈲𒋫>
  text <𒀀𒈾 𒄿𒁲 𒂗𒋾𒅀 𒅖𒊒𒆪>
  text <𒄿𒈾 𒋛𒄫 𒀭𒊩𒌆𒅁 𒊏𒀪𒈪𒅀>
  text <𒐉 𒁍𒄬 𒄠𒈨𒌍 𒆗𒉡𒋼 𒋗𒌅𒊒𒋼>
  text <𒄿𒈾 𒄷𒆗𒋼 𒄿𒈾 𒆳𒈪𒋫𒉌>
  text <𒅇 𒄿𒈾 𒌷𒀀𒊏𒍣𒆥 𒊭 𒉺𒀭>
  text <𒆳𒄩𒀜𒋼 𒄿𒈾 𒄑𒉼𒅀 𒆗𒈾𒋼>
  text <𒋗𒆪𒌓 𒀭𒁇 𒅇 𒀯𒀯𒇷𒅀>
  text <𒍠𒌅𒋼 𒈾𒄫𒋫𒋗𒉡 𒌑𒋠𒋾>
  text <𒋢𒈨𒌍𒋗𒉡 𒋛𒈨𒌍𒋗𒉡>
  text <𒀀𒈾 𒌷𒅀 𒀭𒀀𒋩 𒌒𒆷>
  text <𒌋 𒄠𒋛𒈨𒌍 𒁍𒄩𒇷 𒆗𒉡𒋾>
  text <𒄿𒈾 𒆳𒆜𒉌 𒅇 𒅆𒁲 𒀀𒇉𒄩𒁓>
  text <𒇻 𒀀𒂁 𒐉 𒄠𒋛𒈨𒌍 𒁄𒂅𒋼>
  text <𒇻𒍝𒁉𒋫 𒋢𒈨𒌍𒋗𒉡>
  text <𒅗𒈨𒌍𒋗𒉡 𒀉𒋾 𒄠𒋛𒈨𒌍𒈠>
  text <𒁄𒂅𒋼 𒀀𒈾 𒌷𒅀 𒀭𒀀𒋩 𒌒𒆷>
  text <𒄿𒈾 𒋛𒄫 𒀭𒊩𒌆𒅁 𒊏𒀪𒈪𒅀>
  text <𒈫 𒋗𒅆 𒌨𒈤𒈨𒌍 𒄿𒈾 𒊮𒁉𒅀 𒅅𒁲>
  text <𒄿𒈾 𒆤𒊒𒌒 𒈪𒀉𒇻𒋾𒅀>
  text <𒄿𒈾 𒄊𒈨𒌍𒅀 𒇻 𒀀𒂁>
  text <𒅇 𒐍 𒈨 𒌨𒈤𒈨𒌍 𒄿𒈾 𒄑𒇀𒅀>
  text <𒄿𒈾 𒉻𒌅𒋼 𒌑𒋆𒁍>
  text <𒁍𒌌 𒀭𒄊 𒄀𒂇𒋫 𒅇 𒄷 𒀭𒂊>
  text <𒄷𒄭𒋰𒊑𒊭 𒂊𒅎 𒉌𒋝 𒄀𒈨𒌍𒅀>
  text <𒇻𒌑 𒀜𒋫𒁲>
  text <𒅖𒌅 𒉽𒈨𒌍𒌓 𒀭𒀀𒋩 𒉻 𒁶𒊑𒋗𒉡>
  text <𒀀𒉿𒇻 𒂍 𒀭𒈹 𒀾𒋗𒊑𒋼>
  text <𒊩𒌆𒅀 𒂍 𒀭𒈥𒌅 𒂍 𒀭𒂗𒅆𒂠𒊏>
  text <𒂍 𒀭𒌋𒋼 𒂍𒄭𒀀𒈨𒌍 𒀭𒈨𒌍𒉌>
  text <𒀭𒄷𒋼 𒊭 𒌷𒅀 𒀭𒀀𒋩 𒂊𒁍𒍑>
  text <𒌑𒋠𒇸 𒋼𒊒𒁁 𒂍𒄭𒀀𒈨𒌍𒋗𒉡>
  text <𒀾𒆲 𒀭𒈨𒌍 𒃲𒈨𒌍 𒂗𒈨𒌍𒅀>
  text <𒀀𒈾 𒊮𒁉 𒌑𒊺𒆗>
  text <𒊮𒁉 𒀭𒋾𒋗𒉡 𒌑𒄭𒅁>
  text <𒂍𒃲𒈨𒌍𒋼 𒋗𒁁 𒈗𒋾>
  text <𒊭 𒈠𒄩𒍝𒉌 𒃲𒈨𒌍𒋼>
  text <𒊭 𒅆𒁲 𒆳𒋾𒅀 𒃮𒁁 𒊭 𒅖𒌅>
  text <𒋻𒍢 𒀜𒈨𒌍𒅀 𒄿𒈾 𒈬𒈨𒌍𒋼>
  text <𒆗𒈾𒋼 𒌝𒁕𒅆𒊏𒈠 𒂊𒈾𒄩𒈠>
  text <𒀪𒀊𒋫 𒆕𒍑 𒌑𒋠𒇸>
  text <𒂦𒈨𒌍 𒆳𒋾𒅀 𒀭𒋗𒋼>
  text <𒀝𒊺𒅕 𒄑𒀳𒈨𒌍 𒄿𒈾 𒀮𒄯 𒆳 𒀭𒀀𒋩>
  text <𒃮𒁁 𒌑𒂡𒆠𒄑 𒅇 𒋫𒀊𒅗>
  text <𒊭 𒊺𒅎𒈨𒌍 𒀀𒈾 𒊭 𒀜𒈨𒌍𒅀>
  text <𒇻 𒌑𒌁 𒇻 𒀜𒁍𒊌>
  text <𒋢𒄢𒆳 𒀲𒆳𒊏𒈨𒌍 𒄞𒈨𒌍 𒀲𒈨𒌍>
  text <𒊭 𒄿𒈾 𒄑𒆪𒋾 𒀭𒀀𒋩 𒂗𒅀>
  text <𒄿𒈾 𒆳𒆳𒈨𒌍 𒊭 𒀀𒉿𒇻𒅆𒈾𒋾>
  text <𒆠𒋃𒋾 𒋡𒋾𒅀>
  text <𒃻 𒀠𒋡𒀀 𒀝𒀫 𒅇 𒋢𒄢𒆳>
  text <𒈾𒀀𒇷𒈨𒌍 𒁰𒈦𒈨𒌍 𒅈𒈪𒈨𒌍>
  text <𒌅𒊏𒄭𒈨𒌍 𒊭 𒀭𒀀𒋩 𒅇 𒀭𒈦>
  text <𒀭𒈨𒌍 𒉘𒈨𒌍𒅀 𒂊𒄫 𒁍𒀪𒊑>
  text <𒄿𒆥𒋗𒉌 𒄿𒈾 𒆠𒆗 𒄯𒃻𒉌>
  text <𒊭𒄣𒋾 𒌑𒌓𒈨𒄷>
  text <𒋢𒄢𒆷𒋼𒋗𒉡 𒀝𒀫>
  text <𒈪𒉡𒋢𒉡 𒆠𒈠 𒊭 𒈥𒋃>
  text <𒍢𒉌𒈨𒌍𒈠 𒇻𒌑 𒄠𒉡>
  text <𒁍𒄩𒁲 𒂊𒇻𒈨𒌍 𒀮𒉌𒀉>
  text <𒊮𒁉𒋗𒉡 𒀀𒈾 𒁉𒅁𒆳 𒊮𒁉𒅀>
  text <𒀉𒋾 𒀬𒈨𒌍𒅀 𒆬𒈨𒌍>
  text <𒈬𒉓𒈠 𒀀𒈾 𒀭𒀀𒋩 𒂗𒅀 𒇻 𒀜𒋫𒆥>
  text <𒄑𒂊𒊑𒈾 𒄑𒌨𒅗𒊑𒈾>
  text <𒄑𒀠𒆷𒅗𒉌𒅖 𒄿𒈾 𒆳𒆳𒈨𒌍>
  text <𒊭 𒀀𒉿𒇻𒅆𒈾𒋾 𒄑𒈨𒌍>
  text <𒊭𒌅𒉡 𒊭 𒄿𒈾 𒈗𒈨𒌍𒉌>
  text <𒀜𒈨𒌍𒅀 𒈤𒊒𒋼 𒈠𒄠𒈠>
  text <𒆷 𒅖𒄣𒁍 𒀠𒋡𒄠𒈠>
  text <𒄿𒈾 𒄑𒊬𒈨𒌍 𒆳𒋾𒅀>
  text <𒊍𒄣𒌒 𒅇 𒄧 𒄑𒊬>
  text <𒀝𒊏 𒊭 𒄿𒈾 𒆳𒋾𒅀 𒆷𒀾𒋗>
  text <𒀠𒋡𒀀 𒄑𒊬𒈨𒌍 𒆳 𒀭𒀀𒋩>
  text <𒇻𒌑 𒍑𒈨𒇷>
  text <𒄑𒇀𒈨𒌍 𒍢𒅎𒁕𒀜 𒉌𒊑>
  text <𒀀𒈾 𒂊𒈮 𒆳𒋾𒅀 𒌋𒅗 𒊭 𒉺𒈾>
  text <𒇻 𒌑𒌁 𒇻 𒌑𒂡𒆠𒄑>
  text <𒌋𒅗 𒆳 𒀭𒀀𒋩 𒈠𒀀𒋫>
  text <𒌋𒅗 𒌦𒈨𒌍𒊭 𒌦𒈨𒌍 𒇻𒋥𒁲>
  text <𒍜𒈨𒌍 𒌦𒈨𒌍𒅀 𒌑𒄭𒅁>
  text <𒊒𒋫 𒉌𒄴𒋫>
  text <𒌑𒊺𒅆𒅁𒋗𒉡𒋾>
  text <𒁹𒄑𒆪𒋾𒌉𒍑𒂍𒊹𒊏 𒉣 𒍢𒊒>
  text <𒊭 𒀭𒀀𒋩 𒅇 𒀭𒊩𒌆𒅁 𒀀𒈾 𒁉𒅁𒆳>
  text <𒊮𒁉𒋗 𒀉𒋻𒊒𒋗𒈠>
  text <𒅈𒆠 𒉽𒈨𒌍𒌓 𒀭𒀀𒋩>
  text <𒉻 𒁶𒊑𒋗𒉡 𒀉𒊑𒆷𒆪𒈠>
  text <𒌑𒋠𒉌𒋗 𒄀𒂇 𒀯𒋻𒄭>
  text <𒀀 𒀭𒀀𒋩𒊕𒄿𒅆 𒈗 𒆗𒉌 𒅗𒋃>
  text <𒆳𒆳 𒉽𒈨𒌍 𒈬𒋠𒉌𒋗>
  text <𒄀𒂇 𒀠𒂅𒋾>
  text <𒀀 𒀀 𒊭 𒁹𒈬𒁖𒆸𒀭𒉺𒌆 𒊭 𒀭𒀀𒋩 𒂗 𒃲>
  text <𒄿𒈾 𒌑𒌅𒌓 𒆪𒌦 𒊮𒁉𒋗>
  text <𒄴𒋗𒄷𒋗𒈠 𒀀𒈾 𒉺𒇻𒌓>
  text <𒆳 𒀭𒀀𒋩 𒆠𒉌𒅖 𒅁𒁍𒋗>
  text <𒌉𒍑 𒆠𒂊𒉡 𒊭 𒁹𒀭𒀀𒋩𒁕𒀀𒀭>
  text <𒈾𒀾 𒄑𒉺 𒆬𒋼 𒀯𒌨𒉿𒊒>
  text <𒋼𒉌𒋃 𒀭𒂗𒆤 𒊭 𒅁𒋃 𒋡𒋾𒋗>
  text <𒅇 𒈾𒆗 𒍣𒁉𒋗>
  text <𒌋𒅗 𒀭𒈨𒌍 𒃲𒈨𒌍 𒄿𒄭𒁍𒈠>
  text <𒊺𒁍𒋫 𒅇 𒆷𒁁𒊒𒋫 𒅋𒇷𒆪>
  text <𒊮𒊮𒁉 𒊭 𒁹𒀭𒊩𒌆𒅁𒌉𒍑𒂍𒆳>
  text <𒈗 𒁕𒉿𒉌 𒈾𒆳 𒀭𒀀𒋩>
  text <𒊭 𒉡𒁀𒇻𒋗 𒆠𒈠 𒌑𒊑𒉌>
  text <𒌋𒅗 𒆳𒋾𒋗 𒋗𒁇𒊒𒊒𒈠>
  text <𒌝𒈠𒈾𒀜 𒆳 𒀭𒀀𒋩 𒆠𒉌𒅖 𒅕𒋼𒀪𒌑>
  text <𒄿𒈾 𒌓𒈪𒋗𒈠 𒂍 𒀭𒀀𒉏 𒅇 𒀭𒅎>
  text <𒀭𒈨𒌍 𒃲𒈨𒌍 𒂗𒈨𒌍𒅀>
  text <𒊭 𒄿𒈾 𒉺𒈾 𒁹𒌑𒅆𒀭𒅎 𒉺𒋼𒋛 𒀭𒀀𒋩>
  text <𒌉 𒅖𒈨𒀭𒁕𒃶 𒉺𒋼𒋛 𒀭𒀀𒋩𒈠>
  text <𒂊𒁍𒋗 𒐋 𒈨 𒐏𒁹 𒈬𒈨𒌍>
  text <𒅋𒌨 𒂊𒈾𒄴>
  text <𒁹𒀭𒀀𒋩𒁕𒀀𒀭 𒈗 𒆳 𒀀𒋩>
  text <𒌉 𒀭𒈦𒌉𒍑𒂍𒆳 𒈗 𒆳 𒀀𒋩𒈠>
  text <𒂍 𒊭𒀀𒌅 𒅁𒁍𒌌 𒌌 𒂊𒁍𒍑>
  text <𒁹 𒋗𒅆 𒈬𒈨𒌍𒋼 𒍑𒋗𒋗>
  text <𒌌 𒄿𒈾𒁺𒌑>
  text <𒄿𒈾 𒋩𒊒 𒈗𒋾𒅀 𒀭𒀀𒉡>
  text <𒅇 𒀭𒅎 𒀭𒈨𒌍 𒃲𒈨𒌍 𒂗𒈨𒌍𒅀>
  text <𒉘𒈬 𒋃𒋾𒅀>
  text <𒂊𒉺𒀾 𒀜𒈠𒉌𒋗𒉡>
  text <𒅅𒁍𒉌 𒋞𒈨𒌍 𒀠𒁉𒅔>
  text <𒆕𒃼𒋗 𒌑𒈨𒋛>
  text <𒆗𒈾𒋢 𒀝𒋤 𒍑𒊺𒂊𒋗>
  text <𒄿𒈾 𒌋𒅗 𒆠𒈲 𒆳𒄿 𒆗𒉌 𒀜𒁲>
  text <𒀾𒊏 𒊭𒀀𒌅 𒀀𒈾 𒋛𒆟𒋾𒋗>
  text <𒄿𒈾 𒋞𒈨𒌍 𒆠𒈠 𒅗𒉡𒉌 𒀾𒁍𒊌>
  text <𒐐 𒋾𒅁𒆠 𒀀𒈾 𒋗𒉺𒇷>
  text <𒌑𒄭𒁉 𒄿𒈾 𒌋𒅗𒄭𒋗>
  text <𒍑𒊺 𒂍 𒀭𒀀𒉏 𒅇 𒀭𒅎 𒀭𒈨𒌍 𒃲𒈨𒌍 𒂗𒈨𒌍𒅀>
  text <𒊭 𒁍𒇷 𒀜𒁲>
  text <𒅖𒌅 𒍑𒊺𒋗 𒀀𒁲 𒃮𒁳𒁉𒋗>
  text <𒂊𒁍𒍑 𒌋𒅗 𒈤𒊑𒂊 𒌓𒌁>
  text <𒈫 𒋛𒄥𒊏𒀀𒋼 𒃲𒈨𒌍𒋼>
  text <𒊭 𒀀𒈾 𒋛𒆳 𒀭𒋾𒋗𒉡 𒃲𒋼>
  text <𒋗𒇻𒅗 𒇻 𒀊𒉌>
  text <𒂍 𒆬 𒀜𒈠𒈾 𒄣𒋗𒁕>
  text <𒋗𒁁 𒄭𒁕𒋼𒋗𒉡>
  text <𒈬𒉺𒅁 𒋫𒅆𒅋𒋾𒋗𒉡>
  text <𒊭 𒆠𒈠 𒀯 𒀭𒂊 𒋗𒁍𒌑>
  text <𒅇 𒄿𒈾 𒅆𒁇 𒇽𒁶𒉡𒋾>
  text <𒈠𒀪𒁹 𒉡𒋢𒄣>
  text <𒀝𒁍𒌓 𒀀𒈾𒄴 𒆕𒍑>
  text <𒌑𒋠𒇸 𒆠𒆗𒋗>
  text <𒆠𒈠 𒊮𒁉 𒀭𒂊 𒌑𒁁𒂗𒉌>
  text <𒄿𒂵𒊏𒋼𒋗 𒆠𒈠 𒊭𒊒𒌨>
  text <𒍢𒀉 𒀯𒈨𒌍 𒌑𒋛𒅎>
  text <𒌑𒂡𒈛 𒈾𒈨𒊑𒂊𒋗>
  text <𒅇 𒋛𒄥𒊏𒋼𒋗 𒀀𒈾 𒀭𒂊>
  text <𒌑𒊺𒆥𒈠 𒅇 𒃮𒁳𒁉𒋗>
  text <𒄿𒈾 𒀀𒃵𒊑 𒌑𒊑𒆠𒄑>
  text <𒂊𒇲𒆷𒀀>
  text <𒉺𒊏𒊍 𒀭𒋾𒋗𒉡>
  text <𒃲𒋾 𒄿𒈾 𒆠𒆗𒋗>
  text <𒀜𒁲>
  text <𒀭𒀀𒈾 𒅇 𒀭𒅎 𒀭𒈨𒌍 𒃲𒈨𒌍 𒂗𒈨𒌍𒅀>
  text <𒀀𒈾 𒊮𒁉 𒌑𒊺𒊑𒅁>
  text <𒄿𒈾 𒊒𒋾𒋗𒉡 𒈲𒋾>
  text <𒌑𒊺𒅆𒅁𒋗𒉡𒋾>
  text <𒊮𒁉 𒀭𒋾𒋗𒉡 𒃲𒋾>
  text <𒌑𒄭𒅁>
  text <𒂍 𒄩𒄠𒊑 𒊭 𒀭𒅎 𒂗𒅀>
  text <𒊭 𒁹𒌑𒅆𒀭𒅎 𒉺𒋼𒋛 𒀭𒀀𒋩>
  text <𒌉 𒅖𒈨𒀭𒁕𒃶 𒉺𒋼𒋛 𒀭𒀀𒋩𒈠>
  text <𒂊𒁍𒋗 𒂊𒈾𒄴𒈠 𒀪𒀀𒂍>
  text <𒀀𒊬𒋗 𒌑𒈨𒋛 𒅖𒌅 𒍑𒊺𒋗>
  text <𒀀𒁲 𒃮𒁳𒁉𒋗 𒄿𒈾 𒀀𒃵𒊑>
  text <𒅈𒍢𒅁 𒌋𒅗 𒈤𒊑𒂊>
  text <𒌑𒋛𒅎 𒌑𒂡𒋃>
  text <𒄿𒈾 𒊮𒁉𒋗 𒀬𒈨𒌍𒋼 𒆬𒈨𒌍𒋼>
  text <𒀀𒈾 𒀭𒅎 𒂗𒅀 𒇻 𒀜𒋫𒆥>
  text <𒄿𒈾 𒌓𒈪𒋗𒈠 𒉌𒌓𒅗 𒉌𒌓𒄬𒋫>
  text <𒅇 𒉌𒌓𒅗𒄀𒈾 𒄿𒈾 𒆳𒈨𒌍𒉌>
  text <𒊭 𒆳𒆳 𒈾𒄿𒊑 𒊭 𒄿𒈾 𒄑𒆪𒋾 𒀭𒀀𒋩 𒂗𒅀>
  text <𒀝𒋗𒁺 𒇻𒌑 𒀾𒊭𒀀>
  text <𒄿𒈾 𒂍 𒄩𒄠𒊑 𒊭 𒀭𒅎 𒂗𒅀>
  text <𒀀𒈾 𒍝𒀜 𒌓𒈨 𒌑𒄯>
  text <𒆠𒈠 𒀀𒈾𒆪 𒂍 𒆬 𒀜𒈠𒈾 𒍢𒄿𒊏>
  text <𒀀𒈾 𒈬𒉺𒅁 𒀭𒀀𒉏 𒅇 𒀭𒅎 𒀭𒈨𒌍 𒃲𒈨𒌍>
  text <𒂗𒈨𒌍𒅀 𒀝𒁍𒁺𒈠 𒆷 𒀀𒁇𒆪𒌑>
  text <𒀀𒈾 𒂊𒉿𒅆 𒀀𒄭 𒆷𒀀 𒀜𒁺𒌑>
  text <𒄩𒀭𒁹 𒌑𒋠𒇷𒇻𒈠>
  text <𒊮𒁉 𒀭𒋾𒋗𒉡 𒃲𒋾>
  text <𒌑𒄭𒁍 𒀭𒀀𒉡 𒅇 𒀭𒅎>
  text <𒆠𒉌𒅖 𒇷𒆤𒊒𒉌𒈠>
  text <𒉌𒅖 𒋡𒋾𒅀 𒇷𒊏𒈬>
  text <𒋼𒈨𒅅 𒅅𒊑𒁁𒅀 𒇺𒈨𒌑>
  text <𒍪𒉌 𒁕𒄴𒁺𒋼 𒊭𒈾𒀜>
  text <𒉡𒄴𒊺 𒅇 𒈦𒊑𒂊 𒀀𒈾 𒁄𒈨𒌍𒅀>
  text <𒇺𒊒𒆪 𒄿𒈾 𒉠 𒅇 𒀞>
  text <𒊩𒈩 𒀖𒋻𒊒𒌑𒉌>
  text <𒀮𒄯 𒆳𒆳 𒉽𒈨𒌍𒅀 𒆳𒈨𒌍>
  text <𒉺𒅁𒍮𒋼 𒅇 𒂷𒆠𒈨𒌍 𒍝𒂊𒊑𒅀>
  text <𒀀𒈾 𒄊𒈨𒌍𒅀 𒇻𒋠𒉌𒋗>
  text <𒀀𒈾 𒅀𒀀𒅆 𒅇 𒆰 𒋃𒋾𒅀>
  text <𒆠𒆗𒋫 𒁕𒀊𒋫 𒌨𒊒𒁍𒉌𒈠>
  text <𒋃𒋾 𒄿𒈾 𒈠𒄯 𒀭𒀀𒋩 𒅇 𒀭𒋾𒋗𒉡>
  text <𒃲𒋾 𒀀𒈾 𒄴𒋥 𒌓𒈨𒌍>
  text <𒆠𒈠 𒆳𒄿 𒆠𒌋𒌋 𒇻𒂡𒅆𒁺>
  text <𒇷𒋫𒀜 𒄥𒁲𒅀 𒅕𒊩𒌆𒌅>
  text <𒌓𒄯𒊑𒅀 𒉻𒉡𒍑 𒉽𒈨𒌍>
  text <𒍝𒂊𒊒𒌓 𒀭𒀀𒋩 𒊭 𒀭𒀀𒉡 𒅇 𒀭𒅎>
  text <𒀀𒈾 𒅆𒍮𒋾 𒅖𒊒𒆪𒌑𒉌>
  text <𒄿𒈾 𒉌𒌓𒈾𒆕𒀀𒈨𒌍𒅀 𒅇 𒁴𒈨𒉌𒅀>
  text <𒀠𒂅𒌨 𒄿𒈾 𒂍 𒀭𒀀𒉏 𒅇 𒀭𒅎>
  text <𒀭𒈨𒌍 𒃲𒈨𒌍 𒂗𒈨𒌍𒅀>
  text <𒀀𒈾 𒍝𒀜 𒌓𒈨𒌍 𒀾𒆲>
  text <𒅇 𒉌𒌓𒈾𒆕𒀀𒈨𒌍 𒊭 𒁹𒌑𒅆𒀭𒅎>
  text <𒀀𒁉𒅀 𒉌𒈨𒌍 𒀊𒋗𒍑 𒇻𒀬>
  text <𒀝𒆥 𒀀𒈾 𒀾𒊑𒋗𒉡 𒌑𒌁>
  text <𒀀𒈾 𒅈𒆑 𒌓𒈨𒌍 𒀀𒈾 𒌓𒌝 𒍝𒀀𒋼>
  text <𒀀𒈾 𒈠𒋼𒈠 𒉣 𒂕𒌑>
  text <𒂊𒉡𒈠 𒂍 𒀭𒀀𒉏 𒅇 𒀭𒅎 𒀭𒈨𒌍>
  text <𒃲𒈨𒌍 𒂗𒈨𒌍𒅀 𒅇 𒋛𒄥𒊏𒀀𒌅>
  text <𒊭𒋾𒈾 𒌑𒊩𒁀𒊒𒈠>
  text <𒂊𒈾𒄷 𒀭𒄷𒋢𒉡 𒇻𒌓𒁹>
  text <𒉌𒌓𒈾𒆕𒀀𒈨𒌍𒅀 𒅇 𒁴𒈨𒉌𒈨𒌍𒅀>
  text <𒉌𒈨𒌍 𒈜𒋗𒍑 𒇻𒀬 𒇷𒅅𒆥>
  text <𒀀𒈾 𒀾𒊑𒋗𒉡 𒇻𒌑𒌁>
  text <𒅇 𒈬𒋗 𒀉𒋾 𒈬𒅀 𒇸𒂅𒌨>
  text <𒆠𒈠 𒅀𒀀𒋾𒈠 𒀭𒀀𒉡 𒅇 𒀭𒅎>
  text <𒀭𒈨𒌍 𒃲𒈨𒌍 𒂗𒈨𒌍𒅀 𒄿𒈾 𒄭𒂵 𒊮𒁉>
  text <𒅇 𒅗𒆳 𒅕𒊩𒌆𒋼 𒄭𒂵𒅖 𒀖𒋻𒊒𒋗>
  text <𒊭 𒉌𒌓𒈾𒆕𒀀𒈨𒌍𒅀 𒅇 𒁴𒈨𒉌𒈨𒌍𒅀>
  text <𒄿𒆸𒁍𒌑 𒄿𒊓𒉺𒉡>
  text <𒀀𒈾 𒀀𒈨𒌍 𒄿𒈾𒁺𒌑>
  text <𒄿𒈾 𒉈𒈨𒌍 𒄿𒍇𒇻𒌑>
  text <𒄿𒈾 𒅖𒈨𒌍 𒄿𒅗𒋫𒈬 𒄿𒈾 𒂍𒆬𒀭>
  text <𒀀𒊬 𒆷𒈠𒊑 𒉿𒅆𒊕 𒄿𒈾𒆠𒈬>
  text <𒈬 𒆳𒊏 𒄿𒉺𒅆𒂅𒈠>
  text <𒈬𒋗 𒄿𒊭𒁕𒊒 𒅇 𒈪𒅎𒈠>
  text <𒅆𒈾 𒄿𒄩𒊓𒊓𒈠>
  text <𒀀𒈾 𒉺𒀭 𒉌𒌓𒈾𒆕𒀀𒈨𒌍𒅀>
  text <𒌑𒉺𒅁𒊏𒆪>
  text <𒀭𒀀𒉡 𒅇 𒀭𒅎 𒀭𒈨𒌍 𒃲𒈨𒌍 𒂗𒈨𒌍𒅀>
  text <𒄑𒍣𒅖 𒇷𒆸𒈬𒋗𒈠>
  text <𒅈𒊏𒋫 𒈠𒊒𒍑𒋫 𒇷𒊒𒊒𒋗>
  text <𒈗𒋢 𒇺𒆠𒁍>
  text <𒁼 𒄑𒄖𒍝 𒈗𒋾𒋗 𒇷𒋢𒄷>
  text <𒂟𒀪 𒂗𒋾𒋗 𒇷𒁄𒇻𒌑>
  text <𒄑𒆪𒈨𒌍𒋗 𒇻𒌑𒉺𒅁𒁉𒊒>
  text <𒀀𒁉𒅅𒋾 𒌝𒈠𒉌𒋗 𒇺𒆪𒉡>
  text <𒄿𒈾 𒉺𒀭 𒉽𒈨𒌍𒋗 𒅗𒈩>
  text <𒇻𒊺𒅆𒁍𒋗 𒀭𒅎 𒄿𒈾 𒉏𒄈>
  text <𒅆𒌨𒋼 𒆳𒋢 𒇷𒅁𒍮>
  text <𒋢𒌦𒋡 𒁍𒁍𒋫 𒄷𒋚𒄩>
  text <𒍗𒈨𒌍 𒀀𒈾 𒆳𒋾𒋗 𒀖𒁲>
  text <𒁹𒂗 𒌓𒈠 𒆷 𒋾𒋢 𒌨𒁉>
  text <𒈬𒋗 𒆰𒋗 𒄿𒈾 𒆳𒋾 𒇻𒌑𒄬𒌨>
  text <𒌗 𒆪𒉌𒇻 𒌓𒌋𒌋𒐍𒆚 𒇷𒈬>
  text <𒁹𒄿𒈾𒀭𒅀𒀠𒋃 𒃲𒁉𒈜𒈨𒌍>
