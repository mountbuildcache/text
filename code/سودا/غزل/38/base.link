
text <اے آہ تری قدر اثر نے تو نہ جانی>
  block
    text <اے آہ تری قدر اثر نے تو نہ جانی>
    text <گو تج کو لقب ہم نے دیا عرش مکانی>
  block
    text <یک خلق کی نظروں میں سبک ہو گیا لیکن>
    text <کرتا ہوں میں اب تک تری خاطر پہ گرانی>
  block
    text <ٹک دیدۂ تحقیق سے تو دیکھ زلیخا>
    text <ہر چاہ میں آتا ہے نظر یوسف ثانی>
  block
    text <معمور ہے جس روز سے ویرانۂ دنیا>
    text <ہر جنس کے انساں کی یہ ماٹی گئی چھانی>
  block
    text <اک وامق نو کا ہے سمجھ چاک گریباں>
    text <کرتی ہے جو رخنہ کوئی دیوار پرانی>
  block
    text <بلبل ہی سسکتی نہ تھی کچھ باغ میں تجھ بن>
    text <شبنم گلوں کے منہ میں چواتی رہی پانی>
  block
    text <ہے گوش زدہ خلق مرا قصۂ جانکاہ>
    text <جب سے کہ نہ سمجھے تھا تو چڑیا کی کہانی>
  block
    text <جوں شمع مجھے شرم ہے زنار کی اے شیخ>
    text <مالا نہ جپوں رات کو بے اشک فشانی>
  block
    text <جس سمت نظر موج سراب آوے تو یہ جان>
    text <ہووے گی کسی زلف چلیپا کی نشانی>
  block
    text <کیا کیا ملے لیلیٰ منشاں خاک میں سوداؔ>
    text <گو اپنے بھی محبوب کی دیکھی نہ جوانی>
