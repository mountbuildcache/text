
text <دل لے کے ہمارا جو کوئی طالب جاں ہے>
  block
    text <دل لے کے ہمارا جو کوئی طالب جاں ہے>
    text <ہم بھی یہ سمجھتے ہیں کہ جی ہے تو جہاں ہے>
  block
    text <ہر ایک کے دکھ درد کا اب ذکر و بیاں ہے>
    text <مجھ کو بھی ہو رخصت مرے بھی منہ میں زباں ہے>
  block
    text <اس عشق کے ہے تو ہی سزا وار کہ ہر ایک>
    text <دل دے کے ترے نام کو جویائے نشاں ہے>
  block
    text <جویندۂ ہر چیز ہے یابندہ جہاں میں>
    text <جز عمر گزشتہ کہ وہ ڈھونڈو تو کہاں ہے>
  block
    text <پیری جو تو جاوے تو جوانی سے یہ کہنا>
    text <خوش رہیو مری جان تو جیدھر ہے جہاں ہے>
  block
    text <پہنچا نہ کوئی مرغ کبھو اپنے چمن تک>
    text <جز طائر حسرت کہ وہ یاں بال فشاں ہے>
  block
    text <تجھ سے تو کسو طرح مرا کچھ نہیں چلتا>
    text <جز خون کہ آنکھوں سے شب و روز رواں ہے>
  block
    text <ساقی تو نظر کیجیو ٹک صبح چمن کو>
    text <اس پیر کے جلوے کا بھلا کوئی جواں ہے>
  block
    text <سوداؔ کا ترے دشت میں طفلاں سے ہے یہ حال>
    text <جیدھر وہ کھڑا ہووے تو جوں سنگ نشاں ہے>
