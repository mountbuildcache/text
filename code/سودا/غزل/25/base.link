
text <تجھ عشق کے مریض کی تدبیر شرط ہے>
  block
    text <تجھ عشق کے مریض کی تدبیر شرط ہے>
    text <لیکن شفا کو گردش تقدیر شرط ہے>
  block
    text <سودائی دل کو زلف گرہ گیر شرط ہے>
    text <دیوانے کے علاج میں زنجیر شرط ہے>
  block
    text <نالے تو میں بہت کئے اس بت کے سامنے>
    text <پتھر کے نرم کرنے کو تاثیر شرط ہے>
  block
    text <ہو خاک راہ عشق میں تا قدر ہو تری>
    text <مس کے طلا بنانے کو اکسیر شرط ہے>
  block
    text <کافی ہے اک اشارۂ ابرو ترا ہمیں>
    text <کچھ عاشقوں کے قتل کو شمشیر شرط ہے>
  block
    text <دل کی شکست و ریخت کی میرے تو لے خبر>
    text <ہر گھر کی دیر پائی کو تعمیر شرط ہے>
  block
    text <کرتا ہے کس گنہ پہ عقوبت ہمیں تو یار>
    text <تعزیر کے تو واسطے تقصیر شرط ہے>
  block
    text <سوداؔ میں اس چمن میں ہوں جوں غنچہ دل گرفت>
    text <ماتم سرا میں صورت دلگیر شرط ہے>
