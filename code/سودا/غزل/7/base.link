
text <گدا دست اہل کرم دیکھتے ہیں>
  block
    text <گدا دست اہل کرم دیکھتے ہیں>
    text <ہم اپنا ہی دم اور قدم دیکھتے ہیں>
  block
    text <نہ دیکھا جو کچھ جام میں جم نے اپنے>
    text <سو یک قطرۂ مے میں ہم دیکھتے ہیں>
  block
    text <یہ رنجش میں ہم کو ہے بے اختیاری>
    text <تجھے تیری کھا کر قسم دیکھتے ہیں>
  block
    text <غرض کفر سے کچھ نہ دیں سے ہے مطلب>
    text <تماشائے دیر و حرم دیکھتے ہیں>
  block
    text <حباب لب جو ہیں اے باغباں ہم>
    text <چمن کو ترے کوئی دم دیکھتے ہیں>
  block
    text <نوشتے کو میرے مٹاتے ہیں رو رو>
    text <ملائک جو لوح و قلم دیکھتے ہیں>
  block
    text <مٹا جائے ہے حرف حرف آنسوؤں سے>
    text <جو نامہ اسے کر رقم دیکھتے ہیں>
  block
    text <اکڑ سے نہیں کام سنبل کی ہم کو>
    text <کسی زلف کا پیچ و خم دیکھتے ہیں>
  block
    text <خدا دشمنوں کو نہ وہ کچھ دکھائے>
    text <جو کچھ دوست سے اپنے ہم دیکھتے ہیں>
  block
    text <ستم سے کیا تو نے ہم کو جو خوگر>
    text <کرم سے ترے ہم ستم دیکھتے ہیں>
  block
    text <مگر تجھ سے رنجیدہ خاطر ہے سوداؔ>
    text <اسے تیرے کوچے میں کم دیکھتے ہیں>
