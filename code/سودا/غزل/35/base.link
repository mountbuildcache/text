
text <یوں دیکھ مرے دیدۂ پر آب کی گردش>
  block
    text <یوں دیکھ مرے دیدۂ پر آب کی گردش>
    text <دریا میں ہو جس طرح سے گرداب کی گردش>
  block
    text <مرتا ہوں ترے واسطے روتا ہوں زبس یار>
    text <ہے سیل مری چشم میں گرداب کی گردش>
  block
    text <پھر جاتی ہیں اس طرح سے اک پل میں وہ انکھیاں>
    text <جوں بزم میں ہو جام مئے ناب کی گردش>
  block
    text <ازبسکہ ہے آنکھوں میں خمار اس گھڑی ساقی>
    text <مے مانگے ہے تجھ سے جو ہر احباب کی گردش>
  block
    text <گو خاک ہوا تو بھی پھرا بن کے بگولا>
    text <ہو کر نہ گئی عاشق بیتاب کی گردش>
  block
    text <جنس خرد و صبر بن اس دل کو ہو کیا چین>
    text <مفلس کو بری ہوتی ہے اسباب کی گردش>
  block
    text <دل زلف و رخ یار میں سوداؔ نہ پھرے کیوں>
    text <خوش آئے ہے اس کو شب مہتاب کی گردش>
