
text <ناصح کو جیب سینے سے فرصت کبھو نہ ہو>
  block
    text <ناصح کو جیب سینے سے فرصت کبھو نہ ہو>
    text <دل یار سے پھٹے تو کسی سے رفو نہ ہو>
  block
    text <اس دل کو دے کے لوں دو جہاں یہ کبھو نہ ہو>
    text <سودا تو ہووے تب یہ کہ جب اس میں تو نہ ہو>
  block
    text <آئینۂ وجود عدم میں اگر ترا>
    text <وہ درمیاں نہ ہو تو کہیں ہم کو رو نہ ہو>
  block
    text <جھگڑا تو حسن و عشق کا چکتا ہے پل کے بیچ>
    text <گر محکمے میں قاضی کے تو روبرو نہ ہو>
  block
    text <قطرہ کی کھل گئی ہے گرہ ورنہ اے نسیم>
    text <شور دماغ مرغ چمن گل کی بو نہ ہو>
  block
    text <گزرے سو گزرے اہل زمیں اوپر اے فلک>
    text <آئندہ یاں تلک تو کوئی خوب رو نہ ہو>
  block
    text <دل لے کے تجھ سے برق کے شعلے کو دیجیے>
    text <پر ہے یہ ڈر کہ اس کی بھی ایسی ہی خو نہ ہو>
  block
    text <گل کی نہ تخم مرغ چمن کر سکے تلاش>
    text <ہم خام فطرتوں سے تری جستجو نہ ہو>
  block
    text <سوداؔ بدل کے قافیہ تو اس غزل کو کہہ>
    text <اے بے ادب تو درد سے بس دوبدو نہ ہو>
