
text <وے صورتیں الٰہی کس ملک بستیاں ہیں>
  block
    text <وے صورتیں الٰہی کس ملک بستیاں ہیں>
    text <اب دیکھنے کو جن کے آنکھیں ترستیاں ہیں>
  block
    text <آیا تھا کیوں عدم میں کیا کر چلا جہاں میں>
    text <یہ مرگ و زیست تجھ بن آپس میں ہنستیاں ہیں>
  block
    text <کیونکر نہ ہو مشبک شیشہ سا دل ہمارا>
    text <اس شوخ کی نگاہیں پتھر میں دھنستیاں ہیں>
  block
    text <برسات کا تو موسم کب کا نکل گیا پر>
    text <مژگاں کی یہ گھٹائیں اب تک برستیاں ہیں>
  block
    text <لیتے ہیں چھین کر دل عاشق کا پل میں دیکھو>
    text <خوباں کی عاشقوں پر کیا پیش دستیاں ہیں>
  block
    text <اس واسطے کہ ہیں یہ وحشی نکل نہ جاویں>
    text <آنکھوں کو میری مژگاں ڈوروں سے کستیاں ہیں>
  block
    text <قیمت میں ان کے گو ہم دو جگ کو دے چکے اب>
    text <اس یار کی نگاہیں تس پر بھی سستیاں ہیں>
  block
    text <ان نے کہا یہ مجھ سے اب چھوڑ دخت رز کو>
    text <پیری میں اے دوانے یہ کون مستیاں ہیں>
  block
    text <جب میں کہا یہ اس سے سوداؔ سے اپنے مل کے>
    text <اس سال تو ہے ساقی اور مے پرستیاں ہیں>
