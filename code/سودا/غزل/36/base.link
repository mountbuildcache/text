
text <دامن صبا نہ چھو سکے جس شہ سوار کا>
  block
    text <دامن صبا نہ چھو سکے جس شہ سوار کا>
    text <پہنچے کب اس کو ہاتھ ہمارے غبار کا>
  block
    text <موج نسیم آج ہے آلودہ گرد سے>
    text <دل خاک ہو گیا ہے کسی بے قرار کا>
  block
    text <خون جگر شراب و ترشح ہے چشم تر>
    text <ساغر مرا گرو نہیں ابر بہار کا>
  block
    text <چشم کرم سے عاشق وحشی اسیر ہو>
    text <الفت ہے دام آہوئے دل کے شکار کا>
  block
    text <سونپا تھا کیا جنوں نے گریبان کو مرے>
    text <لیتا ہے اب حساب جو یہ تار تار کا>
  block
    text <سوداؔ شراب عشق نہ کہتے تھے ہم، نہ پی>
    text <پایا مزا نہ تو نے اب اس کے خمار کا>
