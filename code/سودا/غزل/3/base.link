
text <جب یار نے اٹھا کر زلفوں کے بال باندھے>
  block
    text <جب یار نے اٹھا کر زلفوں کے بال باندھے>
    text <تب میں نے اپنے دل میں لاکھوں خیال باندھے>
  block
    text <دو دن میں ہم تو ریجھے اے وائے حال ان کا>
    text <گزرے ہیں جن کے دل کو یاں ماہ و سال باندھے>
  block
    text <تار نگہ میں اس کے کیونکر پھنسے نہ یہ دل>
    text <آنکھوں نے جس کے لاکھوں وحشی غزال باندھے>
  block
    text <جو کچھ ہے رنگ اس کا سو ہے نظر میں اپنی>
    text <گو جامہ زرد پہنے یا چیرہ لال باندھے>
  block
    text <تیرے ہی سامنے کچھ بہکے ہے میرا نالہ>
    text <ورنہ نشانے ہم نے مارے ہیں بال باندھے>
  block
    text <بوسہ کی تو ہے خواہش پر کہیے کیونکہ اس سے>
    text <جس کا مزاج لب پر حرف سوال باندھے>
  block
    text <ماروگے کس کو جی سے کس پر کمر کسی ہے>
    text <پھرتے ہو کیوں پیارے تلوار ڈھال باندھے>
  block
    text <دو چار شعر آگے اس کے پڑھے تو بولا>
    text <مضموں یہ تو نے اپنے کیا حسب حال باندھے>
  block
    text <سوداؔ جو ان نے باندھا زلفوں میں دل سزا ہے>
    text <شعروں میں اس کے تو نے کیوں خط و خال باندھے>
