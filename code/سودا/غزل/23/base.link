
text <دل دار اس کو خواہ دل آزار کچھ کہو>
  block
    text <دل دار اس کو خواہ دل آزار کچھ کہو>
    text <سنتا نہیں کسو کی مرا یار کچھ کہو>
  block
    text <غمزہ ادا نگاہ تبسم ہے دل کا مول>
    text <تم بھی اگر ہو اس کے خریدار کچھ کہو>
  block
    text <شیریں نے کوہ کن سے منگائی تھی جوئے شیر>
    text <گر امتحاں ہے اس سے بھی دشوار کچھ کہو>
  block
    text <ہر آن آ مجھی کو ستاتے ہو ناصحو>
    text <سمجھا کے تم اسے بھی تو یک بار کچھ کہو>
  block
    text <اے ساکنان کنج قفس صبح کو صبا>
    text <سنتے ہیں جائے گی سوئے گلزار کچھ کہو>
  block
    text <عالم کی گفتگو سے تو آتی ہے بوئے خوں>
    text <بندہ ہے اک نگہ کا گنہ گار کچھ کہو>
  block
    text <سوداؔ موافقت کا سبب جانتا ہے یار>
    text <سمجھے مخالف اس کو کچھ اغیار کچھ کہو>
