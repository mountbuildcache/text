
text <جو گزری مجھ پہ مت اس سے کہو ہوا سو ہوا>
  block
    text <جو گزری مجھ پہ مت اس سے کہو ہوا سو ہوا>
    text <بلا کشان محبت پہ جو ہوا سو ہوا>
  block
    text <مبادا ہو کوئی ظالم ترا گریباں گیر>
    text <مرے لہو کو تو دامن سے دھو ہوا سو ہوا>
  block
    text <پہنچ چکا ہے سر زخم دل تلک یارو>
    text <کوئی سبو کوئی مرہم رکھو ہوا سو ہوا>
  block
    text <کہے ہے سن کے مری سرگزشت وہ بے رحم>
    text <یہ کون ذکر ہے جانے بھی دو ہوا سو ہوا>
  block
    text <خدا کے واسطے آ درگزر گنہ سے مرے>
    text <نہ ہوگا پھر کبھو اے تند خو ہوا سو ہوا>
  block
    text <یہ کون حال ہے احوال دل پہ اے آنکھو>
    text <نہ پھوٹ پھوٹ کے اتنا بہو ہوا سو ہوا>
  block
    text <نہ کچھ ضرر ہوا شمشیر کا نہ ہاتھوں کا>
    text <مرے ہی سر پہ اے جلاد جو ہوا سو ہوا>
  block
    text <دیا اسے دل و دیں اب یہ جان ہے سوداؔ>
    text <پھر آگے دیکھیے جو ہو سو ہو ہوا سو ہوا>
