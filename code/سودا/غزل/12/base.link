
text <بلبل نے جسے جا کے گلستان میں دیکھا>
  block
    text <بلبل نے جسے جا کے گلستان میں دیکھا>
    text <ہم نے اسے ہر خار بیابان میں دیکھا>
  block
    text <روشن ہے وہ ہر ایک ستارے میں زلیخا>
    text <جس نور کو تو نے سر کنعان میں دیکھا>
  block
    text <برہم کرے جمعیت کونین جو پل میں>
    text <لٹکا وہ تری زلف پریشان میں دیکھا>
  block
    text <واعظ تو سنے بولے ہے جس روز کی باتیں>
    text <اس روز کو ہم نے شب ہجران میں دیکھا>
  block
    text <اے زخم جگر سودۂ الماس سے خو کر>
    text <کتنا وہ مزا تھا جو نمک دان میں دیکھا>
  block
    text <سوداؔ جو ترا حال ہے اتنا تو نہیں وہ>
    text <کیا جانیے تو نے اسے کس آن میں دیکھا>
