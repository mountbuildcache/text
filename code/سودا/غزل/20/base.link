
text <بارہا دل کو میں سمجھا کے کہا کیا کیا کچھ>
  block
    text <بارہا دل کو میں سمجھا کے کہا کیا کیا کچھ>
    text <نہ سنا اور کھویا مجھ سے مرا کیا کیا کچھ>
  block
    text <عزت و آبرو و حرمت و دین و ایماں>
    text <روؤں کس کس کو میں یارو کہ گیا کیا کیا کچھ>
  block
    text <صبر و آرام کہوں یا کہ میں اب ہوش و حواس>
    text <ہو گیا اس کی جدائی میں جدا کیا کیا کچھ>
  block
    text <عشق کس ذات کا عقرب ہے کہ لگتے ہی نیش>
    text <دل کے ساتھ آنکھوں سے پانی ہو بہا کیا کیا کچھ>
  block
    text <سادہ روئی نے تو کھویا دل و دیں سے دیکھیں>
    text <خط کے آنے میں ہے قسمت کا لکھا کیا کیا کچھ>
  block
    text <دخل کیا راہ محبت میں نکو نامی کو>
    text <آیا اس کوچے میں جو ان نے سنا کیا کیا کچھ>
  block
    text <والہ و شیفتہ و زار و حزین و مجنوں>
    text <اپنے عاشق کو کل اس نے نہ کہا کیا کیا کچھ>
  block
    text <گریۂ شیشہ کبھی تھا تو کبھی خندۂ جام>
    text <ساقی اس دور میں تیرے نہ ہوا کیا کیا کچھ>
  block
    text <غرہ مت ہو جو زمانے سے تری بن آئی>
    text <تھا وہ کیا کیا کہ نہ بگڑا نہ بنا کیا کیا کچھ>
  block
    text <شادی آنے کی نہ کر یار نہ جانے کا غم>
    text <آیا کیا کیا نہ کچھ اس جا نہ گیا کیا کیا کچھ>
  block
    text <سینہ قانون و غنا نالہ و دل ہے مضراب>
    text <نکلے ہے ساز محبت سے صدا کیا کیا کچھ>
  block
    text <دوستو حق میں ترقی و تنزل اپنے>
    text <کیا کہیں ہم کو زمانے سے ہوا کیا کیا کچھ>
  block
    text <ضعف و نا طاقتی و سستی و اعضا شکنی>
    text <ایک گھنٹے میں جوانی کے بڑھا کیا کیا کچھ>
  block
    text <سیر کی قدرت خالق کی بتاں میں سوداؔ>
    text <مشت بھر خاک میں جلوہ ہے بھلا کیا کیا کچھ>
