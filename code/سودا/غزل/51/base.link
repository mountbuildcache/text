
text <کب دل شکست گاں سے کر عرض حال آیا>
  block
    text <کب دل شکست گاں سے کر عرض حال آیا>
    text <ہے بے صدا وہ چینی جس میں کہ بال آیا>
  block
    text <سینے سے میں دعا کو لایا جو شب لبوں تک>
    text <کہنے لگی اجابت کیدھر خیال آیا>
  block
    text <کونین تک ملی تھی جس دل کی مجھ کو قیمت>
    text <قسمت کہ یک نگہ پر جا اس کو ڈال آیا>
  block
    text <بخشش پہ دو جہاں کے آئی تھی ہمت دہر>
    text <لیکن نہ یاں زباں تک حرف سوال آیا>
  block
    text <نازاں نہ ہو تو اس پر گر تجھ کو سنگ میں سے>
    text <گوہر نکالنے کا کسب و کمال آیا>
  block
    text <ارباب فہم آگے وہ صاحب ہنر ہے>
    text <کینہ کسی کے دل سے جس کو نکال آیا>
  block
    text <دیر خراب میں کل اک مست کی زباں پر>
    text <یہ شعر اس جگہ کے کیا حسب حال آیا>
  block
    text <اعمال دیکھ تیرے مے شرم سے عرق ہے>
    text <اے محتسب تجھے بھی کچھ انفعال آیا>
  block
    text <ملنے کا ایک دم بھی یاں ضعف دل ہے مانع>
    text <اکتا کے اٹھ گیا وہ تب میں بحال آیا>
  block
    text <نخل حیات اپنا گلشن میں باغباں نے>
    text <بویا تو تھا ہوس کر لیکن نہ پال آیا>
  block
    text <اکسیر ہے تو کیا ہے وہ مشت خاک سوداؔ>
    text <خاطر پہ جب کسی کی جس سے ملال آیا>
