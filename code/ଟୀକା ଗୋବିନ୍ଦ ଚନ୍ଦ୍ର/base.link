text <ଟୀକା ଗୋବିନ୍ଦ ଚନ୍ଦ୍ର>
  block
    text <ଭଜୁ କିନା ରାମ ନାମରେ ଗୋବିନ୍ଦ ବୋଲୁ କିନା ରାମ ନାମ>
    text <ଭଜି ନ ପାରିଲେ କୁଳ ଚନ୍ଦ୍ରମାରେ ବାନ୍ଧିନେବ କାଳଯମ ।>
  block
    text <ସେହି କାଳଯମ ବଡ଼ ଦାରୁଣରେ ନ ଜାଣଇ ଦୁଃଖ ସୁଖ>
    text <ବାଛି ନେବ କଞ୍ଚା ରଖିବ ପାଚିଲା ଦେବଟି ଦାରୁଣ ଦୁଃଖ ।>
  block
    text <ଭଗ୍ନୀ ରାଣୀ ତୋର କରିବେ ରୋଦନ ଆବୋରିବେ ଷଢ଼ ମାସ>
    text <ଘରର ଘରଣୀ କାନ୍ଦିବ ଯେ ବସି ଲୋଡ଼ିବ ସେ ଅନ୍ୟ ବାସ ।>
  block
    text <ମାତା ଗର୍ଭଧାରୀ ନିରତେ କାନ୍ଦିବ ମରିବାର ଯୁଗାନ୍ତର>
    text <କେ କାନ୍ଦିବ ଦିନ ଦଶରେ କୁମର କେ କାନ୍ଦିବ ଦିନ ବାର ।>
  block
    text <ମୁହିଁ ମାତା ତୋର ନିରତେ କାନ୍ଦିବି ମରିବାର ଯୁଗାନ୍ତର>
    text <ତେଣୁ ମୁଁ ବୋଲଇ ଗୋବିନ୍ଦଚନ୍ଦ୍ରରେ କାଲିଯାଅ ଯୋଗୀଘର>
  block
    text <ତୁହି ଯୋଗୀଘର ଗଲେରେ କୁମର ମୋତେଟି ପରମ ସୁଖ>
    text <ଚାରିଯୁଗେ ବଳା ହେବୁରେ ଅମର ଚାହୁଁଥିବି ତୋର ମୁଖ ।>
  block
    text <କି ବୋଲିବେ ତୋର ମାୟାସ୍ତିରୀମାନେ ମାୟାରେ ହୋଇଛୁ ଭୋଳ>
    text <ଆଜି ମଲେ କାଲି ହେବ ଦୁଇ ଦିନ ଏ ସବୁ ମିଥ୍ୟା ସଂସାର ।>
  block
    text <ପକାଇ ଆସିବେ ମଶାଣି ଭୁଇଁରେ ଦୁଆରେ ଦେବେ ଗୋବର>
    text <ମଲା ଗଲା ବୋଲି ଦି’ଘଡ଼ି କାନ୍ଦିବେ ଜଣେ ନ ଯିବେ ସଙ୍ଗର ।>
  block
    text <ଆସିବାର ବେଳେ ଏକାରେ କୁମର ଗଲାବେଳେ ଯିବୁ ଏକା>
    text <ମଲେ ତୋର ସଙ୍ଗେ ଜଣେ କେ ନ ଯିବ ଧର୍ମ ଥିଲେ ହେବ ସଖା ।>
  block
    text <ଯାହା ଦେବୁ ହସ୍ତ ଟେକିରେ କୁମର ଯାହା ଦେବୁ ହସ୍ତ ତୋଳି>
    text <ଡାହାଣ ହସ୍ତରେ ଯେ ଧର୍ମ କରିବୁ ହେବ ପଥକୁ ସଙ୍ଖାଳି ।>
  block
    text <ଲକ୍ଷେକ କପିଳା ଗୋରୁ ଦାନ ଦେଲେ ଅଙ୍ଗୁ ପାତକ ନ ଯାଇ>
    text <ଦାନ ଛଡ଼ା ପୂଣ୍ୟ ନାହିଁରେ କୁମର ମନରେ ଭାବ ୟା ତୁହି ।>
  block
    text <ଦେବୁ ଦିଆଇବୁ ଦାନହିଁ କରିବୁ ମରଣ ପଥକୁ ସେହି>
    text <ମରଣର ପଥ କେଡ଼େସେ ଜଞ୍ଜାଳ ମୁକତି ଲଭିବୁ ତୁହି ।>
  block
    text <ସେତେବେଳେ ପୁତ୍ର ଦେଉଛି ଉତ୍ତର ଶୁଣ ଗୋ ଜନନୀ ତୁହି>
    text <ତୋର ମନେ ଯେବେ ଥିଲାଲୋ ଜନନୀ ଯୋଗୀ କରିଦେବା ପାଇଁ ।>
  block
    text <ଅଜ୍ଞାନ ବେଳରେ ବାଳୁତ କାଳରେ ଯୋଗୀ ନ କଲୁ କିମ୍ପାଇ>
    text <ଏତେବେଳେ ମାତା ମୋ ସଙ୍ଗେ ଲାଗିଛୁ ରାଜା ଯିବ ଯୋଗୀହୋଇ ।>
  block
    text <ମାତା ତୁ ନୋହିଲୁ ଚଣ୍ଡାଳୁଣୀ ହେଲୁ ମୋ ପିଣ୍ଡେ ହେଲୁ ଭଗାରୀ>
    text <ତଳୁ ଲତା କାଟିଦେଇ ଲୋ ଜନନୀ ଉପରେ ସିଞ୍ଚିଲୁ ବାରି ।>
  block
    text <ପାଣି ତଳୁ ବନ୍ଧ ବାନ୍ଧରେ କୁମର ପୁରି ରହୁ ସରୋବର>
    text <ପାଣି ଶୁଖିଗଲେ ତୋ ହଂସ ଉଡ଼ିବ ପିଣ୍ଡ ନେବ ନାରଖାର ।>
  block
    text <ପାଣି ସିନା ରହେ ଗଭୀର ତଡାପେ ମୀନ ରହେ ସେହିଠାରେ>
    text <ପାଣି ସିନା ଜାଣେ ପୁତ୍ରର ବେଦନା ହୃଦ ପୋଡ଼େ ନିରନ୍ତରେ ।>
  block
    text <ଗହନ ବନସ୍ତ ପୋଡ଼ିଲେ ଧନରେ ଜସ ଜଗତ ଜ।ଣନ୍ତି>
    text <ମାତା କ୍ଷୀରବତୀ ହୃଦୟ ପୋଡ଼ିଲେ ତାହା କେହି ନ ଜାଣନ୍ତି ।>
  block
    text <ସେତେବେଳେ ପୁତ୍ର ଦେଉଛି ଉତ୍ତର ଶୁଣ ଗୋ ଜନନୀ ତୁହି>
    text <ଅପୁତ୍ରିକ ନାରୀ ସ୍ନାହାକୁ କହନ୍ତି କହ ଯେ ତାହା ବୁଝାଇ>
  block
    text <ଅପୁତ୍ରିକ ନାରୀ ସ୍ନାହାନକୁ ଗଲେ ତୁଠ ନିର୍ମଳ ନୁହଁଇ ।>
    text <ଅପୁତ୍ରିକ ନାରୀ ସୂର୍ଯ୍ୟକୁ ଚାହିଁଲେ ସୂର୍ଯ୍ୟ ପାତକ ଲଗାଇ ।>
  block
    text <ଅପୁତ୍ରିକ ନାରୀ ଦେଉଳକୁ ଗଲେ ଦେଉଳେ ଦିଅଁ ଲୁଚାଇ>
    text <ଅପୁତ୍ରିକ ନାରୀ ମୁଖ ଚାହିଁଗଲେ କାମନା ପୂର୍ଣ୍ଣ ନୁହଇଁ ।>
  block
    text <ଅପୁତ୍ରିକ ନାରୀ ଯେ ସ୍ଥାନେ ବସଇ ସେ ସ୍ଥାନ ମାରୁ ବୋଲାଇ>
    text <ଅପୁତ୍ରିକ ନାରୀ ଯେ ଡାଳେ ବସଇ ସେ ଡାଳ ଛିଡ଼ି ପଡ଼ଇ ।>
  block
    text <ଅପୁତ୍ରିକ ନାରୀ ପିତୃଶ୍ରାଦ୍ଧ ଦେଲେ ପିତୃଲୋକ ନ ଆସଇ>
    text <ଅପୁତ୍ରିକ ନାରୀ ଯେ ଦାଣ୍ଡେ ବୁଲିଲେ ବସୁଧା ତାକୁ ଡରଇ ।>
  block
    text <ଅପୁତ୍ରିକ ନାରୀ ବୃକ୍ଷମୂଳେ ବସେ ବୃକ୍ଷଗୋଟି ଜଳିଯାଇ>
    text <ସେ ବୃକ୍ଷରେ ଯେଉଁ ଫୁଲ କଷିମାନ ସେମାନେ ଛିଡ଼ି ପଡ଼ଇ ।>
  block
    text <ଲକ୍ଷ ମାଢ଼ ସ୍ୱର୍ଣ୍ଣ ଦେଲେ ବିପ୍ରେ ଦାନ ତେବେ ପାତକ ନ ଯାଇ>
    text <ଏକା ଅନ୍ନ ବସ୍ତ୍ର ଦୁଇ ଦାନ ଦେଲେ ପୁତ୍ର କଷ୍ଟ ପାର ହୋଇ ।>
  block
    text <ଅପୁତ୍ରିକ ଦୋଷ ନ ଦିଅରେ ବଳା ବ‌ହୁତ ପାତକ ସେହି>
    text <ତୋହରି ବାପର ଅନେଶ୍ୱତ ଗଣ୍ଡା ହୋଇଥିଲେ ମହାଦେଈ ।>
  block
    text <ସାତ ଗର୍ଭ ପରିଯନ୍ତେରେ କୁମର ଦୁହିତା ଜନମ ହେଲେ>
    text <କାହାରି କୋଳରେ କୁମରମଣିରେ ପୁତ୍ର ଜନମ ନୋହିଲେ ।>
  block
    text <ନ ହେବାରୁ ପୁତ୍ର ବଳା ରାଜନରେ ରାଜା କଲେ ନିମଡୋହି>
    text <ନିମଡୋହି ବୋଲି ଘର ତୋଳିଦେଲେ ନିମ‌ବନ ମଧ୍ୟେ ନେଇ ।>
  block
    text <କେଉଁଠି ରହିଲେ ନିମଡୋହି ରାଣୀ ଦିନେ ପଚାରିଲେ ନାହିଁ>
    text <ସେରକ ଚାଉଳ କଉଡ଼ି ବୋଡ଼ିଏ ନିତି ରାଜା ପଡ଼ି ଦେଇ ।>
  block
    text <ସେହି ସେରକରୁ ସେହି ବୋଡ଼ିକରୁ ଚାରିଭାଗ କରିଥାଇ>
    text <ରାତ୍ରହିଁ ପାହିଲେ ବଳାରାଜନରେ ସ୍ନହାନ ସାରି ଆସଇ ।>
    text < <
    text <ସ୍ନାହାନ ସାରିଣ ତର୍ପଣ କରିଣ ଶିବଥାଳେ ଅନ୍ନ ଦେଇ>
    text <ତ‌ହିଁରୁ ପୋଷେକ ବଳା ରାଜନରେ ବ୍ରାହ୍ମଣେ ବୈଷ୍ଣବେ ଦେଇ ।>
  block
    text <ତ‌ହିଁରୁ ପାଏକ ବଳା ରାଜନରେ ଦିଅଁ ଦେବତା ପୂଜଇ>
    text <ତିନିପା ଦେଇଣ ପାଏକ ବଳିଲେ ଆପେ ତରଣ ରାନ୍ଧଇ ।>
  block
    text <ତିଅଣ ପାଇଁକି ପିତା ତୋର ବଳା ଲୁଣ ସରି ନ ଦିଅଇ>
    text <ଲୁଣ ବୋଲିକରି ଯାହାକୁ ଦିଅଇ ଯବକ୍ଷାର ଭଣ୍ଡୁଥାଇ ।>
  block
    text <ବାସନ ନିମନ୍ତେ କୁମରମଣିରେ ଗାତ ଖୋଳି ଭାତ ଖାଇ>
    text <ଅନ୍ନର ନିମନ୍ତେ ଗୋବିନ୍ଦ ଚନ୍ଦ୍ରରେ ଉଠି ବସି ନ ପାର‌ଇ ।>
  block
    text <ଜାଳ ଜାଳିବାକୁ ଦିଏ ତୋର ବାପ ବାରି ବାଇଗଣ ଝଟା>
    text <ପରିବା ମଧ୍ୟରେ ଖଞ୍ଜାଏ ତୋ ବାପ ପୋଖରୀ କଳମଲଟା ।>
  block
    text <କାନ‌ଲୋଳି କଣ୍ଟା ବାଇଗଣ ଝଟା ଜାଳ ଜାଳିବାକୁ ଦେଇ>
    text <ତୋଡ଼ି ମାଛ ଥଣ୍ଟ ବାଇଗଣ ବେଣ୍ଟ ପରିବାରେ ଖଞ୍ଜୁଥାଇ ।>
    text < <
    text <ତେଲ ବୋଲିକରି ଯାହାକୁ ଦିଅଇ ଅଶ୍ୱମୂତ୍ର ସେ ଅଟଇ>
    text <ହଳଦୀ ବୋଲିଣ ଯାହାକୁ ଦିଅଇ ବଣ ପିପ୍ପଳୀ ଭଣ୍ଡଇ ।>
  block
    text <ଘୃତର ଅଭାବେ କୁମରମଣିରେ କେଶ ମୋ ଜଟା ବାନ୍ଧଇ>
    text <ସିନ୍ଦୁର ବିହୀନେ କୁମରମଣିରେ ମଥା ମୋ ଶୂନ୍ୟ ଦିଶଇ ।>
  block
    text <ମନ୍ଦୁରା ଅଭାବେ କୁମରମଣିରେ ତିରଣ ଶ‌ଯ୍ୟା କରଇ>
    text <ବସ୍ତ୍ରର ଅଭାବେ ବଳାରାଜନରେ ବୃକ୍ଷ ବକଳ ପିନ୍ଧଇ ।>
  block
    text <ଅତି ସୁକୁମାରୀ ରଜାଘର ଝିଅ ନ ପାରଇ ଦୁଃଖ ସ‌ହି>
    text <ମୋ ବାପ ରାଜ୍ୟକୁ ବଳା ରାଜନରେ ଦେଲି ଡଗର ପଠାଇ ।>
  block
    text <ଆରେ ତୁ ଡଗର ଶୁଣ ମୋର ଗୀର ବାବୁ ମୋ ବୋଲ କରିବୁ>
    text <ଛ ମାସର ବାଟ ଛ ଦିନେ ଚାଲିବୁ ବାରଦିନେ ପ‌ହଞ୍ଚିବୁ ।>
  block
    text <ବସିଥିବେ ବାପ ଲାଉଚନ୍ଦ୍ର ରାଜା ଶୁଭ ବାରତା କ‌ହିବୁ>
    text <ଭାଇ ବସିଥିବେ କନିଷ୍ଠ ରାଜନ ଭିଣୋଇ ଗୁଣ ଗାଇବୁ ।>
  block
    text <ମାତା ବସିଥିବେ ମଉନା ଦେଇ ଯେ ତାହାଙ୍କ ପାଖକୁ ଯିବୁ>
    text <ଗ‌ହ‌ନ ବନରେ ରହିଛନ୍ତି ଜେମା କ‌ହି ଦୁଃଖ ଜଣାଇବୁ ।>
  block
    text <ଯେବଣ ଝିଅକୁ ବିଭା କରିଥିଲା ବଙ୍ଗ ବଜାରରେ ନେଇ>
    text <ସେହି ଝିଅ ତୋର ପାଉଅଛି କଷ୍ଟ ଘୋଡ଼ା ବନ୍ଦୀଶାଳେ ରହି ।>
  block
    text <ବାଉନ ହଜାର ତେପନ ଅଶ୍ୱର ଲଣ୍ଡି ଯେ ନିତି କାଢ଼ଇ>
    text <ଲଣ୍ଡିମାନ କାଢ଼ି କାଢ଼ି ଜନନୀ ଗୋ ଅଣ୍ଟାରେ ବିଣ୍ଡି ବସଇ ।>
  block
    text <ସତର ମହଣ ପଥର ଲୋ ମାତା ବୁକୁରେ ତାର ଲଦଇ>
    text <ବାରବିଶା ଲୁହା ଶିକୁଳି କରିଣ ବେନି ପାଦ ତା ଛନ୍ଦଇ ।>
  block
    text <ଏତେକ ଶୁଣିଣ ଗର୍ଭଧାରୀ ମାତା ବ‌ହୁତ ରୋଦନ କଲେ>
    text <ବିଧାତା ଯେ ଏତେ ଦୁଃଖ ଦେଇଦେଲା ଜଗତ ଜନ ଶୁଣିଲେ ।>
  block
    text <ଜନମ ଦେଇଛି ବୋଲିରେ କୁମର କରମ ତ ଦେଇ ନାହିଁ>
    text <ବିଧାତା ଲ‌ଲାଟ ପଟରେ ସେ ପୁଣି ଷଠୀ ଯାହା ଲେଖିଥାଇ ।>
  block
    text <ବିଧାତାର ଯେଉଁ ଲଲାଟ ଲିଖନ କେ କରି ପାରିବ ଆନ>
    text <ମାତା ପିତା ଦୁହେଁ ଦେଲୁ ଜନମରେ ପୋଡ଼ିଯାଉ ତା କରମ ।>
  block
    text <ଲାଉଚନ୍ଦ୍ର ରାଜା ବୋଲେ ତୁ ରାଣୀଲୋ କେଭେ ଶୋକାତୁର ନୁହଁ>
    text <ଆମ୍ଭରି ଭଣ୍ଡାରେ କେଉଁ ଦ୍ରବ୍ୟ ନାହିଁ ଡଗରଙ୍କ ହସ୍ତେ ଦିଅ ।>
  block
    text <ତାହା ଶୁଣିକରି ମୌନାବତୀ ରାଣୀ ଭଣ୍ଡାର ଘରକୁ ଗଲେ>
    text <ଲକ୍ଷେ ମାଢ଼ ଥିଲା ଖଣ୍ଡିଏ ସୁବର୍ଣ୍ଣ ଡଗରଙ୍କ ହସ୍ତେ ଦେଲେ ।>
  block
    text <ଏହି ସୁବର୍ଣ୍ଣକୁ ନିଅରେ ଡଗର ନିମଡୋହି ବନେ ଯିବୁ>
    text <ବସିଥିବ ଝିଅ ଘୋଡ଼ା ବନ୍ଦୀଶାଳେ ସୁବର୍ଣ୍ଣକୁ ନେଇ ଦେବୁ ।>
  block
    text <ଆଜ୍ଞା ପାଇକରି ସୁଜ୍ଞାନୀ ଡଗର ତ୍ୱରିତେ ଗମନ କଲା>
    text <ବସିଥିଲି ମୁହିଁ ଘୋଡ଼ା ବନ୍ଦୀଶାଳେ ସୁବର୍ଣ୍ଣକୁ ନେଇ ଦେଲା ।>
  block
    text <ସୁବର୍ଣ୍ଣ ଦେଖିଣ ବଳା ରାଜନରେ ମନରେ ଆନନ୍ଦ ହେଲି>
    text <ଏତେ ଦିନକରେ କପାଳ ଫେରିଲା ତାହା ହୃଦରେ ଠାଣିଲି ।>
  block
    text <ସେହି ସୁବର୍ଣ୍ଣକୁ ଘେନିରେ କୁମର ବଙ୍ଗ ବଜାରକୁ ଗଲି>
    text <ବଙ୍ଗ ବଜାରରେ ବଣିଆ ଦୁଆରେ ସୁବର୍ଣ୍ଣକୁ ଭଙ୍ଗାଇଲି ।>
  block
    text <ହଜାର ହଜାର ଲକ୍ଷେ ଲକ୍ଷେ ହଜାରରେ ତୁଣ୍ଡେ ତୁଣ୍ଡେ ଯେ ଗଣିଲି>
    text <ଲକ୍ଷ ଲକ୍ଷ ଧାନ ଭରଣ ମୁହିଁ ଯେ ସିଂହଦ୍ୱାରେ ପୋତାଇଲି ।>
  block
    text <ତୋହରି ବାପର ନଗରକୁ ଚାହିଁ ଦୋବାଟି ନଗ୍ର ତୋଳିଲି>
    text <ସେହି ତୋ ବାପର ଦୁହାଁଳି ଗାଈରେ ଉଆସରେ ବନ୍ଧାଇଲି>
    text <ସେହି ତୋ ବାପର ପୋଇଲି ପ୍ରହରୀ ତହୁଁ ଅନେକ ରଖିଲି ।>
  block
    text <ସେହି ତୋ ବାପର ଖଣ୍ଡା ବନ୍ଧୁକରେ ସିଂହଦ୍ୱାରେ ଡେରାଇଲି>
    text <ରାଉତ ମାହୁନ୍ତ ପାଇକ ବହୁତ ସିଂହଦ୍ୱାରେ ଜଗାଇଲି ।>
  block
    text <ତୋହରି ବାପର ଶାରୀଶୁଆ ଦେଖି ତହୁଁ ହଳିଏ ପୋଷିଲି>
    text <ଯହୁଁ ତ ହଳିଏ ପୋଷିଲି କୁମର ରାମ ନାମ ପଢ଼ାଇଲି ।>
  block
    text <ଦିନେ ତୋର ପିତା ଦାନ୍ତୁଆଣି ବେଳେ ପ‌ହଣ୍ଡି କରିବା କାଳେ>
    text <ସେତିକି ବେଳରେ ଶାରୀ ରାବଦେଲା ଥାଇ ସ୍ୱର୍ଣ୍ଣ ପିଞ୍ଜରାରେ ।>
  block
    text <ମଣିମା ମଣିମା ଗୁହାରି ଶୁଣିବା ଭାସିଗଲି ଭବଜଳେ>
    text <ସେ ଶାରୀ ରାବନ୍ତେ କୁମରମଣିରେ ବାଜିଲା ପିତା କର୍ଣ୍ଣରେ ।>
    text < <
    text <ଆଜ୍ଞ ଦେଲେ ତହୁଁ ସୈନ୍ୟ ଦଳବଳେ ମୋହରି ମୁଲକେ ଯିବ>
    text <ବନସ୍ତ ମଧ୍ୟରେ କା ଶାରୀ ରାବୁଛି ତାହାକୁ ଦେଖି ଆସିବ ।>
  block
    text <ଆଜ୍ଞା ପାଇକରି ସୈନ୍ୟଦଳମାନେ ଦୂରକୁ ଗମନ କଲେ>
    text <ଛିନ୍ନ ଭିନ୍ନ କରି ବୁଲି ସେ ଦେଖିଲେ ଯାଇ କାନନ ମଧ୍ୟରେ ।>
  block
    text <ବନସ୍ତଯାକ ସେ ବୁଲିଣ ଦେଖିଲେ ମୁକୁତା ଦେଇ ନବର>
    text <ଅଷ୍ଟ ରତନରେ ନିର୍ମାଣ ହୋଇଛି ସୁବର୍ଣ୍ଣର ଚାରି ପୁର ।>
  block
    text <ଅଗୁରୁ ଚନ୍ଦନ ରୁପ କରିଅଛି ଗୟଳର ସିଂହ ଚିତା>
    text <ଗଣ୍ଠି ଗୋଟିକେତେ ଲଗାଇ ରହିଛି ଛ ଛ ଯୋଡ଼ି ଯେ ମୁକୁତା ।>
  block
    text <ଜମିଦାର ବାଡ଼ି ଲାଗିଛି ନଡ଼ିଆ ଅଛି କେତେ କେତେ ଗୁଆ>
    text <ଆମ୍ବ ବନରେ ଯେ କୋକିଳ ରାବୁଛି ତେନ୍ତୁଳିର ବନେ ଶୁଆ ।>
  block
    text <ସେହି ଦୂତମାନେ ଲେଉଟି ଯାଇଣ କ‌ହିଲେ ରାଜା ଆଗରେ>
    text <ଶିରେ ଯୋଡ଼ି ପାଣି ଅତି ଭକ୍ତି ଭରେ ଥାଇଣ ଖଣ୍ଡକ ଦୂରେ ।>
  block
    text <ଯେମନ୍ତ ରାଣୀକି ମାଣିକଚନ୍ଦ୍ର ହେ କରିଥିଲ ନିମଡୋହି>
    text <ସେହି ରାଣୀ ଏବେ ନବର ତୋଳିଛି ଦେଖି ଆସ ବେଗେ ଯାଇଁ ।>
  block
    text <ତାହା ଶୁଣିକରି ମହରାଜା ତ‌ହୁଁ ମନ ମଧ୍ୟେ ବିଚାରିଲେ>
    text <ପଡ଼ି ଖାଇ ରାଣୀ ନବର ତୋଳିଛି ଦେଖିବାକୁ ମନ କଲେ ।>
  block
    text <ବାରଶ ବଢ଼େଇ ତେରଶ ଯେ ଧୋବା ଝାଡ଼ ଜଙ୍ଗଲ କାଟିଲେ>
    text <ଝାଡ଼ଖଣ୍ଡ ନଳୀ ତୋପ ସଜକରି ବନସ୍ତକୁ ବାହାରିଲେ ।>
  block
    text <ମୁହିଁ ଶୋଇଥିଲି ରତ୍ନ ପଲଙ୍କରେ ନିଦ୍ରାରେ ସ୍ୱପ୍ନ ଦେଖିଲି>
    text <ରାଜା ଆସିଛନ୍ତି ବୋଲିରେ କୁମର ଯୋଗ ଧ୍ୟାନରେ ଜାଣିଲି ।>
  block
    text <ସୁବର୍ଣ୍ଣ ଘଟରେ ନୀର ଘେନିକରି ସିଂହ ଦରଜାକୁ ଗଲି>
    text <ବାମ ଚରଣକୁ ଧୋଇଣ ପିତାର ଶିରରେ ନହୁଡ଼ି ହେଲି ।>
  block
    text <ଡାହାଣ ଚରଣ ଧୋଇଣ ପିତାର ଜଳ ଗର୍ଭକୁ କ୍ଷେପିଲି>
    text <ହସ୍ତ ଧରିକରି କୁମରମଣିରେ ପଲଙ୍କରେ ବସାଇଲି ।>
  block
    text <ସେତିକିବେଳରେ ତୋହରି ଜନ‌କ ପଚାରୁ ଅଛନ୍ତି ରହି>
    text <ସେରକ ଚାଉଳ ବୋଡ଼ିଏ କଉଡ଼ି ପଡ଼ି ଦେଉଥିଲି ମୁହିଁ ।>
  block
    text <ସେ ପଡ଼ି ଖାଇଣ ଧନ କାହୁଁ ଏତେ ଆଣିଲୁ କ‌ହ ବୁଝାଇ>
    text <ଦୋଚାରୁଣି ପଣେ ଧନ ଅରଜିଛୁ ତୋ ମୁଖ ଚାହିଁବି ନାହିଁ ।>
  block
    text <ସେତେବେଳେ ରାଣୀ ଦିଅଇ ଉତ୍ତର ଶୁଣିମା ହେ ନରସାଇଁ>
    text <ଚୋରୀ କରିନାହିଁ ଦୋଚାରୀ ନୁହଁଇ ଧର୍ମଥିଲା ମାଲ ଏହି ।>
  block
    text <ଯେତେକ ନିୟମ କରାଇବ ରାଜା ସବୁ ନିୟମ କରିବି>
    text <ଜଳରେ ନିୟମ କରାଇଲେ ରାଜା ଜଳରେ ପରୀକ୍ଷା ଦେବି ।>
  block
    text <ସର୍ପ ବନ୍ଧନହିଁ କରାଇଲେ ରାଜା ସର୍ପମୁଖେ ହସ୍ତ ଦେବି>
    text <ଖଣ୍ଡା ଦାଢ଼େ ବାଟ ଚଳାଇଲେ ରାଜା ଖଣ୍ଡା ଦାଢ଼େ ଚାଲିଯିବି ।>
  block
    text <ଛୁଞ୍ଚି ମୁନେ ଛିଡ଼ା କରାଇଲେ ରାଜା ଛୁଞ୍ଚି ମୁନେ ଛିଡ଼ାହେବି>
    text <ଶମ୍ଭୁ ନିୟମ ଯେ କରାଇଲେ ରାଜା ଶମ୍ଭୁର ଶିର ଛୁଇଁବି ।>
  block
    text <ଅଗ୍ନିରେ ପରୀକ୍ଷା କରାଇଲେ ରାଜା ତ‌ହିଁରେ ମୁହିଁ ପଶିବି>
    text <କ୍ଷୁର ଦାଢ଼େ ଗଳା ଦିଆଇଲେ ରାଜା ଗଳାରେ କ୍ଷୁର ମୁଁ ଦେବି ।>
  block
    text <ଏ ଯେତେ ନିୟମ କ‌ହିଲୁ ଲୋ ରାଣୀ ସବୁ ନିୟମ ତ ମିଛ>
    text <ଅଗ୍ନିରେ ପରୀକ୍ଷା ଦିଅ ବେଗେ ରାଣୀ ଆଉ ସବୁ କରି ତୁଚ୍ଛ ।>
  block
    text <ତେବେ ତୋର ବାପ ପରତେ ନ ଗଲେ ମୋତେ ସଙ୍ଗତରେ ନେଲେ>
    text <ଗ୍ରାମର ବାହାରେ ମଢ଼ା ମଶାଣୀରେ ଅଗ୍ନିକୁଣ୍ଡ ଖୋଳାଇଲେ ।>
  block
    text <ଗୁଆଘୃତ ଆଣି ଚନ୍ଦନର କାଠ ତ‌ହିଁରେ ସଜାଡ଼ି ଦେଲେ>
    text <ଦୂର ଗାଆଁ ଦେଖି କୁମରମଣିରେ ଚିଟାଉ ପତ୍ର ଲେଖିଲେ ।>
  block
    text <ନିମଡୋହି ରାଣୀ କରୁଛି ନିୟମ ତୁମେ ଯେ ଆସ ଦେଖିବ>
    text <ଅସତ୍ୟର ମାଲ ଅବା ସତ୍ୟ ମାଲ ଅଗ୍ନି ମଧ୍ୟେ ଦେଖାଯିବ ।>
  block
    text <ଶୁକଳ ବସନ ପିନ୍ଧିଲିରେ ଧନ ଅର୍ଘ୍ୟ ଅଞ୍ଜୁଳିକି ବାନ୍ଧି>
    text <ହାଦେ ହାଦେ ଜଳ ତିନି ହାଦେ ଜଳ ମା ବାପାଙ୍କୁ ବାଢ଼ିଲି>
    text <ହାଦେ ହାଦେ ଜଳ ତିନି ହାଦେ ଜଳ ଗ୍ରାମ ଦେବତୀଙ୍କୁ ଦେଲି ।>
  block
    text <ହାଦେ ହାଦେ ଜଳ ସପ୍ତ ହାଦେ ଜଳ ଧର୍ମ ଦେବତାଙ୍କୁ ଦେଲି>
    text <ଜୀବନର ଆଶା ତେଜିଣ କୁମର ହୃଦେ ହରି ସୁମରିଲି ।>
  block
    text <ଧରମକୁ ସାକ୍ଷୀ ଦେଇରେ କୁମର ଅଗ୍ନିକୁ ଡେଇଁ ପଡ଼ିଲି>
    text <ସାତ ରାତି ସାତ ଦିନରେ କୁମର ଅଗ୍ନିରେ ରହଣି କଲି ।>
  block
    text <ଯେଉଁ ସାତ ଦିନ ପାହାନ୍ତା ପ‌ହର ତୋ ପିତା ବିଜୟ କଲେ>
    text <ଅଗ୍ନିକୁଣ୍ଡ ପାଶେ ଉଭାହୋଇ ବଳା ମୋତେ ବଚନ ବୋଲିଲେ ।>
  block
    text <ଯେବେ ସତୀ କନ୍ୟା ହୋଇଥିବୁ ରାଣୀ ଅଗ୍ନିରୁ ଉଠି ଆସିବୁ>
    text <ଅସତୀ ଯେବେ ତୁ ହୋଇଥିବୁ ରାଣୀ ପୋଡ଼ି ଭସ୍ମ ହୋଇଯିବୁ ।>
  block
    text <ଏତକ ଶୁଣିଣ କୁମରମଣିରେ ଅଗ୍ନିରୁ ବାହାର ହେଲି>
    text <ଚମ୍ପା ପୁଷ୍ପ ପ୍ରାୟେ ଝାଡ଼ି ଝୁଡ଼ି ହୋଇ ତୋ ବାପ ଆଗେ ବସିଲି ।>
  block
    text <ନ ପୋଡ଼ିଲା କେଶ ନ ପୋଡ଼ିଲା ବାସ ନ ପୋଡ଼ିଲା ନିଜ ଦେହ>
    text <ମାଘ ମାସ ପଶି ଜେସନେ ହେମାଳ ତ‌ହୁଁ ବଳି ମୋର କାୟ ।>
  block
    text <ସେହିଦିନଠାରୁ କୁମରମଣିରେ ତୋ ପିତା ମାନିଲେ ସତ>
    text <ସତୀ କନ୍ୟା ବୋଲି ସେହିଦିନଠାରୁ ଜଗତେ କଲେ ବିଖ୍ୟାତ ।>
  block
    text <ସମସ୍ତ ରାଣୀକୁ ପଛ କରି ବଳା ମୋତେ ପାଟରାଣୀ କଲେ>
    text <ସେହି ଦିନଠାରୁ କୁମରମଣିରେ ତୋ ପିତା ପରତେ ଗଲେ ।>
  block
    text <ତୋହରି ପାଇଁକି କୁମରମଣିରେ କେତେ କଷ୍ଟ କରି ନାହିଁ>
    text <ଦାଣ୍ଡ ଖରକଇ ଚଉରା ଲିପଇ ଶତପୁତ୍ର ହେବ ପାଇଁ ।>
  block
    text <ତୋହରି ପାଇଁକି କୁମରମଣିରେ ଚଇତ୍ର ମଙ୍ଗଳବାର>
    text <ବାର ବର୍ଷ ପରିଯନ୍ତେରେ କୁମର ବସି ଜାଳିଲି ଜାଗର ।>
  block
    text <ତୋହରି ପାଇଁକି କୁମରମଣିରେ ଦାଣ୍ଡ ପନ୍ଥାଇ ପୁଜିଲି>
    text <ତୋହରି ପାଇଁକି କୁମରମଣିରେ ଶ୍ରୀପୁରୁଷୋତ୍ତମ ଗଲି ।>
  block
    text <ତୋହରି ପାଇଁକି କୁମରମଣିରେ ଭୁବନେଶ୍ୱରକୁ ଗଲି>
    text <ଭୁବନେଶ୍ୱରରେ ମରିଚି କୁଣ୍ଡରେ ତ‌ହିଁ ସ୍ନହାନ ସାରିଲି ।>
  block
    text <ସ୍ନାହାନ ସାରିଣ କୁମରମଣିରେ ବଡ଼ଦେଉଳେ ପଶିଲି>
    text <ବଡ଼ ଦେଉଳରେ ବଡ଼ ଲିଙ୍ଗରାଜ ତାହାଙ୍କୁ ଦର୍ଶନ କଲି ।>
  block
    text <ଯୋଡ଼ା ଯୋଡ଼ା କରି ଶହେ ଯୋଡ଼ା ନୀର ଈଶ୍ୱର ଶିରେ ଢାଳିଲି>
    text <ଲକ୍ଷେ ବେଲ ପତ୍ର ଦିଲକ୍ଷ ଗୟସ ଶମ୍ଭୁ ଶିରେ ଚଢ଼ାଇଲି ।>
  block
    text <ଅରୁଆ ଚାଉଳ କଞ୍ଚା କ୍ଷୀର ନେଇ ପାର୍ବତୀଙ୍କୁ ପୂଜା କଲି>
    text <ଗୋଟି ଗୋଟି କରି କୋଟି କୋଟି ଚମ୍ପା ଶମ୍ଭୁ ଶିରରେ ମୁଁ ଦେଲି ।>
  block
    text <ଅତି ଭକ୍ତିଭରେ ଶୋଇଲଇଁ ମୁହିଁ ତାହାଙ୍କର ପାଦତଳେ>
    text <ଈଶ୍ୱର ପାର୍ବତୀ ଦେହେଁ ବର ଦେଲେ ଗର୍ଭରେ ଧଇଲି ତୋତେ ।>
  block
    text <ତିନି ମାସ କାଳ ମୋ ଗର୍ଭେ ରହିଲୁ ନିଶି ଦିବା ଗଣୁଥାଇ>
    text <ଚାରି ମାସ ଯହୁଁ ହୋଇଲା ବଳାରେ ମୁଖୁ ଉଠିଲା ଯେ ହାଇ ।>
  block
    text <ପାଞ୍ଚ ମାସ ବଳା ମୋ ଗର୍ଭେ ରହ‌ନ୍ତେ ତୁଣ୍ଡ ସୁଆଦ ଲୋଡ଼ଇ>
    text <ଷଡ଼ ମାସ ଯହୁଁ ହୋଇଲା ବଳାରେ ଉଠି ବସି ନ ପାରଇ ।>
  block
    text <ସପ୍ତ ମାସ ଯହୁଁ ହୋଇଲା ଗର୍ଭରେ ଭୂମିଶାୟୀ ମୁହିଁ ହେଲି>
    text <ଅଷ୍ଟ ମାସ ହୋଇବାରୁ ବାପଧନ ଆଣ୍ଠୋଇ ବାଟ ଚାଲିଲି ।>
  block
    text <ନବ ମାସ ଯହୁଁ ହୋଇଲା ଧନରେ ନବ ଦିନ ଯାତ୍ରା କଲି>
    text <ଏହି ପରକାରେ କେତେ କଷ୍ଟମାନ କୁମର ମୁହିଁ ପାଇଲି ।>
  block
    text <ଦଶ ମାସ ଦଶ ଦିବସ ପୁରନ୍ତେ ପୃଥୀବିରେ ଜନ୍ମ ତୋର>
    text <ତୁହି ଜେତେବେଳେ ଜନମ ହୋଇଲୁ ଚେତେ ହଜିଗଲା ମୋର ।>
  block
    text <ସେହି ସମୟରେ କୁମରମଶିରେ ପୋଇଲିମାନେ ଯେ ନେଲେ>
    text <ତାଙ୍କର ହସ୍ତରେ ସୁନା ଖଡ଼ିକାରେ ବସି ତୋ ନାଭି କାଟିଲେ ।>
  block
    text <ଚନ୍ଦନର କାଠ ଗୁଡ଼ିଏ ଆଣିଣ ଦେଲେ ଅନ୍ତୁଡ଼ି ଲଗାଇ>
    text <ତଳେ ନ ପଡ଼ୁଣୁ କୁମରମଣିରେ ସେକିସାକି ଦେଲେ ଶୋଇ ।>
  block
    text <ଷଡ଼ ଦିନେ ବଳା ଗୋବିନ୍ଦଚନ୍ଦ୍ରରେ ଷଷ୍ଠି ଘର ତୋଳାଇଲି>
    text <ସପ୍ତମ ଦିନରେ ବଳା ରାଜନରେ ଉଠିଆରି ଘର କଲି ।>
  block
    text <ବାର ରାତ୍ର ଦିନ କୁମରମଣିରେ ଧୋବାତୁଠ ଜୁର କଲି>
    text <ଏକୋଇଶ ଦିନେ କୁମରମଣିରେ ଋଷି ବାକ୍ୟ କରାଇଲି ।>
  block
    text <ଏକ ବର୍ଷ ବେଳେ କୁମରମଣିରେ ତୋହର ଜାତକ କଲି>
    text <ନାୟକ ପଣ୍ଡିତ ଦୁହିଁଙ୍କୁ ଡକାଇ ରାଶି ନାମ ଗଣାଇଲି ।>
  block
    text <ନାୟକ କ‌ହିଲା ଏକବିଂଶ ବର୍ଷେ ମରଣ ରିଷ୍ଟ ତୋହର>
    text <ଏହା ଯେଉଁକ୍ଷଣି ଶୁଣିଲି ଧନରେ ଚେତା ବୁଡ଼ିଗଲା ମୋର ।>
  block
    text <ଅଦ୍ୟାବଧି କଷ୍ଟ ପାଇଲି ଧନରେ ଧିକ ମୋ ଜୀବନ ଧିକ>
    text <ଏତେ ବୋଲି ମାତା ନେତୃ ଝର ଝର ବ‌ହି ପଡ଼ଇ ଲୋତକ ।>
  block
    text <ଅଢ଼ାଇ ବରଷ ପରିଯନ୍ତେ ଧନ ସ୍ତନ ଭାଙ୍ଗି ଦେଲି କ୍ଷୀର>
    text <ପାଞ୍ଚ ବରଷରେ କୁମରମଣିରେ ଦେଲି ଚାଟଶାଳି ଘର ।>
  block
    text <ଦଶ ବରଷରେ କୁମରମଣିରେ ରାଜନନୀତି ଶିକ୍ଷା ଦେଲି>
    text <ପନ୍ଦର ବରଷେ କୁମରମଣିରେ ରାଜ୍ୟେ ରାଜା କରାଇଲି ।>
  block
    text <ଅଠର ବରଷେ ଅନେଶ୍ୱତ ରାଣୀ ବାଛି ବିଭା କରାଇଲି>
    text <ଏକବିଂଶ ବର୍ଷେ ମରଣର ଯୋଗ ଯୋଗୀ କରିବି ପାଞ୍ଚିଲି ।>
  block
    text <ଶୁଣିକରି ତ‌ହୁଁ ଗୋବିନ୍ଦଚନ୍ଦ୍ର ଯେ ବିନୟେ ଏହା କ‌ହଇ>
    text <ଅଜ୍ଞାନ କାଳରେ ବାଳୁତ ବେଳରେ ଯୋଗୀ ନ କଲୁ କିମ୍ପାଇ ।>
  block
    text <ପୂର୍ବ ଯେ ପଶ୍ଚିମ ଉତ୍ତର ଦକ୍ଷିଣ ଚାରିଦିଗେ ଯେତେ ରାଜା>
    text <ତାଙ୍କର କନ୍ୟାରୁ ବାଛି ବିଭା ଦେଲୁ ଅନେଶ୍ୱତ ଯେ ଭାରିଜା ।>
  block
    text <ଅନେଶ୍ୱତଙ୍କର ଧବଳ ଛତ୍ର ଯେ ମୋହର ଶିରେ ଉଡ଼ୁଛି>
    text <ଶହେ କୋଶ ପରିଯନ୍ତେ ଲୋ ଜନନୀ ମଣିମା ଡାକ ପଡ଼ୁଛି ।>
  block
    text <ଅଶୀ କୋଶ ପରିଯନ୍ତେ ଲୋ ଜନନୀ ସୂର୍ଯ୍ୟ ତେଜ ନ ବାଧୁଛି>
    text <ମୋହର ନାମ ଯେ ଶତୃର ହୃଦୟେ ଭ‌ୟ ଜାତ କରାଉଛି ।>
  block
    text <ଏତେ ବଡ଼ ରାଜ୍ୟ କାହାକୁ ମୁଁ ଦେଇ ଯିବି ଏବେ ଯୋଗୀ ହୋଇ>
    text <ଗଲେ ଦେହ ଯମ ଭୁବନ‌କୁ ଯିବ ଯୋଗୀ ମୁଁ ହୋଇବି ନାହିଁ ।>
  block
    text <ଯୋଗୀକୁଳ ବଡ଼ ଦୁଃଖ ଲୋ ଜନନୀ ରାଜକୁଳ ବଡ଼ ସୁଖ>
    text <ନ ମାନନ୍ତି ଖରା ବରଷା ଯେ ଯୋଗୀ ବୁଲି ମାଗୁଥାନ୍ତି ଭିକ ।>
  block
    text <ତାଙ୍କରି ପରାୟେ କଷ୍ଟ ଲୋ ଜନନୀ ସ‌ହି ନ ପାରିବି ମୁହିଁ>
    text <ଗଲେ ଦେହ ଯମ ଭୁବନ‌କୁ ଯିବ ରାଜ ସିଂହାସନେ ଥାଇ ।>
  block
    text <ଛାର ମରଣକୁ କିମ୍ପାଇ ଡରିବି ଯୋଗୀ ଲାଉରେ ଭୁଞ୍ଜିଣ>
    text <ମାତା ବୋଲେ ଯୋଗୀ ଲାଉ ନ ବୋଲରେ ଅଟେ ଶିବଥାଳ ଜାଣ ।>
  block
    text <ସେ ଶିବ ଥାଳରେ ଅନ୍ନ ହିଁ ଭୁଞ୍ଜିଲେ ଅମର ହୋଇବୁ ତୁହି>
    text <ଯୁଗ ଯୁଗାନ୍ତରେ ଅମର ହୋଇବୁ ନ ପାରିବ ଯମ ନେଇ ।>
  block
    text <ମୋର ବୋଲ କର କୁମରମଣିରେ କାଲି ଯାଅ ଯୋଗୀ ହୋଇ>
    text <ସେତେବେଳେ ପୁତ୍ର ଦିଅଇ ଉତ୍ତର ଶୁଣ ଗୋ ଜ‌ନନୀ ତୁହି ।>
  block
    text <ଅତି ଯତନରେ ମାତା ବିଭା କଲୁ ରୋଦମା ଗୋଦମା ରାଣୀ>
    text <କନ‌କ ବେଦୀରୁ ଯୌତୁକ ଆଣିଲି ଗୋଦମା ସାନ ଭଉଣୀ ।>
  block
    text <କାହା ନାମ ହୀରା କାହା ନାମ ଲୀଳା କାହା ନାମ ଜମ୍ୱୁବତୀ>
    text <ଶଶିକା କୁନ୍ତଳା ମରୁଆ ମାଳତୀ କାର ନାମ ଯେ ଦ୍ରୌପଦୀ ।>
  block
    text <ଏହିପରି ନାମ ବ‌ହିବା ସୁନ୍ଦରୀ ବିଭା ମୋତେ କରାଇଲୁ>
    text <ଏତେ ରଜାଝିଅ ଆଣିକରି ମୋତେ ଏତେ ଦଣ୍ଡ କିମ୍ପା ଦେଲୁ ।>
  block
    text <ଯେବେ ତୁ ଜନନୀ ହାଡ଼ି ପାଶେ ପୁଣି ମୋତେ ଦେଇଥାନ୍ତୁ ବିକି>
    text <ଏମାନଙ୍କ କଷ୍ଟ ସ‌ହି ମୁଁ ନ ଥାନ୍ତି ଜଗତେ ବୋଲିବେ ଛି ଛି ।>
  block
    text <ପୁତ୍ରର ମୁଖରୁ ଏ ବଚନ ଶୁଣି ବୋଲଇ ମୁକୁତା ଦେଇ>
    text <ଅଜର ଅମର ହେବୁରେ କୁମର ମୋ ବଚନ କର ତୁହି ।>
  block
    text <ନମ ବ୍ରହ୍ମକୁ ତୁ ଭାବରେ କୁମର ଏ ଦୁଃଖ ରହିବ ନାହିଁ>
    text <ନନ୍ଦ ନନ୍ଦନ‌କୁ ଡାକ ବାର ବାର କରୁଣା କରିବେ ସେହି ।>
  block
    text <ତରକିବୁ ଯେବେ ରହିଯିବ ତେବେ ଦେବ ନାହିଁ ଯମ ଦୁଃଖ>
    text <କାରଣ ନ ମାନି ନ ଶୁଣିଲେ କଥା ବସା ହେବ କୁମ୍ଭୀପାକ ।>
  block
    text <ଜାଣି ଶୁଣି ଯେବେ ରତନ ଛାଡ଼ିବୁ କରିବୁ ଅର୍ଗଡ଼ ହାର>
    text <ଟ‌ହ ଟହ ହସିକରି ଦେଇ ଟାହି ଜାଣିବ ଯମ କିଙ୍କର ।>
  block
    text <ଯମ ନିକଟରୁ ଉଦ୍ଧାର ପାଇବୁ ଯେବେ ଭଜ ହରି ନାମ>
    text <ସେହି ହରି ନାମ ଅଟେ ବ୍ରହ୍ମ ଜ୍ଞାନ ସେ ନାମ କର ସ୍ମରଣ ।>
  block
    text <ସାତ ସମୁଦ୍ରର ପାଣି ନ ଲାଗିବ ପାଦ ନ ବୁଡ଼େ ଜଳରେ>
    text <ପୁତ୍ର ବୋଲେ ଏଡ଼େ ବ୍ରହ୍ମଜ୍ଞାନୀ ତୁହି ରହି ବଙ୍ଗ ବଜାରରେ ।>
  block
    text <ମୋହର ପିତାକୁ ଯମ ବାନ୍ଧିନେଲା ରଖି ନ ପାରୁଲୁ ତୁହି>
    text <ମାତା କ‌ହେ ମୁହିଁ ତପ କରୁଥିଲି ଜାହ୍ନବୀ ଜଳରେ ରହି ।>
  block
    text <ଏଥୁ ଯାଇକରି ଖବର କ‌ହିଲେ ସୁଜ୍ଞାନୀ ପଣ୍ଡିତ ତ‌ହିଁ>
    text <ସେହି ଓଦା ଦେହେ ସେହି ଓଦା ବସ୍ତ୍ରେ ଯମ ପୁରେ ମିଳିଲଇଁ ।>
  block
    text <ଯମ ସିଂହାସନେ କଂସାର କବାଟ ବାମ ଗୋଡ଼େ ଦେଲି ଠେଲି>
    text <ଅନାଇ ଦେଲି ମୁଁ ଧର୍ମ ମଣ୍ଡପକୁ ଯମ ବସିଛି ଦେଖିଲି ।>
  block
    text <ବାଇଶି ମହଣ ଗୋଚର୍ମ ଦଉଡ଼ି ଯମ କାନ୍ଧରେ ପଡ଼ିଛି>
    text <ବାର ବିଶା ଲୁହା ଶାଙ୍କୁଳି ବାଡ଼ି ଯେ ଯମ ଆଗରେ ରହିଛି ।>
  block
    text <ଅଶି ବିଶା ଲୁହା ଶାଙ୍କୁଳି ବାଡ଼ି ଯେ ଯମ କାନ୍ଧରେ ରହିଛି>
    text <ଚିତ୍ରଗୁପତକୁ ପଚାରୁଅଛି ଯେ କି କି ଧର୍ମ କରିଅଛି ।>
  block
    text <କରିଥିଲେ ଦାନ କରିଥିଲେ ପୁଣ୍ୟ ବୈକୁଣ୍ଠପୁରକୁ ଦେବି>
    text <କିଛି ଯେବେ ଧର୍ମ ପୁଣ୍ୟ କରିନାହିଁ ନର୍କ କୁଣ୍ଡେ ବୁଡ଼ାଇବି ।>
  block
    text <ଏହା ଶୁଣିକରି କୁମରମଣିରେ ମୁହିଁ କୋପଭର ହେଲି>
    text <ଗୋରେଖଙ୍କ ମନ୍ତ୍ର ସୁମରି ଯମକୁ ବ୍ରହ୍ମ ଚାପୋଡ଼େ ମାଇଲି ।>
  block
    text <କାହିଁକି ମାଇଲୁ ମୁକୁତା ଦେଇଲୋ ଯମ ରାଜନ ବୋଲଇ>
    text <ମୋହର କି ଦୋଷ ଏଥିରେ ଅଛି ଯେ କ‌ହ ମୋ ଆଗେ ବୁଝାଇ ।>
  block
    text <ତୋହ ତପସ୍ୟାରେ ବଞ୍ଚେଇ ରଖିଲି ଶହେ ଷାଠିଏ ବରଷ>
    text <ଆହୁରି ଯଦ୍ୟପି ପରମାୟୁ ଅଛି ପାଞ୍ଜି ପତ୍ର ଦେଖିଆସ ।>
  block
    text <ଆବର ଆଯୁଷ ଥିଲେ ଲୋ ଜନନୀ ଶହେ ବରଷକୁ ଦେବି>
    text <ଯଦ୍ୟପି ଆଯୁଷ ନ ଥିବ ଜନନୀ କାହୁଁ ଆଣି ପୁରାଇବି ।>
  block
    text <ଯମ ହସ୍ତୁ ପାଞ୍ଜିପତ୍ର ଛଡ଼ାଇଣ ଆପଣା ହସ୍ତେ ପଢ଼ିଲି>
    text <ଏକବିଂଶ ବର୍ଷେ ମରଣ ପୁତ୍ରରେ ପାଞ୍ଜିରେ ତ‌ହୁଁ ଦେଖିଲି>
    text <ସେହି ଦିନୁ ପୁତ୍ର ଯାଉ ଯୋଗୀଘର ମୁହଁ ମନରେ ପାଞ୍ଚିଲି ।>
    text < <
    text <ଛାର ସମ୍ପତ୍ତିକି ମନ କରୁ ତୁରେ ବିପତ୍ତି ନ ନେବେ କେହି>
    text <ସମ୍ପତ୍ତି ତୋହର ବାଣ୍ଟିକୁଣ୍ଟି ନେବେ ବିପତ୍ତିକି ନେବେ ନାହିଁ ।>
  block
    text <ଇଚ୍ଛା ହେଉଅଛି ଗୋବିନ୍ଦଚନ୍ଦ୍ରରେ ନିଅ ଭଣ୍ଡାର ତୁ ବୋହି>
    text <ପୁତ୍ର ବୋଲେ ଏକ କଥା କ‌ହିବି ଲୋ ରୋଷ ନ କରିବୁ ତୁହି ।>
  block
    text <ଯୋଗୀର ଯେତେକ ସମ୍ପଦ ମାଆଲୋ କାଲି ଆଣିଦେବୁ ମୋତେ>
    text <ରୁଦ୍ରାକ୍ଷର ମାଳା ଢାଉରଙ୍ଗ ପାଗ ଦେବୁ ତୁ କାଲି ସକାଳେ ।>
  block
    text <କର୍ଣ୍ଣର କୁଣ୍ଡଳ ଦେହ କନ୍ଥାମାଳ ତୁହି ଆଣି ରଖିଥିବୁ>
    text <ମୃଗଛାଲ ଆଦି ଆଣିଣ ଯେ ତୁହି ସେ ସମସ୍ତ ମୋତେ ଦେବୁ ।>
  block
    text <ଜନନୀ ବୋଇଲେ ନୁହଁଇ ଏପରି ଶୁଣ ତୁହି ମନ‌ଦେଇ>
    text <ଗୁରୁ ବିନା କାହୁଁ ହୋଇବଟି ସିଦ୍ଧ ଗୁରୁପାଦେ ଥିବୁ ଧ୍ୟାୟୀ ।>
  block
    text <ପୁତ୍ର ବୋଲେ ଗୁରୁ କ‌ହିଦିଅ ମୋତେ ଭଜିବି ତାହାର ପାଦ>
    text <ତାହା ଶୁଣି ମାତା ବୋଲନ୍ତି ବଚନ ଧ୍ୟାୟିବୁ ହରି ଗୋବିନ୍ଦ ।>
  block
    text <ଗୋବିନ୍ଦ ତୁହି ଶୁଣ ଯେବଣ ହାଡ଼ିପା ଖଟୁଅଛି ବାଡ଼ି ତାଟି>
    text <ନିରନ୍ତର ତୁହି ତାଙ୍କୁ ସେବାକର ଚରଣ ତଳରେ ଲୋଟି ।>
  block
    text <ସେହି ଯଦି ତୋତେ ପ୍ରସନ୍ନ ହୋଇବେ ଛାଡ଼ିବ କାଳ ସମନ>
    text <ଯମର ପାଶରୁ ମୁକତ ହୋଇବୁ ହରିପଦେ ହେବୁ ଲୀନ ।>
  block
    text <ନୃପତି ବୋଲନ୍ତି ସିଦ୍ଧ ସେ ପୁରୁଷ କିମ୍ପା ହୀନ କୁଳେ ଜନ୍ମ>
    text <ପ୍ରଭାତରୁ ଉଠି ମୋର ବାଡ଼ି ତାଟି ଖଟଇ କେଉଁ କାରଣ>
  block
    text <ନୀଚ ଜାତି ହୋଇ ମଇଳା କାଢ଼ଇ ଗୁରୁ କେସନେ କରିବି>
    text <ଅକାରଣେ ମାତା ଜଞ୍ଜାଳେ ପଡ଼ିବି ପ୍ରାଣକୁ ନିଶ୍ଚେ ତେଜିବି ।>
  block
    text <ମୁକୁତା ବୋଲଇ ଶୁଣ ବାପ ବ୍ରହ୍ମ ଶାପରୁଟି ସେହି ଜନ୍ମ>
    text <ମର୍ତ୍ତ୍ୟ ଯୁଗେ ସେହି କରିଲାରେ ବାପ ବ୍ରହ୍ମାଙ୍କ ପାଦରେ ଧ୍ୟାନ ।>
  block
    text <ତ‌ହୁଁ ବେଦବର ପ୍ରସନ୍ନ ହୋଇଣ ବଚନ ତାଙ୍କୁ ହୋଇଲେ>
    text <ସତେ ଧୂଳି ମାଂସ କରାଇବୁ ଦେହୀ ଅଗ୍ନିରେ ଲୀନ ନୋହିଲେ ।>
  block
    text <ବ୍ରହ୍ମାଙ୍କ ବଚନେ ଋଷିଙ୍କ ନନ୍ଦନ ଘୋର ଅନଳେ ପଶିଲା>
    text <ଅଗ୍ନି ଯେ ତାହାର ନାଭିରେ ଲାଗନ୍ତେ ଆତ୍ମା ଛଟପଟ ହେଲା ।>
  block
    text <ବେଦବର ବୋଲେ ନୋହିଲା ନୋହିଲା ଅକାରଣ ତପ ତୋର>
    text <ଘେନ ଘେନ ଶାପ ବୋଇଲା ବିଧାତା ଜନ୍ମ ହେବୁ ହାଡ଼ି ଘର ।>
    text < <
    text <ମୁକତ କାରଣ କ‌ହ ବେଦବର ହୀନ କୁଳେ ହେବି ଜନ୍ମ>
    text <ବେଦବର ଭଣି ଶୁଣ ମହାମୂନି ଘେନ ମନ୍ତ୍ର ମହାଜ୍ଞାନ ।>
  block
    text <ବେତାଳ ହସ୍ତରେ ଗୋବିନ୍ଦଚନ୍ଦ୍ରର ମଇଳା କାଢ଼ି ଖଟିବୁ>
    text <ସେ ଗୋବିନ୍ଦଚନ୍ଦ୍ର ରାଜା ଆଗେ ବ୍ରହ୍ମ ଜ୍ଞାନ କ‌ହି ମୁକ୍ତ ହେବୁ ।>
  block
    text <ତ‌ହିଁ ପରେ ତୋର ଆସିବରେ ସିଦ୍ଧି ପୁଣି ଆସିବୁ ବ‌ହ‌ନ>
    text <ଦେବତାଙ୍କ ସଙ୍ଗେ ନିଶ୍ଚ‌ୟ ରହିବୁ ମନରେ ତୁ କର ଜ୍ଞାନ ।>
  block
    text <ବେଦବରଙ୍କର ବଚନେ ଜନ୍ମିଲା ସେହି ହାଡ଼ିଘରେ ଯାଇ>
    text <ତୁ ଯେ ବୋଲୁ ମୋର ମଇଳା ଖଟଇ ଏଣୁ ପାପୀ ହୋଇ ସେହି ।>
  block
    text <ଜନନୀ ମୁଖରୁ ଶୁଣିଣ କୁମର ଭିତର ପୁରକୁ ଗଲା>
    text <ମଣୋହି ସାରିଣ ଚଉରାଶି ଫୁଲ ପଲଙ୍କରେ ପ‌ହୁଡ଼ିଲା ।>
  block
    text <ରାତି ଗତ ହୋଇ ହୁଅନ୍ତେ ପ୍ରଭାତ ରାଜା କଠଉ ମାଡ଼ିଣ>
    text <ମରଡ଼ା ଶାଳରେ ଗୁପ୍ତେ ବିଜେ କଲେ ଜାଣିବେ ବୋଲି କାରଣ ।>
  block
    text <ଏମନ୍ତ ସମୟେ କାକ ରାବ ଶୁଣି ହାଡ଼ିପା ଯେ ତ‌ହିଁ ମିଳି>
    text <ତାହାର କୁମର କାନ୍ଦି ଆସିଣ ସେ ପିତାକୁ କରଇ ଅଳି ।>
  block
    text <ଏହି ବୃକ୍ଷରୁ ତୁ ଫଳ ଗୋଟି ଦେବୁ ଏ କିସ ଫଳ ଫଳଇ>
    text <କୁମରର ବାଣି ହାଡ଼ିପା ଯେ ଶୁଣି ପଇଡ଼ ବୋଲି ବୋଲଇ ।>
  block
    text <ରାଜାଙ୍କର ଏହି ବଗିଚା ଅଟଇ ଫଳ କିପରି ଆଣିବା>
    text <ତୋଟାଳିଆମାନେ ବାନ୍ଧିକରି ନେବେ ସେଠରେ ଦଣ୍ଡ ପାଇବା ।>
  block
    text <ପୁତ୍ରର କ୍ରନ୍ଦନ ସ‌ହି ନ ପାରିଣ ଫଳ ବୃକ୍ଷକୁ ଡାକିଲେ>
    text <ଆକାଶରୁ ଯହିଁ ମଞ୍ଚକୁ ଆସିଲା ତ‌ହୁଁ ଗୋଟିଏ ତୋଳିଲେ ।>
  block
    text <କୁମରକୁ ନେଇ ସେ ଫଳକୁ ଦେଇ ବୃକ୍ଷକୁ ଯାଅ ବୋଇଲେ>
    text <କୁମର ଲେଉଟି ଘରକୁ ଚଳିଲା କୋଦାଳେ ତ‌ହୁଁ କ‌ହିଲେ ।>
  block
    text <ବେଗେ ଯାଇ ତାଟି ବାଡ଼ି ତୁ ଖଟରେ ନିର୍ମଳ କରିଣ ମହୀ>
    text <ଆଜ୍ଞା ପରମାଣେ କୋଦାଳ ଯାଇଣ ସବୁ ନିର୍ମଳ କରଇ ।>
  block
    text <ନ‌ଗର ବାହାରେ ପକାଇଲା ପାଣି ହାଣ୍ଡି ଗୋମ‌ୟ ଢାଳଇ>
    text <ନ ବୋଲୁ ପ‌ହଁରା ପ‌ହଁରିଣ ନେଲା ଯେଝା ଠାବରେ ରହଇ ।>
  block
    text <ହାଡ଼ିପା ଯେ ଗଲେ ନିଜ ସଦନ‌କୁ ଗୋବିନ୍ଦ ଏହା ଦେଖିଲେ>
    text <ହାଡ଼ିପା ଚରିତ ନୟନରେ ଦେଖିଣ ମାତା ପାଶରେ ମିଳିଲେ ।>
  block
    text <ଦେଇଥିଲେ ଆଜ୍ଞା ତୁମ୍ଭେ ଗୋ ଜନନୀ ନୟନେ ମୁହିଁ ଦେଖିଲି>
    text <ହାଡ଼ିପାର ପୁତ୍ର ସଙ୍ଗତରେ ଥିଲା ଫଳ ମାଗିଲା ଶୁଣିଲି ।>
  block
    text <ତକ୍ଷଣେ ହାଡ଼ିପା ଆଜ୍ଞା ଯେ ଦେଲାକ ଗଛ ନୁଆଁଇ ଆସିଲା>
    text <ଫଳ ଏକ ତୋଳି କୁମରକୁ ଦେଲା କୁମର ପଳାଇଗଲା ।>
  block
    text <ସେହି ବୃକ୍ଷ ଯାଇ ଆକାଶେ ଲାଗିଲା ଆଜ୍ଞା ମାତ୍ରକେ ତାହାର>
    text <କୋଦାଳ ଟୋକେଇ ଖଟେ ବାଡ଼ି ତାଟି ପ‌ହଁରା ଓଳାଏ ଦ୍ୱାର ।>
  block
    text <ଜନନୀ ବୋଲଇ ଦେଖିଲୁ ପ୍ରତ୍ୟକ୍ଷେ ସଦଗୁରୁ ପୂଜା କଲେ>
    text <ପିଣ୍ଡମୋକ୍ଷ ତୋର ହୋଇବ କୁମର ତୁହି ତାହାଙ୍କୁ ସେବିଲେ ।>
  block
    text <ନାମ ବ୍ରହ୍ମ ଶୁଣି କାରଣ ପାଇବୁ ଜଉ ଅଗ୍ନି ପାଶେ ଜାଳି>
    text <ପୁରୁଷ ଦେହକୁ ସଂସାର ମଧ୍ୟରେ ଅଗ୍ନି ପରାୟେ ତରୁଣୀ ।>
  block
    text <ବ୍ରହ୍ମା ବିଷ୍ଣୁ ହର ନ ତରନ୍ତି ତାର ମାୟା ଜଞ୍ଜାଳରେ ପଡ଼ି>
    text <ପୁନଃ ପୁନଃ ସେହୁ ଜନମ ଲଭନ୍ତି ସଂସାର ମାୟାରେ ଜଡ଼ି ।>
  block
    text <ବିଜୁଳି ପବନ ପ୍ରାୟେକ ଜୀବନ ଘଟ ମଧ୍ୟେ ଅବସ୍ଥିତି>
    text <ସର୍ବ ଜ୍ଞାନ ଯହିଁ ଗୋବିନ୍ଦର ନାମ ଭଜିଲେ ମୁକତି ଗତି ।>
  block
    text <କୌଶଲ୍ୟା ଗର୍ଭରେ ରାମ ଜନ୍ମ ହେଲେ ବାଳକ ସମୟେ ମାତା>
    text <କ୍ଷୀରପାନ ଦେଇ ସନ୍ତୋଷ କରାଇ ପ୍ରଭୁ ହେଲେ ଜଗଜ୍ଜିତା ।>
  block
    text <ଆକାଶୁ ଓହ୍ଲାଇ ଚଉଷଠି ସିଦ୍ଧ ପଛେ ଗୋରେଖ ଗୋସାଇଁ>
    text <ହୋଇଣ ଚଞ୍ଚଳ ନିମିଷେ ଅନ୍ତର ଆସୁଛନ୍ତି ବେଗେ ଧାଇଁ ।>
  block
    text <ଭୁମିରେ ଆଣ୍ଠୁକୁ ପକାଇଣ ସେହି ବ୍ରହ୍ମକୁ ଯେ ଲୟ କଲେ>
    text <ଅଜ୍ରାମର ହୋଇ ଯୁଗ ଯୁଗାନ୍ତର ଜୀବିତ ହୋଇ ରହିଲେ ।>
  block
    text <ଗୋବିନ୍ଦର ନାମ ମହାମନ୍ତ୍ର ବୋଲ ସଂସାରରେ ସାର ଜାଣି>
    text <ସେହି ନାମ ଗୋଟି ଘୋଷିଲେ ପାଇବୁ ମୁକତି ପସରା ପୁଣି ।>
  block
    text <ବରଷାର ପାଣି ଯେସନେ ଉତ୍ପନ୍ନ ଶରୀର ଅଟଇ ଜାଣ>
    text <ଫୋଟକାର ଜଳ ମୁହୁର୍ତ୍ତେ ରହଇ ଜୀବନ ତ‌ହିଁରୁ କ୍ଷୀଣ ।>
  block
    text <ସେହିମତି ଦେଖି ଶରୀର ଗୋଟିଏ ଅକାରଣେ ପାପେ ଜଡ଼ି>
    text <ସଂସାର ମାୟାରେ ଜଡ଼ି ହେଉଥାଏ ଅନ୍ଧ କୁପରେଣ ପଡ଼ି ।>
  block
    text <ସର୍ବାଙ୍ଗେ ବିଭୁତି ବୋଳି ହୋଇଥିବୁ କନ୍ଧେ ତ୍ରିଶୁଳ ଘେନିବୁ>
    text <ଢ଼ାଉ ରଙ୍ଗ ଲୁଗା ତ୍ରିକଚ୍ଛ ପିନ୍ଧିବୁ ଲା‌ଉ ଥାଳରେ ମାଗିବୁ ।>
  block
    text <ନ‌ଗ୍ରରେ ପଶିଣ ଗୋବିନ୍ଦଚନ୍ଦ୍ରରେ ମାଗିବୁ ଯାଇଣ ଭିକ୍ଷା>
    text <ଦେଉ କି ନ ଦେଉ ମନରେ ତୋହର କେବେ ନ ଧରିବୁ କକ୍ଷା ।>
  block
    text <ପାଇଲେ ଆନନ୍ଦ ନ ପାଇଲେ ତୋର ମନେ ନ ଧରିବୁ ରୋଷ>
    text <ଜାଗିଲା ଜାଗିଲା ମାତା ବୋଲିକରି ଶଙ୍ଖ ନାଦେ ତୁହି ଘୋଷ ।>
  block
    text <ଭିକ୍ଷା ଦେଲା ସ୍ତିରୀ ବଦନ ନ ଚାହିଁ ମାତୃଜ୍ଞାନରେ ଚଳିବୁ>
    text <ପୁରୁଷମାନଙ୍କୁ ପିତୃ ତୁଲ୍ୟ ତୁହି ନିରନ୍ତରେ ଭାବୁଥିବୁ ।>
  block
    text <ସର୍ବ ଭୁତେ ବାବୁ ଦୟା ରଖିଥିବୁ ଅହିଂସାକୁ ଥିବୁ ଧରି>
    text <ଗୋ ବିପ୍ରମାନଙ୍କୁ ଦେଖିଲେ ନୟନେ ତାଙ୍କ ପ୍ରତି ଦୟା ବ‌ହି ।>
  block
    text <ବାଳୁତେ କାଟିବୁ ହିଂସା ଅହଂକାର ତାଙ୍କପ୍ରତି ଦୟା ବ‌ହି>
    text <ପଞ୍ଚମ ନିଶ୍ୱାସୁ ଅଧିକ ରହିଲେ ଧରମ ତ‌ହିଁ ନୁହଁଇ ।>
  block
    text <କାମ କ୍ରୋଧ ନିଦ୍ରା ତ୍ୟାଗ ତୁ କରିବୁ ସଂସାରେ ହୋଇ ଉଦାସୀ>
    text <ଚଉରାଶୀ କାଠି ସିନ୍ଧୁର ଗଭୀର ପାର ହେବୁ ନାବେ ବସି ।>
  block
    text <ଷୋହଳ ଡମ୍ୱରୁ ସରୋବର ପରି ମନ କରିବୁ ଲହରୀ>
    text <ତେବେ ହେ ତରିବୁ ବିଷ୍ଣୁ ମାୟା ଘୋର ଏହା ଥିବୁ ହେତୁ କରି ।>
  block
    text <ଏବେ ଚାଲ ବାବୁ ଗୁରୁଙ୍କୁ ଦେଖିବା କିପରି ଅଛନ୍ତି ସେହି>
    text <ଏତେ ବୋଲି ମାତା ପୁତ୍ରକୁ ଘେନିଣ ରାତ୍ରରେ ବାହାର ହୋଇ ।>
  block
    text <ସଙ୍ଗତରେ ଆଉ କାହାକୁ ନ ନେଇ ଫୁଲ ଚାଙ୍ଗୁଡ଼ି ଧଇଲେ>
    text <ଚନ୍ଦନ କର୍ପୁର ଗୋଳା ହୋଇଅଛି ହାଡ଼ିପା ଦ୍ୱାରେ ମିଳିଲେ ।>
  block
    text <ଜାଣିଣ ହାଡ଼ିପା ଘରୁ ବାହାରିଲେ ମିଳିଲେ ତାହାଙ୍କ ପାଶ>
    text <ଦେଖିଣ ଗୋବିନ୍ଦ ଫୁଲ ଚାଙ୍ଗୁଡ଼ିକୁ ଥୋଇ ହୋଇଲେ ହରଷ ।>
  block
    text <ହାଡ଼ିପା ଚରଣ ଧରି ଓଳଗିଣ ବୋଇଲେ ତୁମ୍ଭ ଶରଣ>
    text <ଦେଖିଣ ହାଡ଼ିପା ମନରେ ଯେ ଭୀତି ଜାତ ହୋଇଲା ତକ୍ଷଣ ।>
  block
    text <କୋଳାଗ୍ରତ କରି ବୋଲନ୍ତି ହାଡ଼ିପା ଏ କର୍ମ କିମ୍ପା ରାଜନ>
    text <ନୀଚ କୁଳେ ମୁହିଁ ଜନମ ଲଭିଛି କିମ୍ପା ଧର ମୋ ଚରଣ ।>
  block
    text <ଛରିଶ ପାଟକ ଜାତି ମଧ୍ୟେ ସାର ବୈଶ୍ୟ କ୍ଷତ୍ରିୟ ବ୍ରାହ୍ମଣ>
    text <ସବୁଠାରୁ ପାପୀ ହୀନ ହାଡ଼ି ଜାରି ତୁମ୍ଭେ କ୍ଷତ୍ରିୟ ରାଜନ ।>
  block
    text <ବାଡ଼ି ତାଟି ତୋର ଖଟେ ନିରନ୍ତର ନ ସରଇ ମୋର ଦିନ>
    text <ପ୍ରଭାତରୁ ଉଠି ମୋତେ ଦେଲେ ଦୃଷ୍ଟି ନ ମିଳଇ ତାକୁ ଅନ୍ନ ।>
  block
    text <ମୁକୁତା ଦେଈଙ୍କ ମୁଖକୁ ଚାହିଁଣ ହାଡ଼ିପା ଯେ ମହାଯତି>
    text <ଜାଣୁ ଜାଣୁ ତୁମେ ଏହା ବିଚାରିଲ ଅଜ୍ଞାନ ହେଲା କି ମତି ।>
  block
    text <ବୋଲନ୍ତି ମୁକୁତା ଶୁଣ ମହାଜ୍ଞାତା ଗୋବିନ୍ଦକୁ ଶିଷ୍ୟ କର>
    text <ମନ୍ତ୍ର ଦିଅ ତାକୁ ମହାମାୟା ଫାସ ଛେଦି ହେଉ ଅଜ୍ରାମର ।>
  block
    text <ହାଡ଼ିପା ବୋଲଇ ଏକଇ କୁମର ଅଟଇ ତ ତୋର ପୁଣି>
    text <ରାଜ୍ୟକୁ ଶାସନ କିଏ ସେ କରିବ ମନେ କର ତୁ ଭାଳେଣି ।>
  block
    text <ଅନେଶ୍ୱତ ରାଣୀ ମଧ୍ୟେ ପାଟରାଣୀ ଦୁଇ ଯେ ହୋଇଛି ସାର>
    text <ଅନାଥ ହୋଇଲେ କିଏ ସମ୍ଭାଳିବ ସେହି ରତନ ଭଣ୍ଡାର ।>
  block
    text <ମୁକୁତା ବୋଲନ୍ତି ଛାଡ଼ି ସର୍ବ ମତି ସଦଜ୍ଞାନ ତୁମ୍ଭେ ଦିଅ>
    text <ଅଜର ଅମର ହୋଇ ମୋ କୁମର ରଖୁ ଶ୍ରୀହରିରେ ଲୟ ।>
  block
    text <ହାଡ଼ିପା ବୋଲନ୍ତି ଶୁଣ ଗୋବିନ୍ଦାଇ କଷ୍ଟ ତୁ ସ‌ହ୍ୟ କରିବୁ>
    text <ମନ ଦୃଢ଼ କରି ରାଜ୍ୟକୁ ପାଶୋରି ଯେବେ ତୁ ସବୁ ଛାଡ଼ିବୁ ।>
  block
    text <ଲହୁଣୀରଠାରୁ ଶରୀର କୋମଳ ଅଟଇ ତୋହର ପୁଣି>
    text <ଶ୍ମସାନ ଭୂମିରେ ଏକାନ୍ତେ ବୁଲିବୁ ଏହା ମୋହର ଭାଳେଣି ।>
  block
    text <ଗ୍ରାମେ ନ ଭୁଞ୍ଜିବୁ ଯାନେ ନ ଚଢ଼ିବୁ ଶୋଷେ ନ ଭକ୍ଷିବୁ ନୀର>
    text <ଯେଉଁ ହରି ନାମ ମୁକତି ପଶରା ଲଭିଲେ ହୋଇବ ଚିର ।>
  block
    text <ପବନ ନିରୋଧି ବାଟମାନଙ୍କରେ ନିଶ୍ୱାସ ଛାଡ଼ି ଉଚ୍ଚାଟେ>
    text <ନବ ଦ୍ୱାର ତୋର ରୁନ୍ଧିଣ ରଖିବୁ ଚଳିବୁ ଦଶମ ବାଟେ ।>
  block
    text <ନାଭିର ପାଖରେ ନାସାଟି ତୋହର ଯେବେ ଲାଗିଣ ରହିବ>
    text <ତେବେ ତୋର ପିଣ୍ଡ ଅଜ୍ରାମର ହୋଇ ଯୁଗ‌ଯୁଗାନ୍ତରେ ଥିବ ।>
  block
    text <ଏହା ଶୁଣିକରି ଗୁରୁଙ୍କ ଚରଣେ ନମି ଯେ ଭକତି ଭରେ>
    text <ଖଣ୍ଡେ ଦୂରେ ଧୀରେ ଉଭା ହୋଇକରି ହସ୍ତ ନିବେଶି ଶିରରେ ।>
  block
    text <ବୋଲନ୍ତି ଗୋବିନ୍ଦ ଶୁଣ ମହାଗୁରୁ ପାଇବି ପରମ ଗତି>
    text <ଶ୍ରୀଚରଣ ତଳେ ଶରଣ ପଶିଲି ରଖ ତୁମ୍ଭେ ମହାଯତି ।>
  block
    text <ସାଧିବି ମୁଁ ଯେ ଲଭିବି ସୁଯୋଗ କର୍ଣ୍ଣ ପଥରେ ଶୁଣିଣ>
    text <ଛାଡ଼ିଲି ସମ୍ପତ୍ତି ତେଜ୍ୟ କଲି ପୃଥ୍ୱୀ ଲଭି ତମର ଚରଣ ।>
  block
    text <ହାଡ଼ିପା ତାହାର ମନ ମଧ୍ୟେ ସାର ବୁଝି ବୋଲନ୍ତି ବଚନ>
    text <ଆସ ଗୋବିନ୍ଦାଇ ମନ୍ତ୍ର ଦେବି କ‌ହି କର୍ଣ୍ଣ ବିବର ମଧ୍ୟେଣ ।>
  block
    text <ତାହାର ଦକ୍ଷିଣ କର୍ଣ୍ଣରେ ମନ୍ତ୍ରକୁ ହାଡ଼ିପା ଦେଲେକ କ‌ହି>
    text <ତୋହର ଶରୀର ଅଜର ଅମର କରିବେଟି ଭାବଗ୍ରାହୀ ।>
  block
    text <କର୍ଣ୍ଣରେ ମୁଦୁରା ବୋଲି ନାଦ ଦେଲେ ଅକ୍ଷ୍‌ୟ ହୋଇଣ ଥାଅ>
    text <ଆନନ୍ଦ ମନରେ ନିର୍ମଳ ଜଳରେ ଗୁରୁପାଦେ କଲା ଲୟ ।>
  block
    text <ଆନନ୍ଦ ମନରେ ନିର୍ମଳ ଜଳରେ ଗୁରୁପାଦ ପଖାଳିଲା>
    text <କ୍ଷେପିଣ ଅର୍ଦ୍ଧେକ ସିଞ୍ଚି ଦେହ‌ଯାକ ଆତ୍ମଶୁଦ୍ଧି ସେହୁ କଲା ।>
  block
    text <ସତ୍ୱର ଉଠିଣ ମାତାଙ୍କ ଚରଣ ଧରିଣ ଓଳଗି ହୋଇ>
    text <ଯାଅ ଗୋ ଜନନୀ ମୋର ବୋଲ ମାନି ପାଳ ରାଜ୍ୟ ଏବେ ତୁହି ।>
  block
    text <ଆସନ ସଞ୍ଚିଣ ଗୁରୁ ସୁମରିଣ ଉର୍ଦ୍ଧ୍ୱକୁ ଦୃଷ୍ଟି ଟେକିଲା>
    text <ଲୟ ଲଗାଅନ୍ତେ ଦେଖିଣ ସାକ୍ଷାତେ ବ୍ରହ୍ମଜ୍ଞାନ ଦୃଶ୍ୟ ହେଲା ।>
  block
    text <ତେଜ୍ୟ କରି ସୁତ ବୋଇ ବ୍ୟାକୁଳିତ କାନ୍ଦନ୍ତି ମୁକୁତା ଦେଈ>
    text <ଗୃହକୁ ମୁଁ ଗଲେ ବନ୍ଧୁଙ୍କୁ ଦେଖିଲେ କିସ ପ୍ରବୋଧିବି କ‌ହି ।>
  block
    text <କିମ୍ପା ଏହି କର୍ମ କଲଇଁରେ ଧର୍ମ ଏକୋଇର ବଳା ମୋର>
    text <ଗୃହେ ନ ରହିଲା ରାଜ୍ୟ ଶିରି ଗଲା ପୁତ୍ର ଗଲା ଦେଶନ୍ତର ।>
  block
    text <ଦଇବ ପୁରୁଷ କଲେ ଏ ଭବିଷ୍ୟ ମାତି ପୁତ୍ର ଭିନ୍ନ ଭିନ୍ନ>
    text <ବଙ୍ଗ ରାଜ୍ୟ ମୋର କଲା ନାରଖାର ପୁତ୍ରକୁ କଲି ଉଚ୍ଛନ୍ନ ।>
  block
    text <ସୁଣ ସୁଜ୍ଞ ଜନ ହୋଇ ଏକମନ ହାଡ଼ିପା ତାଙ୍କୁ କ‌ହିଲେ>
    text <ଅନେକ ପ୍ରକାରେ ବୁଝେଇ କ‌ହିଲେ ଗୃହେ ଯାଅ ଏବେ ଭଲେ ।>
  block
    text <ମନେ କି ପାଞ୍ଚିଲ ପୁତ୍ର ଯୋଗୀ କଲ ଏବେ ବ୍ୟାକୁଳ କିମ୍ପାଇଁ>
    text <ରୋଦିଲେ କି ହେବ ଆଉ କି ଫେରିବ ଗୃହେ ଯାଅ ତୁନି ହୋଇ ।>
  block
    text <ମାତାଙ୍କର ମନ ଜାଣିଣ ରାଜନ ଅନେକ ପ୍ରବୋଧ କଲେ>
    text <ଅଳ୍ପଦିନେ ମାତା ଫେରିବି ତ୍ୱରିତ ତୁମ୍ଭର ସୁଦୟା ଥିଲେ ।>
  block
    text <ରିପୁଚନ୍ଦ ରାଣୀ ସ୍ଥରି ହୋଇ ପୁ୍ଣି ଘରକୁ ଯେ ଫେରିଗଲେ>
    text <ଗ୍ରାମ ପଣ୍ଡପରେ ବସିଣ ସତ୍ୱରେ ଜ୍ଞାନେ ଲୟ ଲଗାଇଲେ ।>
  block
    text <ରାଣୀଙ୍କର ମନ ହୋଇଲା ଉଚ୍ଛନ୍ନ ରାଜ୍ୟ ଲୋକ ମୁଖୁ ଶୁଣି>
    text <ବାଟ ଚାହିଁଥିଲେ ଶାଶୁଙ୍କୁ ଦେଖିଲେ ଏକା ଲେଉଟିଲେ ରାଣୀ ।>
  block
    text <ଚାହିଁ ଶାଶୁ ମୁଖ ହୋଇଣ ବିମୁଖ କାନ୍ଦନ୍ତି ରୋଦମା ଦେଈ>
    text <କନ୍ୟା ଅନେଶ୍ୱତ ହୋଇଲେ ଅନାଥ ଏହା କଲ କାହିଁପାଇଁ ।>
  block
    text <ପ୍ରାଣନାଥ ମୋର ଛନ୍ତି କେଉଁଠାରେ ଦେଖାଇ ଦିଅଲୋ ସ‌ହି>
    text <ଏସନ ଭାରତୀ କ‌ହିଣ ଶ୍ରୀମତୀ ସଙ୍ଗେ ସଖିମାନ ନେଇ ।>
  block
    text <ରାଜାଙ୍କ ସାକ୍ଷାତେ ମିଳିଲେ ତ୍ୱରିତେ ଆକୁଳ ହୋଇ ବୋଲନ୍ତି>
    text <ଆମ୍ଭେ କି କରିବୁ କା ମୁଖ ଚାହିଁବୁ କ‌ହ ଆହେ ପ୍ରାଣପତି ।>
  block
    text <ଯୋଗୀ ହେବା ଯେବେ ପାଞ୍ଚିଥିଲ ପୁର୍ବେ କିମ୍ପାଇ ବିବାହ କଲ>
    text <କେତେ ଦିନ ପାଇଁ ଅନେଶ୍ୱତ ରାଣୀ ଭସାଇ ଦେଇଣ ଗଲ ।>
  block
    text <ଆହେ ପ୍ରାଣନାଥ ତୁମ୍ଭକୁ ଏସନ କିଏ ବାଇ କରାଇଲା>
    text <କାହାଠାରୁ ତୁମ୍ଭେ ହୀନବୁଦ୍ଧି ପାଇ ସଂସାର ତେଜିଲ ଭଲା ।>
  block
    text <ନବ ଲକ୍ଷ ବଙ୍ଗ ଅନେଶ୍ୱତ ରାଣୀ ଷୋଳଶତ ହସ୍ତୀ ଘୋଡ଼ା>
    text <ଚାରିଦେଗେ ସିନ୍ଧୁ ମଧ୍ୟରେ ନବର ଘର ତ‌ହିଁ ହୀରା ଯଡ଼ା ।>
  block
    text <ହସ୍ତୀର ଉପରେ ଦଣ୍ଡ ସିଂହାସନେ ବିଜୟ କରନ୍ତୁ ଯାଇ>
    text <ଏଡ଼େ ବଡ଼ପଣ ଛାଡ଼ି ଦେଶାନ୍ତର ଯିବ କ‌ହ କାହାପାଇଁ ।>
  block
    text <କାନ୍ଧରୁ ମନ୍ଦୁରା ଢ଼ାଉ କନ୍ଥା ଯୋଡ଼ା ସକଳ ପକାଇ ଦିଅ>
    text <ବିନୟେ କ‌ହୁଛି ପାଟ ଯୋଡ଼ା ନେଇ ନିଶ୍ଚିନ୍ତ ହୋଇଣ ଥାଅ ।>
  block
    text <ମେଦିନିକି ଚାହିଁ ରାଜା ବୋଲେ ତୁମ୍ଭେ ଶୁଣ ଏବେ ବେନି ରାଣୀ>
    text <ମାୟା ମୋହ ତେଜି ଦେଶାନ୍ତରେ ଯିବୁ ଅକ୍ଷୟ ହୋଇବୁ ପୁଣି ।>
  block
    text <କୋଟିଏ ପୁରୁଷ କାଋଣ ହୋଇବେ ଯମ ମୁଖେ କାଲି ଦେବୁ>
    text <ଦଣ୍ଡସିଂହାସନ ନ ରୁଚଇ ପୁଣି ଅନ୍ୟାୟ କିମ୍ପାଇ ଭାବୁ ।>
  block
    text <ମାତାଙ୍କ ବଚନ କରିବି ପାଳନ ହାଡ଼ିପା ମୋହର ଗୁରୁ>
    text <ଏ ପାପୀ ଶରୀର ମୁକ୍ତ ହୋଇଯିବ ଭଜିଲେ କଳପତରୁ ।>
  block
    text <ମନରୁ ମୁରୁଛି ଧଇର୍ଯ୍ୟକୁ ଧର ଅଥୟ ନୁହେଁ ମୋ ବାଳି>
    text <ମୁକୁତା ଦେଈଙ୍କୁ ସେବା କରୁଥାଅ ନିରନ୍ତରେ ଭଜ ହରି ।>
  block
    text <ରୋଦମା ଗୋଦମା ବଚନ ବୋଲନ୍ତି ଶୁଣ ଆହେ ମହୀପାଳ>
    text <ମୁଖ ଟେକିକରି ଚାହିଁଲେ ଆମକୁ ହୋଇଯିବ ଦୁଃଖ ଦୂର ।>
  block
    text <ଷୋଳ ବରଷର ଦୁଇ ରାଣୀ ଆମେ ତୁମକୁ ବିଂଶ ବର୍ଷର>
    text <ଏ ଯୁବା ବୟଷ ବ୍ୟର୍ଥ ହୋଇଯିବ ତୁମ୍ଭେ ଯିବ ଦେଶାନ୍ତର ।>
  block
    text <ଏମନ୍ତ ବଚନ ଶୁଣିଣ ଗୋବିନ୍ଦ ରାଣୀମାନଙ୍କୁ କ‌ହଇ>
    text <ନ ଚାହିଁବି ମୁଖ ନିଶ୍ଚୟ ଯିବଇ ଗୁରୁ ଆଜ୍ଞା ନ ଲଙ୍ଘଇ ।>
  block
    text <ଦଇବ ବଚନ କେ କରିବ ଆନ ଏପରି ଅଛି ଭିଆଣ>
    text <ମଦନର ବାଣ ନ ସ‌ହିଲେ ପୁଣ କର ମନ୍ଦ ଆଚରଣ ।>
  block
    text <ଯୋଗୀ ହୋଇ ମୁହିଁ ଲାଉ ତୁମ୍ବା ନେଇ ସଂସାର‌ଯାକ ବୁଲିବି>
    text <ଭିକ୍ଷାକୁ ମାଗିଣ ପ୍ରାଣକୁ ପୋଷିଣ ଯୋଗରେ ଲୟ ରଖିବି ।>
  block
    text <ଏ ବଚନ ଶୁଣି ମହାଦେଈ ପୁଣି ତଟସ୍ଥ ହୋଇ ରହିଲେ>
    text <କିଛିକ୍ଷଣ ପରେ ରାଜାଙ୍କୁ ଅନାଇ ବଚନ ପୁଣି ବୋଲିଲେ ।>
  block
    text <ଏହି ମଣ୍ଡପରେ କୁଟୀର ମଧ୍ୟରେ ଯୋଗ ଧ୍ୟାନ ଏବେ କର>
    text <ସୁବର୍ଣ୍ଣ ଥାଳିରେ ମାଗୁଥିବ ଭିକ୍ଷା ଲୋକ ଖଟିବେ ଅପାର ।>
  block
    text <ଅଗୁରୁ ଚନ୍ଦନ ହୀରା ମୋତି ହାର ଶେଯେ କରିଣ ଛାଉଣୀ>
    text <ଏକାନ୍ତେ ଶୟନ କରିବାଟି ଜାଣି ଭିକ୍ଷା ଆଣିଦେବୁ ପୁଣି ।>
  block
    text <ବଡ଼ ଯୋଗୀବର ତ୍ରିଲୋଚନ ସାରା ସଂସାର ଏହା ପ୍ରମାଣ>
    text <ପାର୍ବତୀ ତାହାର ଖଟେ ନିରନ୍ତର ଏ କଥା ଅଟେ କି ଆନ ।>
  block
    text <ଏକ ନେତ୍ର ତାଙ୍କ ଯୋଗରେ ରହଇ ଆନ ରହେ ସ୍ତିରୀଠାର>
    text <ଏହି କଥା ଗୋଟି ଆହେ ନୃପମଣି ହୃଦରେ କର ବିଚାର ।>
  block
    text <ଜଗତର ହୀନ କପାଳୀ ଆମେ ତ ପୋଡ଼ା କରମ ଆମ୍ଭର>
    text <ବୋଲନ୍ତି ବଚନ ଶୁଣ ବାମାମାନେ ଏହୁ ମାୟାର ସଂସାର ।>
  block
    text <ବୋଇଲେ ଯେ ମଠ କରିଦେବୁ ଏଥି ଏହା ଉଚିତ ନୁହଁଇ>
    text <ମଣ୍ଡପ କୋଣରେ ମୋହର ଇଛାରେ ଗୁପ୍ତରେ ଭକ୍ଷିବି ଯାଇ ।>
  block
    text <ପ୍ରଜ୍ଜ୍ୱଳିତ ହୋଇ ମହାଦେଈମାନେ ହାଡ଼ିପାକୁ ଗାଳିଦେଲେ>
    text <ହୀନ ହାଡ଼ି ବର ଅଟୁରେ ଚାଣ୍ଡାଳ ଅଜ୍ଞାନୀ ତୁହି ବୋଇଲେ ।>
  block
    text <ତୋହର ମୁଣ୍ଡରେ ବଜ୍ର ପଡ଼ୁ ବାରେ ତାହା ତୁ ସ‌ହ ପାମର>
    text <ନର୍କଗତି ତୋତେ ହୋଇବଟି ଅନ୍ତେ ଲଭିବୁ ତୁ ଯମ ଘର ।>
  block
    text <ଏ ଯୁବା ବୟସେ କଷ୍ଟ ଦେଲୁ ତୁହି ରାଜାଙ୍କୁ ଆମର ନେଇ>
    text <କି ମନ୍ତ୍ର ଶିଖାଇ କି ଯେ କଲୁ ବାଇ ଛାଡ଼ିଲେ ରାଜ୍ୟର ଭୁଇଁ ।>
  block
    text <କୁଳର ଦୀପକୁ ଲିଭାଇ ଦେଇଣ ଏଡ଼େ କରମ ତୁ କଲୁ>
    text <ରାଜା ଥାଉ ଥାଉ ରାଣୀମାନଙ୍କର ହସ୍ତର ଚୁଡ଼ିକି ନେଲୁ ।>
  block
    text <ଏତେ ବୋଲି ରାଣି ପାଷାଣରେ ପୁଣି କଚାଡ଼ି ହୋଇ ପଡ଼ିଲେ>
    text <ପୋଇଲିଏ ଧାଇଁ ଯାଇ ତୋଳି ଧରି ସାଷ୍ଟାମରେ ବସାଇଲେ ।>
  block
    text <ରାଣୀଏ ବୋଲନ୍ତି ଶୁଣ ମହାରାଜା କପାଳ ଲିଖନ ଏହି>
    text <ସ୍ୱାମୀ ଥାଉ ଥାଉ ବିଧବା ହୋଇଲୁ କ‌ହିବୁ କାହାକୁ ଯାଇ ।>
  block
    text <ମହୁରା ପିଇବୁ ବିଷ କି ଖାଇବୁ ଏହା ଆମ୍ଭର ବିଚାର>
    text <ନୃପତି ବୋଇଲେ ହାଡ଼ି ଘର ଗଲେ ଏବେ କି ଅଛି ମୋହର ।>
  block
    text <ତୁମ୍ଭକୁ ଆମର ଯୋଗ ନାହିଁ ଚିତ୍ତେ ଇଚ୍ଛା ହେଲେ ରହ ଘର>
    text <ସମ୍ପଦ ଭଣ୍ଡାର ନିଅ ନିରନ୍ତର ତ‌ହିଁରେ ନାହିଁ ଆଦର ।>
  block
    text <ଏଠାରୁ ବ‌ହ‌ନ ବାହାରି ଯାଅ ଗୋ ନ କର ଗୋଳ ଆବର>
    text <ସମସ୍ତ ଯୁବତୀ ବେଢ଼ି ବସିଛନ୍ତି ଚନ୍ଦ୍ରକୁ ତାରା ପ୍ରକାର ।>
  block
    text <ଗୋବିନ୍ଦଚନ୍ଦ୍ର ଯେ ଶୋଭା ପାଉଛନ୍ତି ସେହୁ ଯୁବତୀ ରତନ>
    text <ଦିନ ନ ସରିବ ଭାଳି ମରିବଟି ଏବେ ସେ ନାରୀର ମନ ।>
  block
    text <ରାଣୀଏ ବୋଇଲେ ଯୋଗୀ ଯେବେ ହେବ ଘେନ ଆମ୍ଭର ବଚନ>
    text <ଷଡ଼ମାସ ରହି ଏ ଠାବରୁ ଯାଇ କର ଅନ୍ୟରେ ଭ୍ରମଣ ।>
  block
    text <ପଲଙ୍କେ କଟାଅ ଦେହ ହେ ଆବର ପାଟ ଯୋଡ଼େ ନିରନ୍ତର>
    text <ତୁଳିକା ଶେଯରେ ଶୋଇ ନ ଆସଇ ଶୋଇବ ଧୂଳି ଉପର ।>
  block
    text <ଆମ୍ଭେ ବେନି ନାରୀ ପରିବ୍ରତା ପାଳି ନୋହିଲା ଆମ୍ଭ କାରଣ>
    text <ଏଡ଼େକ ନିରାଶ କିମ୍ପାଇ କରୁଛ ଜ୍ଞାନୀ ହୋଇଣ ରାଜନ ।>
  block
    text <ତୁମ ସଙ୍ଗତରେ ନିଅ ବେନି ଜନେ ନ ଭାଙ୍ଗିବୁ ତୁମ ତପ>
    text <ସଙ୍ଗତରେ ରହି ନେତ୍ରେ ଦେଖୁଥିବୁ ହରିବୁ ସକଳ ପାପ ।>
  block
    text <ଗୋବିନ୍ଦ ବୋଲନ୍ତି ଶୁଣ ମହାଦେଈ ଯୋଗ ଯେ ଭାଙ୍ଗିବ ମୋର>
    text <ହେବ ପାପ ଘୋର ପଡ଼ିବ ନର୍କର ଜୀବନ ହେବ ଅସାର ।>
  block
    text <ସକଳେ କାନ୍ଦିଲେ ରାଜାଙ୍କୁ ଅନାଇ ଆଚରଣେ ଭୋଳ ହୋଇ>
    text <ଶାଶୁ ଯେ ଆମ୍ଭର ଏହା ଭିଆଇଛି କ‌ହିବୁ କାହାକୁ ଯାଇ ।>
  block
    text <ଜଗତେ ତାଙ୍କର ଦୂଷଣ ହେଉଛି ମନେ ନ ଭାଳନ୍ତି ସେହି>
    text <ସ୍ତିରୀଙ୍କ ଲକ୍ଷଣ ସ୍ତିରୀଏ ଜାଣନ୍ତି ଅନ୍ୟ ଜାଣିବାକୁ ନାହିଁ ।>
  block
    text <ପୁତ୍ର ଏକୋଇର ନନ୍ଦନ ତାଙ୍କର ପୃଥ୍ୱୀକି ଭୁଷଣ ସେହି>
    text <ତାହାଙ୍କୁ ଯେ ଯୋଗୀ ଭେକ ଦିଆଇଲେ କାହାଠାରୁ ଜ୍ଞାନ ପାଇ ।>
  block
    text <ସମୁଦ୍ରେ ଭାଷିଲୁ ଭେଳା ବୁଡ଼ାଇଲୁ କ‌ହିବୁ କାହା ଆଗରେ>
    text <ମାଆ ପୁଅ ଦୁହେଁ ଏମନ୍ତ ବିଚାରି ଛୁରୀ ଦେଲେ ଯେ ଗଳାରେ ।>
  block
    text <ନୁହଇ ଯେମନ୍ତେ କ‌ହ ତା କେମନ୍ତେ ସଂସାରେ ନ କରେ କେହି>
    text <ଆମ୍ଭ କର୍ମ ମନ୍ଦ ଆହେ ନୃପଚନ୍ଦ୍ର ତୁମ୍ଭର ତ ଦୋଷ ନାହିଁ ।>
  block
    text <ଶୁଣିଣ ଗୋବିନ୍ଦ ହୋଲନ୍ତି ବଚନ ଶୁଣ ତୁମ୍ଭେ ଆଗୋ ରାଣୀ>
    text <ଆଜିଯାଏ ତୁମ୍ଭେ ଭାର୍ଯ୍ୟା ରୁପେ ଥିଲା ଏବେ ହୋଇଲ ଜନନୀ ।>
  block
    text <ଏମନ୍ତେ ନାରୀଏ ନିରାଶ ହୋଇଣ ରାଜାଙ୍କଠାରୁ ରହିଲେ>
    text <ରାଜ୍ୟ ଲୋକ‌ଯାକ ଆସି ମିଳି ତ‌ହିଁ କୋଳାହଳ ଧ୍ୱନୀ କଲେ ।>
  block
    text <ବସିଲେ ମଣ୍ଡପ ତଳରେ ସକଳେ ହୋଇଣ ବିରଷ ମନ>
    text <କ୍ରନ୍ଦନ ଶବଦ ଉଠେ ଘନ ଘନ ପୂରଇ ବ୍ରହ୍ମାଣ୍ଡ ଜାଣ ।>
  block
    text <କେ ବୋଲେ ରାଜନ କିମ୍ପାଇ ଏସନ ବାଇ ପ୍ରାୟେକ ହୋଇଲେ>
    text <କେଉଁ ଗୁରୁ ଦୀକ୍ଷା ପାଇ ମନ୍ତ୍ର ଶିକ୍ଷା ଯୋଗୀ ବେଶକୁ ଧଇଲେ ।>
  block
    text <ଯୋଗୀ ହେଲେ ତୁମ୍ଭେ କି କରିବୁ ଆମ୍ଭେ ମହୀ କିଏ ସେ ପାଳିବ>
    text <ଏ ବଙ୍ଗ ବଜାର ଅରାଜକ ହୋଇ ନିଶ୍ଚେ ନରକେ ବୁଡ଼ିବ ।>
  block
    text <ରାଜନ ବୋଲନ୍ତି କି କରିବି ମୁହିଁ ମୋହର ଆୟତ୍ତ ନାହିଁ>
    text <ଲ‌ଲାଟରେ ଧାତା ଯାହା ଲେଖିଛନ୍ତି ତାହା ସିନା ଭୁଞ୍ଜିବଇଁ ।>
  block
    text <ରାଣୀ ବା ନ‌ଗର ନ ରୁଚଇ କିଛି କ‌ହିଲି ତୁମ୍ଭ ଆଗରେ>
    text <ମାତାଙ୍କ ସେବିଣ ଥିବ ଯେ ସକଳେ ଆନ ନ ଧର ମନରେ ।>
  block
    text <ଦଳବଳମାନେ ହୋଇଣ ନିରାଶ ଶିରରେ କରକୁ ଦେଲେ>
    text <ଯୋଗୀ ହୋଇଯିବ ଆମର ପାଉଣା କିଏ ସେ ଦେବ ପଛରେ ।>
  block
    text <ଶୁଣିଣ ରାଜନ ବୋଲନ୍ତି ବଚନ କେତେ ପାଉଣା ତୁମର>
    text <କରଣକୁ ଯାଇ ଡାକି ଘେନିଆସ ବୁଝିବ ସବୁ ଖବର ।>
  block
    text <ତ‌ହୁଁ ତାର ଘରେ କରଣ ଛାମୁରେ ଜଣାଇଲେକ ଡଗର>
    text <ରାଜନ ଡାକନ୍ତି ଆସନ୍ତୁ ଝଟତି ପାଞ୍ଜି ପତ୍ର ଧରି କର ।>
  block
    text <ଆଜ୍ଞା ପରମାଣେ ଆସିଣ କରଣ ରାଜା ସନ୍ନିଧେ ମିଳିଲେ>
    text <ଗୋବିନ୍ଦ ଦେଖିଣ କରଣ ବଦନ ଜମା ଖର୍ଚ୍ଚ ପଚାରିଲେ ।>
  block
    text <ଦଳବଳଙ୍କର କାହାର କି ଅଛି ବୁଝାଇ ଆଣିଣ ଦିଅ>
    text <ପାଞ୍ଜିକି ଫେଡ଼ିଣ କରଣ ତକ୍ଷଣ ମନ‌କୁ କରିଣ ଥୟ ।>
  block
    text <ବୁଝାଇ କରଣ ଯାହାର ଯେ ଗୁଣ କାହାଣ ପର୍ଯ୍ୟନ୍ତ ହେଲା>
    text <ମୋଟରେ ସତର ପଦ୍ମ କୋଟି ତେର କଉଡ଼ି ହେଲା କ‌ହିଲା ।>
  block
    text <ଶୁଣଣ ସନ୍ତୋଷ ବୋବିନ୍ଦ ରାଜନ ମାତାଙ୍କୁ କୁହ ବୋଇଲା>
    text <ଶ୍ରୀକରଣ ଯାଇ ରାଣୀଙ୍କି କ‌ହଇ ଶୁଣ ତୁମେ ରାଜବାଳା ।>
  block
    text <କୁମର ତୁମ୍ଭର ହିସାବ କରିଲେ ପାତ୍ରମାନଙ୍କ ବେତନ>
    text <ହୋଇଛି ବେତନ ସତର ଯେ ପଦ୍ମ ତୋର ତେର କୋଟି ଯେ ପ୍ରମାଣ ।>
  block
    text <ଭଣ୍ଡାରକୁ ଯାଅ କଞ୍ଚି ବେଗେ ନିଅ ଆଣି ଦିଅ ହେ ବ‌ହ‌ନ>
    text <ମୁକୁତା ଶୁଣିଣ ଆନନ୍ଦ ହୋଇଣ ବିଜେ ଭଣ୍ଡାର ପାଶେଣ ।>
  block
    text <ଭଣ୍ଡାର ନାୟକ ଶୁଣରେ ପାଏକ ଭଣ୍ଡାରକୁ ତୁ ଫିଟାଅ>
    text <ଶୁଣିଣ ତକ୍ଷଣେ ଭଣ୍ଡାର ବ‌ହ‌ନ ଫେଡ଼ିକଲା ସବୁ ଥୟ ।>
  block
    text <କଉଡ଼ିକି ସଂଖ୍ୟା କରିକି ଥୋଇଲା ହେଲା ସତର ଯେ ପଦ୍ମ>
    text <ତେର କୋଟି ସଂଖ୍ୟା ଗଣିକରି ଦେଲା ରାଣୀ ଘେନିଗଲେ ପଦ୍ମ ।>
  block
    text <ମଣ୍ଡପ ତଳରେ କୁଢ଼ାଇ ରଖିଲେ ସକଳେ ଅଛନ୍ତି ଯହିଁ>
    text <ବୋଲନ୍ତି ଗୋବିନ୍ଦ ଶୁଣ ପାତ୍ରଦଳ ବୁଝି ନିଅ ସର୍ବେ ଯାଇ ।>
  block
    text <ଏକ‌କୁ ଆରେକ ଚାହିଁଣ ବୋଲନ୍ତି ଶୁଣ ତୁମ୍ଭେ ଭାଇମାନେ>
    text <ଏପରି କରିବେ ରାଜନ ଆମର ଭାବି ନ ଥିଲୁ ତ ମନେ ।>
  block
    text <ମାଗିଲେ ବେତନ ରହିବେ ରାଜନ ବିଚାରିଥିଲୁ ମନର>
    text <ଏବେ ଗଣି ଦେଲେ ନେବା ଚାଲ ସର୍ବେ ପୋଡ଼ା କରମ ଆମ୍ଭର ।>
  block
    text <କରଣ ଦିଅନ୍ତି ସମସ୍ତେ ନିଅନ୍ତି ରାଜାଙ୍କର ସନ୍ନିଧାନ>
    text <ଏମନ୍ତ ସମୟେ ମୁକୁତା ଦେଈ ଯେ ରାଜାଙ୍କ ପାଶେ ମିଳିଣ ।>
  block
    text <ସୁବର୍ଣ୍ଣ ଥାଳିରେ ଅନ୍ନ ପୁରାଇଣ ଭି୍କ୍ଷାକୁ ଭୁଞ୍ଜ ବୋଇଲେ>
    text <ଖାଅ ତୁରେ ବାବୁ ମନ ହୃଷ୍ଟ କରି କପାଳରେ ତୋର ଥିଲେ ।>
  block
    text <ଗୋବିନ୍ଦ ବୋଲନ୍ତି ସୁବର୍ଣ୍ଣ ଥାଳିରେ କିପରି ମୁହିଁ ଭକ୍ଷିବି>
    text <ଲାଉର ତୁମ୍ବାରେ ଦିଅ ତ‌ହିଁ ଅନ୍ନ ବୃକ୍ଷ ମୂଳରେ ଭୁଞ୍ଜିବି ।>
  block
    text <ଗୁରୁଙ୍କ ବଚନ କଲେକ ଲଙ୍ଘନ ପାପୀ ହୋଇଣ ପଡ଼ିବି>
    text <ନର୍କ କୁଣ୍ଡେ ଯାଇ କୀଟ ପୋକ ହୋଇ ଯୁଗ ଯୁଗାନ୍ତର ଥିବି ।>
  block
    text <ଶୋକ ଗଦଗଦ ଗର୍ଭଧାରୀ ମାତା ଲାଉ ଥାଳେ ଅନ୍ନ ଦେଲେ>
    text <ଭୁଞ୍ଜ ହେ ଗୋବିନ୍ଦ ବୋଲନ୍ତି ଜନନୀ ଅନ୍ତର ହୋଇ ରହିଲେ ।>
  block
    text <ରାଜନ ଭୁଞ୍ଜିଣ ସନ୍ତୋଷ ହୋଇଣ ମଣ୍ଡପରେ ବିଜେ କଲେ>
    text <ଦେଖି ସୈନ୍ୟଦଳ ହୋଇଣ ବିକଳ ଏକୁ ଆରେକ କାନ୍ଦିଲେ ।>
  block
    text <ସୈନ୍ୟଦଳ ତ‌ହୁଁ ଆକୁଳ ହୋଇଣ ରାଜାଙ୍କୁ ବଚନ ଭାଷି>
    text <ଅପୁତ୍ରିକ ତୁମ୍ଭେ ଯିବ ଦେଶାନ୍ତରେ କେଉଁ ଶାସ୍ତ୍ରେ ଏହା ଅଛି ।>
  block
    text <ସନ୍ତାନ ତୁମ୍ଭର ନୋଇଛି ନିକର ଯିବାରଟି ଏହୁ ନୋହି>
    text <କୁମରକୁ ରଖି ରାଣୀଙ୍କ ପାଶରେ ଯାଅ ଯୋଗୀବେଶ ହୋଇ ।>
  block
    text <ଗୋବିନ୍ଦ ଚନ୍ଦ୍ର ଯେ ବୋଲନ୍ତି ବଚନ ପୁତ୍ରେ ମୋର କାର୍ଯ୍ୟ ନାହିଁ>
    text <ଅପୁତ୍ରିକ ଦୋଷ ସଂସାରେ ଘଟିଲେ ପାପର ଯେ ଲୟ ନାହିଁ ।>
  block
    text <ମୂଳ ଥିଲେ ଡାଳ ପଲ୍ଲବେ ସକଳ ଏହାତ ସଂସାରେ ଅଛି>
    text <ମୂଳ ଗଲେ ଡାଳ ରହେ କି ପ୍ରକାରେ ଏହା କ‌ହିଲେ ସେ ବାଛି ।>
  block
    text <ଆହେ ସୈନ୍ୟଦଳ ତୁନି ହୋଇଯାଅ ମାତାଙ୍କ ଚରଣେ ସେବ>
    text <ତାହାଙ୍କ ଆଦେଶ ପାଳଣ କରିଣ ତୁମ୍ଭେ ପଡ଼ି ଘେନୁଥିବ ।>
  block
    text <ଏମନ୍ତ ବଚନ ଶୁଣି ଦଳବଳ ତ‌ହୁଁ ବାହୁଡ଼ିଣ ଗଲେ>
    text <ମାତାଙ୍କୁ ଚାହିଁଣ ଗୋବିନ୍ଦଚନ୍ଦ୍ର ଯେ ମେଲାଣି ଦିଅ ବୋଇଲେ ।>
    text < <
    text <ଏହି ଦୁଇ ରାଣୀ ଲାଗିଲେ ତୁମକୁ ରାଜ୍ୟକୁ ଭଲେ ପାଳିବ>
    text <ଦେଶରାଷ୍ଟ୍ର ପାଳି ରାଜ୍ୟ ପାଳୁଥିବ ପରରାଷ୍ଟ୍ରକୁ ବୁଝିବ ।>
  block
    text <ମନର ଖୁସିରେ ମୋହଠାରେ ମାତା କଲ୍ୟାଣ ଯେ କରୁଥିବ>
    text <ବ‌ହ‌ନ ମେଲାଣି କର ତୁ ଜନନୀ ମନରେ ଆନନ୍ଦ ଭାବ ।>
  block
    text <ମାତା ଯେ ବୋଇଲେ ସିଦ୍ଧି ହେବ ତୋର ଗୁରୁ ବଚନ ପାଳିଲେ>
    text <କ‌ହିଣ ମୁକୁତା ମନ ମଧ୍ୟେ ଚିନ୍ତା ବୋହୁଙ୍କ ପାଶେ ମିଳିଲେ ।>
  block
    text <ଦୁଇରାଣୀ କର ଧରିଣ ସତ୍ୱର ଘର ଭିତରକୁ ନେଲେ>
    text <କର୍ଣ୍ଣେ ମହାମନ୍ତ୍ର ବୋହୁଙ୍କୁ ଦେଇଣ ଅଜ୍ଞାନତା ଛଡ଼ାଇଲେ ।>
  block
    text <ସଦ୍‌ବୁଦ୍ଧି ହେଲା କାମ ଚେଷ୍ଟା ଗଲା ହରିରେ ଲୟ ରହିଲା>
    text <ଯାଆନ୍ତୁ ରାଜନ ଲଭନ୍ତୁ କାରଣ ସାହା ହୋଇ ଚକାଡୋଳା ।>
  block
    text <ଅନଳେ ରଖନ୍ତୁ ବୈଶ୍ୱାନର ତାଙ୍କୁ ଜଳେ ବରାହ ରଖିବେ>
    text <ଗମନ କାଳରେ ବାମନ ଦେବତା ତାଙ୍କୁ ସାହା ହୋଇଥିବେ ।>
  block
    text <ଶୟନ କାଳରେ ପଦ୍ମନାଭ ତାଙ୍କ ଅଙ୍ଗକୁ ରକ୍ଷା କରିବେ>
    text <ପ୍ରବାସ କାଳରେ ତ୍ରିବିକ୍ରମ ମୁର୍ତ୍ତି ତାହାଙ୍କୁ ସ‌ହାୟ ହେବେ ।>
  block
    text <ଯୁଦ୍ଧ ସମୟରେ ଦେବ ଚକ୍ରଧର ରକ୍ଷା କରନ୍ତୁ ସତ‌ତ>
    text <ପ୍ରିୟଜନ ସଙ୍ଗତରେ ହେ ଶ୍ରୀଧର ରଖନ୍ତୁ ତାଙ୍କୁ ନିରତ ।>
  block
    text <ଜଳର ମଧ୍ୟରେ ଜଳଶାୟୀ ପୁଣି ପର୍ବତେ ରଘୁନନ୍ଦନ>
    text <ସର୍ବ ଦେବତାଏ ସର୍ବାଙ୍ଗ ରଖନ୍ତୁ ସର୍ବ ପରେ ନାରାୟଣ ।>
  block
    text <ସର୍ବଜନ ତ‌ହୁଁ ନିରାଶ ହୋଇଣ ତୁନି ହୋଇଣ ରହିଲେ>
    text <ଏଥୁ ଅନନ୍ତରେ ଆନ ସମାଚାର ରାଜାଙ୍କୁ ଋଷି କ‌ହିଲେ ।>
  block
    text <ବାଳ ବୃଦ୍ଧ ଯୁବା ସମସ୍ତେଣ ଗଲେ ଯେ ଯାହାର ନିଜ ପୁର>
    text <ଏହି ସମୟରେ ଗୁରୁ ଯେ ତାଙ୍କର ମିଳି ଗୋବିନ୍ଦ ପାଶର ।>
  block
    text <ବିଶେଷରେ ଜ୍ଞାନ ବୁଝାଇ କ‌ହିଲେ ଗୋବିନ୍ଦଚନ୍ଦ୍ର ଝଟତି>
    text <ମୁକତି ଲଭିଣ ବୋଲିଣ ଗୋବିନ୍ଦ ଗୁରୁପାଦେ ଶିର ଦ୍ୟନ୍ତି ।>
  block
    text <ଚାଲ ହେ ଗୋବିନ୍ଦ ନ‌ଗ୍ର ବୁଲିଯିବା ନିର୍ମଳ ରହିବ ମନ>
    text <ବନସ୍ତ କନ୍ଦରେ ନ‌ଦୀମାନଙ୍କରେ ରହି ଯେ କରିବା ସ୍ନାନ ।>
  block
    text <ତୀର୍ଥ ବ୍ରତ କରି ପାପକୁ ନିବାରି ଲଭିବାକୁ ସଦଜ୍ଞାନ>
    text <ନୃପତି ବୋଇଲେ ତୁମ୍ଭର ଯେ ଇଚ୍ଛା ଆଜ୍ଞା କରନ୍ତୁ ବ‌ହ‌ନ ।>
  block
    text <ଗୁରୁ ଯେ ବୋଇଲେ ଦୀକ୍ଷା ଆମ୍ଭେ ଦେଲୁ ଦକ୍ଷିଣା ଦିଅ ଇଚ୍ଛାଏ>
    text <ଦକ୍ଷିଣାକୁ ନେଇ ବଙ୍ଗ ବଜାରକୁ ରକ୍ଷାକର ମହାଶୟେ ।>
  block
    text <ବୋଇଲେ ହାଡ଼ିପା ଦେଲ ଯେଉଁ ଭିକ୍ଷା କି କରିବୁ ଆମ୍ଭେ ନେଇ>
    text <ରାଜ୍ୟକୁ ମାଗୁଣି ନାହିଁ ମୋର ପୁଣି ଧନେ ମତି ନ ବଳଇ ।>
  block
    text <ଛଡ଼ାଇଲେ ଠୁଳମଣ୍ଡପେ ନିକର ରହିଣ ତ‌ହିଁ ବସିବା>
    text <ବୋଇଲେ ଗୋବିନ୍ଦ କି କରୁଛ ଆଜ୍ଞା ସଂଶୟ ମୋର ଫେଡ଼ିବା ।>
  block
    text <ହାଡ଼ିପା ବୋଇଲେ ପାଇଲୁ ଯେ ଦିକ୍ଷା ପଞ୍ଚଦ୍ୱାରେ ଭିକ୍ଷା ନିଅ>
    text <ଏ ନ‌ଗର ବୁଲି ଲଜ୍ଜ୍ୟା ତ୍ୟାଗକରି ଭିକ୍ଷା ଆଣିକରି ଥୁଅ ।>
  block
    text <ସୁଖ ଛାଡ଼ିକରି ଦୁଃଖକୁ ଆବୋରି ପାରିବୁ ତୁ ଯେବେ ନିତ୍ୟେ>
    text <ପଞ୍ଚୁକୋଳି ଅନ୍ନ ଭୁଞ୍ଜିଣ ରହିବୁ କାମ କ୍ରୋଧ ତେଜି ଚିତ୍ତେ ।>
  block
    text <ନିଦ୍ରାକୁ ତେଜିବୁ ଯୋଗୀ ତୁ ହୋଇବୁ ଅଳ୍ପେ ଆହାଅର ତୁଟିବ>
    text <ଚଉଷଠି ରୋଗ ଦେହେ ନ ପଶିବ ସଦଜ୍ଞାନେ ଚିତ୍ତ ଥିବ ।>
  block
    text <ଶ୍ମଶାନ ଭୁମିରେ ଅମଡ଼ା ବାଟରେ କିଛି ନ ବାଧିବ ତ‌ହିଁ>
    text <ଏହାକୁ ନ କଲେ ବଳ ପୁର୍ବ କଲେ ଘୋଟି ରହିବେକ ଯାଇଁ ।>
  block
    text <ଯେଉଁ ଲାଉଥାଳ ଦେଇଥିଲୁ ବାବୁ ନିତ୍ୟେ ସୁତ ଏ ଘୋରିବୁ>
    text <ତ‌ହିଁରେ ଯେତେକ ଅନ୍ନ ସମ୍ଭାଳିବ ତାହା ଆହାର କରିବୁ ।>
  block
    text <ଲବଣ ତିଅଣ ପାଶକୁ ନ ଯିବୁ ଲାଉ ତୁମ୍ବାଟି ତୁଟିଲେ>
    text <ଅନ୍ନ ନ ଖାଇବୁ ଆମ୍ବିଳ ଯେ ଶାକ ଆମିଷ ନ ଭୁଞ୍ଜି ଭଲେ ।>
  block
    text <ଏକମାତ୍ର ତୁହି ଦୁଗ୍‌ଧ ଅନ୍ନ ଖାଇ ତରୁଣ କରିବୁ ଅଙ୍ଗ>
    text <ସବୁବେଳେ ତୋର ଏହିପାରି ଥିବ ନୋହିବ କଦାଚ ଭଙ୍ଗ ।>
  block
    text <ଚିତ୍ତେଇଣ ତୁହି ଏହି କଥା ଗୋଟି ମନରେ ରଖିଣ ଥିବୁ>
    text <ଅଥିରୁ ଅନ୍ୟଥା କରିଲେଣ ଜାଣ ବିପଦେ ନିଶ୍ଚେ ପଡ଼ିବୁ ।>
  block
    text <ବଙ୍ଗ ମହିପାଳ ତେଜିଲେ ସକଳ ମନରେ ହୋଇ ସନ୍ତୋଷ>
    text <ଗୁରୁଙ୍କ ବଚନ ନ କଲେ ପାଳନ ନ‌ଦୀ ବିନା ଯେହ୍ନେ ଝାସ ।>
  block
    text <ଏତେ ଭାଳି ମନେ ମେଖଳା କନାକୁ ଦକ୍ଷ କାନ୍ଧରେ ପକାଇ>
    text <ଲାଉ ତୁମ୍ବା ହସ୍ତେ ଧରିଣ ତ୍ୱରିତେ ପୁରବେ ପାଦ ଲମ୍ୱାଇ ।>
  block
    text <ଜାଗିଲାରେ ମାତା ବୋଲିଣ ନ‌ଗରେ ଦ୍ୱାରେ ଦ୍ୱାରେଣ ବୁଲଇ>
    text <ଭିକ୍ଷା ଦିଅ ମାତା ଅତି ସତ୍ୱରରେ ମୁଁ ତ ଯୋଗୀ ଆସିଲଇଁ ।>
  block
    text <କାଇ ବସ୍ତ୍ର ଦେଖି କୁକୁରେ ବେଢ଼ନ୍ତି ଦେଖିଣ ରାଜା କାତର>
    text <ବାଡ଼ି ଧରି କରି ହାଁ ହାଁ ସେ କରନ୍ତି ଚିତ୍ତ ରଖି0ହରିଠାର ।>
  block
    text <ରାଜାଙ୍କ ବେଭାର ନ‌ଗ୍ରଲୋକେ ଦେଖି କରୁଛନ୍ତି ହାହା କାର>
    text <ବାଳ ବୃଦ୍ଧ ତ‌ହିଁ ରୋଦନ କରନ୍ତି ରାଜାଙ୍କ ପଛ ଭାଗର ।>
  block
    text <ଆହେ ନରପତି କି ସୁଖ ଛାଡ଼ିଲ ଭିକ୍ଷା କଲ ଦ୍ୱାର ଦ୍ୱାର>
    text <ଏବେ ହୋ ତୁମ୍ଭଙ୍କୁ କ‌ହୁଅଛୁ ଆମ୍ଭେ ଶୁଣ ତୁମ୍ଭେ ନୃପବର ।>
  block
    text <କର୍ଣ୍ଣରୁ ମୁଦୁରା ଝୁଲା କନ୍ଥା ଯୋଡ଼ା ଏମାନଙ୍କୁ ଦୂର କର>
    text <ଗୁରୁ ଯେ ତୁମ୍ଭର କି କରି ପାରିବେ ଆମ୍ଭେ ବଧିବୁ ନିକର ।>
  block
    text <ଗୁରୁ ହାଡ଼ି ଟୋକା କି ଜ୍ଞାନ‌କୁ ଦେଲା କାହୁଁ ସେ ଜ୍ଞାନ ପାଇଲା>
    text <ବାଇ ପ୍ରାୟ କରି ଆମ୍ଭ ରାଜନ‌କୁ ଦ୍ୱାରେ ଦ୍ୱାରେ ବୁଲାଇଲା ।>
  block
    text <ଏ ବାଣୀ ସକଳ କର୍ଣ୍ଣେ ନ ଶୁଭିଲା ଭିକ୍ଷାରେ ରହିଛି ମନ>
    text <ଭିକ୍ଷା ଦିଅ ମାଏ ବୋଲିଣ ବୁଲନ୍ତି ବଙ୍ଗ ଦେଶର ରାଜନ ।>
  block
    text <ପଞ୍ଚ ଦ୍ୱାରେ ଭିକ୍ଷା ଘେନିଣ ଚଳିଲେ ତୁମ୍ୱା ହୋଇଅଛି ପୁର୍ଣ୍ଣ>
    text <ଲେଉଟି ଆସିଲେ ଗୁରୁପାଦେ ଦେଲେ ମଣ୍ଡପ ପୁର୍ବଭାଗେଣ ।>
  block
    text <ଛିଡ଼ା ହୋଇ ତ‌ହିଁ ଗୁରୁଙ୍କୁ ପୁଛିଲା କିସ କରିବି ଗୋସାଇଁ>
    text <ହାଡ଼ିପା କ‌ହିଲେ ଦୁଇଭାଗ କରି ଚୁଲ୍ଲୀ ଖୋଳିଦିଅ ଯାଇଁ ।>
  block
    text <ଅଗ୍ନି ଦେବ ଆଣି ଲଗାଅ ଏକ୍ଷଣି ହାଣ୍ଡିରେ ପୁରାଅ ନୀର>
    text <ଚାଉଳ ଅଧୁଆ ପୁରାଇଣ ଦିଅ ଅନ୍ନ‌କୁ କର ସଞ୍ଚାର ।>
  block
    text <ଏ ବାଣୀ ଶ୍ରବଣ କରିଣ ରାଜନ ସେହି ରୁପରେ କରିଲେ>
    text <ଶ୍ରୀଗୁରୁ ତାଙ୍କର ଅନ୍ନ ରାନ୍ଧିବାର ମନ୍ତ୍ରକୁ କର୍ଣ୍ଣରେ ଦେଲେ ।>
  block
    text <ଶୁଣ ବାବୁ ତୁହି ମନ ଥୟ ହୋଇ ବିଷ୍ଣୁ ଯୋଗାଡ଼ିଲେ ପାଣି>
    text <ଅଗ୍ନି ଆଣି ବ୍ରହ୍ମା ସଜାଡ଼ିଲେ ପାକ ରାନ୍ଧିଲେ ସ୍ୱୟଂ ରୁଦ୍ରାଣୀ ।>
  block
    text <ଆଦିତ୍ୟ ଦେବତା ଥାଳ ଗୋଟି ଦେଲେ ବିଷ୍ଣୁ ଦେଲେକ ବିଭୁତି>
    text <କୁମ୍ଭ ଗୋଟି ଆଣି ଅନାଦି ଗୋରେଖ କରିଥିଲେ ତାହା ସ୍ଥିତି ।>
  block
    text <ଦଶ ପନ୍ଥ ସନ୍ଥ ଶତ ପନ୍ଥ ଛନ୍ତି ନିରନ୍ତରେ ହୋଇ ଯୋଗୀ>
    text <ଗୁରୁ ଆଜ୍ଞା ପାଇ ଗୋବିନ୍ଦ ରାଜନ ବେଦମନ୍ତ୍ରେ ଅଗ୍ନି ଭୋଗୀ ।>
  block
    text <ତ‌ତକ୍ଷଣେ ପାଦ ସିଦ୍ଧ ଯେ ହୋଇଣ ଓହ୍ଳାଇ ରଖିଲେ ପୁଣି>
    text <ହାଡ଼ିପା କ‌ହିଲେ ଗାତ ଖୋଳି ତ‌ହିଁ ଘୋଡ଼ାଇ ଦିଅ ଢାଙ୍କୁଣୀ ।>
  block
    text <ଅକଟା ଅବଟା ଅଖାଦ୍ୟ ଅଭକ୍ଷ ଫଳକୁ କରିଣ ଥୟ>
    text <ବିନା ଲବଣରେ ବ୍ୟଞ୍ଜନ ରାନ୍ଧିଲେ ରିପୁଚନ୍ଦ୍ରଙ୍କର ପୁଅ ।>
  block
    text <ଖଣତିକୁ ଧରି ଗର୍ତ୍ତ ତ‌ହିଁ କରି ଖୋଳିଲେ ଚବିଶ ମୁଠି>
    text <ଗୁରୁଙ୍କ ଆଦେଶେ ହାଣ୍ଡି ତ‌ହିଁ ଭରି ଘୋଡ଼ାଇ ଦେଲେକ ମାଟି ।>
  block
    text <ବଟ ବୃକ୍ଷ ଯହିଁ ବ୍ରହ୍ମା ବିଷ୍ଣୁ ତ‌ହିଁ ବାସକଲେ ନିରନ୍ତର>
    text <ତାହାର ପାଖରେ ଚିହ୍ନ ତ‌ଥ୍ୟ କରି ବାହାରିଲେ ସେ ସତ୍ତ୍ୱର ।>
  block
    text <ତିନି ଯେ ପ୍ରହର ରଜନୀ ଅନ୍ତର ଚନ୍ଦ୍ର ପଶ୍ଚିମକୁ ସ୍ଥିତି>
    text <ଗ୍ରାମର ମୁଣ୍ଡରେ ପୁଷ୍କରିଣୀ ତୀରେ ବିଭୁତି ବୋଳି ହୁଅନ୍ତି ।>
  block
    text <ଭବ ରବ ଶବ୍ଦ ଶଙ୍ଖ ଘଣ୍ଟା ନାଦ ଦେବ ଆଳୟେ ବାଜିଲା>
    text <ମୁକୁତା ଦେଈଙ୍କ କର୍ଣ୍ଣ ବିବରରେ ଶବ୍ଦ ଯାଇ ପ୍ରବେଶିଲା ।>
  block
    text <ଧାତିକେରେ ତ‌ହୁଁ ବାହାର ହୋଇଲେ ରଜନୀ ହୋଇଛି ଶେଷ>
    text <ଏକା ହୋଇ ରାଣୀ ଗମନ କରଇ ମିଳିଲେ ଯୋଗୀଙ୍କ ପାଶ ।>
  block
    text <ମାତାଙ୍କୁ ଦେଖିଣ କୁମରମଣି ଯେ ପଡ଼ିଲେ ଚରଣ ତଳେ>
    text <ବିନୟେ ପୁଛନ୍ତି କେଉଁ କାରଣରେ ବିଜୟ ଆସିଣ ହେଲେ ।>
  block
    text <ଛାଡ଼ିଲ ଯାହାକୁ ଲୋଭକର ତାକୁ ଏ କଥା କର କିମ୍ପାଇ>
    text <ମଲା ଗଲା ସରି ଦୁଇତ ଏପରି ଜନନୀ ହେଲ କି ବାଇ ।>
  block
    text <ପୁତ୍ର ବାଣୀ ଶୁଣି ପାଟ ମହାଦେଈ ମନେ ସନ୍ତୋଷ ଲଭିଲେ>
    text <ଜଳ ସ୍ଥଳେ ତୋତେ ରଖନ୍ତୁ ଅନାଦି ମନରେ ଏହା ବାଞ୍ଛିଲେ ।>
  block
    text <ନିରାକାର ବିଷ୍ଣୁ ଶରୀର ରଖନ୍ତୁ ଅଜୟ କରନ୍ତୁ ଅଙ୍ଗ>
    text <ଜଗତ ଯାକରେ ଭ୍ରମିଣ ଆସିବୁ ଶରୀର ନୋହିବ ଭଙ୍ଗ ।>
  block
    text <ହାଡ଼ିପା ବୋଇଲେ ମୁକୁତ ଦେଈଙ୍କୁ କିମ୍ପା ଆସିଲ ରାତ୍ରର>
    text <ତୁମ୍ଭର ପୁତ୍ରକୁ ନେବାକୁ କି ଅବା ମନେ କରୁଛ ବିଚାର ।>
  block
    text <ମାତା ପୁତ୍ର ଦୁହେଁ ଚାରି ଚକ୍ଷୁ ହେଲେ ତ‌ହୁଁ ଉପୁଯିବ କୋହ>
    text <ଅତିହିଁ ନିରାଶ ପନ୍ଥାରେ ଭବିଷ୍ୟ ଜାଣିଣ ତେଜିଲେ ମୋହ ।>
  block
    text <ପୁତ୍ରକୁ ନେଇଣ ଯୋଗୀରେ ଦେଇଣ ସଦମାର୍ଗକୁ କ‌ହିଲ>
    text <ଛାଡ଼ିଲ ମୁହାଁଶ କିମ୍ପା ହେଲ ବଶ ଜଗତେ ନୋହିବ ଭଲ ।>
  block
    text <ତୁମ୍ଭ ଗୁରୁ ପୁଣି ଗୋରେଖ ଅଟନ୍ତି ଆମ୍ଭ ଗୁରୁ ଯେ କାହ୍ନୁପା>
    text <ସେବାରେ ତୁମ୍ଭର ଲେଖାରେ ଆମ୍ଭର ଅର୍ଦ୍ଧସଖା ପରି ମ‌ପା ।>
  block
    text <ଜାଣୁ ଜାଣୁ ତୁମ୍ଭେ ଅଧର୍ଯ୍ୟ ହେଉଛ ମନରେ ଲୋଡ଼ୁଛ ଦୁଃଖ>
    text <ମୁକୁତା କୁହଇ ଗର୍ଭଧାରୀ ମୁହିଁ ନ ହୁଅ ତୁମ୍ଭେ ବିମୁଖ ।>
  block
    text <ଏକୋଇର ବଳା ଯୋଗୀ କରିଦେଲି ଚକ୍ଷୁ ପୁରାଇ ଦେଖିବି>
    text <ବଙ୍ଗ ଦେଶ ମୋର ଶୂନ୍ୟ ହେଲା ସିନା କାହା ମୁଖକୁ ଚାହିଁବି ।>
  block
    text <ଛାର ଏ ଜୀବନ ଅକାରଣେ ରହେ ତେଜିବି ମୋର ପରାଣ>
    text <କୁମର ମୁଖକୁ ଚାହିଁ ଶୋକ କରେ ଅଥୟ କରିଣ ମନ ।>
  block
    text <ବୋଲନ୍ତି ଗୋବିନ୍ଦ ଶୁଣ ଗୋ ଜନନୀ ଯିବାବେଳେ ଏ ବେଭାର>
    text <ଜ୍ଞାନ ବାଟ ଦେଇ ଗୁରୁ ଭେଟାଇଲ ମନେ ନ କର ବିଚାର ।>
  block
    text <ନବରକୁ ଯାଅ ମନ କରି ଥୟ ଦିଅ ଗୋ ମୋତେ ମେଲାଣି>
    text <ପୁତ୍ରର ଭାରତୀ କର୍ଣ୍ଣପଥେ ଶୁଣି ମନରେ ତୃପ୍ତ ଯେ ରାଣୀ ।>
  block
    text <ଚାଲଇ ରାଜନ ହୋଇ ହୃଷ୍ଟ ମନ ପଛକୁ ନ ଚାହିଁ ପୁଣି>
    text <ପୁତ୍ରର ବେଭାର ହୃଦରେ ଜାଣିଣ ଗୃହେ ଲେଉଟିଲେ ରାଣୀ ।>
  block
    text <ନବରୁ ବାହାର ହୋଇଲେ ଯେ ଦିନେ ଦୋଳପୂର୍ଣ୍ଣମୀ ଅଟଇ>
    text <ବ‌ହୁତ ଯେ ବାଟ ଗମନ କରିଣ ଶୋଣିତ ରାଜ୍ୟେ ଭେଟଇ ।>
  block
    text <ଗୋବିନ୍ଦକୁ ଚାହିଁ ଗୁରୁ ଯେ ବୋଲନ୍ତି ଭିକ୍ଷା ଆଣ ପଥୁ ବାବୁ>
    text <ଯାଅ ନ‌ଗ୍ର ଫେରି ଆଣ ଭିକ୍ଷା କରି ଭାବ ବୁଝାଅ ଏ ସବୁ ।>
  block
    text <ଗୁରୁଙ୍କ ବଚନ ଗୋବିନ୍ଦ ରାଜନ ଭିକ୍ଷା କାରଣେ ଗମନ>
    text <ପଞ୍ଚଦ୍ୱାରୁ ଭିକ୍ଷା ଘେନିଣ ଆସିଲେ ଗୁରୁଙ୍କର ସନ୍ନିଧାନ ।>
  block
    text <ଜାଗିଲାରେ ମାତା ଥୋଇ ଗୁରୁପାଶେ ଛିଡ଼ା ହୋଇଣ ରହିଲେ>
    text <ହାଡ଼ିପା ବୋଇଲେ ଶୁଣ ହେ ରାଜନ ଭୁଞ୍ଜ ଆତ୍ମ ସନ୍ତୋଷରେ ।>
  block
    text <ଗୋବିନ୍ଦଚନ୍ଦ୍ର ଯେ ବୋଲନ୍ତି ବଚନ ନ ଭୁକ୍ଷିବି ଆଗେ ମୁହିଁ>
    text <ଭୁଞ୍ଜ ତୁମେ ଗୁରୁ ଯାହା କି ବଳିବ ଭକ୍ଷଣ କରିବି ଯାଇ ।>
  block
    text <ହାଡ଼ିପା ଜାଣିଲେ ଗୋବିନ୍ଦର ମନ ତ‌ହୁଁ କଲେ ଅର୍ଦ୍ଧ ଭାଗ>
    text <ଅର୍ଦ୍ଧେକ ଭକ୍ଷିଣ ଅର୍ଦ୍ଧେକ ରଖିଲେ ଭୁଞ୍ଜ ତୁ ଗୋବିନ୍ଦ ବେଗ ।>
  block
    text <ଭୁଞ୍ଜଇ ଗୋବିନ୍ଦ ରଉଦିଗେ ଚାହିଁ ଲବଣ ତିଅଣ ନାହିଁ>
    text <ନ ଭୁକ୍ଷିଣ ତାହା ଫୋପଡ଼ାଇ ଦେଲେ ଭୁଞ୍ଜିବାକୁ ଇଚ୍ଛା ନାହିଁ ।>
  block
    text <ଆଚମନ ସାରି ଗୁରୁପାଶେ ମିଳି ଆସନ ମାଡ଼ି ବସିଲେ>
    text <ଗୁରୁଙ୍କ ପୟର ପ୍ରକ୍ଷାଳନ କରି ଉଜାଗରରେ ରହିଲେ ।>
  block
    text <ଚତୁର୍ଥ ପ‌ହର ଅଟେ ନିଶିଥର ଏହିପରି ବ‌ହିଯାଏ>
    text <ରାତ୍ର ଶେଷ ପରେ ନିଦ୍ରା ଆସି ହୁଏ ହୋଇଲେ ସୂର୍ଯ୍ୟ ଉଦୟେ ।>
  block
    text <ଉଠି ଗୁରୁ ପୁଣି ମୁଖକୁ ଧୋଇଣ ଚେଲାକୁ ଉଠାଇ ଦେଲେ>
    text <କେତେ ନିଦ୍ରା ଯାଅ ଗୋବିନ୍ଦରାଜନ ଗୃହ କି ମଣିଛ ଭଲେ ।>
  block
    text <ସେଠାରୁ ଉଠିଣ ଗୁରୁ ଚେଲା ଦୁହେଁ ନ‌ଦୀରେ କୁଳେ ମିଳିଲେ>
    text <ସ୍ନାହାନ ପ୍ରକାର ସାରିଣ ତ‌ତ୍ପର ହାଡ଼ିପା ଶିବ ଜପିଲେ ।>
  block
    text <ସେ ସ୍ଥାନେ କୋମଳ ପତ୍ରକୁ ପିନ୍ଧନ୍ତି ଭକ୍ଷଣ ତ‌ହିଁ ଗୋରସ>
    text <ସେ ରାଜ୍ୟେ ରାଜନ ଭିକ୍ଷା ନ ପାଇଣ ଆସି କ‌ହିଲେ ସନ୍ଦେଶ ।>
  block
    text <ଦୁଗ୍‌ଧ ଭିକ୍ଷା ଆଣି ଶିଷ୍ୟ ଗୁରୁ ପୁଣି ଭୁଞ୍ଜିଲେ ମନରେ ତୋଷ>
    text <ଅମଳ କମଳ ଦେଶମାନ ବୁଲି ଗଲେ ସଉରାଷ୍ଟ୍ର ଦେଶ ।>
  block
    text <ଚଉର ତସ୍କର ବିଶେଷ ସେଠାରେ ବ୍ୟାଘ୍ର ଭୟ ଯେ ପ୍ରବଳ>
    text <ନିତ୍ୟ ଉଜାଗର ଗୁରୁ ଚେଲା ଦୁହେଁ ରହି କାଟୁଛନ୍ତି କାଳ ।>
  block
    text <ମନେ ମନେ ଗୁରୁ ବିଚାର କରନ୍ତି ରାଜାଙ୍କୁ ଯେ ଯୋଗୀ କଲି>
    text <କାମ ଚେଷ୍ଟା ୟାର କି ରୁପରେ ଅଛି ମୁହିଁ ଜାଣି ନ ପାରିଲି ।>
  block
    text <କୋଡ଼ିଏ ବରଷ ହୋଇଛି ରାଜନ ସ୍ତିରୀରେ ଯେ ସ୍ନେହ ଥିଲା>
    text <ରତ୍ନ ପାଲଙ୍କରେ ଶୟନ କରିଣ ଦିବା ନିଶି ହରୁଥିଲା ।>
  block
    text <ମଦନର ଶର ଅଛିକି ତାହାର ଜାଣିବା ଏହା କିଭଳି>
    text <ଏହା ଭାବି ଊଷି କାଞ୍ଚିପୁରେ ଆସି ରମ୍ଭା ବେଶ୍ୟା ଘରେ ମିଳି ।>
  block
    text <ଦେଖିଣ ଗଣିକା ହୋଇଲା ତାଟକା ଯତିର ପାଦେ ଲମ୍ବଇ>
    text <ଆହେ ଯତିବର କେଉଁ ଦେଶେ ଘର ଦେଖିଲେ ମନ ଡରଇ ।>
  block
    text <କ‌ହ‌ନ୍ତି ହାଡ଼ିପା ଶୁଣ ଗୋ ଗଣିକା ଦେଶ ଭ୍ରମଣେ ଆସିଲୁ>
    text <ବୁଲି ବ‌ହୁ ଦେଶ ପାଇ ବ‌ହୁ ତ୍ରାସ ତେଣୁ ତୋ ପୁରେ ମିଳିଲୁ ।>
  block
    text <ଏହି ଚେଲା ଗୋଟି କଷ୍ଟରେଣ ପୁଣି ପଥ ଚାଲିବା ବ୍ୟଥାରେ>
    text <ରଖି ତୋର ପୁର ଯିବି ମୁଁ ନିକର ପାଳିବୁ ୟାକୁ ସତ୍ତ୍ୱରେ ।>
  block
    text <ବୋଲଇ କାମିନୀ ଶୁଣ ମହାମୁନୀ ଦୁହେଁ ରହ‌ନ୍ତୁ ମୋ ପୁରେ>
    text <ଯେ ହେବ ଚରଚା କରିବି ଚରଚା କିଛି ନ ଭାଳ ମନରେ ।>
  block
    text <ଶୁଣି ଯତିବର ବୋଲନ୍ତି ଉତ୍ତର ଆମ୍ଭେ ତପସ୍ୟାକୁ ଯିବୁ>
    text <ଚତୁର୍ମାସ୍ୟା ରହି ଫେରିଣ ଆସିଲେ ଏହାକୁ ଘେନି ଚଳିବୁ ।>
  block
    text <ଏହାକୁ ଯେ ଭିକ୍ଷା ଦେଉଥିବୁ ଏକା ଏହାର ବୁଝିବୁ ମନ>
    text <ସେହି ବେଶ୍ୟା ଗୋଟି ପୁର୍ବରୁ ଋଷିଙ୍କୁ କରିଣ ଅଛଇ ଧ୍ୟାନ ।>
  block
    text <ଇନ୍ଦ୍ର ଶାପେ ସେହି ଗନ୍ଧର୍ବ ବନିତା ମଞ୍ଚେ ବେଶ୍ୟା ରୁପେ ଜାତ>
    text <ନୃତ୍ୟ କରୁଥିଲା ଅନ୍ୟେ ମନ ଦେଲା କରିଦେଲେ ବ‌ହିଷ୍କୃତ ।>
  block
    text <ବୋଲେ ବଜ୍ରପାଣି ଶୁଣ ଗୋ କାମିନୀ ଭଗ୍ନ ତୁ କଲୁ ନୃତ୍ୟକୁ>
    text <ବେଶ୍ୟା ହୋଇକରି ମର୍ତ୍ତ୍ୟ ମଣ୍ଡଳରେ ଭୋଗକର ସେ ପାପକୁ ।>
  block
    text <ଏକ ଯତିବର ଭେଟିବେ ସେଠାରେ ଚେଲା ରଖାଇ ତୋ ପୁରେ>
    text <ସେହିଟି ଗୋବିନ୍ଦ ରାଜନ ଅଟଇ ମନ ବଳାଇବୁ ତାରେ ।>
  block
    text <ତାହାର ମତି ଯେ ପରୀକ୍ଷା କରିଣ ଆସିବୁ ସ୍ୱର୍ଗର ଆଳେ>
    text <ଏ କଥା ସୁମରି ଅଛଇ ଯେ ବାଳି ମିଳିଲା ଏସନ କାଳେ ।>
  block
    text <ଚେଲାକୁ ସେଠାରେ ରଖି ତପୀବର କଇଳାଶ ପୁର ଗଲେ>
    text <ଗୋବିନ୍ଦ ରାଜନ ବେଶ୍ୟାର ଭବନେ ଗୁରୁ ଆ୍ଜ୍ଞାରେ ରହିଲେ ।>
  block
    text <ରହି ମତି ତ‌ହିଁ କେତେଦିନ ଯାଇ ବେଶ୍ୟା ଭାବଇ ମନର>
    text <ଏହାର ଯେ ମତି ପରୀକ୍ଷା କରିବି ଇନ୍ଦ୍ର ଦେଇଥିଲେ ବର ।>
  block
    text <ଏହା ବିଚାରିଣ ସୁବେଶ ହୋଇଣ ବସିଲା ରାଜା ପାଶରେ>
    text <ଏପରି ସୁବେଶ ହୋଇଛି ଯେ ବେଶ୍ୟା ନ ଥିବେ ତିନି ପୁରରେ ।>
  block
    text <ରାଜାଙ୍କର ଜ୍ୟୋତି ଦେଖିଣ ଯୁବତୀ ଅଜ୍ଞାନ ହୋଇ ପଡ଼ନ୍ତି>
    text <ପ୍ରତିଦିନ ସେହି ଲାଉଥାଳ ନେଇ ଭାଷିଲେ ଅନ୍ନ ଭୁଞ୍ଜନ୍ତି ।>
  block
    text <ମଦନର ଶର ରାଜାଙ୍କ ଶରୀରେ କେବେ ବ୍ୟଥା ନ କରଇ>
    text <କାମିନୀ ରୁପକୁ ଦେଖିଣ ଗୋବିନ୍ଦ ମୁଖ ତଳକୁ କରଇ ।>
  block
    text <ବୋଲେ ବେଶ୍ୟା ନାରୀ ଶୁଣ ତପଚାରୀ ଜଗତ ମଧ୍ୟେ ସୁନ୍ଦର>
    text <ଏହି ତୁମ୍ଭ ରୁପ ନିନ୍ଦଇ କନ୍ଦର୍ପ ନୟନର ଅଗୋଚର ।>
  block
    text <ତୁମ୍ଭକୁ ଭେଟିଲା ଦିନରୁ ମୋହର ଦେହ ସଫଳ କରିଛି>
    text <କରିବି ବିବାହ ଆହେ ତପୀବର ମନ ମଧ୍ୟରେ ପାଞ୍ଚିଛି ।>
  block
    text <ଜୀବନ ସଫଳ ଅଟଇ ମୋହର ବର କରି ପାଇଅଛି>
    text <ପତି ଅଟ ତୁମ୍ଭେ ପତ୍ନୀ ଅଟୁ ଆମ୍ଭେ ପୂର୍ବୂ ବିଧାତା ଲଭିଛି ।>
  block
    text <ଗୁରୁ ଯେ ତୁମ୍ଭର ମୋଠାରେ ଛାଡ଼ିଲେ ଏହି ସ୍ଥାନେ ଥିବ ରହି>
    text <କୌଣସି ଆଡ଼କୁ ଫେରିଯିବ ନାହିଁ ଗୁରୁ ଅଛନ୍ତି ଯେ କ‌ହି ।>
  block
    text <କାକରେ ନ ବୁଲି ଖରା ଯେ ବରଷା ନ ସ‌ହିବ ତୁମ୍ଭ ଦେହୀ>
    text <ମୁହିଁ ନିରାଧାର ବଚନ କ‌ହୁଛି ବିବାହ କରିବା ଦୁଇ ।>
  block
    text <ଲାବଣ୍ୟ ମାଧରୀ ସ୍ୱର୍ଗର ନାଗରୀ ଶଚୀ ନୋହିବେକ ସରି>
    text <ମଞ୍ଚପୁରେ କେହି କାମିନୀ ନାହାନ୍ତି ପାର୍ବତୀଙ୍କଠାରୁ ବଳି ।>
  block
    text <ଈଶ୍ୱର ଘରଣୀ ଜଗତମୋହିନୀ ନାମ ତାହାର କାମାକ୍ଷୀ>
    text <ରୁପ ଗୁଣରେ ସେ ମୋତେ ସରି ନୁହେଁ ଦେଖ ତୁମ୍ଭେ ଏହା ବାଛି ।>
  block
    text <ପାତାଳ ଭୁବନେ ନାଗବର ସ୍ଥାନେ ବିଷ୍ଣୁ କରନ୍ତି ଆସନ>
    text <ସେହି ଭୁବନରେ କମଳା ଅଛନ୍ତି ରୁପ ଗୁଣ ନୋହେ ସମ ।>
  block
    text <ସେହୁ ମୋର ପାଖେ ଛିଡ଼ା ହେଲେ ଜାଣ ଦିଶିବ କଳାବଦନ>
    text <ଆହେ ତପୀବର ହରି ପରେ ମୋହ ହରିରେ କର ଶୟନ ।>
  block
    text <ଯାଇ ଯୁଇ ମଲ୍ଲୀ ସଜାଇ ରଖିଛି ଚନ୍ଦନ କର୍ପୂରମାନ>
    text <ପକାଇଛି ଟୀକା ବୋଳି ବୋଳିହୋଇଥିବ ମନେ ନ ବିଚାରି ଆନ ।>
  block
    text <ମୋର ଭୁବନରେ ଅପୁର୍ବ ଯେ କିସ ସଜାଇ ସବୁ ରଖିଛି>
    text <ଜୀବ ଥିବାଯାଏ ଭୁଞ୍ଜୁଥିବ ବସି ଏପରି ପଦାର୍ଥ ଅଛି ।>
  block
    text <ଆହେ ତପୀବର କନ୍ଥାମାଳା ତୋର ବେଗେ ପକାଇଣ ଦିଅ>
    text <ଲାଉ ତୁମ୍ବା ନେଇ ଜଳରେ ବୁଡ଼ାଇ ନିଶ୍ଚିନ୍ତରେ ବସିଥାଅ ।>
  block
    text <ପାଟଲୁଗା ପିନ୍ଧି ଆନନ୍ଦେ ରହିବ ଦେହେ ଚନ୍ଦନ ବୋଳିଣ>
    text <କାଇମାଟି ଛାଡ଼ି ଅଙ୍ଗ ସଜକରି ସୁବର୍ଣ୍ଣ ପାତ୍ରେ ଭୋଜନ ।>
  block
    text <ଏ ସବୁ କଥା ଯେ ଗୁରୁ ନ ଜାଣିବେ ଆସିଲେ କ‌ହିବି ମୁହିଁ>
    text <ତୁମ୍ଭ ଶିଷ୍ୟ ଥିଲେ କେଉଁ ଦେଶ ଗଲେ ଏହା ମୁହିଁ ନ ଜାଣଇ ।>
  block
    text <ଗୁପତ ମୋହର ଅଛି ଏକ ପୁର ରଖିବି ଚାଲ ସେଠାରେ>
    text <ଚନ୍ଦ୍ର ସୂର୍ଯ୍ୟ ଭିନ୍ନ ଆନ ନ ଯାଣଇ ଏହି ଜଗତ ମଧ୍ୟରେ ।>
  block
    text <ଉଠ ତପୀବର ଧରୁଅଛି କର ଚାଲ ଭୁବନ ଭିତରେ>
    text <ଶୁଣିଣ ରାଜନ ତଳକୁ ଆନନ ବଚନ କ‌ହ‌ନ୍ତି ଧୀରେ ।>
  block
    text <ହୀନ କୁଳେ ମୁହିଁ ଜନମ ଲଭିଛି ନ ଛୁଅଁ ମୋର ଶରୀର>
    text <ଅପାଣ୍ଡୁକ ପଣେ କୁଟୁମ୍ବ ପୋଷଣେ ବୁଲୁଅଛି ଦେଶାନ୍ତର ।>
  block
    text <ତୁ ମୋର ଜନନୀ ଅନ୍ନ ଦେଉ ପୁଣି ପାପ ନ ଧର ତୁଣ୍ଡର>
    text <ସୁପକ୍ୱ ଆହାର କିସ କରିବଇଁ ପଞ୍ଚୁକୋଳି ଅନ୍ନ ସାର ।>
  block
    text <ପଞ୍ଚୁକୋଳି ଅନ୍ନ ଯେ ଯୋଗୀ ଭୁଞ୍ଜଇ ତାକୁ ଯେ ଭୁଲାଏ ଲୋକ>
    text <ମହାପାପୀ ହୋଇ ନରକେ ପଡ଼ଇ ବୁଝ ମନେ ସୁବିବେକ ।>
  block
    text <ପଲଙ୍କ ସୁପାତି ଶେଯେ ମୋର କିଛି କାର୍ଯ୍ୟ କାରଣ ନୋହିବ>
    text <ଗୃହ ଆଦିକରି ସକଳ ସମ୍ପତ୍ତି ବିଅର୍ଥରେ ଦିନ ଯିବ ।>
  block
    text <କାହାର ମେଲାରେ ଧୂନି ଲଗାଇବୁ କାକର କୁହୁଡ଼ି ସହି>
    text <କର୍ମରେ ମିଳିଲେ ତାହା ଯେ ଭୁଞ୍ଜିବୁ ଗୁରୁପାଦେ ମନ ଦେଇ ।>
  block
    text <କର୍ମ ଦୋଷେ ମୁହିଁ ହୀନ ହୋଇଅଛି ଜଗତ ଯାକ ବୁଲଇ>
    text <ଯେତେ ସ୍ତିରୀ ଜାତି ସଂସାରେ ଅଛନ୍ତି ମାତୃ ତୁଲ୍ୟରେ ଭାବଇ ।>
  block
    text <ମନରେ ତୋହର ଆନ ନ ବିଚାର ପୁତ୍ରତୁଲ୍ୟ ଭାବ ମୋତେ>
    text <ଜନନୀ ଯେପରି କଲ୍ୟାଣ କରନ୍ତି ତାହା ଲଭନ୍ତି ଯେମନ୍ତେ ।>
  block
    text <ବୋ‌ଲଇ ସୁନ୍ଦରୀ ଶୁଣ ତୁମ୍ଭେ ନାଥ ପିଇଣ ପବନ ପାଣି>
    text <ଜଗତ ମୋହିନୀ ଲୋଭରେ ପଡ଼ନ୍ତି ଜନ‌କ ସନ‌କ ପୁଣି ।>
  block
    text <ଏ ଦେହ ଘେନିଣ ଭୋଗ ଯେ କରଇ ଜୀବ ଗଲେ କି ଲଭିବ>
    text <ମୋର ବଦନ‌କୁ ଚାହିଁ ଦିଅ ଯଦି ସେଥିରୁ ବି ଲାଭ ହେବ ।>
  block
    text <ମୋତେ ତୁ ଭୁଲାଉ ନ ଭୁଲିବି ମୁହିଁ ମନ ନିଶ୍ଚଳ ରଖିଛି>
    text <ବଙ୍ଗ ଦେଶେ ମୋର ଅନେଶ୍ୱତ ରାଣୀ ଗୁରୁ ଆଜ୍ଞାରେ ଛାଡ଼ିଛି ।>
  block
    text <ଏମାନେ ଛାଡ଼ିଲି ମାତାଙ୍କର ବୋଲେ ହାଡ଼ିପାକୁ କରି ଗୁରୁ>
    text <ତୁହି ବେଶ୍ୟା ନାରୀ କି ଅଟୁ ସୁନ୍ଦରୀ ଜଗତକୁ ନିନ୍ଦା କରୁ ।>
  block
    text <ପୁଣି ସେହି ବାମା ମନରେ ଆନନ୍ଦ ମୁକ୍ତି ଲଭିବି ଏଥର>
    text <ପାପରୁ ତରିବି ସ୍ୱର୍ଗକୁ ମୁଁ ଯିବି ରକ୍ଷା କଲେଣି ଈଶ୍ୱର ।>
  block
    text <ଏହା ଭାବି ମନେ ଉଠି ତ‌ହୁଁ ଗଲା ଗୃହେ ରହିଲା ସ୍ୱଚ୍ଛେଣ>
    text <ଚତୁର୍ମାସ୍ୟା ଶେଷ ହୋଇଲାକ ତ‌ହୁଁ ହାଡ଼ିପା ବିଚାର ମନ ।>
  block
    text <କୈଳାସ ତେଜିଣ ଆସନ୍ତି ବ‌ହ‌ନ ସେହି ଯେ ମହତ ଯୋଗୀ>
    text <ବେଶ୍ୟାର ଦ୍ୱାରରେ ତକ୍ଷଣେ ମିଳିଲେ ହୋଇଛନ୍ତି ଅନୁରାଗୀ ।>
  block
    text <ହାଡ଼ିପାକୁ ଦେଖି ଗୋବିନ୍ଦ ରାଜନ ସାଷ୍ଟାଙ୍ଗରେ ଯେ ଶୋଇଲେ>
    text <ତାଜା ରହ ବୋଲି ବୋଲନ୍ତେ ହାଡ଼ିପା ସତ୍ୟ ପଥେ ମନ ଦେଲେ ।>
  block
    text <ତ‌ହୁଁ ବାରନାରୀ ଗୃହରୁ ବାହାରି ଗୁରୁ ଚେଲା ପାଦେ ପଡ଼ି>
    text <ଇନ୍ଦ୍ରର ଶାପରୁ ମୁକତି ଲଭିବି ଯିବି ମର୍ତ୍ତ୍ୟପୁର ଛାଡ଼ି ।>
  block
    text <ହାଡ଼ିପା ବୋଲନ୍ତି ଶୁଣ ବେଶ୍ୟା ନାରୀ କିପରି ବୁଝିଲ ମନେ>
    text <ସତ୍ୟ କରି ତାହା ମୋ ଆଗରେ କ‌ହ ମନେ ନ ବିଚାରି ଆନେ ।>
  block
    text <ଶୁଣିଣ ସୁନ୍ଦରୀ ହାଡ଼ିପାକୁ ଚାହିଁ ବଚନ ଧୀରେ ଭାସଇ>
    text <ଦେଇଅଛ ଯେଉଁ ମନ୍ତ୍ରକୁ ଶିଖାଇ ରାଜା ଚିତ୍ତ ନ ଟଳଇ ।>
  block
    text <ଏତେ କ‌ହି ବାଳି ଶରୀର ଛାଡ଼ିଲା ଦିବ୍ୟ ରୁପକୁ ଧଇଲା>
    text <ଗୁରୁ ଚେଲା ଦୁହେଁ ଅନାଇ ଅଛନ୍ତି ସ୍ୱର୍ଗକୁ ସେ ଚଳିଗଲା ।>
  block
    text <ସେଠାର ହାଡ଼ିପା ଚେଲାକୁ ଘେନିଣ ବାହାର ତ‌ହୁଁ ହୋଇଲେ>
    text <ଉତ୍ତର କୋଶଳ ଭ୍ରମି ଭ୍ରମି ଯାଇ କାଶୀ ନ‌ଗରେ ମିଳିଲେ ।>
  block
    text <ନାନା ତୀର୍ଥ ତ‌ହିଁ ବିଶ୍ୱନାଥ ଯହିଁ ଅଛନ୍ତି ତାଙ୍କୁ ଦେଖିଲେ>
    text <ତୀର୍ଥମାନଙ୍କରେ ସ୍ନାନ ସନ୍ଧ୍ୟା ସାରି ପାପମାନ ଛଡ଼ାଇଲେ ।>
  block
    text <ସେ ସ୍ଥାନରେ କିଛି ଦିନ କଟାଇଣ ଭୈରବ ପୁରେ ମିଳିଲେ>
    text <ପଥ ବୁଲି ବୁଲି ଗୁରୁ ଚେଲା ଦୁହେଁ ବୃକ୍ଷ ମୂଳରେ ବସିଲେ ।>
  block
    text <ସେ ଦେଶର ଲୋକ ଦୁର୍ଗାଙ୍କୁ ପୁଜନ୍ତି କେବଳ ମାଂସ ଭକ୍ଷନ୍ତି>
    text <ଭିକ୍ଷୁକ ସେ ଦେଶେ ଭିକ୍ଷା କରିଗଲେ ମାଉଁସ ମାଗି ଆଣନ୍ତି ।>
  block
    text <ଗୁରୁଙ୍କୁ ସେଠାରେ କ୍ଷୁଧା ଯେ ଲାଗିଲା ଚେଲାଙ୍କୁ ଦେଲେ ଆଦେଶ>
    text <ଶୁଣି ଗୋବିନ୍ଦାଇ ନ‌ଗ୍ର ବୁଲି ଫେରି ଆସି ହୋଇଲେ ନିରାଶ ।>
  block
    text <ଦେଖିକରି ଗୁରୁ କ‌ହ‌ନ୍ତି ବଚନ କି ଭିକ୍ଷା ଆଣିଲ ପୁଣି>
    text <କ‌ହଇ ଗୋବିନ୍ଦ ଶୁଣ ମହାଗୁରୁ ମାଂସ ଭକ୍ଷନ୍ତି ଯେ ପ୍ରାଣୀ ।>
  block
    text <ଶୁଣିଣ ହାଡ଼ିପା ଦେଖାଇଣ ଦେଲେ ମହତ ଚନ୍ଦନ ବୃକ୍ଷ>
    text <ଏହାର ବକଳ ଘେନିଆସ ବାବୁ ଆଜି ହେବ ଆମ ଭକ୍ଷ ।>
  block
    text <ବୃକ୍ଷର ବକଳ ଆଣିଲେ ଗୋବିନ୍ଦ ଗୁରୁଙ୍କ ଆଗରେ ଦେଲେ>
    text <ଦୁଇଭାଗ କରି ଭକ୍ଷଣ କରିଲେ ଦିନେକ ତ‌ହିଁ ରହିଲେ ।>
  block
    text <ତ‌ହିଁ ଆରଦିନ ଉଠିଣ ସେ ଦୁଇ ଚଳିଣ ଗଲେ ବ‌ହ‌ନ>
    text <ମାଳବ ଦେଶରେ ପ୍ରବେଶ ହୋଇଲେ ଗୁରୁ ଶିଷ୍ୟ ଦୁଇ ଜଣ ।>
  block
    text <ସେ ନ‌ଗର ଭଲ ମନ୍ଦ କଥାମାନ ବୁଝିଲେକ ସବୁ ଗୁରୁ>
    text <ଧନୀ ଶୁଣ୍ଢୀ ଦ୍ୱାରେ ପ୍ରବେଶ ହୋଇଣ ଡାକନ୍ତି କଳପତରୁ ।>
  block
    text <ଏକାନ୍ତ କରିଣ ତାହାକୁ କ‌ହ‌ନ୍ତି ଶୁଣ ଆହେ ଧନେଶ୍ୱର>
    text <ମଠକୁ ଆମ୍ଭର ଯିବାର ସକାଶେ କିଛି ହିଁ କର ବିଚାର ।>
  block
    text <ଚେଲା ଗୋଟି ଆମ୍ଭେ ବନ୍ଧା ଦେଉଅଛୁ ମନେ ଦୁଃଖିତ ନ ହେବ>
    text <ତୁମ୍ଭର ସେ କାର୍ଯ୍ୟ ସମସ୍ତ କରିବ ତୁମ୍ଭ କଥା ମାନିଥିବ ।>
  block
    text <ଗୋବନ୍ଦକୁ ଚାହିଁ ହାଡ଼ିପା କ‌ହ‌ନ୍ତି ଶୁଣ ଆରେ ମୋର ବାବୁ>
    text <ପର ସ୍ତିରୀ ମାତା ଗୁରୁଙ୍କୁ ଯେ ପିତା ଏହା ହୃଦେ ଧରିଥିବୁ ।>
  block
    text <ପର ଧନ ଟେକା ସମାନ ଅଟଇ ମନ ତ‌ହିଁ ନ ବଳାଅ>
    text <ସାହୁଙ୍କର କଥା ସବୁ ତୁ ସ‌ହିବୁ ମଠୁ ଆସୁ ଆମ୍ଭେ ଯାଇ ।>
  block
    text <ଖରଚ ଘେନିଣ ଗୁରୁ ଯେ ଚଳିଲେ ଗୋବିନ୍ଦ ତ‌ହିଁ ରହିଲେ>
    text <ରାତ୍ର ଦିନ ସେହି ମଦକୁ ବିକିଣ ଶୁଣ୍ଢୀ ମନ‌କୁ ତୋଷିଲେ ।>
  block
    text <ଶୁଣ୍ଢୀଆଣି ଅଟେ ଷୋଡ଼ଶବୟସୀ ଦେଖି ଗୋବିନ୍ଦ ରୁପକୁ>
    text <ମଦନେ ବିହ୍ୱଳ ହୋଇଣ ସେ ନାରୀ କିଛି ନ ରୁଚଇ ତାକୁ ।>
  block
    text <ଗୋବିନ୍ଦଚନ୍ଦ୍ରର ଆଶ୍ରମ ସ୍ଥାନରେ ପ୍ରବେଶିଲା ବେଶ ହୋଇ>
    text <ବ‌ହୁତ ପ୍ରକାରେ ବିନୟ କରିଣ କର ଯୋଡ଼ିଣ ଜଣାଇ ।>
  block
    text <ସଂସାରର ସୁଖ ଛାଡ଼ିଣ କିମ୍ପାଇ ଯୋଗୀ ଯେ ତୁମ୍ଭେ ହୋଇଲ>
    text <ଆସ ତୁମ୍ଭେ ଆମେ ପିରତି କରିବା ମୋର ଚିତ୍ତକୁ ମୋହିଲ ।>
  block
    text <ନ କଲେ ପିରତି ପ୍ରାଣ ମୁଁ ଦେବିଟି ଏ କଥା ଅଟେ ପ୍ରମାଣ>
    text <ଶୁଣିଣ ଗୋବିନ୍ଦ କ‌ହିଲେ ତାହାକୁ ମାତା ତୁମ୍ଭେ ମୋର ଶୁଣ ।>
  block
    text <ରୁମ୍ଭ ପତି ସେହୁ ପିତା ଯେ ଅଟଇ ଅନ୍ନ ଦେଉଛନ୍ତି ନିତି>
    text <ଏଣୁ କରି ତୁମ୍ଭ ଦୋଷ କ୍ଷମା କଲି କ‌ହିଲ ତମ୍ଭେ ଅନୀତି ।>
  block
    text <ଶାପ ଦେଲେ ନାସା ଶ୍ରବଣ ଖଣ୍ଡନ ହୋଇଣ ଯିବ ବ‌ହ‌ନ>
    text <କାହାରି ମୁଖକୁ ଚାହିଁ ନ ପାରିବି ନିନ୍ଦା କରିବେଟି ଜନ ।>
  block
    text <ଭୟରେ ସେ ନାରୀ ପଳାଇଣ ଗଲା ଗୋବିନ୍ଦ ତ‌ହୁଁ ଉଠିଲେ>
    text <ହରି ଜଗନ୍ନାଥ ଶ୍ରୀରାମ ସୁମରି ପୃଥ୍ୱୀରେ ହସ୍ତ ମାଇଲେ ।>
  block
    text <ସଙ୍କଟରୁ ମୋତେ ତାରିଲ ହେ ହରି ଧନ୍ୟ ତୁମ୍ଭର ମହିମା>
    text <ତୁମ୍ଭ ପଦ୍ମପାଦେ ଚିତ୍ତ ମୋର ରହୁ ଦୋଷ କରୁଥିବ କ୍ଷମା ।>
  block
    text <କାରଣ ହୋଇବି ଜୀବନ ପାଇବି ବସିଣ ଗୋଲକ ପୁରେ>
    text <ଯାହା କ‌ହି ଗୁରୁ ରଖି ଯାଇଛନ୍ତି ରହୁ ମନ ନିରନ୍ତରେ ।>
  block
    text <ନିଶ୍ଚିତ ମନର ତ୍ୟାଗ କଲି ସବୁ ନ ରୁଚଇ ଆନ କଥା>
    text <ଦୟାନିଧି ତୁମ୍ଭେ ସାହା ହୋଇ ସଦା ହୁଅ ମୋର ରକ୍ଷା କର୍ତ୍ତା ।>
  block
    text <ମନରେ ଗୁରୁଙ୍କୁ ସୁମରଣା କଲା ଗୋବନ୍ଦଚନ୍ଦ୍ର ଯେ ତ‌ହିଁ>
    text <ଅବିଳମ୍ବେ ଗୁରୁ ପ୍ରବେଶ ହୋଇଲେ ଧନେଶ୍ୱର ଘରେ ଯାଇ ।>
  block
    text <ପାଞ୍ଚଟଙ୍କା ତାକୁ ଲେଉଟାଇ ଦେଇ ହାଡ଼ିପା ତାକୁ କ‌ହିଲେ>
    text <ଗୁରୁ ଶିଷ୍ୟ ଆମ୍ଭେ ଦୂର ଦେଶେ ଯିବୁ ଖୁସିରେ ରହ ତୁ ଭଲେ ।>
  block
    text <ଶୁଣ୍ଢିଆଣି ଘରୁ ବାହାରି ଆସିଣ ଗୁରୁଙ୍କ ପାଦେ ପଡ଼ିଲା>
    text <ଧନ୍ୟ ଚେଲା ତୁମ୍ଭ ପିତାମାତା ତାର ଧନ୍ୟ ଗୁରୁ ତୁମ୍ଭେ ଭଲା ।>
  block
    text <ମୋଠାରୁ ବଳିଲା ମନ ନ ଟଳିଲା କି କ‌ହିବି ତାଙ୍କୁ ମୁହିଁ>
    text <ଅକ୍ଷୟ ଅତୁଟ ହୋଇଲେଣି ଏହି ଚିରକାଳ ଥିବେ ରହି ।>
  block
    text <ପ୍ରତ୍ୟକ୍ଷେ ଜାଣିଲି ଅନାଦି ଈଶ୍ୱର ଅଟଇ କି ଅବା ଏହି>
    text <ଯୁବା ବୟଷରେ କାହିଁ କେଉଁ ଜନ ସିଦ୍ଧ ଯୋଗୀ ଅଛି ହୋଇ ।>
  block
    text <ହାଡ଼ିପା ବୋଲନ୍ତି ଶୁଣ ଆଗୋ ନାରୀ ତୋ କଥା ଅଟେ ପ୍ରମାଣ>
    text <ଯୋଗେଶ୍ୱରୀ ତାର ମାତା ଯେ ଅଟଇ କେ କରି ପାରିବ ଆନ ।>
  block
    text <ସିଦ୍ଧ ହୁଅ ତୁହି ଗୋବିନ୍ଦଚନ୍ଦ୍ରରେ ଅମର ହୋଇଣ ଥାଅ>
    text <ସଂସାରେ ତୋ କଥା ବିଖ୍ୟାତ ଯେ ହେଉ ଚିତ୍ତେ ହରି ଭଜୁଥାଅ ।>
  block
    text <ଏତେ କ‌ହି ତ‌ହୁଁ ଗୁରୁ ଶିଷ୍ୟ ଦୁହେଁ ସେଠାରୁ ଚଳିଣ ଗଲେ>
    text <ଗୁଜ୍ଜର ଦେଶରେ କେଉଟୁଣୀ ଘରେ ଯାଇ ପ୍ରବେଶ ହୋଇଲେ ।>
  block
    text <କୈବର୍ତ୍ତ କୈବର୍ତ୍ତୀ ବୋଲିଣ ଡାକନ୍ତେ ଉଠିଲାକ ରାଢ଼ିଆଣୀ>
    text <ପୟରେ ପଡ଼ିଣ ତାହାଙ୍କୁ ପୁଛଇ କିଏ ତୁମ୍ଭେ କ‌ହ ପୁଣି ।>
  block
    text <କେବଣ ଦେଶରେ ଘର ହେ ତୁମ୍ଭର କାହିଁକି ଡାକ ଗୋସାଇଁ>
    text <ମୋର କେହି ନାହିଁ ଅଲକ୍ଷଣୀ ମୁହିଁ ଏକା ଅଛି ଘରେ ରହି ।>
  block
    text <ତୁମ୍ଭ ପାଦ ଲାଗି ମୋହର ମନ୍ଦିର ପବିତ୍ର ହୋଇଲା ଜାଣ>
    text <ଯେତେ ଦିନ ତୁମ୍ଭେ ଏଠାରେ ରହିବ ଖଟୁଥିବି ଭିକ୍ଷା ପୁଣ ।>
  block
    text <ଅପୁତ୍ରିକ ମୁହିଁ ପୁତ୍ର ମୋର ନାହିଁ ଧନ ମୋ କିଏ ଖାଇବ>
    text <ମଲେ ମୋର ଧନ ନେବେ ରାଜାଗଣ ତ‌ହିଁ କି ଫଳ ହୋଇବ ।>
  block
    text <ଧର୍ମ ଆଚରିଲେ ବାଟକୁ ସମ୍ବଳ ହୋଇବଟି ମୋର ସେହି>
    text <ଯୋଗୀଙ୍କର ସେବା ମୂଳ ଯେ ଅଟଇ ପଛକୁ କାରଣ ହୋଇ ।>
  block
    text <ହାଡ଼ିପା ବୋଲନ୍ତି ଆଲୋ ରାଢ଼ିଆଣୀ ତୋ କଥାକୁ କର୍ଣ୍ଣେ ଶୁଣି>
    text <ସେହି ଯୋଗୁ ତୋର ଗୃହେ ପ୍ରବେଶିଲି ଦାତାବୋଲି ମନେ ଗୁଣି ।>
  block
    text <କୈବର୍ତ୍ତ କ‌ହଇ ଆହେ ତପି ସାଇଁ ଆଉ ଯୋଗୀ ଥିଲେ ଆଣ>
    text <ଯେତେ ଜଣ ହେବେ ତାଙ୍କୁ ଚରଚିବି ଦେଇଣ ଅନ୍ନ ବ୍ୟଞ୍ଜନ ।>
    text < <
    text <ହାଡ଼ିପା ବୋଲନ୍ତି ଧର୍ମ ପ୍ରାଣୀମାନେ ସତ୍ୟ ବଚନ କ‌ହ‌ନ୍ତି>
    text <ତୁମ୍ଭ ମନ ଧର୍ମେ ଥିବା ଆମ୍ଭେ ଜାଣି ଭିକ୍ଷା ମାଗିଲୁ ଯୁବତୀ ।>
  block
    text <ଆଉ କାହୁଁ ତପୀ ଆଣିବୁ ଯେ ଆମ୍ଭେ ଚେଲା ଏକା ଯେ ରହିବ>
    text <ପାଞ୍ଚ ମୁଠା ଭିକ୍ଷା ନିତ୍ୟେ ଦେଉଥିଲେ ବ‌ହୁତ ପୁଣ୍ୟ ହୋଇବ ।>
  block
    text <ଦୁଇ ବେଳା ତାକୁ ଖଟୁଥିବୁ ତୁହି ଚିତ୍ତରେ ଆନ ନ ଧରି>
    text <ଅନ୍ନଭୋଗୀ ଆମ୍ଭେ ନୋହୁ ଆଗୋ ନାରୀ କିମ୍ପା ରହିବୁ ତୋ ପୁରୀ ।>
  block
    text <ଆମ୍ଭେ ଯେ ଆସିବା ଯାଏ ରଖିଥିବୁ ଚେଲା ଗୋଟିକୁ ଆମ୍ଭର>
    text <ଇଚ୍ଛ ସମୟରେ ଯେବେ ମୁଁ ଆସିବି ସଙ୍ଗେ ନେବି ଚେଲା ମୋର ।>
  block
    text <କ‌ହେ ତାଢ଼ିଆଣୀ ଯେତେ ଦିନେ ଇଚ୍ଛା ଆସ ଆପଣ ଗୋସାଇଁ>
    text <ସେତେଦିନ ପରିଯନ୍ତେ ରଖିଥିବି ଚେଲାକୁ ତୁମ୍ଭର ମୁହିଁ ।>
  block
    text <ଶୁଣିଣ ହାଡ଼ିପା ବୋଲନ୍ତି ତୋହର ବଚନ ପ୍ରତି ପାଳିବ>
    text <ଯହିଁକି ପେଶିବୁ ତ‌ହିଁକି ଯେ ଯିବ ଚିତ୍ତେ ଆନ ନ ଧରିବ ।>
  block
    text <ଗୋବିନ୍ଦଚନ୍ଦ୍ରକୁ ଚାହିଁଣ ହାଡ଼ିପା ବଚନ ତ‌ହିଁ ବୋଇଲେ>
    text <ମେରୁ ପ୍ରଦକ୍ଷିଣ କରି ଆସୁ ଆମ୍ଭେ ୟା କଥା ମାନିବୁ ଭଲେ ।>
  block
    text <ରାଜନ କ‌ହଇ ଶୁଣ ଆହେ ଗୁରୁ ତୁମ୍ଭ ଆଜ୍ଞା ଶିରେ ଧରି>
    text <ଯେ ଆଜ୍ଞା କରିବ ସେ ଆଜ୍ଞା ପାଳିବି ସେବକ ଅଟେ ତୁମ୍ଭରି ।>
  block
    text <ଶିଷ୍ୟକୁ ଛାଡ଼ିଣ ଗୁରୁ ଯେ ଚଳିଲେ ଗୋବିନ୍ଦ ତ‌ହିଁ ରହିଲେ>
    text <କଇବର୍ତ୍ତ ନାରୀ ଅନ୍ନ ଭିକ୍ଷା ଦେଲେ ସନ୍ତୋଷେ ତାହା ଭୁଞ୍ଜିଲେ ।>
  block
    text <ଭିକ୍ଷା ସାରି ରାଜା ଆନନ୍ଦ ମନରେ କଇବର୍ତ୍ତୀ ଘରେ ରହି>
    text <ଦିବସର ଶେଷେ ରଜନୀ ହୁଅନ୍ତେ ଭାଜେ ରାଢ଼ିଆଣୀ ଖଇ ।>
  block
    text <ଗୋବିନ୍ଦ ଛଡ଼ାନ୍ତି ତାହାକୁ ବିକନ୍ତି ଦୋକାନରେ ବସିକରି>
    text <ରାଢ଼ୀଆଣୀ କଥା ମାନିଥାନ୍ତି ସେହି ଚିତ୍ତେ ଆନ ନ ବିଚାରି ।>
  block
    text <ପ୍ରତିଦିନ ଲାଉ ଥାଳକୁ ଘଷନ୍ତି ଧରଇଟି ଯେବ ଅନ୍ନ>
    text <ସେତିକି ଭକ୍ଷିଣ ସନ୍ତୋଷ ଲଭନ୍ତି ଗୋବିନ୍ଦଚନ୍ଦ୍ର ରାଜନ ।>
  block
    text <ନିତି ବିକାକିଣା କରନ୍ତେ ରାଜନ ବୁଢ଼ୀ ପ୍ରଶଂସା କରଇ>
    text <ଭୁଞ୍ଜିବାକୁ ମୋର କ୍ଷଣେ ତର ନାହିଁ ଧନ୍ୟ ଅଟ ହେ ଗୋସାଇଁ ।>
  block
    text <ଧେନୁମାନେ ମୋର ଗୁହାଳ ଗୁହାଳ ଦେଖୁଅଛ ଯୋଗୀବର>
    text <ଧାନ ଶତ ଶତ ଭରଣ ମୋହର ପଡ଼ି ଅଛଇ ଦୁଆର ।>
  block
    text <ଦିନ ରାତି ମୋତେ ନିଦ୍ରା ନ ଆସଇ ଦିନ ନ ସରଇ ମୋର>
    text <ରାତ୍ରରେ ନିମିଷେ ନିଦ୍ରା ଯାଇକରି ତ‌ହିଁ ଉଠଇ ସତ୍ତ୍ୱର ।>
  block
    text <ସବୁବେଳେ ମନ ଚଞ୍ଚଳ ହୁଅଇ ଚାରିଶ ଭରଣ ଧାନ>
    text <ନ‌ଗରେ କରଜ ଦେଇଅଛି ମୁହିଁ ଆସେ ସେହି ଦେଢ଼ୀମାନ ।>
  block
    text <ବିକା କିଣା କଲି ସକଳ ସମୟ କ୍ଷୁଧା ମୋତେ ନ ଲାଗଇ>
    text <ତୁମ୍ଭ ଗୁଣେ ଚିତ୍ତେ ସନ୍ତୋଷ ହୋଇଲା କିସ କ‌ହିବି ଗୋସାଇଁ ।>
  block
    text <କ‌ହୁଅଛି କିଣା ବିକାର ନିୟମ ଶୁଣ ତୁମ୍ଭେ ତପୀସାଇଁ>
    text <ଧାନ ଅଢ଼ାକରେ ଦୁଇଗୁଣ ଭୁଜା ସନ୍ତୋଷେ ଦେବ ଗୋସାଇଁ ।>
  block
    text <ସାନ ବଡ଼ ଅଛି ଦୁହିଙ୍କ ଯେ ନିଅ ଯାଠାରୁ ଯେ ରୁପେ ନେବ>
    text <କେହୁ ଅଢ଼ାକରେ ଭୁଜା ଦୁଇଗୁଣ ମାପିକରି ଦେଉଥିବ ।>
  block
    text <ଗୋବିନ୍ଦ୍ରଚନ୍ଦ୍ର ଯେ ଅଟନ୍ତି ରାଜନ ଛନ୍ଦ ମନ୍ଦ ନ ଜାଣନ୍ତି>
    text <ସାନ ନେଇ ବଡ଼େ ଦିଅନ୍ତି ରାଜନ ବୁଢ଼ୀ ଦେଖିଲା ଏ ରୀତି ।>
  block
    text <ରାଢ଼ିଆଣୀ କହେ ଆହେ ଯୋଗୀବର ସାନ ବଡ଼ ନ ଚିହ୍ନିଲ>
    text <କେମନ୍ତ ପ୍ରକାରେ କିଣା ବିକା କର ମୁଳ ଲାଭ ହେବ ଠୁଳ ।>
  block
    text <ଗୋବିନ୍ଦ କ‌ହ‌ନ୍ତି ଶୁଣ ଆଲୋ ମାତା ଧନ ତୁ କିସ କରିବୁ>
    text <ଧନ୍ଦାଳି ହୋଇଣ ଯେବେ ତୁ ରଖିବୁ ରାଜାର ଭୋଗକୁ ଦେବୁ ।>
  block
    text <ଏତେକ ସମ୍ପତ୍ତି ଅଟଇ ତୋହର ଜୀବନ ଥିବା ପର୍ଯ୍ୟନ୍ତ>
    text <ଖାଇଣ ବସିଲେ କେଭେ ନ ସରିବ ଶୁଣ ଆଲୋ ତୁହି ମାତ ।>
  block
    text <ଜଗତ ମଧ୍ୟରେ ତୋହରି ପରାୟେ ଧାନ କେହୁ ସଞ୍ଚୁଅଛି>
    text <କେତେ ଧନେଶ୍ୱର ତେଜିଣ ସମ୍ପତ୍ତି ଯୋଗୀ ହୋଇଣ ବୁଲନ୍ତି ।>
  block
    text <ବଙ୍ଗ ଦେଶ କଥା ଶୁଣ ଲୋ ଜନନୀ କ‌ହିବି କାହାର ଗୁଣ>
    text <ରାଜାଗୋବିନ୍ଦାଇ ରାଜ୍ୟ କରୁଥିଲା ଛାଡ଼ି ହେଲା ଯୋଗୀ ପୁଣ ।>
  block
    text <ନବଲକ୍ଷ ଦେଶ ଅନେଶ୍ୱତ ରାଣୀ ସ‌ହସ୍ରେକ ହ‌ନ୍ତକାର>
    text <ଅଶ୍ୱଗଜମାନ ଅଗଣିତ ଥାନ୍ତି ଗଣିବଟି କେଉଁ ନର ।>
  block
    text <ଲୋଭ ମୋହ ସବୁ ସକଳ ଛାଡ଼ିଣ ଜ୍ଞାନରେ ସେହୁ ମଜ୍ଜିଲା>
    text <ସକଳ ସମ୍ପତ୍ତି ଛାଡ଼ିଣ ରାଜନ ଯୋଗୀ ହୋଇ ବୁଲିଗଲା ।>
  block
    text <ବୁଢ଼ୀ ଯେ ବୋଲଇ ଶୁଣ ଯେ ଗୋବିନ୍ଦ ସୁଜ୍ଞାନୀ ଜନଟି ସେହି>
    text <ତୋଠାରୁ ଗୋବିନ୍ଦ ତପୀ କେ ହୋଇବ ବୁଲୁଥାଇ ସାହି ସାହି ।>
  block
    text <ରାଜ ସିଂହାସନ ଛାଡ଼ିଣ ପ୍ରଜାକୁ ଆକୁଳ ସେହୁ ଯେ କଲା>
    text <କୁଟୁମ୍ୱ‌ଯାକ‌କୁ ଅନାଥ କରିଣ କେଉଁ ଯଶକୁ ଲଭିଲା ।>
  block
    text <ସ୍ତିରୀଙ୍କ ନିଶ୍ୱାସେ ଭସ୍ମ ସେ ହୋଇବ କେଉଁ ସ୍ୱର୍ଗକୁ ସେ ଯିବ>
    text <ଆପଣାର ଜ୍ଞାତି ସେହୁ ଯେ ନ ପାଳେ ନରକ ଭୋଗ କରିବ ।>
  block
    text <ମୁହିଁ ବ‌ହୁ ଦୁଃଖ କରିଣ ଯେ ଧନ ସଞ୍ଚୟ କରି ରଖିଛି>
    text <ଅନ୍ନ ବସ୍ତ୍ର ଧନ ଯେ ଯାହା ମାଗଇ ତାହା ମୁଁ ଦେଇଣ ଅଛି ।>
  block
    text <ମୋହଠାରୁ ସେହି କେଉଁ ଗୁଣେ ଶ୍ରେଷ୍ଠ କ‌ହିଲ ଯେ ମୁନିବର>
    text <ଦେବା ଦେଇବାରେ ସୁଳ୍ପତ ଲଭନ୍ତି ମନେ ତୁମ୍ଭେ ହେତୁକର ।>
  block
    text <ଗୃହକର୍ମେ ଥାଇ ସକଳ ପାରିବି ଏହି ଅଟଇ ପ୍ରମାଣ>
    text <ଦେଶ ଦେଶ ହୋଇ ଯେ ଜନ ବୁଲଇ ତ‌ହିଁରେ ନାହିଁ କାରଣ ।>
  block
    text <ହିନ‌କୁ କେବଳ କରି ମୁଁ ବଞ୍ଚଇ ଭାଜୁଥାଇ ଭୁଜାମାନ>
    text <ତେଣୁ କରି ମୋତେ ନିଦ୍ରା ନ ମାଡ଼ଇ ନ ଥାଇ ପୁରୁଷେ ମନ ।>
  block
    text <ତେରଶ ଅଶୀ ଯେ ବରସ ହୋଇଲା ଦିନେ ଅଙ୍ଗକୁ ମୋହର>
    text <ଅଳସ ନୁହଇ ସ୍ୱଚ୍ଛନ୍ଦରେ ଖାଇ ଶୁଣ ଆହେ ଯତିବର ।>
  block
    text <କଇବର୍ତ୍ତୀ କଥା ରାଜନ ଶୁଣିଣ ତାକୁ ଜିଣି ନ ପାରିଲେ>
    text <ମନ ଆନନ୍ଦରେ ଭୁଜା ବିକିକରି ଗୁରୁଙ୍କୁ ହୃଦେ ସ୍ମରିଲେ ।>
  block
    text <ସେହିଦିନଠାରୁ ଗୋବିନ୍ଦଚନ୍ଦ୍ର ଯେ ଏକ ବେଳା ଭିକ୍ଷା କଲେ>
    text <ନିଶାରେ ଭୋଜନ କରନ୍ତି ରାଜନ ଦିନ ଯାକ ଉପାସରେ ।>
  block
    text <ଏମନ୍ତ ପ୍ରକାରେ ରହ‌ନ୍ତେ ରାଜନ ତ‌ହୁଁ କେତେଦିନ ଗଲା>
    text <କଇବର୍ତ୍ତୀ ଦିନେ ବିଚାରଇ ମନେ ମୋହ ମୁଖ ନ ଚାହିଁଲା ।>
  block
    text <ହେଠମାଥ ଅବିଚ୍ଛନ୍ନେ ବସିଥାନ୍ତି ଦିନେ ମୁଁ ଆନ ନ ଦେଖେ>
    text <ବସି ବସି ବୁଢ଼ୀ ତାହାକୁ ନିରେଖି କର୍ଣ୍ଣମୂଳ ଚିହ୍ନ ଦେଖେ ।>
  block
    text <ପାଦ ପଦ୍ମେ ଚିହ୍ନ ହରସ ସେ ହୋଇ ବୋଲଇ ଏ ବଡ଼ ଜନ>
    text <କି ଅବା ରାଜନ ଅଟେ ଯୋଗୀଜନ ଭକ୍ତି ଅଂଶରେ ଜନମ ।>
  block
    text <ଏମନ୍ତ ମନରେ ଭାଳିଣ ସେ ବୁଢ଼ୀ ରାଜା ମୁଖ ଚାହିଁ କ‌ହି>
    text <ଆଜିଠାରୁ ତୁମ୍ଭେ ଭୁଜା ନ ବିକିବ କ‌ହିଲି ଆହେ ଗୋସାଇଁ ।>
  block
    text <କଇବର୍ତ୍ତୀ ବାକ୍ୟ ଶୁଣିଣ ରାଜନ ମନେ ମନେ ବିଚାରନ୍ତି>
    text <ଚିହ୍ନିଲା ଆମ୍ଭଙ୍କୁ ଆଜ ଏହୁ ନାରୀ ମନେ ଗୁରୁଙ୍କୁ ଚିନ୍ତନ୍ତି ।>
  block
    text <ସେଠାରୁ ଆସନ ପଦାରେ କରିଣ ରହିଲେକ ଗୋବିନ୍ଦାଇ>
    text <ଚାରି ବରଷ ଯେ ସମ୍ପୁର୍ଣ୍ଣ ହୁଅନ୍ତେ ଗୁରୁ ମିଳିଲେକ ତାହିଁ ।>
  block
    text <ଗୁରୁଙ୍କୁ ଦେଖିଣ ଆସନୁ ଉଠିଣ ଆଦେଶ ଆଦେଶ ବୋଲେ>
    text <ଚରଣେ ପଡ଼ନ୍ତେ ଅତି ଆନନ୍ଦରେ ଗୁରୁ କଲ୍ୟାଣ କରିଲେ ।>
  block
    text <ସିଦ୍ଧ ହୋଇ ବଇକୁଣ୍ଠରେ ବସିଣ ଅମର ହୁଅ ବୋଇଲେ>
    text <ରାଢ଼ୀଆଣୀ ଦେଖି ତକ୍ଷଣେ ଗୁରୁଙ୍କ ପାଦେ ବିନୟ ହୋଇଲା ।>
  block
    text <ଖଣ୍ଡେ ଦୂର ବୁଢ଼ୀ ଗଡ଼ି ଗଡ଼ି ଆସି ହାଡ଼ିପା ପାଦେ ପଡ଼ିଲା>
    text <ପୁଣିଆଜ୍ଞା ପାଇ ତକ୍ଷଣେ ସେ ଉଠି କର‌ଯୋଡ଼ି ଉଭା ହେଲା ।>
  block
    text <କଇବର୍ତ୍ତୀ ଚାହିଁ ହାଡ଼ିପା ଯେ କ‌ହି ଶୁଣ ଆଲୋ ନାରୀବର>
    text <କି କି ଅନ୍ୟାଚାର ଦେଖିଲ ଏହାର ଫେଡ଼ି କ‌ହ ହେ ସତ୍ତ୍ୱର ।>
  block
    text <ରାଢ଼ୀଆଣି ତ‌ହିଁ କର ଯୋଡ଼ି କରି ବଚନ ସଧିରେ କ‌ହେ>
    text <ଅନ୍ୟାଚାରୀ ଏହି କେବେ ଯେ ନୁହଇଁ କି କ‌ହିବି ମହାଶୟେ ।>
  block
    text <ପଚାରିଲେ କଥା ଉତ୍ତର ଦିଅନ୍ତି ମୁଖପୋତି ବସିଥାନ୍ତି>
    text <ସେଠାରୁ ଯେ କେଉଁଠାରେ ନ ଗମନ୍ତି ଶୁଣୁଥାନ୍ତି ଦିବା ରାତି ।>
  block
    text <ନୁହଁଇ ଅଚଳ ଚିତ୍ତ ଯେ ୟାଙ୍କର ସିଦ୍ଧ ପରୁଷ‌ଟି ଏହି>
    text <ଅନ୍ୟାଚାର କଥା କିଛି ନ ଦେଖିଲି ଫେଡ଼ି କ‌ହିଲି ଗୋସାଇଁ ।>
  block
    text <ଗୁରୁ ଶିଷ୍ୟ ଦୁହେଁ ମେଲାଣି ହୋଇଣ ସେଠାରୁ ଚଳିଣ ଗଲେ>
    text <ବାଟରେ ଯାଆନ୍ତେ ଗୋବିନ୍ଦଚନ୍ଦ୍ରକୁ ହାଡ଼ିପା ଯେ ପୁଚ୍ଛାକଲେ ।>
  block
    text <ନିଜର ରାଜ୍ୟାକୁ ଚାଲ ହେ ରାଜନ ମାତାକୁ ଦେଖିବୁ ତୁହି>
    text <ରାଜ୍ୟ ସିଂହାସନ ଭଣ୍ଡାର ସକଳ କେମନ୍ତେ ଅଛଇ ରହି ।>
  block
    text <ନୃପତି ବୋଇଲେ ତ‌ହିଁରେ ମୋହର କିସ କାର୍ଯ୍ୟ ଆଉ ଅଛି>
    text <ରାଜ୍ୟ ସିଂହାସନ ନାରୀ ଯେ ସକଳ ଏହା ମୁଁ ଅଛି ମୁରୁଛି ।>
  block
    text <ହାଡ଼ିପା କ‌ହ‌ନ୍ତି ମାତାଙ୍କୁ ତୁମର ରାଜ୍ୟରେ ଭେଟ କରାଇ>
    text <ଶୀଘ୍ର ଯେ ଆସିବି କେହି ନ ଦେଖିବେ ଚାଲ ତୁହି ଗୋବିନ୍ଦାଇ ।>
  block
    text <ଗୁରୁ ଶିଷ୍ୟ ଦୁହେଁ ସତ୍ତ୍ୱର ଆସିଲେ ନିଶିରେ ରାଜ୍ୟେ ପ୍ରବେଶ>
    text <ସିଂହଦ୍ୱାରେ ରହି ଗୋବିନ୍ଦକୁ କ‌ହି ଯାଅ ତୁହି ମାତା ପାଶ ।>
  block
    text <ନିଦ୍ରାରେ ସମସ୍ତେ ମୋହ ଯେ ଅଛନ୍ତି ଉଜାଗର କେହି ନାହିଁ>
    text <ଅନ୍ତଃପୁରେ ଯାଇ ମାତା ପୁତ୍ର ଦୁଇ ଭେଟ ହୁଅ ଶୀଘ୍ର ହୋଇ ।>
  block
    text <ରାଣୀ ମହାଦେଈ ମୁଦୁସୁଲୀମାନେ ଆଉ ଯେତେ ଛନ୍ତି ରହି>
    text <କାହାରିକୁ ଦେଖା ନ ଦେଇ ଗୋବିନ୍ଦ ଆସିବୁଟି ବେଗ ହୋଇ ।>
  block
    text <ନୃପତି ବୋଲନ୍ତି କବାଟ କିଳିଣୀ ନିଗୁଡ଼େ ବନ୍ଦ ରହିଛି>
    text <କେଉଁ ପରକାରେ କେମନ୍ତ ବାଟରେ ଯିବି ମୁଁ ଚିତ୍ତେ ଭାବୁଛି ।>
  block
    text <ଶୁଣିଣ ଯେ ଗୁରୁ କବାଟରେ କର ଲଗାଇଣ ବେଗେ ଦେଲେ>
    text <ଭିତର ବାହାର ସକଳ ଫିଟିଲା ନୃପତି ତ‌ହୁଁ ଚଳିଲେ ।>
  block
    text <ସିଂହଦ୍ୱାରେ ଗୁରୁ ମାଡ଼ିଣ ବସିଲେ ମାତାପାଶେ ଗୋବିଦାଇ>
    text <ସେଠାରେ ପ୍ରବେଶ ହୋଇଣ ଗୋବିନ୍ଦ ଜାଗିଲା ଜାଗିଲା କ‌ହି ।>
  block
    text <ରତ୍ନ ପଲଙ୍କରେ ମାତା ଶୋଇଥିଲେ ଜାଗିଲା ଜାଗିଲା ଶୁଣି>
    text <ଧାତିକାରେ ସେହୁ ପଲଙ୍କୁ ଉଠିଣ ବଚନ କ‌ହ‌ନ୍ତି ପୁଣି ।>
  block
    text <ତୁହି କି ମୋହର ଅଟୁରେ କୁମର ଗୋବିନ୍ଦଚନ୍ଦ୍ର ରାଜନ>
    text <ମାତାଙ୍କ ଚରଣ ତଳରେ ପଡ଼ିଲା ଶୁଣି ତାହାଙ୍କ ବଚନ ।>
  block
    text <ସିଦ୍ଧଲୋକ ଜପି କଲ୍ୟାଣ ବାଞ୍ଛିଲେ ତ‌ହୁଁ ସେ ମୁକୁତା ଦେଈ>
    text <ଗୁରୁ ଯେ ତୋହର କେଉଁଠାରେ ଛନ୍ତି ଆସିଲୁ ତୁ ଏକା ହୋଇ ।>
  block
    text <କୁମର କ‌ହଇ ସିଂହଦ୍ୱାରେ ଗୁରୁ ବସି ଅଛିନ୍ତି ମୋହର>
    text <ବସରେ କୁମର ବୋଲିଣ ଯେ ମାତା ଗଲେକ ଭିତର ପୁର ।>
  block
    text <ଅନ୍ନ ଆଣି ପୁତ୍ରେ ଦେଇଣ କ‌ହିଲେ ଭୁଞ୍ଜରେ କୁମରମଣି>
    text <ରାଜନ କ‌ହଇ ଲବଣ ଗୋଟିଏ ଦିଅ ଗୋ ମୋର ଜନନୀ ।>
  block
    text <ମୁକୁତା କ‌ହ‌ନ୍ତି କି ଯୋଗ ସାଧିଲୁ ବାର ବରଷ ଯେ ହେଲା>
    text <ଲୁଣ ନ ଛାଡ଼ିଲୁ ମାୟା ଚାରି ସଙ୍ଗେ ବିଅର୍ଥରେ ଦିନ ଗଲା ।>
  block
    text <ଭଲା ସେହି ଗୁରୁ କି ଜ୍ଞାନ ସେ ଦେଲେ ଏହା କ‌ହି ଲୁଣ ଦେଇ>
    text <ଭୁଞ୍ଜିଲେ ଗୋବିନ୍ଦ ବିରସ ମନରେ ଅଛନ୍ତି ଯେ ତ‌ହିଁ ରହି ।>
  block
    text <ଜନନୀ କ‌ହ‌ନ୍ତି ଶୁଣରେ କୁମର ଅନ୍ନ ଲବଣ ଛାଡ଼ିବୁ>
    text <ଦେଶେ ଦେଶେ ବୁଲି ପବନ ଆହାରେ ଅମର ପଦ ଲଭିବୁ ।>
  block
    text <ଏତେକ ବୋଲିଣ ମାତା ପୁତ୍ର ଦୁହେଁ ଚଳିଲେ ଗୁରୁଙ୍କ ପାଶ>
    text <ସିଂହଦ୍ୱାରେ ମିଳି ଆଦେଶ ଆଦେଶ କଲେ ମୁକୁତା ପ୍ରକାଶ ।>
  block
    text <ଚରଣେ ପଡ଼ିଣ ବୋଲନ୍ତି ସେ ରାଣୀ ଶୁଣ ତୁମ୍ଭେ ମହାଗୁରୁ>
    text <ଦ୍ୱାଦଶ ବରସ ହେଲା ଯେ ଗୋବିନ୍ଦ ଶିକ୍ଷାକଲା ତୁମ୍ଭଠାରୁ ।>
  block
    text <କି ଯୋଗ ସାଧିଲା କି ଜ୍ଞାନ ପାଇଲା ଲବଣ ତ ଛାଡ଼ିନାହିଁ>
    text <ଲବଣ ସକାଶେ ମାଉଁସ ଝଡ଼ିବ ଏ କଥା ପୁରାଣେ କ‌ହି ।>
  block
    text <ସର୍ବ ସ୍ୱାଦମାନ ଯେବେ ନ ଛାଡ଼ିବ କେଉଁ ସିଦ୍ଧିକୁ0ପାଇବ>
    text <ଏବେ ଏହିକ୍ଷଣି ପୁତ୍ରକୁ ମୋହର ଘେନିଯାଅ ପୁତ୍ର ଧ୍ରୁବ ।>
  block
    text <ଅନ୍ନ ଭୋଗଆଦି ସକଳ ଛାଡ଼ିବ ପବନ କରୁ ଆହାର>
    text <ତାହା ଯୋଗେ ସିଦ୍ଧ ଅଙ୍ଗ ଯେ ହୋଇବ ନ ଜାଣ କି ମୁନିବର ।>
  block
    text <ହାଡ଼ିପା କ‌ହ‌ନ୍ତି ଶୁଣ ଗୋ ମୁକୁତା ବୁଝାଇ କ‌ହିବା ତୋତେ>
    text <ଆଡ଼େ ଆଡ଼େ କରି ସିନା ଯେ ଛାଡ଼ନ୍ତି ନ ବିଚାରୁ ତୁହି ଚିତ୍ତେ ।>
  block
    text <ମାତା ତୋ ପୁତ୍ରକୁ ଭେଟାଇବା ପାଇଁ ସଙ୍ଗେ ଘେନିଣ ଆସିଲି>
    text <ପ୍ରତ୍ୟକ୍ଷେ ଜାଣିବୁ ଆର ଲେଉଟାଣି ସିଦ୍ଧ କି ଅସିଦ୍ଧ ବୋଲି ।>
  block
    text <ଗୁରୁଙ୍କ ବଚନ ଶୁଣିଣ ସେ ରାଣୀ ଭିତର ପୁରକୁ ଗଲେ>
    text <ଗୋବିଦଚନ୍ଦ୍ରକୁ ଘେନିଣ ହାଡ଼ିପା ତ‌ହିଁ ବେଗେଣ ଚଳିଲେ ।>
  block
    text <ରଜନୀ ପାହାନ୍ତେ ରୋଦମା ଆଗରେ ଗୋଦମା କ‌ହଇ ପୁଣ>
    text <ସ୍ୱପନ ଦେଖିଲି କାଲି ନିସିଥାରେ ଆସିଥିଲେ ପ୍ରାଣଧନ ।>
  block
    text <ମାତାଙ୍କ ପାଶରେ ଭେଟ ହୋଇକରି ବ‌ହ‌ନ ସେ ଚଳିଗଲେ>
    text <ନିଦ୍ରା ଯେ ଭାଙ୍ଗନ୍ତେ କାହିଁ କାହିଁ ବୋଲି ରୋଦିଲି ମୁହିଁ ଉଚ୍ଚରେ ।>
  block
    text <ରୋଦମା କ‌ହଇ ଶୁଣ ଲୋ ଜନନୀ ସେ କଥା ଅଟେ ପ୍ରମାଣ>
    text <କାଲି ରଜନୀରେ ସ୍ୱପନେ ମୋହର ପଲଙ୍କେ ଥିଲେ ରାଜନ ।>
  block
    text <କେତେକ ରହସ୍ୟ ବଚନ କ‌ହିଲେ ମୋହ ସଙ୍ଗେ ସେହି ପୁଣି>
    text <କେତେ ଉପଦେଶ ବୁଝାଇ କ‌ହିଲେ କି କ‌ହିବି ସପତଣୀ ।>
  block
    text <ଏମନ୍ତ ଯେ ତ‌ହିଁ ରୋଦନ କରନ୍ତି ପୁଣି ସର୍ବ ନାରୀମାନେ>
    text <ରୋଦନ ଶବଦ ଶୁଣିଣ ସମସ୍ତେ ଦଉଡ଼ିଲେ ପ୍ରଜାମାନେ ।>
  block
    text <ମୁକୁତା ଦେଈ ଯେ ନବରୁ ବାହାରି ବଧୁଙ୍କୁ ପ୍ରବୋଧ ଦେଲେ>
    text <ଆଉ ଚାରିମାସ ଚାହଁ କିନା ତୁମ୍ଭେ ରାଜନ ଆସିବେ ଭଲେ ।>
  block
    text <ଶୁଣି ରାଣୀମାନେ ବଚନ ବୋଲନ୍ତି ବାର ବରଷ ହୋଇଲା>
    text <କେମନ୍ତ ପ୍ରକାରେ ତାହାଙ୍କୁ ଭେଟିବୁ ଏ କଥା ମନେ ନ ଗଲା ।>
  block
    text <ମୁକୁତା ବୋଲନ୍ତି ଶୁଣ ଆଗୋ ମାଏ ନିଶ୍ଚେ କୁମର ଆସିବ>
    text <ରାଜ୍ୟ ସିଂହାସନ ସକଳ ସମ୍ପତ୍ତି ସେ ସିନା ଭୋଗ କରିବ ।>
  block
    text <ଶାଶୁଙ୍କ ବଚନ ଶୁଣି ରାଣୀମାନେ ସନ୍ତୋଷେ ତ‌ହୁଁ ରହିଲେ>
    text <ଏଥୁ ଅନନ୍ତରେ ଗୁରୁ ଶିଷ୍ୟ ଦୁହେଁ ଯେବଣ ଚରିତ କଲେ ।>
  block
    text <ବଙ୍ଗ ଦେଶ ଯାନ୍ତେ ହାଡ଼ିପା ବାଟରେ କ‌ହ‌ନ୍ତିରେ ଗୋବିନ୍ଦାଇ>
    text <ମାଆ ଯେ ତୋହର ଆମ୍ଭଙ୍କୁ ବାଛିଲା କର୍ଣ୍ଣେ ଶୁଣିଅଛୁ ତୁହି ।>
  block
    text <ବାର ବର୍ଷ ହେଲା କି ଯୋଗ ସାଧିଲୁ କି କି ଶିକ୍ଷା କ‌ହିଦେଇ>
    text <ସାଧନା ଅସାଧ୍ୟ ସେହୁ ସେ କରଇ ଗୁରୁରେ କି ଦୋଷ ହୋଇ ।>
  block
    text <ସାଧିଲେ ଅମର ନିଶ୍ଚୟ ହୋଇବୁ ଅନ୍ନ ତୁ ବେଗରେ ଛାଡ଼ି>
    text <ପବନ ଆହାର ନିତ୍ୟ ତୁ କରିଣ ବାହାର ଭିତରେ ଭିଡ଼ି ।>
  block
    text <ଏମନ୍ତ କ‌ହିଣ ମୁନିବର ତ‌ହିଁ ସିଦ୍ଧମୂଳ ଚିହ୍ନାଇଲେ>
    text <ଏହାକୂ ଖାଇଲେ ଅମର ହୋଇବୁ କ‌ହିଦେଲୁ ତୋତେ ଭଲେ ।>
  block
    text <ଯୋଗାସନ ମନ୍ତ୍ର ଯହୁଁ ସେ କ‌ହିଲେ ବାରେଣି ମନ୍ତ୍ର ସମସ୍ତ>
    text <ଉର୍ଦ୍ଧ୍ୱକୁ ଉଠିଣ ଯାଉଛି ପବନ ଉଜାଣିରେ ଦିଅ ଚିତ୍ତ ।>
  block
    text <ଗୋବିନ୍ଦ ବୋଲନ୍ତି ତୁମ ପରସନେ ମୋର ଲାଉଟି ସରିଲା>
    text <ଅଳ୍ପ ଅନ୍ନ ତ‌ହିଁ ଧରିବାକୁ ନାହିଁ ଚିତା ପରାୟେ ରହିଲା ।>
  block
    text <ଆଜ୍ଞା ଦେଲେ ତୁମ୍ଭେ ଏହାକୁ ନେଇ ମୁଁ ଜଳରେ ଭସାଇ ଦେବି>
    text <ଆଜିଠାରୁ ଜଳ ଅନ୍ନ‌କୁ ଛାଡ଼ିଣ ପବନ ମୁହିଁ ଭକ୍ଷିବି ।>
  block
    text <ଗୁରୁଙ୍କ ଆଜ୍ଞାରେ ଜଳରେ ପକାଇ ତ‌ହୁଁ ସେ ଚଳିଣ ଗଲେ>
    text <ଅରଣ୍ୟ ଡିଙ୍ଗର ପର୍ବତ ପଥରେ ରାତ୍ର ଦିନ ସେ ଗମିଲେ ।>
  block
    text <ଡାହାଣ ଆବର୍ତ୍ତ ହୋଇଣ ହାଡ଼ିପା ବେଗେ ଗମନ କରନ୍ତି>
    text <ଅନ୍ନ ଛାଡ଼ିବାର କେତେକ ଦିନରେ ଗୋଷ୍ଠେ ଯାଇଣ ମିଳନ୍ତି ।>
  block
    text <କ୍ଷୀର ପାନ‌କରି ତ‌ହୁଁ ସେ ଯାଇଣ ମିଳିଲେ ସାଗର ପାଶ>
    text <କୋମଳ ପଲ୍ଲବ ଫଳ ମୂଳ ଖାଇ ରହିଲେ କେତେ ଦିବସ ।>
  block
    text <ଗୁରୁଙ୍କୁ ଗୋବିନ୍ଦ ଚାହିଁଣ ବୋଲନ୍ତି ସ୍ୱାମୀ ଶୁଣ ମୋ ଉତ୍ତର>
    text <ଯେଉଁଦିନ ମୁହିଁ ବଙ୍ଗଦେଶେ ଥିଲି ଆସୁଥାନ୍ତି ଦ୍ୱିଜବର ।>
  block
    text <କ‌ହ‌ନ୍ତି ଯେ ସେହି ସପତ ସାଗର ସପତ ଦୀପଟି ଅଛି>
    text <କେମନ୍ତ ପ୍ରକାରେ ତାହା ମୁଁ ଦେଖିବି ପାଦେ ତୁମର ପଡ଼ୁଛି ।>
  block
    text <ଏମନ୍ତ ବୋଲିଣ ଗୋବିନ୍ଦ ଚନ୍ଦ୍ର ଯେ ଗୁରୁଙ୍କ ପାଦେ ଲୋଟଇ>
    text <ଉଠ ବାବୁ ସପ୍ତ ଦୀପ ସପ୍ତ ସିନ୍ଧୁ ଦେଖାଇ ଦେବିଟି ମୁହିଁ ।>
  block
    text <କେମନ୍ତ ବୁଲିବୁ ଆଦେଶ ନ ହେଲେ ଚୌରାଶି କାଠି ଗଭୀର>
    text <ସୁରା ଦୁଗ୍‌ଧ ଦ‌ଧି ଲବଣ ଯେ ଘୃତ ଇକ୍ଷୁ ସ୍ୱଚ୍ଛ ଯେ ଆବର ।>
  block
    text <ଆସ ଆସ ପୁତ୍ର ବୋଲିଣ ସେଠାରୁ ପାଦୁକା ମନ୍ତ୍ର କ‌ହିଲେ>
    text <ଏହି ମନ୍ତ୍ର ବଳେ ଯେଣେ ଇଚ୍ଛା ତୋର ପଥ ଚଳିବୁଟି ଭଲେ ।>
  block
    text <ଆବର ଅଞ୍ଜନ ମନ୍ତ୍ର କ‌ହିଦେଲେ ନିଶାରେ ଶତ ଯୋଜନ>
    text <ଦୃଷ୍ଟିରେ ଦିଶିବ ସନ୍ୟାସ ମନ୍ତ୍ରକୁ ଘେନ ଗୋବିନ୍ଦ ରାଜନ ।>
  block
    text <ଏ ମନ୍ତ୍ର ଜାଣିଲେ ସ୍ୱର୍ଗ ମର୍ତ୍ତ୍ୟପୁର ପାତାଳକୁ ଉଡ଼ିଯିବୁ>
    text <ଯେଣେ ଇଚ୍ଛା ତୋର ଗମ ତୁ ରାଜନ ସକଳ ତୁହି ଦେଖିବୁ ।>
  block
    text <ଆବର ମନ୍ତ୍ରେକ ଅଛଇ ରାଜନ ଶୁଣ ତୁମ୍ଭେ ମନ ଦେଇ>
    text <ଅନ୍ନପୂର୍ଣ୍ଣା ମନ୍ତ୍ର ତୋତେ କ‌ହି ଦେଲୁ ଅଳ୍ପକେ ପୂର୍ଣ୍ଣ ହୁଅଇ ।>
  block
    text <ଆପଣା ଗାତ୍ରକୁ ତୀର୍ଥ ଜଳେ ଧୋଇ ତଣ୍ଡୁଳ ଗୋଟିଏ ଦେବ>
    text <ଏ ମନ୍ତ୍ରକୁ ପଢ଼ି ଅଗ୍ନିରେ ବସାନ୍ତେ ସିଦ୍ଧ ଅନ୍ନ ସେ ହୋଇବ ।>
  block
    text <ଲକ୍ଷ ଲକ୍ଷ ଲୋକ ଖାଇଲେ ସେ ଅନ୍ନ ଭଣ୍ଡାର କେଭେ ନ ସରେ>
    text <ଏହି ମନ୍ତ୍ର ତୁହି ଦୃଢ଼ରେ ରଖିଲେ ଯଶ ହେବ ସବୁଠାରେ ।>
  block
    text <କୁହୁକ ମନ୍ତ୍ରକୁ କ‌ହୁଅଛୁ ଏବେ ଶୁଣ ତୁହି ଗୋବିନ୍ଦାଇ>
    text <ଏ ମନ୍ତ୍ର ପଢ଼ିଣ ଯେଣେତେଣେ ଗଲେ ତୋତେ ନ ଦେଖିବେ କେହି ।>
  block
    text <ଆବର ମନ୍ତ୍ରକୁ ନିଅ ହେ ଗୋବିନ୍ଦ ଅକାଟ ସେହୁ ଅଟଇ>
    text <ଖଡ଼ଗେ କାଟିଲେ ବଜ୍ରରେ ପିଟିଲେ ତୋର କିଛି ହେବ ନାହିଁ ।>
  block
    text <ଆଜିଠାରୁ ତୋର ବଜ୍ର ଅଙ୍ଗ ହେଉ ସିଦ୍ଧ ହେଉ ତୋ ତପସା>
    text <ଯେଉଁ ଉପଦେଶ ଆମ୍ଭେ ତୋତେ ଦେଲୁ ନ କ‌ହ ବେଗେ ମନିଷା ।>
  block
    text <ଏମନ୍ତ ପ୍ରକାରେ ଅନେକ ଯେ ମନ୍ତ୍ର ଗୁରୁ ତାଙ୍କୁ କ‌ହିଦେଲେ>
    text <ଗୋବିନ୍ଦ ଚନ୍ଦ୍ର ଯେ ହରଷ ମନରେ ସବୁ ମନ୍ତ୍ରକୁ ଶିଖିଲେ ।>
  block
    text <ଗୁରୁ ଶିଷ୍ୟ ଦୁହେଁ କୃଷ୍ଣାଜିନ ନେଇ ସମୁଦ୍ର ଜଳେ ମେଲିଲେ>
    text <ଦୁହିଙ୍କ ଆସନେ ଦୁଇଜଣ ବସି ସପ୍ତସିନ୍ଧୁ ଯେ ତରିଲେ ।>
  block
    text <ପବନ ଆଶ୍ରାରେ ବିଜୁଳି ପ୍ରକାରେ ଚଳଇ ସେହୁ ଆସନ>
    text <କ୍ଷଣକ ମଧ୍ୟରେ ପ୍ରବେଶ ହୋଇଲେ ସିଂହଳ ଦ୍ୱୀପରେ ଜାଣ ।>
  block
    text <ହାଡ଼ିପା କ‌ହ‌ନ୍ତି ଏ ଦ୍ୱୀପ ମହିମା ଶୁଣ ତୁହି ଗୋବିନ୍ଦାଇ>
    text <ପଞ୍ଚମ ସ‌ହସ୍ର ଆଡ଼ ଦୀର୍ଘ ଏଥି ଅନେକ ତୀର୍ଥ ଅଛଇ ।>
  block
    text <ତ‌ହିଁ ଅନ୍ତରୀକ୍ଷେ ଗମନ କରିଣ ଗୁରୁ ଶିଷ୍ୟ ଦୁହେଁ ଗଲେ>
    text <କୁଶଦ୍ୱୀପରେ ପ‌ହଞ୍ଚି ସେ ଦୁଇ ତ‌ହିଁ ସେ ଦିନ ରହିଲେ ।>
  block
    text <ଚାରି କୋଷ ସେହି କୁଶସ୍ଥଳୀ ଅଟେ ଶୁଣ ଆହେ ବୋବିନ୍ଦାଇ>
    text <ହୀରା ନୀଳା ମୋତି ମାଣିକ୍ୟ ବୈଡୁର୍ଯ୍ୟ ଏ ସ୍ଥାନେ ସବୁ ମିଳଇ ।>
  block
    text <ତ‌ହୁଁ ଯେ ପାଦୁକା ମନ୍ତ୍ରକୁ ପଢ଼ିଣ ରମ୍ୟକ ଦ୍ୱୀପେ ରହିଲେ>
    text <ଏହିପରି କ୍ରମେ କ୍ରମେ ଗୁରୁଶିଷ୍ୟ ସପ୍ତଦ୍ୱୀପକୁ ଭ୍ରମିଲେ ।>
  block
    text <ଯେତେ ଦ୍ୱୀପେ ଯେଉଁ ତୀର୍ଥମାନ ଥିଲେ ସେ ତୀର୍ଥମାନଙ୍କୁ କରି>
    text <ପୁଣି ସମୁଦ୍ରର କୂଳ ଉପସ୍ଥିତ ହେଲେ ତ‌ହୁଁ ତପଚାରୀ ।>
  block
    text <ଗୋବିନ୍ଦଚନ୍ଦ୍ର ଯେ ହରଷେ ବୋଇଲେ ନିସ୍ତରିଲି ନିସ୍ତରିଲି>
    text <ତୁମ୍ଭର ପ୍ରସାଦେ ମନ ପବନ‌କୁ ନେତ୍ର ପଥରେ ଦେଖିଲି ।>
  block
    text <ଛାଡ଼ିଲି ମୁଁ ଚିନ୍ତା ସକଳ ବ୍ୟବସ୍ଥା ମନେ ମୋର ଦୁଃଖ ନାହିଁ>
    text <କ୍ଷଣକ ଭିତରେ ସପତ ସମୁଦ୍ର ସପ୍ତଦ୍ୱୀପ ବୁଲିବଇଁ ।>
  block
    text <ମାତାଙ୍କୁ ପ୍ରଶଂସା କରନ୍ତି ଗୋବିନ୍ଦ ଧନ୍ୟ ଧନ୍ୟ ଲୋ ଜନନୀ>
    text <ତୋହ ବୁଦ୍ଧି ବଳେ ଜଗତ ମଧ୍ୟରେ ହୋଇଲି ମୁହିଁ ଅଗ୍ରଣୀ ।>
  block
    text <ଗୁରୁଙ୍କୁ ଚାହିଁଣ ଗୋବିନ୍ଦ କ‌ହଇ ଶୁଣ ଆହେ ଗୁରୁଦେବ>
    text <ଦଣ୍ଡ ସିଂହାସନ କିସ ସେ ହୋଇବ ୟାଠାରୁ କେଉଁ ଦୁର୍ଲ୍ଲଭ ।>
  block
    text <ହସ୍ତୀ ଘୋଡ଼ା ଆଦି ଧନ ଯେ ସମ୍ପତ୍ତି ମାୟା ମୋହ ଅଟେ ସେହି>
    text <ମାୟାରେ କାୟାଯେ ଭସ୍ମ ହୋଇଯିବ ଏ କଥାକୁ ବୁଝିଲଇଁ ।>
  block
    text <ଅବଶ୍ୟ ଏ କାୟା ଭସ୍ମ ହୋଇଥାନ୍ତା କି କରନ୍ତେ ପ୍ରଜା ଜନ>
    text <ରୋଦମା ଗୋଦମା ଆଦି ନାରୀମାନେ ରଖନ୍ତେ କି ମୋର ପ୍ରାଣ ।>
  block
    text <ଅସାଧ୍ୟକୁ ମୁହିଁ ସାଧ୍ୟ ଯେ କରିବି ମନପବନ ନିରୋଧି>
    text <ଦୃଢ଼ବନ୍ଧେ ତାକୁ ବାନ୍ଧି ତାକୁ ବାନ୍ଧି ରଖିଅଛି ଶୁଣ ମୋ ବଚନ ସିଦ୍ଧି ।>
  block
    text <ଗୁରୁ ଯେ ବୋଇଲେ ସିଦ୍ଧ ତୁ ହୋଇଲୁ ପାଇଲେ ବ‌ହୁ କାରଣ>
    text <ଏବେ ଦିଗେ ଦିଗେ ବିଜେ କରିଯିବା ଚାଲ ତୁହି ହେ ରାଜନ ।>
  block
    text <ସିନ୍ଧୁ କୁଳ ବୁଲି ବୁଲି ଯାଉଛନ୍ତି ଗୁରୁଚେଲା ଦୁଇଜଣ>
    text <ଯୋଗାନ୍ତ ଧାରଣେ ରାଜନ‌କୁ କିଛି କଷ୍ଟ ନ ବାଧଇ ମନ ।>
  block
    text <ଗଣ୍ଡୁକୀ ଗୋମତୀ କେଦାର ଯେ ତୀର୍ଥ ଗଉତମରେ ମିଳିଲେ>
    text <ଚିତ୍ରତ୍ପଳା ବଇତରଣୀ ସଙ୍ଗମ ଗଙ୍ଗାଠାରେ ପ‌ହ‌ଞ୍ଚିଲେ ।>
  block
    text <ସେହୁ କୁଶଭଦ୍ରା ଉତ୍ତର ବାହିନୀ ସରସ୍ୱତୀ ଯେ ନର୍ମଦା>
    text <ଅଯୋଧ୍ୟା ମଥୁରା ବୃନ୍ଦାବନ ଆଦି କାଶୀ କ୍ଷେତ୍ରେ ହେଲେ ସିଦ୍ଧା ।>
  block
    text <କପିଳାସ ଗଲେ ଗୌହାଟୀ ଦେଖିଲେ ଈଶ୍ୱର ଈଶ୍ୱରୀ ପୁଣ>
    text <ସେଠାରୁ ଦର୍ଶନ କରିଣ ଆସିଲେ ଶୁଦ୍ଧ ମନେ ଦୁଇଜଣ ।>
  block
    text <ଏହିମତେ ନାନା ତୀର୍ଥ ଯେ ଭ୍ରମିଣ ସର୍ବ ସ୍ଥାନ‌କୁ ଦେଖିଲେ>
    text <କ୍ଷଣକେ ବିଶ୍ରାମ ନାହିଁ ଦୁଇଜଣ ଦ୍ୱାଦଶ ବର୍ଷ ଭ୍ରମିଲେ ।>
  block
    text <ବୋଲନ୍ତି ହାଡ଼ିପା ଶୁଣ ଆହେ ବାପା ବଙ୍ଗ ଦେଶକୁ ଦେଖିବା>
    text <କିପରି ଅଛନ୍ତି ଜନନୀ ତୋହର ସେଠାରେ ତୋତେ ଛାଡ଼ିବା ।>
  block
    text <ଗୋବିନ୍ଦ ବୋଇଲେ ଶୁଣ ମହାଗୁରୁ ମୋହର ଯେ ଇଚ୍ଛା ନାହିଁ>
    text <ତୁମ୍ଭ ଅନୁଗ୍ରହେ ସକଳ ଦେଖିଲି ରାଜ୍ୟ ମୁଁ ଛାଡ଼ି ଅଛଇ ।>
  block
    text <ନଗର ବାହାରେ ଜଗତିରଠାରେ ପ୍ରବେଶ ହୋଇଲେ ଯାଇ>
    text <ଦେଖିଲେ ଯେ ନଗ୍ର ଅଟାଳି ମଣ୍ଡପ ଭଗ୍ନ ତ ହୋଇ ଅଛଇ ।>
  block
    text <ପ୍ରଜାଙ୍କର ଘର ନାହିଁ ଯେ କାହାର ହୋଇଛି ଶ୍ମଶାନ ପରି>
    text <ମୃଗ ବ୍ୟାଘ୍ର ଗଣ୍ଡା ଅନେକ ଅଛନ୍ତି ତହିଁରେ ଯେ ବାସ କରି ।>
  block
    text <କୂପ ବାମ୍ଫି ବାଣି ପୁସ୍କରିଣୀ ଅଛି କାହିଁରୁ ଜଳ ନ ସରେ>
    text <ଛାଡ଼ିଗଲେ ପ୍ରଜା ଗୁରୁଯେ ବୋଲନ୍ତି ଦେଖ ତ ନଗ୍ର ଭିତରେ ।>
  block
    text <କଟକ ବୁଲିଣ ଉଆସେ ପଶିବୁ ମାତାଙ୍କୁ ତୋ ପଚାରି>
    text <ସନ୍ଦେଶ ନିଝିବୁ ରାଣିମାନଙ୍କର ମାତାଙ୍କୁ ତୋର ପଚାରି ।>
  block
    text <ଗୁରୁଙ୍କ ବଚନ ପାଇଣ ରାଜନ ଶୁନ୍ୟେ କରିଣ ଗମନ>
    text <ଦେଖିଲା କଟକ ତାର ନାରଖାର ଶୁନ୍ୟ ସକଳ ଭୁବନ ।>
  block
    text <ପାଚେରୀ ଅଟ୍ଟାଳି ଆଦିକରି ଯେତେ ସବୁ ଯେ ଭଗ୍ନ ହୋଇଛି>
    text <ସିଂହଦ୍ୱାରେ ଯାଇ ପ୍ରବେଶ ହୋଇଲେ ରାଢ୍ୟାଣୀ ଗୃହ ଦିଶୁଛି ।>
  block
    text <ଜାଗିଲା ଜାଗିଲା ମାତା ବୋଲିକରି ଗୋବିନ୍ଦଚନ୍ଦ୍ର ଡାକଇ>
    text <ଘରର ଭିତରେ ଥାଇଣ ସୁମତୀ କର୍ଣ୍ଣରେ ଶୁଣିଲା ସେହି ।>
  block
    text <ହସ୍ତେ ଭିକ୍ଷା ମୁଠି ଧରି କଇବର୍ତ୍ତୀ ବାହାର ଆସି ବୋଇଲା>
    text <ଏ ବଡ଼ ଅନ୍ଧାର ଜାଗିଲା ଜାଗିଲା ଭିକ୍ଷା ନିଅ ଯେ ବୋଇଲା ।>
  block
    text <ରାଜାଙ୍କ ମୁଖକୁ ନିରୀକ୍ଷ ଚାହିଁଣ ବୋଲେ କ‌ହି କଇବର୍ତ୍ତୀ>
    text <ଯୁଗାନ୍ତର ନାଥ ଅଟ ହେ ଆପଣ କିମ୍ପା ଜଗାଇଲ ଏଥି ।>
  block
    text <ଅନ୍ଧାର ରାତିରେ ଭିକ୍ଷା ନ ନେଉଛ ମନର କି କଥା କୁହ>
    text <କୁଶଳ ବାରତା ତୁମ୍ଭର ଯେ ଅଛି ମୋଠାରୁ ବୁଝିଣ ନିଅ ।>
  block
    text <ରାଢିଆଣୀ କଥା ଶୁଣିଣ ଗୋବିନ୍ଦ ତ‌ହୁଁ ବଚନ କ‌ହ‌ନ୍ତି>
    text <ଏହି କଟକରେ ରାଜା ଗୋବିନ୍ଦାଇ ହୋଇଣ ଥିଲେ ନୃପତି ।>
  block
    text <ଚବିଶ ବରଷ ଆମ୍ଭେ ଅଛୁ ଗଣି ଯୋଗୀ ହୋଇ ସେହୁ ଗଲେ>
    text <ରାଜ୍ୟ ସିଂହାସନ ଧନ ଯେ ଭଣ୍ଡାର ସକଳ ତ୍ୟଜ୍ୟ ସେ କଲେ ।>
  block
    text <ମାତା ମହାଦେଈ ଅନେଶ୍ୱତ ରାଣୀ ଏହିଠାରେ ଥିଲେ ରହି>
    text <ସେମାନେ କେମନ୍ତ ପ୍ରକାରେ ଅଛନ୍ତି କ‌ହ ଲୋ ମାତା ବୁଝାଇ ।>
  block
    text <ରାଢୀଆଣୀ କ‌ହେ ଯାହାକୁ ଖୋଜୁଛି ତୁମ୍ଭେତ ସେହି ଆପଣ>
    text <ଏ ବଚନ ଶୁଣି ଅନ୍ତର୍ଦ୍ଧ୍ୟାନ ହେଲେ ତ‌ହୁଁ ଗୋବିନ୍ଦ ରାଜନ ।>
  block
    text <ସୁମତୀ ରାଢ୍ୟାଣି ମନେ ବିଚାରଇ ଗୋବିନ୍ଦଚନ୍ଦ୍ରଟି ଏହି>
    text <ପଚାରି ସମସ୍ୟା ନ ନେଇ ଚଳିଲେ ଆଉ ନ ଦେଖିବି ମୁହିଁ ।>
  block
    text <ଭିତର ପୁରକୁ ପ୍ରବେଶ ହୋଇଲେ ଯାଇଣ ମାତାଙ୍କ ପାଶ>
    text <ଜାଗିଲା ଜାଗିଲା ବୋଲିଣ ଗୋ ମାତା ବଚନ କଲେ ପ୍ରକାଶ ।>
  block
    text <ହସ୍ତିଦନ୍ତ ପଲଙ୍କରେ ଶୋଇଥିଲେ ତକ୍ଷଣେ ନିଦ୍ରା ଭାଜିଲା>
    text <ସତେ କି ଗୋବିନ୍ଦ ଆସିଲୁ ମୋହର ଯୋଗ ତୋର ସିଦ୍ଧ ଦେଲା ।>
  block
    text <ଏତେ କ‌ହି ରାଣୀ ପୁତ୍ରକୁ ଧରିଣ ରୋଦନ ତ‌ହୁଁ କରନ୍ତି>
    text <ବାରବରଷରେ ତୋତେ ମୁଁ ଦେଖିଲି ମୋ ନେତ୍ର ହୋଇଲା ତୃପ୍ତି ।>
  block
    text <କ‌ହୁ କ‌ହୁ ଶୋକ ଅସମ୍ଭାଳ ହେଲା ଅଶ୍ରୁ ବ‌ହେ ଅନର୍ଗଳ>
    text <ଶୋକ ଶାନ୍ତ କରି ପଚାରନ୍ତି ବାବୁ କ‌ହ ଗୁରୁଙ୍କ କୁଶଳ ।>
  block
    text <ଏତେକ କ‌ହିଣ ଖନ୍ଦାଶାଳେ ଯାଇ ଅନ୍ନ ବଞ୍ଜନ ଆଣିଲେ>
    text <ଅନ୍ନ ପରଶନ୍ତେ ଗୋବିନ୍ଦ କ‌ହଇ କି କରିବି ମାତା ନେଲେ ।>
  block
    text <ଅନ୍ନ‌କୁ ଛାଡ଼ିଣ ପବନ ଆହାର କରୁଥାଇ ନିରନ୍ତରେ>
    text <ଶୁଣିଣ ମୁକୁତା ବୋଲଇ କୁମର କ୍ଷୀରପାନ କର ବାରେ ।>
  block
    text <ଶୁଣିଣ ଗୋବିନ୍ଦ ବୋଲଇ ବଚନ ପବନ ଆହାର କରି>
    text <ବ୍ରହ୍ମାଣ୍ଡ ଯାକ ମୁଁ ଭ୍ରମଣ ଯେ କରେ ନ ଭକ୍ଷୀବି କାହା ପୁରୀ ।>
  block
    text <ଶୁଣିଣ ହରଷ ମୁକୁତା ଦେଈ ଯେ ବୋଇଲେ ହେଲୁ ଅମର>
    text <ଆଜିଠାରୁ ଅଜ୍ରାମର ହୋଇଥାଅ ଏହି କଲ୍ୟାଣ ମୋହର ।>
  block
    text <ତୁମ୍ଭର ହେ ଗୁରୁ କେଉଁଠାରେ ଛନ୍ତି ଚାଲ ବାବୁ ଯିବା ତ‌ହିଁ>
    text <ମାତା ପୁତ୍ର ଦୁହେଁ ବାହାର ହୋଇଣ ଗଲେ ଗୁରୁଙ୍କର ଠାଇଁ ।>
  block
    text <ଭଙ୍ଗା ଦେଉଳରେ ଗୁରୁଙ୍କୁ ଭେଟିଲେ ଆଦେଶ ଆଦେଶ ବୋଲି>
    text <ମାତା ପୁତ୍ର ହୁହେଁ ଚରଣେ ଲୋଟିଲେ ଗୁରୁ ଧଇଲେକ ତୋଳି ।>
  block
    text <ରାଣୀ ମୁଖ ଚାହିଁ ହାଡ଼ିପା ବୋଲନ୍ତି ତୋ ପୁତ୍ର ସିଦ୍ଧ ଏଥର>
    text <ମାତା ପୁତ୍ର ଦୁହେଁ ରାଜ୍ୟ କରୁଥାଅ ଆମ୍ଭେ ହୋଇଲୁ ବାହାର ।>
  block
    text <ବୋଲନ୍ତି ମୁକୁତା ଆରେ ଗୋବିନ୍ଦାଇ ବୃକ୍ଷ ନାରୀକେଳ ତୋଳ>
    text <ତୋ ବଚନ ମାନି ଆସିବ କି ନାହିଁ ଦେଖିବା ଯେ ତୋର ବଳ ।>
  block
    text <ଶୁଣିଣ ଗୋବିନ୍ଦ ଡାକନ୍ତେ ବୃକ୍ଷକୁ ଆସି ହସ୍ତରେ ମିଳିଲା>
    text <ଯା ଯା ବୋଲି କରି ବୋଲନ୍ତେ ତାହାକୁ ପୁଣି ନିଜସ୍ଥାନେ ଗଲା ।>
  block
    text <ବୋଲନ୍ତି ମୁକୁତା ପଥର ଖଣ୍ଡିଏ ଧରି କର ତୁ ସୁବର୍ଣ୍ଣ>
    text <ପଥର ଖଣ୍ଡିଏ ଧରନ୍ତେ ଗୋବିନ୍ଦ ହୋଇଲା ଅଷ୍ଟ ରତନ ।>
  block
    text <ମୃତ୍ତିକା ମୁଠାଏ ଧରିଣ ଗୋବିନ୍ଦ ସିଦ୍ଧ ବିଭୁତି ଯେ କଲେ>
    text <ହରଷ ହୋଇଣ ମୁକୁତା ଦେଈଯେ ଲକ୍ଷେ ଚୁମ୍ବଦାନ ଦେଲେ ।>
  block
    text <ହାଡ଼ିପା ବୋଲନ୍ତି ଗୋବିନ୍ଦଚନ୍ଦ୍ରରେ ଆଣ ପୋତାଲାଉ ଭାତ>
    text <ସିଦ୍ଧ ଅନ୍ନ ହୋଇ ରହିଅଛି ସେହି କାଢ଼ ଯାଇଣ ତୁରିତ ।>
  block
    text <ଗୁରୁଙ୍କ ବଚନ ଶୁଣି ଗୋବିନ୍ଦାଇ ଖଣତି ଘେନିଣ ଖୋଳି>
    text <ଢାଙ୍କୁଣୀ କାଢ଼ନ୍ତେ ତିଅଣ ଦେଖିଲା ପୋକ ଅଛି ମନେ ଭାଳି ।>
  block
    text <ଆମ୍ବିଳ ବାସୁଛି ଆହେ ମହାଗୁରୁ କିସ ଏହା ମୁଁ କରିବି>
    text <ଗୁରୁ ଯେ କ‌ହ‌ନ୍ତି ଶୁଣ ହେ ରାଜନ ମନରେ କିଛି ନ ଭାବି ।>
  block
    text <ଆଜ୍ଞ ପରମାଣେ ଗୋବିନ୍ଦଚନ୍ଦ୍ର ଯେ ଅନ୍ନ ବ୍ୟଞ୍ଜନ ଆଣିଲେ>
    text <ଦୁଇଗୋଟି ଭାଣ୍ଡ ହସ୍ତରେ ଘେନିଣ ଗୁରୁଙ୍କ ପାଶରେ ଦେଲେ ।>
  block
    text <ଗୋବିନ୍ଦକୁ ଚାହିଁ ହାଡ଼ିପା କ‌ହ‌ନ୍ତି ଶୁଣ ଆହେ ନୃପସାଇଁ>
    text <ତିଅଣେ ଲବଣ ଯେଉ ଜନ ଖାଇ ତାହାର ଯେ ମୃତ୍ୟୁ ହୋଇ ।>
  block
    text <କରିବ ଅସାଧ୍ୟ ଅନ୍ନଟି ସାଧନ ଲୁଣ‌ଟି ଅସାଧ୍ୟ ଜାଣ>
    text <କ୍ଷୀର ଅନ୍ନ ଦେଇ ଦୁହିଁକି ଭକ୍ଷିଲେ ସିଦ୍ଧ ହୋଇବଟି ପୁଣ ।>
  block
    text <ଏ କଥା ମାନଙ୍କୁ ଯେ ଜନ ଜାଣଇ ଚିରକାଳ ସେ ବଞ୍ଚଇ>
    text <ବସି ମାତା ପୁତ୍ର ସିଦ୍ଧାନ୍ନ ଭୁଞ୍ଜିଣ ଉଠିଲେ ଅମର ହୋଇ ।>
  block
    text <ଚବିଷ ବରଷ ଅନ୍ନ ପୋତାଥିଲା ଅଗ୍ନି ସମତୁଲ ହୋଇ>
    text <ସାମାନ୍ୟ ଅନ୍ନ‌କୁ ତିନିଜଣ‌ଯାକ ଭୁଞ୍ଜିଲେ ସନ୍ତୋଷ ହୋଇ ।>
  block
    text <ହାଡ଼ିପା ବୋଲନ୍ତି ଶୁଣରେ କୁମର ଅମର ହୋଇ ରହିଲୁ>
    text <ଏବେ ମାତା ପୁତ୍ର ରାଜ୍ୟ ଭୋଗକର ଏ କଥା ଆମ୍ଭେ କ‌ହିଲୁ ।>
  block
    text <ଏହା କ‌ହି ତ‌ହୁଁ ଅନ୍ତର୍ଦ୍ଧ୍ୟାନ ହେଲେ କେହି ନ ଦେଖିଲେ ତାଙ୍କୁ>
    text <କୈଳାସ କନ୍ଦରେ ଆମ୍ଭେ ଯାଉଅଛୁ ଇଚ୍ଛା ହେଲେ ତୋର ଯିବୁ ।>
  block
    text <କୈଳାସ କନ୍ଦରେ ପ୍ରବେଶ ହୋଇଣ ତ‌ହିଁ ନିଶ୍ଚିନ୍ତେ ରହିଲେ>
    text <ଗୋବିନ୍ଦକୁ ଚାହିଁ ମୁକ୍ତାଦେଇ ରାଣୀ ସଧୀରେ ବଚନ ବୋଲେ ।>
  block
    text <ବର୍ଷ ଶେଷ ଯାଏ କୁମରମଣିରେ ଭଙ୍ଗା ଦେଉଳରେ ଥାଅ>
    text <କୁହୁକ ଲଗାଇ ନିଶ୍ଚିନ୍ତ ହୋଇଣ ଯିବା ଆସିବାର ହୁଏ ।>
  block
    text <ମାତାଙ୍କ ଉତ୍ତର ଶୁଣିଣ କୁମର ତ‌ହୁଁ ବୋଲନ୍ତି ବଚନ>
    text <ମାୟାକୁ ଲଗାଇ ମୋତେ ଯେ ଚିହ୍ନିବେ ଏଠାରେ ସକଳ ଜନ ।>
  block
    text <ନ‌ଗ୍ର ନରନାରୀ ଚିହ୍ନିବେ ସକଳେ ମାୟାରେ ହେବି ମୋହିତ>
    text <ମାୟାଚାରୀ ହୋଇ କାହିଁକି ମୁଁ ଥିବି ଶୁଣ ଆଗୋ ମୋର ମାତ ।>
  block
    text <ତୁମ୍ଭେ ମହାଦେଇ ଏହି ନ‌ଗ୍ରେ ଥାଅ ସନ୍ତୋଷ ହୋଇ ମନରେ>
    text <ତୀର୍ଥ ବ୍ରତ କରି ସମୟେ ସମୟେ ଆସିବୁ ତୁମ୍ଭରି ପୁରେ ।>
  block
    text <ଏକାନ୍ତେ ଗୋଟିଏ ତୀର୍ଥ ମୁଁ କରିବି ସପତ ଦ୍ୱୀପ ମଧ୍ୟରେ>
    text <ସ୍ୱର୍ଗ ମର୍ତ୍ତ୍ୟ ଆଦି ପାତାଳ ଭ୍ରମିବି କ‌ହିଲି ଗୋ ମାତା ତୋରେ ।>
  block
    text <ସପ୍ତସିନ୍ଧୁ ଲଙ୍କା ଦ୍ୱୀପସ‌ହିତରେ ମେରୁ କ୍ରୋଟରକୁ ଯିବି>
    text <ଅସାଧ୍ୟ ସାଧନ କରିଣ ନ‌ଗର ନୟନରେ ମୁଁ ଦେଖିବି ।>
  block
    text <ଶୁଣିଣ ଜନନୀ ବୋଲନ୍ତି ବଚନ ଯାଅରେ ତୁହି ଗୋବିନ୍ଦ>
    text <ଏତେକ କ‌ହିଣ ଭିତର ପୁରକୁ ଚଳିଲେ ହୋଇ ଆନ‌ନ୍ଦ ।>
  block
    text <ପୃଷ୍ଠକୁ ଦେଇଣ ଚଳନ୍ତି ଜନନୀ ଗୋବିନ୍ଦ ଉତ୍ତର ମୁଖ>
    text <ପାଦୁକା ମନ୍ତ୍ରକୁ ମନରେ ସୁମରି ଚଳିଗଲେ ସେ ପ୍ରତ୍ୟକ୍ଷ ।>
  block
    text <ରୋଗ ଶୋକ ଚିନ୍ତା କିଛି ମାତ୍ର ନାହିଁ ଧୀରେ ଧୀରେ ସେ ଗମନ୍ତି>
    text <ଯେଉଁଠାଏ ଯେଉଁ ତୀର୍ଥକୁ ଦେଖନ୍ତି ତ‌ହିଁରେ ସ୍ନାନ କରନ୍ତି ।>
  block
    text <ଦିବା ରାତ୍ର ଗମି ସପତ ଦ୍ୱୀପକୁ ଭ୍ରମିଲେ ସେହୁ ରାଜନ>
    text <ଉତ୍ତର ଦକ୍ଷିଣ ପୁରୁବ ପଶ୍ଚିମ ଉର୍ଦ୍ଧ୍ୱ ପାତାଳ ଭୁବନ ।>
  block
    text <କୋଟିଏକ ତୀର୍ଥ କରିଣ ସେ ପୁଣି ଜଳଧି ପୁରକୁ ଗଲେ>
    text <କୃଷ୍ଣାଜିନ ଛାଲ ସିନ୍ଧୁରେ ପକାଇ ଗୁରୁଙ୍କୁ ସ୍ମରି ବସିଲେ ।>
  block
    text <ପବନ ଆଘାତେ ମନ୍ତ୍ର ବଳେ ଛାଲ ଅନ୍ତରୀକ୍ଷରେ ଚଳିଲା>
    text <ସପ୍ତସିନ୍ଧୁ ସାତ ଦ୍ୱୀପ ବୁଲି ବୁଲି ସିଂହଳ ଦ୍ୱୀପେ ମିଳିଲା ।>
  block
    text <ଶତ‌ଯୁଣ ଦୀର୍ଘ ଅଟଇ ସେ ପୁର କି କ‌ହିବା ତା ମହିମା>
    text <ସୁବର୍ଣ୍ଣ ପାଚେରୀ ସ୍ୱର୍ଗକୁ ଲାଗିଛି ନ ମିଳିଛି ତାର ସୀମା ।>
  block
    text <ସବୁ ପୁର‌ଯାକ ସୁବର୍ଣ୍ଣ ରଞ୍ଜିତ ପୋହଳାର ଓରାମାନ>
    text <କାହିଁ ତେଜପତ୍ର ସୁବର୍ଣ୍ଣ ଛାଏଣି ହୀରା ହୋଇଛି ବସାଣ ।>
  block
    text <ସେ ଠାବରେ ଜନ ରାମ ନାମ ଗୁଣ ଗାଉଣ ଅଛନ୍ତି ନିତି>
    text <ସେଠାରେ ରାଜନ ହରଷ ହୋଇଣ ଚଳିଲେ ହୋଇ ଝଟତି ।>
  block
    text <ରତ୍ନାକର ପୁରେ ପ୍ରବେଶ ହୁଅନ୍ତେ ଦାଣ୍ଡେ ବରୁଣ ଦେଖିଲା>
    text <ଚିହ୍ନି ଜଳପତି ବଚନ ବୋଲନ୍ତି ବଙ୍ଗ ଦେଶ ରାଜାପରା ।>
  block
    text <ଦେହତ ତୋହର ଅମର ହୋଇଲା ସିଦ୍ଧଗୁରୁ ସେବା କରି>
    text <ଜଳଧି ପୁରକୁ ଅଇଲ ରାଜନ ମାନବ ଶରୀର ଧରି ।>
  block
    text <ଯୋଗାନ୍ତ ସାଧିଲୁ ସିଦ୍ଧ ତୁ ହୋଇଲୁ ଦେବ ସଙ୍ଗେ ସଙ୍ଗୀ ହେଲୁ>
    text <ରହ ଚତୁର୍ମାସ୍ୟା ମୋହର ପୁରରେ ଗୋବିନ୍ଦ ତୋତେ କ‌ହିଲୁ ।>
  block
    text <ବୋଲନ୍ତି ଗୋବିନ୍ଦ ଶୁଣ ହେ ବରୁଣ ଲେଉଟାଣି ମୁଁ ଆସିବି>
    text <ତୁମ୍ଭ ନିକଟରେ କିଛି ଦିନ ରହି ଦେଶ ଭ୍ରମଣକୁ ଯିବି ।>

  block
    text <ଶୂନ୍ୟସ୍ଥାନେ ମନ୍ତ୍ର ପଢ଼ିଣ ଗୋବିନ୍ଦ ଅନ୍ତର୍ଦ୍ଧ୍ୟାନ ତ‌ହୁଁ ହେଲେ>
    text <ଶନ୍ୟେ ଶୂନ୍ୟେ ଭ୍ରମି ଅଳକା ଭୁବନେ ଯାଇ ପ୍ରବେଶ ହୋଇଲେ ।>
  block
    text <ନ‌ଗର ପଶ୍ଚିମେ ମଣ୍ଡପ ଦେଖିଲେ ସୁବର୍ଣ୍ଣେ ସେହୁ ନିର୍ମିତ>
    text <ଅଭୟା ଭଣ୍ଡାର କର୍ପୂର ଯେ ଅତି ଅଷ୍ଟ ରତ୍ନରେ ଜଡ଼ିତ ।>
  block
    text <ଷଡ଼ଋତୁ ଯାକ ସେଠାରେ ରହିଲେ ତାଙ୍କୁ କେହି ନ ଦେଖିଲେ>
    text <ମଣ୍ଡପ ଦୁଆରେ କୁବେର ପୁରକୁ ଆନନ୍ଦ ହୋଇ ଚଳିଲେ ।>
  block
    text <କୁବେର ଗୋବିନ୍ଦଚନ୍ଦ୍ରକୁ ଚିହ୍ନିଣ ବଚନମାନ କ‌ହ‌ନ୍ତି>
    text <ଜନମ ମରଣ ସିଦ୍ଧ କଲୁ କାୟେ ପାଇଲୁ କେତେ ବିଭୁତି ।>
  block
    text <ଆମ୍ଭପୁରେ କିଛିଦିନ ରହ ରାଜା ସେବା ଯେ ମୁହିଁ କରିବି>
    text <ମନେ କିଛି ଆନ ନ ଧର ହେ ବାବୁ ଯାହା ଚାହଁ ତାହା ଦେବି ।>
  block
    text <କୁବେର ବଚନ ଶୁଣିଣ ରାଜନ କ‌ହ‌ନ୍ତି ବିନୟ ବାଣୀ>
    text <କିଛି ଦିନ ମୁହିଁ ଭ୍ରମଣ କରିଣ ଆସିବି ଏଠାକୁ ପୁଣି ।>
    text <ଏତେ କ‌ହିକରି ଗିବିନ୍ଦଚନ୍ଦ୍ର ଯେ ବରୁଣ ପୁରେ ପ୍ରବେଶ>
    text <ବେନିମାସ ତ‌ହିଁ ରହିଣ ଗୋବିନ୍ଦ ଭୁବନେ ହେଲେ ପ୍ରବେଶ ।>
  block
    text <ଅମର ସଭାରେ ମିଳନ୍ତେଣ ସେହୁ ଇନ୍ଦ୍ର ପାଶକୁ ରାଈଲେ>
    text <ବଙ୍ଗଦେଶ ସାଇଁ ଅଟ ହୋ ଗୋବିନ୍ଦ ଶଚୀପତି ପୁଚ୍ଛାକଲେ ।>
  block
    text <କିସ କାର୍ଯ୍ୟ ଅଛି ତୁମ୍ଭର ଏଠରେ କ‌ହ ଆହେ ନୃପସାଇଁ>
    text <ଶୁଣିଣ ଗୋବିନ୍ଦଚନ୍ଦ୍ର ଯେ ବୋଲନ୍ତି ଦର୍ଶନ କରିବା ପାଇଁ ।>
  block
    text <ସ୍ୱର୍ଗ ପୁରେ ଆସି କାରଣ ପାଇଣ ଯିବି ମୁଁ ବ୍ରହ୍ମା ପୁରକୁ>
    text <ଇନ୍ଦ୍ର ଯେ ବୋଲନ୍ତି ସିଦ୍ଧ ଅଙ୍ଗ କଲୁ ଲଭିଣ ତୁ ହାଡ଼ିପାକୁ ।>
  block
    text <ପ୍ରଶଂସା ପାଇଣ ରାଜା ଯେ ଉଠିଣ ଅମରପୁର ଦେଖନ୍ତି>
    text <ସପ୍ତରାତ୍ର ତ‌ହିଁ ରହିଣ ରାଜନ ଯଶୋବନ୍ତୀ ପୁରେ ଯାନ୍ତି ।>
  block
    text <ବ୍ରହ୍ମାଙ୍କ ଭୁବନ ଦେଖିଣ ଗୋବିନ୍ଦ ମନରେ ସନ୍ତୋଷ ହେଲା>
    text <ତ‌ହୁଁ ଯେ ବାହୁଡ଼ି ଆସିଣ ଗୋବିନ୍ଦ ସଞ୍ଜିବନୀରେ ମିଳିଲା ।>
  block
    text <ଜନ୍ତୁପତି ଦେଖି ଆସନ ଉପେକ୍ଷି କ‌ହ‌ନ୍ତି ତ‌ହିଁ ରାଜାକୁ>
    text <ମହାତପ ବଳେ ମୋହ କାଳପାଶୁ ଜିଣିଲେ ଯେ ମରଣକୁ ।>
  block
    text <ନିଶ୍ଚୟ ଦେଖିଲି ସିଦ୍ଧ ଅଙ୍ଗ ହେଲୁ ବସ ବୋଲି ଠାବ ଦେଲେ>
    text <ବେନି ଦଣ୍ଡ ତ‌ହିଁ ରହିଣ ରାଜନ ମୃତ୍ୟୁ ମଣ୍ଡଳେ ଗମିଲେ ।>
  block
    text <ଶୁନ୍ୟପଥ ଦେଇ ଗମନ କରିଣ ମୁକୁତା ଦେଈର ବଳା>
    text <ଶୁନ୍ୟେ ଶୁନ୍ୟେ ଭ୍ରମି ଯାଇଣ ଦେଖନ୍ତି ତନ୍ତିପା କରନ୍ତି ଖେଳା ।>
  block
    text <ଶୂନ୍ୟରେ ଆସନ୍ତି ଲୁଗା ସେ ବୁଣନ୍ତି ତାର ଶୂନ୍ୟେ ଲାଗିଅଛି>
    text <ପଶ୍ଚିମ ଦିଗରେ ଥାଆନ୍ତି ତନ୍ତିପା ପ୍ରଭୁ ଗୋରେଖ ଆସନ୍ତି ।>
  block
    text <ଦୁଇଜଣଙ୍କର ଭେଟ ଯେ ହୋଇଲା ଶୂନ୍ୟେ ଗୋବିନ୍ଦ ଦେଖଇ>
    text <ଉଚ୍ଚବାଚ ହୋଇ ଦୁଇଜଣ‌ଯାକ ଗାଳି ଯେ କରନ୍ତି ତହିଁ ।>
  block
    text <ଗୋରେଖ କ‌ହ‌ନ୍ତି ହଇରେ ତନ୍ତିପା ମୋ ଠାରୁ ବଡ଼ ଯେ କାହିଁ>
    text <ଗର୍ବରେ ଶୂନ୍ୟରେ ଲୁଗା ବୁଣୁଛୁ ଯେ ତୋଠାରୁ ନିର୍ଲଜ ନାହିଁ ।>
  block
    text <ତନ୍ତିପା ବୋଲନ୍ତି ମୋହ ଲୁଗାବୁଣା ଛଡ଼ାଇ ନେବୁ କି ତୁହି>
    text <ତୋତେ ମୁଁ ଚିହ୍ନିଛି ଆରେରେ ଗୋରେଖ ଏଡ଼େ ବଡ଼ାଇ କିମ୍ପାଇ ।>
  block
    text <ଶୁଣିଣ ଗୋରେଖ କ୍ରୋଧରେ ବୋଇଲେ ଛିଡ଼ୁ ଆରେ ତନ୍ତ ତ‌ହିଁ>
    text <ଛିଡ଼ିବା ମାତ୍ରକେ ତନ୍ତିପା ବଚନେ ପୁଣି ସେ ଲାଗିଲା ଯାଇଁ ।>
  block
    text <ଏହି ପରକାରେ କେତେକ ଯେ ଥର ଛିଡ଼ିଣ ସେହୁ ଲାଗଇ>
    text <ଶେଷକୁ ତନ୍ତିପା ଯୋଡ଼ି ନ ପାରିଲେ ଅତି କ୍ରୋଧ୍ୱାନ୍ୱିତ ହୋଇ ।>
  block
    text <କ‌ହ‌ନ୍ତି ତନ୍ତିପା ଶୁଣରେ ଗୋରେଖ ମୋଠାରୁ ତୁ କେତେ ବଡ଼>
    text <ଅଧିକା ମୁଁ ଯେତେ ରୂପ ପ୍ରକାଶିବି ନ ଚିହ୍ନିବୁ ତୁହି ରାଢ଼ ।>
  block
    text <ଗୋରେଖ କ‌ହ‌ନ୍ତି ଶୁଣରେ ତନ୍ତିପା ତୋଠାରୁ ଯେ ବାଇ ନାହିଁ>
    text <ମୋହର ଆଗରେ ତୋହର ପ୍ରତିଜ୍ଞା କରୁଅଛୁ କାହିଁ ପାଇଁ ।>
  block
    text <ଶୂନ୍ୟପୁର ମୋର ଅଟଇ ଯେ ପୁଣି ତନ୍ତ ଖଣ୍ଡ ତୁହି ଧରି>
    text <ଆଡ଼ ହୋଇକରି ଶୂନ୍ୟ ଛାଡ଼ିଯାଅ କ‌ହିଲି ମୁହିଁ ବିସ୍ତାରି ।>
  block
    text <ଶଣିଣ ତନ୍ତିପା ବୋଲନ୍ତି ବଚନ ତୋର ଶଙ୍ଖଧ୍ୱନି ଶୁଣି>
    text <ଚମକଇ ହିଆ ହୁଏ ଦମଦମ ଭେଟ ପଡ଼ିଅଛୁ ପୁଣି ।>
  block
    text <ଚୌଷଠି ସିଦ୍ଧିରେ ମୁଁ ବରଣ ଅଟେ ମୋଠାରୁ ଅଧିକ କାହିଁ>
    text <ମନେ ଯାହା ଆସେ ସେ ରୁପ ଧରଇ କେମନ୍ତେ ଚିହ୍ନିବୁ ତୁହି ।>
  block
    text <ସ୍ଥାବର ଜଙ୍ଗମ କୀଟ ଯେ ପତଙ୍ଗ ସବୁ ସ୍ୱରୁପ ହୁଅଇ>
    text <ଦେଖିବା ଆରେରେ ଗୋରେଖ କେମନ୍ତେ ଚିହ୍ନିବୁ ମୋତେରେ ତୁହି ।>
  block
    text <ଶୁଣି ପ୍ରତ୍ୟୁତ୍ତର ଦିଅନ୍ତି ଗୋରେଖ ରୁପ ଧରି ତୁହି ଯାଇ>
    text <କେମନ୍ତ ପ୍ରକାରେ କି ରୁପ ହୋଇବୁ ତାହା ଯେ ଦେଖିବି ମୁହିଁ ।>
  block
    text <ଶୂନ୍ୟରେ ସେ ଖସି ପଡ଼ନ୍ତେ ତ‌ନ୍ତିପା ଷଣ୍ଢ ଗୋଟିଏ ହୋଇଲେ>
    text <ଗୋରେଖ ଚିହ୍ନିଣ ତାହାର ଚୁଳକୁ ବେଗେ ଯାଇଁଣ ଧଇଲେ ।>
  block
    text <ଚୁଳକୁ ଧରିଣ ବେକ‌କୁ ମୋଡ଼ନ୍ତେ ତନ୍ତିପା ଯେ ପଳାଇଲେ>
    text <ନାରିକେଳ ବୃକ୍ଷ ପଥରେ ହୋଇଣ ଗୋଟିଏ ଫଳ ଫଳିଲେ ।>
  block
    text <ଗୋରେଖ ଫଳକୁ ଚିହ୍ନିଣ ଛଡ଼ାନ୍ତେ ଅନ୍ତର୍ଧ୍ୟାନ ତ‌ହିଁ ହୋଇ>
    text <ପକ୍ଷୀ ରୁପ ଗୋଟି ଧରିଣ ତନ୍ତିପା ଆକାଶେ ଉଡ଼ିଲେ ଯାଇଁ ।>
  block
    text <ମତ୍ସ୍ୟଧର ନେଲା ଦେଖିଣ ତାହାକୁ ବଜ୍ର ବିଧାଏ ମାଇଲେ>
    text <ତ‌ହୁଁ ସେ ତନ୍ତିପା ଅନ୍ତର ହୋଇଣ ଲିଙ୍ଗ ରୁପକୁ ବହିଲେ ।>
  block
    text <ଦେଉଳ ଅଟ୍ଟାଳି ଅନେକ ହୋଇଲା ଯେସନ‌କି ଶିବପୁର>
    text <ଚିହ୍ନିଣ ଗୋରେଖ ଭାଙ୍ଗନ୍ତେ ଦେଉଳ ତ‌ହୁଁ ହୋଇଲେ ଅନ୍ତର ।>
  block
    text <ତନ୍ତିପା ପଳାନ୍ତି ଗୋରେଖ ଗୋଡ଼ାନ୍ତି ସମୁଦ୍ର କୁଳରେ ହେଲେ>
    text <ମତ୍ସ୍ୟ ପଦ‌ଧରି ସେଠାରେ ତନ୍ତିପା ଜଳ ଭିତରେ ଲୁଚିଲେ ।>
  block
    text <ଜାଲକୁ ପାତିଣ ଗୋରେଖ ହାତରେ ଧରିବାକୁ ଆରମ୍ଭିଲେ>
    text <ତନ୍ତିପା ସେଠାରୁ ଯାଇଣ ସତ୍ୱର କଙ୍କଡ଼ା ରୁପ ଧଇଲେ ।>
  block
    text <ଗାତରୁ ଗୋରେଖ କଙ୍କଡ଼ା ଆଣିଣ ଗୋଡ଼ ତାହାର ଭାଙ୍ଗନ୍ତି>
    text <ତ‌ହିଁ ଯେ ଆକାଶ ମାର୍ଗରେ ଚଳିଣ ବଉଦ ରୁପ ଧରନ୍ତି ।>
  block
    text <ଗୋରେଖ ଯେ ପୁଣ ପବନ ରୁପେଣ ଶୂନ୍ୟେ ତାକୁ ଉଡ଼ାଇଲେ>
    text <ତ‌ହୁଁ ଯେ ତନ୍ତିପା କୁହୁଡ଼ି ହୋଇଣ ଅନେକ ଯେ ବରଷିଲେ ।>
  block
    text <ସୂର୍ଯ୍ୟର କିରଣ ହୋଇଣ ଗୋରେଖ କୁହୁଡ଼ିକୁ ବିଦାରିଲେ>
    text <ତ‌ହୁଁ ସେ ତନ୍ତିପା ପଳାଇ ଯାଇଣ ଗେଣ୍ଡା ରୁପକୁ ଧଇଲେ ।>
  block
    text <ଗେଣ୍ଡାକୁ ଧରିଣ ଛେଚନ୍ତେଣ ପୁଣି ତ‌ହୁଁ ତନ୍ତିପା କ‌ହ‌ନ୍ତି>
    text <ହାରିଲି ଯେ ମୁହିଁ ଆହେ ମହାଯତି ଦେଖାଅ ତୁମ ବିଭୁତି ।>
  block
    text <ଶୁଣିଣ ଗୋରେଖ ହସିଣ କ‌ହ‌ନ୍ତି କିସ ଯେ ତୁମେ ଚିହ୍ନିବ>
    text <ଯେଉଁ ରୁପ ହେବି ଜଗତ ମଧ୍ୟରେ ମୋତେ କେ ଠାବ କରିବ ।>
  block
    text <ଶୁଣିଣ ତନ୍ତିପା ବୋଲନ୍ତି ହେ ଗୁରୁ ବାରେକ ସେ ରୁପ ଧର>
    text <ଦେଖିବି ସେ ରୁପ ଇଚ୍ଛା ଅଛି ମୋର କରିବି ସଂଶୟ ଦୂର ।>
  block
    text <ଶୁଣିଣ ଗୋରେଖ ବେଗରେ ଯାଇଣ ଜଳ ରୁପକୁ ଧଇଲେ>
    text <ଜଳରେ ସେ ମିଶି ଗୁପତ ଭାବରେ ତ‌ହିଁ ଯାଇଣ ରହିଲେ ।>
  block
    text <ତନ୍ତିପା ବ୍ରହ୍ମାଣ୍ଡ‌ଯାକ ଖୋଜିଖୋଜି କାହିଁ ଭେଟ ନ ପାଇଲେ>
    text <ସେହିଠାରେ ବସି ବିକଳ ହୋଇଣ ଗୋରେଖକୁ ସେ ଡାକିଲେ ।>
  block
    text <ହସିଣ ଗୋରେଖ ବୋଲନ୍ତି ବଚନ ତନ୍ତିପା ଶୁଣ ମୋ ଗୀର>
    text <ଏହୁ ମହାସିଦ୍ଧି ଜାଣି ତୁ ପାରିଲେ ବଜ୍ର ଅଙ୍ଗ ହେବ ତୋର ।>
  block
    text <ଏହି ସମୟର ଗୋବିନ୍ଦଚନ୍ଦ୍ର ଯେ ତ‌ହିଁ ପ୍ରବେଶ ହୋଇଲେ>
    text <ଆଦେଶ ଆଦେଶ ବୋଲିଣ ଯେ ପୁଣି ଗୋରେଖ ପାଦେ ପଡ଼ିଲେ ।>
  block
    text <ଗୋବିନ୍ଦକୁ ଚାହିଁ ଗୋରଖ କ‌ହ‌ନ୍ତି ନାତି ଯେ ଅଟୁ ଆମ୍ଭର>
    text <ତୋହର ଯେ ମାତା ଆମ୍ଭଙ୍କୁ ସେବିଣ ଜ୍ଞାନ ଲଭିଲା ସତ୍ୱର ।>
  block
    text <ସେହି ଜ୍ଞାନ ବଳେ ତୋହର ଜନନୀ ତୋତେ ବୁଦ୍ଧି ବତାଇଲା>
    text <ହାଡ଼ିପା ଗୁରୁଙ୍କୁ ଭେଟନ୍ତେଣ ପୁଣି ସବୁ ସିଦ୍ଧି ବତାଇଲା ।>
  block
    text <ଏବେ ଆମ୍ଭଠାରୁ ଉପଦେଶ ନିଅ ରାଜା ତୁହି ଗୋବିନ୍ଦାଇ>
    text <ଯେ ରୁପ ବାଞ୍ଛିବୁ ସେ ରୁପ ହୋଇବୁ ତୋତେ ବ ଚିହ୍ନିବେ କେହି ।>
  block
    text <ବଜ୍ର ବିଭୁତିକୁ ତୋତେ ମୁଁ ଦେଉଛି ତୋ ଅଙ୍ଗ ବଜ୍ର ହୋଇବ>
    text <ଅଗ୍ନିରେ ଜଳରେ କାହିଁରେ ତୋ ଅଙ୍ଗ କେଭେହେଁ ନଷ୍ଟ ନ ହେବ ।>
  block
    text <ସୃଷ୍ଟିରୁ ପ୍ରଳୟ ପର୍ଯ୍ୟନ୍ତ ରହିବୁ ଦୁଃଖ ସୁଖ ତ‌ହିଁ ନାହିଁ>
    text <ଏ ରୁପେ ବିଷ୍ଣୁଙ୍କୁ ଭଜି ତୁ ପାରିଲେ ପ୍ରଳୟ ପାରିବୁ ସ‌ହି ।>
  block
    text <ସେହୁ ନିରାକାର ଅନାଦି ଈଶ୍ୱର ରୁପରେଖ ତାଙ୍କ ନାହିଁ>
    text <ଭକତ ଭାବରେ ରୁପକୁ ଧରନ୍ତି ଦୀନବାନ୍ଧବ ଗୋସାଇଁ ।>
  block
    text <ବ୍ରହ୍ମ ରୁପ ଧରି ସୃଷ୍ଟିକି ସୃଜନ୍ତି ବିଷ୍ଣୁ ରୁପରେ ପାଳିଣ>
    text <ଶିବ ରୁପ ଧରି ସଂହାର କରନ୍ତି ସେହି ପ୍ରଭୁ ନାରାୟଣ ।>
  block
    text <ସକଳ ଘଟରେ ପୁରିଣ ଅଛନ୍ତି ତାଙ୍କୁ ନ ଦେଖନ୍ତି କେହି>
    text <ନୟନ ନାହିଁ ସେ ସକଳ ଦେଖଇ କର୍ଣ୍ଣ ନାହିଁ ଶୁଣୁଥାଇ ।>
  block
    text <ଶୁଣିଣ ଗୋବିନ୍ଦ ଚଣେ ପଡ଼ିଣ କ‌ହଇ ହେ ମହାଗୁରୁ>
    text <ସଂଶୟ ମୋହର ଗୋଟିଏ ଯେ ଅଛି ଦୂର କର ମୋ ମନରୁ ।>
  block
    text <ବ୍ରହ୍ମୁ କୀଟ ଯାଏ ପୁରିଣ ଯେ ଥାନ୍ତି ସେଇ ବ୍ରହ୍ମାଣ୍ଡ ଗୋସାଇଁ>
    text <କିମ୍ପା ଅଣାକର ପଦକୁ ଲଭିଲେ ମୋତେ କ‌ହ‌ନ୍ତୁ ଭୁଝାଇ ।>
  block
    text <ଗୋରେଖ କ‌ହ‌ନ୍ତି ଶୁଣ ଗୋବିନ୍ଦାଇ ଏକ ଅପୂର୍ବ ଚରିତ>
    text <ସଚରାଚରରେ ପୁରି ରହିଛନ୍ତି ସେହୁ ଅଲେଖ ଅଚ୍ୟୁତ ।>
  block
    text <ନିରାକର ରୂପ ଆକାର ତ ନାହିଁ ତୋତେ ଥିଲି ଆଗେ କ‌ହି>
    text <ଶୁଣିବାକୁ ଯେବେ ତୋ ଇଚ୍ଛା ବଳିଲା କିଛିହିଁ ଦେବୁ ବୁଝାଇ ।>
  block
    text <ତାଙ୍କର ମହିମା ଜଗତରେ ପୁଣି କେ ଜନ ମୁଖେ କ‌ହିବ>
    text <ସୁକ୍ଷ୍ମ ରେଣୁ କେହୁ ବ‌ହି ଯେ ପାରିବ କିଞ୍ଚିତେ ଜାଣିବ ଭାବ ।>
  block
    text <ବ୍ୟାସ ଶୁକଦେବ ଅଙ୍ଗିରା ଆଦି ଯେ କେହି ତ‌ଥ୍ୟ ନ ଜାଣନ୍ତି>
    text <ଭଲ ଭାବରେ ଯେ ବଶ ସେ ହୁଅନ୍ତି ଭକତିରେ ତୋଷୁଥାନ୍ତି ।>
  block
    text <ଅଣାକାର ସେହୁ ବୋଲି ହେ ପଚାର ସେ କଥାକୁ କ‌ହିଦେବା>
    text <ତୋହର ମନରେ ସଂସୟ ଯେ ଅଛି କିଞ୍ଚିତେ ଦୂର କରିବା ।>
  block
    text <ଶୂନ୍ୟଦେହୀ ସେହି ଶୂନ୍ୟ ଆସନରେ ଘଟେଘଟେ ପୁରିଥାଇ>
    text <କାହାର ସଙ୍ଗରେ କାହାର ପାଖରେ କେବେ ସେ ମିଶଇ ନାହିଁ ।>
  block
    text <ମୁନି ଯେ କ‌ହ‌ନ୍ତି ପରମ ପୁରୁଷ ପଦ ଧରି ତ‌ହିଁ ଅଛି>
    text <ଜୀବର ସଙ୍ଗତେ ତାଙ୍କ ଭେଟ ନାହିଁ ଶୁଣ ଆହେ ରାଜବତ୍ସି ।>
  block
    text <ଜୀବ ମାୟାମୋହ ପଡ଼ିଣ ସକଳ ବିଷୟମାନଙ୍କୁ କରେ>
    text <ଭଲ ମନ୍ଦ କଥା ବିଚାର ନ କରି ମରେ ଯମ ଯାତନାରେ ।>
  block
    text <ହିଂସା କ୍ରୋଧ ମୋହ ସକଳ ଆଚରି ଜୀବ କରିଛି ବେଭାର>
    text <ଏଣୁ କରି ତାର ମୃତ୍ୟୁ ଯେ ହୁଅଇ ନୋହିଲେ ଅଟେ ଅମର ।>
  block
    text <ଅଭକ୍ଷ ଭକ୍ଷକ ସକଳ ସାଧଇ ପାପର ତ ଭୟ ନାହିଁ>
    text <ଏଣୁକରି ଜନ ଅଳ୍ପାୟୁ ହୁଅନ୍ତି କହିଲିରେ ଗୋବିନ୍ଦାଇ ।>
  block
    text <ସେ ଜନ ଯେ କର୍ମ କରଇରେ ବାବୁ ସେହି ଫଳକୁ ଲଭଇ>
    text <ଫଳ ଅନୁସାରେ ଜନ୍ତୁପତି ତାକୁ ମର୍ତ୍ତ୍ୟରେ ଜନ୍ମ ଦିଅଇ ।>
  block
    text <ଚୌରାଶି ନରକ ଅଛି ସମୟରେ ଏ କଥାମିଛ ନୁହଇ>
    text <ମର୍ତ୍ତ୍ୟରେ ଜନମି ନର୍କ ଭୋଗ କରେ କୀଟ ରୁପ ସେହିପରି ।>
  block
    text <କୀଟ ରୁପରେ ଯେ ପରମ ପୁରୁଷ ଶୁନ୍ୟ ଆସନରେ ଅଛି>
    text <ତାର ଜୀବ ଗଲେ ଶୂନ୍ୟରେ ଚଳନ୍ତି ତାହାକୁ କେ ଅବା ବାଛି ।>
  block
    text <ଶୁଣିଣ ଗୋବିନ୍ଦ ଚରଣେ ପଡ଼ିଲା ଶୁଣିମା ଆହେ ଗୋସାଇଁ>
    text <ଶୁଣିଛି କର୍ଣ୍ଣରେ ନେତ୍ର ଦେଖି ନାହିଁ ଅବତାର ହୋନ୍ତି ସେହି ।>
  block
    text <କେଉଁ ପରକାରେ କେଉଁଠରେ ହରି କି ରୁପମାନ ଧରିଲେ>
    text <କିମ୍ପାଇ ମର୍ତ୍ତ୍ୟରୁ ଶରୀର ଛାଡ଼ିଣ ପୁଣି ବୈକୁଣ୍ଠକୁ ଗଲେ ।>
  block
    text <ଶୁଣିଣ ଗୋରେଖ ହରଷ ହୋଇଣ ଧନ୍ୟ ତୁ ରାଧା ବୋଇଲେ>
    text <ମହାଗୁଢ଼ ସନ୍ଧି ମୋତେ ପଚାରୁଛୁ ମୁନି ଯାହା ନ ପାରିଲେ ।>
  block
    text <ଯାହା ଯାଣିଥିବି କିଞ୍ଚିତେ କ‌ହିବି ସେ ଭାବ ଜାଣଇ କିଏ>
    text <ଗୁରୁଙ୍କ ମୁଖରୁ ଯାହା ମୁଁ ଶୁଣିଛି ପଦ କେତେ ତୋତେ କ‌ହେ ।>
  block
    text <ପୂର୍ବେ ସତ୍ୟଯୁଗେ ଶଙ୍ଖାଶୁର ନାମେ ଅସୁର ଜନମ ନେଲା>
    text <ବ୍ରହ୍ମାବେଦ ପୋଥି ଚୋରାଇ ନେଇଣ ଜଳ ମଧ୍ୟରେ ରହିଲା ।>
  block
    text <ବିରଞ୍ଛି ଯେ ବେଦ ପୋଥି ନ ପାଇଣ ମନେ ବିକଳ ହୋଇଲେ>
    text <ତ‌ହୁଁ ସେହି ଯାଇ କ୍ଷୀରାର୍ଣ୍ଣବ ତଟେ ବିଷ୍ଣୁକୁ ମନେ ସ୍ମରିଲେ ।>
  block
    text <ଭକ୍ତିଭାବେ ଭୋଳ ହୋଇଣ ସେ ହରି ମତ୍ସ୍ୟ ରୁପକୁ ଧରିଣ>
    text <ଶଙ୍ଖାସୁର ମାରି ବେଦପୋଥି ଆଣି ବ୍ରହ୍ମାଙ୍କୁ ଦେଲେକ ପୁଣ ।>
  block
    text <ବ୍ରହ୍ମାଙ୍କୁ ଆଦେଶ ଦେଇଣ ଶ୍ରୀହରି ବୈକୁଣ୍ଠ ପୁରକୁ ଗଲେ>
    text <ତାହାଙ୍କ ଆଦେଶ ପାଇଣ ବିରଞ୍ଚି ଚଉଦପୁର ରଚିଲେ ।>
  block
    text <ବ୍ରହ୍ମା ମନେ ମନେ ଗୁରୁଙ୍କୁ ସ୍ମରିଲେ ସକଳ ଶୂନ୍ୟ ଦେଖିଲେ>
    text <ବିଷ୍ଣଙ୍କୁ ମନରେ ସ୍ମରଣ କରନ୍ତେ ଆସିଣ ତ‌ହିଁ ମିଳିଲେ ।>
  block
    text <ବୋଲନ୍ତି ଶ୍ରୀହରି ଶୁଣ ହେ ବିରଞ୍ଚି କିମ୍ପା ମନରେ ବିରସ>
    text <କି କାର୍ଯ୍ୟେ ଆମ୍ଭଙ୍କୁ ସୁମରଣା କଲ କ‌ହ ତୁମ୍ଭେ ସତ୍ୟଭାଷ ।>
  block
    text <କ‌ହ‌ନ୍ତି ବିରଞ୍ଚି ଶୁଣ ହେ ଗୋସାଇଁ ସକଳ ପୁରେ ରଚିଲ>
    text <ଦେବତା ଅସୁରମାନ‌ଙ୍କୁ ଯେ ପଶୁପକ୍ଷୀ କୀଟ ଆଦି କଲ ।>
  block
    text <ବୃକ୍ଷଲତା ଆଦି ପର୍ବତ ସ‌ହିତ ଫଳ ପୁଷ୍ପମାନ ତ‌ହିଁ>
    text <ଇନ୍ଦ୍ରକୁ ସ୍ୱର୍ଗର ରାଜା ଯେ କରାନ୍ତି ଭଣ୍ଡାରରେ ଧନ ନାହିଁ ।>
  block
    text <ଶୁଣିଣ ଗୋବିନ୍ଦ ବୋଲନ୍ତି ବଚନ ଶୁଣ ଆହେ ବେଦବର>
    text <ପ୍ରଳୟ ଜଳରେ ସବୁ ନଷ୍ଟ ହେଲା ଅଛି ସମୁଦ୍ର ଭିତର ।>
  block
    text <ସମୁଦ୍ର ମନ୍ଥିଲେ ସକଳ ପାଇବା ଦେବାସୁର ବେଗେ ଚାଲ>
    text <ବ୍ରହ୍ମା ଆଦିକରି ଦେବ ଯେ ଅସୁର ମିଳିଲେ ସମୁଦ୍ରଜଳ ।>
  block
    text <ମେରୁକୁ ଆଣିଣ ସମୁଦ୍ରେ ପକାନ୍ତେ ସେହୁ ଜଳରେ ଭାସଇ>
    text <କୁର୍ମ ରୁପ ଧରି ଆପଣ ଯେ ହରି ମେରୁକୁ ପୃଷ୍ଠେ ଧରଇ ।>
  block
    text <କଶ୍ୟପ ଋଷିଙ୍କଠାରୁ ଜନମିଲେ ହିରଣ୍ୟ ଯେ ହିରଣାକ୍ଷ>
    text <ହିରଣ୍ୟ ପ୍ରତାପେ ପ୍ରୁଥିବୀ ନାଶିଲେ ବିରଞ୍ଚି ମନରେ ଦୁଃଖ।>
  block
    text <ସ୍ମରନ୍ତେ ଶ୍ରୀହରି ବରାହ ରୁପରେ ହିରଣାକ୍ଷକୁ ବଧିଲେ>
    text <ପୃଥିବୀକି ସ୍ଥିର ଭାବରେ ରଖିଣ ବୈକୁଣ୍ଠ ପୁରକୁ ଗଲେ ।>
  block
    text <ହିରଣ୍ୟ ପ୍ରତାପ କ‌ହିଲେ ନ ସରେ କି କ‌ହିବି ତାର ଗୁଣ>
    text <ସ୍ୱର୍ଗ ମର୍ତ୍ତ୍ୟପୁର ପାତାଳ ଭ୍ରମିଣ କଲାକ ଅଥୟ ଜାଣ ।>
  block
    text <ଦେବତା ଆକୁଳେ ବିଷ୍ଣୁଙ୍କୁ ଜଣାନ୍ତେ କଲେ ସେ ଏକ ବିଚାର>
    text <ତାହାରି କୋଳରେ ଏକ ଭକତକୁ କରିଦେଲେ ସେ କୁମର ।>
  block
    text <ତାହାର ନାମ ଯେ ପ୍ରହଲାଦ ଅଟେ ବିଷ୍ଣୁଙ୍କୁ ମନେ ସୁମରି>
    text <କିଛି ଦିନ ଇନ୍ଦ୍ର ପଦେ ବସି ସେହି ଏବେ ଅଛି ବିଷ୍ଣୁ ପୁରୀ ।>
  block
    text <ହିରଣ୍ୟର ପୁତ୍ର ପ୍ରହଲାଦ ଅଟେ ପିତା କଥା ନ ମାନିଲା>
    text <ଅସୁର କ‌ହଇ ଶିବ ନାମ ଜପ ବିଷ୍ଣୁଙ୍କୁ ସେହି ଜପିଲା ।>
  block
    text <ଜାଣିଣ ହିରଣ୍ୟ ପୁଅକୁ ତାହାର ବିଷ ଲଡ଼ୁ ଖୁଆଇଲା>
    text <ହସ୍ତିଦନ୍ତେ ଚିରି ସମୁଦ୍ରରେ ମେଲି ନାନାଦି କଷ୍ଟ ସେ ଦେଲା ।>
  block
    text <ଯେତେଥର ପ୍ରହଲାଦକୁ ବଧଇ ରଖନ୍ତି ତ‌ହିଁ ଶ୍ରୀହରି>
    text <କ୍ରୋଧାନ୍ୱିତ ହୋଇ ଏକ ଦିନ‌କରେ ସ୍ତମ୍ଭୁ ବାହାରିଲେ ହରି ।>
  block
    text <ନୃସିଂହ ରୁପକୁ ଧରିଣ ଶ୍ରୀହରି ହିରଣ୍ୟକୁ ଚିରିଦେଲେ>
    text <ଦେବତାମାନଙ୍କୁ କଷ୍ଟରୁ ତାରିଣ ବୈକୁଣ୍ଠ ପୁରକୁ ଗଲେ ।>
  block
    text <ସେ ସତ୍ୟ ଯୁଗରେ ବଳୀ ବୋଲି କରି ଏକଇ ଅସୁର ଥିଲା>
    text <ଦାନ ଯଜ୍ଞ କର୍ମ କରନ୍ତେ ଅସୁର ଜଗତେ ଯଶ ପୁରିଲା ।>
  block
    text <ସ୍ୱର୍ଗ ପୁରେ ଇନ୍ଦ୍ର ଭାବନା କରଇ ମୋହର ପୁରକୁ ନେବ>
    text <ଏହିକଥା ସେହି ଭାବନା କରିଣ ଗଲାକ ବ୍ରହ୍ମାଙ୍କ ଠାବ ।>
  block
    text <ବ୍ରହ୍ମା ଇନ୍ଦ୍ର ଦୁହେଁ କ୍ଷୀରସିନ୍ଧୁ ତୀରେ ହରିଙ୍କୁ ମନେ ଭାବିଲେ>
    text <ତାହାଙ୍କ ବିକଳ ଜାଣିଣ ଶ୍ରୀହରି କଶ୍ୟପ ଘରେ ଜନ୍ମିଲେ ।>
  block
    text <ବାମନ ଶରୀର ଧରିଣ ମୁରାରି ବଳି ପୁରକୁ ସେ ଯାନ୍ତି>
    text <ତାର ସିଂହଦ୍ୱାରେ ରହିଣ ଗୋସାଇଁ ସାମ ବେଦ ଉଚ୍ଚାରନ୍ତି ।>
  block
    text <ବେଦ‌ଧ୍ୱନି ଶୁଣି ବଳି ଯେ ଆସିଣ ପାଦ ପଦ୍ମକୁ ପୁଜିଲା>
    text <ଭିତର ପୁରକୁ ନେଇଣ ରାଜନ ଆସନ ତାହାଙ୍କୁ ଦେଲା ।>
  block
    text <କେଉଁ କାରଣରେ ଆସିଛ ଗୋସାଇଁ ତାହା ଯେ ମୋତେ କ‌ହିବ>
    text <ଯେ ପଦାର୍ଥ ଚାହଁ ନିଶ୍ଚୟ ମୁଁ ଦେବି ଏ କଥା ଅଟଇ ଧ୍ରୁବ ।>
  block
    text <ବଳିର ବଚନ ଶୁଣିଣ ବାମନ ବୋଲନ୍ତି ଶୁଣ ରାଜନ>
    text <ସତ୍ୟ ତୁହି କର ଟେକି ଦିଅ ନୀର କ‌ହିବା ତ‌ହିଁ କାରଣ ।>
  block
    text <ତ‌ହୁଁ ଶୁକ୍ର ମନ୍ତ୍ରୀ ଥିଲେ ଯେ ତାହାର ବୋଲନ୍ତି ନିଶ୍ଚୟ ହରି>
    text <ବଳିକି ବୋଲନ୍ତି ଦାନ ତୁ ନ ଦିଅ ନଷ୍ଟ ହେବ ତୋର ପୁରୀ ।>
  block
    text <ବଳି ଯେ ବୋଲନ୍ତି ଶ୍ରୀହରି ଯେବେ ସେ ନିଶ୍ଚୟ ସେହୁ ହୋଇବେ>
    text <ମୋହଠାରୁ ଦାନ ଘେନିଲେକ ପୁଣ ବୈକୁଣ୍ଠ ପୁରକୁ ନେବେ ।>
  block
    text <ଗୁରୁଙ୍କ କଥାକୁ ନ ମାନିଣ ବଳି ଜଳ ତିଳ ଟେକିଦେଲେ>
    text <ଶଙ୍ଖରୁ ଜଳ‌ ଯେ ନ ଆସନ୍ତେ ଜାଣି ହରି କୁଶକୁ ମାଇଲେ ।>
  block
    text <ଜଳକୁ ସେ ଶୁକ୍ର ରୋଧ କରିଥିଲେ ସେ ଯୋଗେ ଫୁଟିଲା ଆଖି>
    text <ଜଳ ତିଳ ବିଷ୍ଣୁ କରରେ ଦେଇଣ ବଳି ଯେ ହୋଇଲା ସୁଖୀ ।>
  block
    text <ବାମନ ବୋଲନ୍ତି ଶୁଣ ହେ ରାଜନ ତିନିପାଦେ ଭୁମି ଦେବୁ>
    text <ଧନ ବସ୍ତ୍ର ଆଦି କିଛି ନ ମାଗଇ ତ‌ହିଁରେ ତପ କରିବୁ ।>
  block
    text <ଶୁଣିକରି ବଳି ବୋଲନ୍ତି ବଚନ ଇଚ୍ଛା ତୋର ଯାହା ଥାଇ>
    text <ଧନ ରତ୍ନ ଆଦି ଯାହା ତୁ ମାଗିବୁ ତାହା ଯେ ମୁହିଁ ଦେବଇ ।>
  block
    text <ଜାଣିଣ ଶ୍ରୀହରି ତାହାର ଯେ ମନ ସ୍ୱର୍ଗକୁ ପାଦେକ ଦେଲେ>
    text <ଆଉ ଏକ ପାଦ ମର୍ତ୍ତ୍ୟରେ ରଖିଣ ବଳିକି ତ‌ହୁଁ ବୋଇଲେ ।>
  block
    text <ଆଉ ତୋର ଭୁଇଁ କାହିଁ ଅଛି ବାବୁ ଆମ୍ଭଙ୍କୁ ଦେଖାଇ ଦିଅ>
    text <ଶୁଣିକରି ବଳି ବଚନ କ‌ହଇ କାହିଁ ତୁମ୍ଭ ପାଦ କ‌ହ ।>
  block
    text <ନାଭିରୁ ପାଦେକ ବାହାର ହୁଅନ୍ତେ ବଳି ମସ୍ତକ ପାତିଲେ>
    text <କ୍ରୋଧାନ୍ୱିତ ହୋଇ ତାହାକୁ ଯେ ହରି ପାତାଳକୁ ଚାପିଦେଲେ ।>
  block
    text <ତ୍ରିବିକ୍ରମ ମୁର୍ତ୍ତି ଛାଡ଼ିଣ ଶ୍ରୀହରି ବୈକୁଣ୍ଠ ପୁରେ ଚଳିଲେ>
    text <କିଛି ଦିନପରେ ଆପଣେ ଶ୍ରୀହରି ମୁନି ରୁପକୁ ଧଇଲେ ।>
  block
    text <ପର୍ଶୁରାମ ନାମ ଧରିଣ ସେ ପୁଣି ପୃଥ୍ୱୀକୁ ସାଧନା କଲେ>
    text <ତ୍ରେତା ଯୁଗେ ପୁଣି ଦଶରଥ ପୁରେ ଚତୁର୍ଦ୍ଧା ରୁପ ଧରିଲେ ।>
  block
    text <ଶ୍ରୀରାମ ଲକ୍ଷ୍ମଣ ଭରତ ଶତୃଘ୍ନ ଏହି ନାମକୁ ବ‌ହିଣ>
    text <ପିତା ସତ୍ୟ ପାଳି ଶ୍ରୀରାମ ଲକ୍ଷ୍ମଣ ଜାନ‌କିହିଁ ଗଲେ ବନ ।>
  block
    text <ସୂର୍ପଣଖା ନାସା ଶ୍ରବଣ ଛେଦନ୍ତେ ରାବଣ ସୀତା ହରିଲା>
    text <ପକ୍ଷୀ ଜଟା ମାରି ଲଙ୍କାରେ ଉତୁରି ଅଶୋକ ବନେ ରଖିଲା ।>
  block
    text <ଖୋଜି ଖୋଜି ଯାଇ ସୁଗ୍ରୀବର ସଙ୍ଗେ ରାମ ମଇତ୍ର ହୋଇଲେ>
    text <ବାଳିକି ମାରିଣ ସେତୁବନ୍ଧ ବାନ୍ଧି ପରେ ରାବଣ ମାଇଲେ ।>
  block
    text <ସୀତାଙ୍କୁ ଆଣିଣ ଅଯୋଧ୍ୟାରେ ପୁଣି ରାଜପଦରେ ବସିଲେ>
    text <କିଛି ଦିନ ରହି ବୈକୁଣ୍ଠ ପୁରକୁ ଗମନହିଁ ପୁଣି କଲେ ।>
  block
    text <ଦ୍ୱାପର ଯୁଗରେ କୃଷ୍ଣ ଅବତାରେ ଗୋପରେ ବଢ଼ିଲେ ଯାଇଁ>
    text <ଗୋପିଙ୍କୁ ମୋହିଲେ ଅଷ୍ଟମଲ୍ଲ ମାରି କଂସକୁ ବଧିଲେ ତ‌ହିଁ ।>
  block
    text <ପାଣ୍ଡବଙ୍କୁ ରଖି କୁରୁବଳ ଧ୍ୱଂସି ନିଜ ବଂଶ ନାଶ କଲେ>
    text <ଉଦ୍ଧବରେ ଜ୍ଞାନ କ‌ହିଣ ଶ୍ରୀହରି ବୈକୁଣ୍ଠ ପୁରେ ଚଳିଲେ ।>
  block
    text <ଏ କଳିଯୁଗରେ ବୌଦ୍ଧ ଅବତାରେ ନୀଳଗିରିରେ ଅଛନ୍ତି>
    text <ଜଗନ୍ନାଥ ବଳଭଦ୍ର ନାମ ବ‌ହି ଭକତ ମନ ମୋହ‌ନ୍ତି ।>
  block
    text <ଏ ଯୁଗ ଶେଷରେ କଳିକି ରୁପରେ ବନ୍ମ ହୋଇବେ ଗୋସାଇଁ>
    text <ଦୁଷ୍ଟ ନିବାରିବେ ସନ୍ଥକୁ ପାଳିବେ ଶୁଣ ରାଜା ଗୋବିନ୍ଦାଇ ।>
  block
    text <ଦଶ ଅବତାର ତୋତେ କ‌ହିଲଇଁ ବିଭୁତି ମୋଠାରୁ ନିଅ>
    text <ବିଭୁତି ଘେନିଣ ଏ ମାୟା ସଂସାରୁ ଅଚିରେ ମୁକତ ହୁଅ ।>
  block
    text <ଏତେକଥା କ‌ହି ଗୋରେଖ ଯେ ତ‌ହିଁ ବିଭୁତି କାଢ଼ି ଧଇଲେ>
    text <ଗୋବିନ୍ଦଚନ୍ଦ୍ର ଯେ ତ‌ନ୍ତିପା କପାଳେ ସ୍ୱହସ୍ତ ଦେଇ ବୋଇଲେ ।>
  block
    text <ବଜ୍ରାଙ୍ଗ ଶରୀର ହେଲାହେ ରାଜନ ତନ୍ତିପା ଯେ ତୁମ୍ଭେ ବେନି>
    text <ଯାଅ ହେ ବୋଲିଣ ସେଠାରେ ଗୋରେଖ ହୋଇଲେ ତ‌ହୁଁ ମେଲାଣି ।>
  block
    text <ତନ୍ତିପାଙ୍କର ଯେ ତନ୍ତ ଛିଡ଼ିଥିଲା ବିଭୁତି ଯୋଗେ ଲାଗିଲା>
    text <ସନ୍ତୋଷ ମନରେ ତ‌ହିଁ ଯେ ତନ୍ତିପା ତନ୍ତ କାର୍ଯ୍ୟ ଚଳାଇଲା ।>
  block
    text <ତନ୍ତିପା ବୋଲନ୍ତି ଶୁଣ ହେ ରାଜନ ନାମେ ଆଶ୍ରା କରିଥିବୁ>
    text <ମାୟା ମୋହ ଛାଡ଼ି ଯୋଗ ପଥେ ବସି ହରିଙ୍କୁ ସଦା ଚିନ୍ତିବୁ ।>
  block
    text <ମନ ଇଚ୍ଛା କଲୁ ଅଜ୍ରାମର ହେଲୁ ଯାଅ ଯାଅ ଗୋବିନ୍ଦାଇ>
    text <ଏତେକ କ‌ହିଣ ତ‌ହୁଁ ସେ ତନ୍ତିପା ଗଲେ ଅନ୍ତର୍ଦ୍ଧ୍ୟାନ ହୋଇ ।>
  block
    text <ଗୋବିନ୍ଦଚନ୍ଦ୍ର ଯେ ମତ୍ତ୍ୟ ମଣ୍ଡଲରେ ଏକ ହୋଇଣ ରହିଲେ>
    text <ଶ୍ରୀହରି ନାମକୁ ଭଜନ କରିଲେ ଗଣ୍ଡୁକୀ ନ‌ଦୀର ତୀରେ ।>
  block
    text <ସପତ ବରଷ ଯାଏ ତ‌ହିଁ ପୁଣି ମଉନ ତପ ଆଚରି>
    text <ଦ୍ୱାଦଶ ବରଷ ସମ୍ପୁର୍ଣ୍ଣ ହୁଅନ୍ତେ ଆପଣା ରାଜ୍ୟରେ ମିଳି ।>
  block
    text <ମାତାଙ୍କୁ ଦର୍ଶନ କରିଣ ଗୋବିନ୍ଦ କ‌ହିଲେ ସବୁ ବୁଝାଇ>
    text <ଦେଖି ସପ୍ତଦ୍ୱୀପ ସପ୍ତ ପାରାବାର ଜଳଧି ପୁରକୁ ଯାଇ ।>
  block
    text <ସ୍ୱର୍ଗକୁ ବୁଲିଣ ଆସନ୍ତେ ଗୋ ମାତା ଗୋରେଖଙ୍କୁ ମୁଁ ଭେଟିଲି>
    text <ତନ୍ତିପା ତାଙ୍କର କଳି ଲାଗିଥିଲେ ଶୂନ୍ୟରେ ଥାଇ ଦେଖିଲି ।>
  block
    text <ଶେଷେ ତାଙ୍କ ପାଶେ ସାକ୍ଷାତ ଦିଅନ୍ତେ ବ‌ହୁତ ପ୍ରଶଂସା କଲେ>
    text <ସିଦ୍ଧ ବିଭୁତିଙ୍କୁ ଗୋରେଖ ସ୍ୱହସ୍ତେ ମୋର କପାଳେ ବୋଳିଲେ ।>
  block
    text <ବୋଇଲେ ଗୋରେଖ ଶୁଣରେ ଗୋବିନ୍ଦ ନାତି ଅଟୁ ଯେ ଆମ୍ଭର>
    text <ତୋ ମାତା ମୁକୁତା ଦେଈ ଆମ୍ଭଠାରୁ ଜ୍ଞାନ ପାଇଛି ଅପାର ।>
  block
    text <ତାଙ୍କଠରୁ ତ‌ହିଁ ମେଲାଣ ମାଗିଣ ଗଣ୍ଡୁକୀ ତୀର୍ଥକୁ ଗଲି>
    text <ସପତ ବରଷ ତ‌ହିଁ ଜପକରି ତୁମ୍ଭ ପାଖକୁ ଅଇଲି ।>
  block
    text <ଏବେ ଗୋ ଜନନୀ ସିଦ୍ଧ ହେଲି ଯିବି ମୁଁ ନିଜେ କୈଳାସ ପୁରୀ>
    text <କେତେଦିନ ହେଲା ଗୁରୁ ଦେଖି ନାହିଁ ଦେଖିବି ଈଶ୍ୱର ପୁରୀ ।>
  block
    text <ଏତେ ବୋଲିକରି ଗୋବିନ୍ଦଚନ୍ଦ୍ର ଯେ ମେଲାଣି ହୋଇଣ ଗଲେ>
    text <ତୀର୍ଥ ବ୍ରତମାନ ବାଟରେ କରିଣ ଶିବ ପୁରରେ ମିଳିଲେ ।>
  block
    text <ଗୁରୁଙ୍କ ଚରଣ ତଳରେ ପଡ଼ିଣ ସବୁ ବୁଝାଇ କ‌ହିଲେ>
    text <ଗୁରୁଙ୍କ ପାଖରେ ମିଳିଲେ ଗୋବିନ୍ଦ ତ‌ହୁଁ ସ୍ତୁତି ପୂଜା କଲେ ।>
  block
    text <ହାଡ଼ିପା ବୋଲନ୍ତି ଶୁଣ ଗୋବିନ୍ଦାଇ କିପରି ଅଛି ତୋ ମାତା>
    text <ତାହା ସଙ୍ଗତରେ ଦେଖା ତୋ ହେଲା କି କ‌ହ ତ‌ହିଁର ବାରତା ।>
  block
    text <ଗୋବିନ୍ଦ କ‌ହଇ ଶୁଣ ଆହେ ଗୁରୁ ମାତା ପାଶେ ଯାଇଥିଲି>
    text <ସର୍ବ ସମାଚାର ତାହାକୁ କ‌ହିଣ ତୁମ୍ଭ ପାଶକୁ ଅଇଲି ।>
  block
    text <ମାତା ଯେ ମୋହର ଆନନ୍ଦେ ଅଛନ୍ତି ବଧୂମାନଙ୍କୁ ଯେ ଘେନି>
    text <ରାଜ୍ୟର ଚରଚା ସବୁ ଯେ ବୁଝନ୍ତି କ‌ହିଲି ହେ ମହାମୁନୀ ।>
  block
    text <ଗାଡ଼ିପା କ‌ହ‌ନ୍ତି ଶୁଣ ଗୋବିନ୍ଦାଇ ଏବେ ତୋର କେଉଁ ଇଚ୍ଛା>
    text <କେଉଁଠାକୁ ୟିବୁ କେଉଁଠି ରହିବୁ କ‌ହରେ ମୋହର ବତ୍ସା ।>
  block
    text <ଗୋବିନ୍ଦ କ‌ହଇ ଶୁଣ ମହାଗୁରୁ ଆଉ କାହିଁ ଇଚ୍ଛା ନାହିଁ>
    text <ନିରନ୍ତରେ ଏହି ଶ୍ରୀଚରଣ ସେବି ଦିନ ହରିବି ଗୋସାଇଁ ।>
  block
    text <ଶୁଣି ମହାଗୁରୁ ସନ୍ତୋଷ ହୋଇଣ ବୋଲନ୍ତି ଯେ ଇଚ୍ଛା ତୋର>
    text <ରୁହ ବାପ ତେବେ ଆନନ୍ଦେ ଏଠରେ ଚିନ୍ତି ହୃଦେ ଚକ୍ରଧର ।>
  block
    text <ଆଜ୍ଞାଙ୍କୁ ପାଇଣ ସନ୍ତୋଷେ ରହିଲେ ତ‌ହିଁ ପୁଣି ଗୋବିନ୍ଦାଇ>
    text <ଶୁଣ ଗୋ ପାର୍ବତୀ ଏମନ୍ତ ପ୍ରକାରେ ଅମର ହୋଇଲେ ସେହି ।>
  block
    text <ଏ କଳି ଯୁଗରେ ଗୋବିନ୍ଦ କେମନ୍ତେ ସିଦ୍ଧି ପୁରୁଷ ହୋଇଲା>
    text <କଲେ ସେ ପ୍ରକାରେ ହରିଙ୍କୁ ଭଜନ ନୁହ‌ନ୍ତିଟି ଆନ ଭଲା ।>
  block
    text <ଆହେ ସାଧୁଜନ ଗୋବିନ୍ଦ ଚରିତ ମନରେ ଭାବନା କର>
    text <ଶ୍ରୀହରି ଭଜନ କର ସର୍ବଜନ ହେବ ଭବଧାମ ପାର ।>
  block
    text <ଏ କଳି ଯୁଗରେ ଅନେକ ପ୍ରକାରେ ପାପକୁ କରନ୍ତି ଇଚ୍ଛା>
    text <ହିଂସା ଲୋଭ ମୋହ ମନରେ ବ‌ହିଣ କଳିକି କରନ୍ତି ବାଞ୍ଛା ।>
  block
    text <କେତେ କେତେ ଦୁଷ୍ଟଜନ ଯେ ଅଛନ୍ତି ଗର୍ବ ମନରେ ରଖନ‌୍ତି>
    text <ନ ମିଳିଲେ କିଛ ପରର ଧନ‌କୁ ବେଗରେ ସେହୁ ହରନ୍ତି ।>
  block
    text <ଆହେ ଦୀନବନ୍ଧୁ ଏହି ସଙ୍କଟରୁ ମୋତେ ଉଦ୍ଧାର କରିବ>
    text <ତୁମ୍ଭ ପଦ୍ମ‌ପାଦେ ସେବା ନିରନ୍ତରେ ଏହି ଅଧମକୁ ଦେବ ।>
  block
    text <ଅଭୟ ଚରଣ ଭିନ୍ନ ମୋ ଶରଣ ନ ରୁଚଇ ଆନ କିଛି>
    text <ଦାସ ଦୋଷ କ୍ଷମା ନ କଲେ ମହିମା ଦେଖିବେ କି ରୂପେ ଖ୍ୟାତି ।>
  block
    text <ବାରେ ତୁ ସଦୟ ନ ହୋଇଲେ ଆଉ ବଞ୍ଚିବ କି ଏ ଜୀବନ>
    text <ଯାହା ଇଚ୍ଛା ତୋର ରହିଛି ଚରଣେ କର କରୁଣ ନିଧାନ ।>
  block
    text <ଚଳିଗଲେ କାଳ କରିବ କବଳ ନ ହେବି ଆଉ କାରଣ>
    text <ଗଳେ ବାନ୍ଧି ଫାଶ ରଖିବେ ନର୍କରେ ହରଷରେ ଯମଗଣ ।>
  block
    text <ନିତ୍ୟେ ତୁମ୍ଭ ନାମ ସ୍ମରଣ କରିବି ନ ହେବ କେବେ ପାଶୋର>
    text <ଏହି ଆଜ୍ଞ ମୋତେ ପ୍ରସନ୍ନେ ଦେବଟି ଆହେ ପ୍ରଭୁ ଚକ୍ରଧର ।>
  block
    text <ହାଡ଼ିପା ଗୋରେଖ ତନ୍ତିପା ପଦରେ ମୋହର ଚିତ୍ତ ଯେ ଥାଉ>
    text <ହରିନାମ ଜପି ଜୀବନ ମୋହର ବେଗରେ ବାହାରି ଯାଉ ।>
  block
    text <ଆହେ ସାଧୁଜନେ ମୋହର ଯେ ଦୋଷ କେବେହଁ ତୁ୍ମ୍ଭେ ନ ଧର>
    text <ଅଟଇ ଅଜ୍ଞାନ ନାହିଁ ତିଳେ ଜ୍ଞାନ ମୋର ଦୋଷ କ୍ଷମା କର ।>
  block
    text <ଈଶ୍ୱର କୃପାରୁ ଗିବିନ୍ଦଚନ୍ଦ୍ରର କଥା ମୁହିଁ ଯେ ବଖାଣି>
    text <ଜୀବ ଯିବ ମନେ ମୁହିଁ ଯେ ଭାବୁଛି ପୂର୍ବରୁ ପାତକ ଘେନି ।>
  block
    text <ଏ ପାପରୁ ହରି ମୋତେ କୃପାକର ତୁମ ଚରଣେ କିଙ୍କର>
    text <ତୁମ୍ଭେ ଯେ ପ୍ରସନ୍ନ ନ ହୋଇଲେ ପୁନଃ ବୁଡ଼ିଗଲା ମୋ ସଂସାର ।>
  block
    text <ଶିବ ପାର୍ବତୀଙ୍କ ଚରଣେ ମୋହର ଚିତ୍ତ ନିରନ୍ତରେ ରହୁ>
    text <ଯୋଗୀନ୍ଦ୍ର ଦୈବିଜ୍ଞ ବିପ୍ର ଯେ କ‌ହଇ ମୋତେ ରଖ ମହାବାହୁ ।>
