text <೧೮ ೩॥ ಸಞ್ಚೇತನಿಯವಗ್ಗೋ>
  text <೧॥ ಚೇತನಾಸುತ್ತಂ>
    text <೧೭೧>, <ಕಾಯೇ ವಾ। ಭಿಕ್ಖವೇ। ಸತಿ ಕಾಯಸಞ್ಚೇತನಾಹೇತು ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ವಾಚಾಯ ವಾ। ಭಿಕ್ಖವೇ। ಸತಿ ವಚೀಸಞ್ಚೇತನಾಹೇತು ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಮನೇ ವಾ। ಭಿಕ್ಖವೇ। ಸತಿ ಮನೋಸಞ್ಚೇತನಾಹೇತು ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ ಅವಿಜ್ಜಾಪಚ್ಚಯಾವ।>
    text <ಸಾಮಂ ವಾ ತಂ। ಭಿಕ್ಖವೇ। ಕಾಯಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಪರೇ ವಾಸ್ಸ ತಂ। ಭಿಕ್ಖವೇ। ಕಾಯಸಙ್ಖಾರಂ ಅಭಿಸಙ್ಖರೋನ್ತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಸಮ್ಪಜಾನೋ ವಾ ತಂ। ಭಿಕ್ಖವೇ। ಕಾಯಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಅಸಮ್ಪಜಾನೋ ವಾ ತಂ। ಭಿಕ್ಖವೇ। ಕಾಯಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ।>
    text <ಸಾಮಂ ವಾ ತಂ। ಭಿಕ್ಖವೇ। ವಚೀಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಪರೇ ವಾಸ್ಸ ತಂ। ಭಿಕ್ಖವೇ। ವಚೀಸಙ್ಖಾರಂ ಅಭಿಸಙ್ಖರೋನ್ತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಸಮ್ಪಜಾನೋ ವಾ ತಂ। ಭಿಕ್ಖವೇ। ವಚೀಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಅಸಮ್ಪಜಾನೋ ವಾ ತಂ। ಭಿಕ್ಖವೇ। ವಚೀಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ।>
    text <ಸಾಮಂ ವಾ ತಂ। ಭಿಕ್ಖವೇ। ಮನೋಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಪರೇ ವಾಸ್ಸ ತಂ। ಭಿಕ್ಖವೇ। ಮನೋಸಙ್ಖಾರಂ ಅಭಿಸಙ್ಖರೋನ್ತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಸಮ್ಪಜಾನೋ ವಾ ತಂ। ಭಿಕ್ಖವೇ। ಮನೋಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಅಸಮ್ಪಜಾನೋ ವಾ ತಂ। ಭಿಕ್ಖವೇ। ಮನೋಸಙ್ಖಾರಂ ಅಭಿಸಙ್ಖರೋತಿ। ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ।>
    text <ಇಮೇಸು। ಭಿಕ್ಖವೇ। ಧಮ್ಮೇಸು ಅವಿಜ್ಜಾ ಅನುಪತಿತಾ। ಅವಿಜ್ಜಾಯತ್ವೇವ ಅಸೇಸವಿರಾಗನಿರೋಧಾ ಸೋ ಕಾಯೋ ನ ಹೋತಿ ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಸಾ ವಾಚಾ ನ ಹೋತಿ ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಸೋ ಮನೋ ನ ಹೋತಿ ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖಂ। ಖೇತ್ತಂ ತಂ ನ ಹೋತಿ…ಪೇ॰… ವತ್ಥುಂ ತಂ ನ ಹೋತಿ…ಪೇ॰… ಆಯತನಂ ತಂ ನ ಹೋತಿ…ಪೇ॰… ಅಧಿಕರಣಂ ತಂ ನ ಹೋತಿ ಯಂಪಚ್ಚಯಾಸ್ಸ ತಂ ಉಪ್ಪಜ್ಜತಿ ಅಜ್ಝತ್ತಂ ಸುಖದುಕ್ಖನ್ತಿ।>
    text <ಚತ್ತಾರೋಮೇ। ಭಿಕ್ಖವೇ। ಅತ್ತಭಾವಪಟಿಲಾಭಾ। ಕತಮೇ ಚತ್ತಾರೋ॥ ಅತ್ಥಿ। ಭಿಕ್ಖವೇ। ಅತ್ತಭಾವಪಟಿಲಾಭೋ। ಯಸ್ಮಿಂ ಅತ್ತಭಾವಪಟಿಲಾಭೇ ಅತ್ತಸಞ್ಚೇತನಾ ಕಮತಿ। ನೋ ಪರಸಞ್ಚೇತನಾ। ಅತ್ಥಿ। ಭಿಕ್ಖವೇ। ಅತ್ತಭಾವಪಟಿಲಾಭೋ। ಯಸ್ಮಿಂ ಅತ್ತಭಾವಪಟಿಲಾಭೇ ಪರಸಞ್ಚೇತನಾ ಕಮತಿ। ನೋ ಅತ್ತಸಞ್ಚೇತನಾ। ಅತ್ಥಿ। ಭಿಕ್ಖವೇ। ಅತ್ತಭಾವಪಟಿಲಾಭೋ। ಯಸ್ಮಿಂ ಅತ್ತಭಾವಪಟಿಲಾಭೇ ಅತ್ತಸಞ್ಚೇತನಾ ಚ ಕಮತಿ ಪರಸಞ್ಚೇತನಾ ಚ। ಅತ್ಥಿ। ಭಿಕ್ಖವೇ। ಅತ್ತಭಾವಪಟಿಲಾಭೋ। ಯಸ್ಮಿಂ ಅತ್ತಭಾವಪಟಿಲಾಭೇ ನೇವತ್ತಸಞ್ಚೇತನಾ ಕಮತಿ। ನೋ ಪರಸಞ್ಚೇತನಾ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಅತ್ತಭಾವಪಟಿಲಾಭಾತಿ।>
    text <ಏವಂ ವುತ್ತೇ ಆಯಸ್ಮಾ ಸಾರಿಪುತ್ತೋ ಭಗವನ್ತಂ ಏತದವೋಚ ಇಮಸ್ಸ ಖೋ ಅಹಂ। ಭನ್ತೇ। ಭಗವತಾ ಸಂಖಿತ್ತೇನ ಭಾಸಿತಸ್ಸ ಏವಂ ವಿತ್ಥಾರೇನ ಅತ್ಥಂ ಆಜಾನಾಮಿ ತತ್ರ। ಭನ್ತೇ। ಯಾಯಂ ಅತ್ತಭಾವಪಟಿಲಾಭೋ ಯಸ್ಮಿಂ ಅತ್ತಭಾವಪಟಿಲಾಭೇ ಅತ್ತಸಞ್ಚೇತನಾ ಕಮತಿ ನೋ ಪರಸಞ್ಚೇತನಾ। ಅತ್ತಸಞ್ಚೇತನಾಹೇತು ತೇಸಂ ಸತ್ತಾನಂ ತಮ್ಹಾ ಕಾಯಾ ಚುತಿ ಹೋತಿ। ತತ್ರ। ಭನ್ತೇ। ಯಾಯಂ ಅತ್ತಭಾವಪಟಿಲಾಭೋ ಯಸ್ಮಿಂ ಅತ್ತಭಾವಪಟಿಲಾಭೇ ಪರಸಞ್ಚೇತನಾ ಕಮತಿ ನೋ ಅತ್ತಸಞ್ಚೇತನಾ। ಪರಸಞ್ಚೇತನಾಹೇತು ತೇಸಂ ಸತ್ತಾನಂ ತಮ್ಹಾ ಕಾಯಾ ಚುತಿ ಹೋತಿ। ತತ್ರ। ಭನ್ತೇ। ಯಾಯಂ ಅತ್ತಭಾವಪಟಿಲಾಭೋ ಯಸ್ಮಿಂ ಅತ್ತಭಾವಪಟಿಲಾಭೇ ಅತ್ತಸಞ್ಚೇತನಾ ಚ ಕಮತಿ ಪರಸಞ್ಚೇತನಾ ಚ। ಅತ್ತಸಞ್ಚೇತನಾ ಚ ಪರಸಞ್ಚೇತನಾ ಚ ಹೇತು ತೇಸಂ ಸತ್ತಾನಂ ತಮ್ಹಾ ಕಾಯಾ ಚುತಿ ಹೋತಿ। ತತ್ರ। ಭನ್ತೇ। ಯಾಯಂ ಅತ್ತಭಾವಪಟಿಲಾಭೋ ಯಸ್ಮಿಂ ಅತ್ತಭಾವಪಟಿಲಾಭೇ ನೇವ ಅತ್ತಸಞ್ಚೇತನಾ ಕಮತಿ ನೋ ಪರಸಞ್ಚೇತನಾ। ಕತಮೇ ತೇನ ದೇವಾ ದಟ್ಠಬ್ಬಾತಿ॥ ನೇವಸಞ್ಞಾನಾಸಞ್ಞಾಯತನೂಪಗಾ। ಸಾರಿಪುತ್ತ। ದೇವಾ ತೇನ ದಟ್ಠಬ್ಬಾತಿ।>
    text <ಕೋ ನು ಖೋ। ಭನ್ತೇ। ಹೇತು ಕೋ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ತಮ್ಹಾ ಕಾಯಾ ಚುತಾ ಆಗಾಮಿನೋ ಹೋನ್ತಿ ಆಗನ್ತಾರೋ ಇತ್ಥತ್ತಂ॥ ಕೋ ಪನ। ಭನ್ತೇ। ಹೇತು ಕೋ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ತಮ್ಹಾ ಕಾಯಾ ಚುತಾ ಅನಾಗಾಮಿನೋ ಹೋನ್ತಿ ಅನಾಗನ್ತಾರೋ ಇತ್ಥತ್ತನ್ತಿ॥ ಇಧ। ಸಾರಿಪುತ್ತ। ಏಕಚ್ಚಸ್ಸ ಪುಗ್ಗಲಸ್ಸ ಓರಮ್ಭಾಗಿಯಾನಿ ಸಂಯೋಜನಾನಿ ಅಪ್ಪಹೀನಾನಿ ಹೋನ್ತಿ। ಸೋ ದಿಟ್ಠೇವ ಧಮ್ಮೇ ನೇವಸಞ್ಞಾನಾಸಞ್ಞಾಯತನಂ ಉಪಸಮ್ಪಜ್ಜ ವಿಹರತಿ। ಸೋ ತದಸ್ಸಾದೇತಿ। ತಂ ನಿಕಾಮೇತಿ। ತೇನ ಚ ವಿತ್ತಿಂ ಆಪಜ್ಜತಿ। ತತ್ಥ ಠಿತೋ ತದಧಿಮುತ್ತೋ ತಬ್ಬಹುಲವಿಹಾರೀ ಅಪರಿಹೀನೋ ಕಾಲಂ ಕುರುಮಾನೋ ನೇವಸಞ್ಞಾನಾಸಞ್ಞಾಯತನೂಪಗಾನಂ ದೇವಾನಂ ಸಹಬ್ಯತಂ ಉಪಪಜ್ಜತಿ। ಸೋ ತತೋ ಚುತೋ ಆಗಾಮೀ ಹೋತಿ ಆಗನ್ತಾ ಇತ್ಥತ್ತಂ।>
    text <ಇಧ ಪನ। ಸಾರಿಪುತ್ತ। ಏಕಚ್ಚಸ್ಸ ಪುಗ್ಗಲಸ್ಸ ಓರಮ್ಭಾಗಿಯಾನಿ ಸಂಯೋಜನಾನಿ ಪಹೀನಾನಿ ಹೋನ್ತಿ। ಸೋ ದಿಟ್ಠೇವ ಧಮ್ಮೇ ನೇವಸಞ್ಞಾನಾಸಞ್ಞಾಯತನಂ ಉಪಸಮ್ಪಜ್ಜ ವಿಹರತಿ। ಸೋ ತದಸ್ಸಾದೇತಿ। ತಂ ನಿಕಾಮೇತಿ। ತೇನ ಚ ವಿತ್ತಿಂ ಆಪಜ್ಜತಿ। ತತ್ಥ ಠಿತೋ ತದಧಿಮುತ್ತೋ ತಬ್ಬಹುಲವಿಹಾರೀ ಅಪರಿಹೀನೋ ಕಾಲಂ ಕುರುಮಾನೋ ನೇವಸಞ್ಞಾನಾಸಞ್ಞಾಯತನೂಪಗಾನಂ ದೇವಾನಂ ಸಹಬ್ಯತಂ ಉಪಪಜ್ಜತಿ। ಸೋ ತತೋ ಚುತೋ ಅನಾಗಾಮೀ ಹೋತಿ ಅನಾಗನ್ತಾ ಇತ್ಥತ್ತಂ।>
    text <ಅಯಂ ಖೋ। ಸಾರಿಪುತ್ತ। ಹೇತು ಅಯಂ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ತಮ್ಹಾ ಕಾಯಾ ಚುತಾ ಆಗಾಮಿನೋ ಹೋನ್ತಿ ಆಗನ್ತಾರೋ ಇತ್ಥತ್ತಂ। ಅಯಂ ಪನ। ಸಾರಿಪುತ್ತ। ಹೇತು ಅಯಂ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ತಮ್ಹಾ ಕಾಯಾ ಚುತಾ ಅನಾಗಾಮಿನೋ ಹೋನ್ತಿ ಅನಾಗನ್ತಾರೋ ಇತ್ಥತ್ತನ್ತಿ। ಪಠಮಂ।>
  text <೨॥ ವಿಭತ್ತಿಸುತ್ತಂ>
    text <೧೭೨>, <ತತ್ರ ಖೋ ಆಯಸ್ಮಾ ಸಾರಿಪುತ್ತೋ ಭಿಕ್ಖೂ ಆಮನ್ತೇಸಿ ಆವುಸೋ ಭಿಕ್ಖವೇತಿ। ಆವುಸೋತಿ ಖೋ ತೇ ಭಿಕ್ಖೂ ಆಯಸ್ಮತೋ ಸಾರಿಪುತ್ತಸ್ಸ ಪಚ್ಚಸ್ಸೋಸುಂ। ಆಯಸ್ಮಾ ಸಾರಿಪುತ್ತೋ ಏತದವೋಚ>
    text <ಅದ್ಧಮಾಸೂಪಸಮ್ಪನ್ನೇನ ಮೇ। ಆವುಸೋ। ಅತ್ಥಪಟಿಸಮ್ಭಿದಾ ಸಚ್ಛಿಕತಾ ಓಧಿಸೋ ಬ್ಯಞ್ಜನಸೋ। ತಮಹಂ ಅನೇಕಪರಿಯಾಯೇನ ಆಚಿಕ್ಖಾಮಿ ದೇಸೇಮಿ ಪಞ್ಞಾಪೇಮಿ ಪಟ್ಠಪೇಮಿ ವಿವರಾಮಿ ವಿಭಜಾಮಿ ಉತ್ತಾನೀಕರೋಮಿ। ಯಸ್ಸ ಖೋ ಪನಸ್ಸ ಕಙ್ಖಾ ವಾ ವಿಮತಿ ವಾ। ಸೋ ಮಂ ಪಞ್ಹೇನ। ಅಹಂ ವೇಯ್ಯಾಕರಣೇನ ಸಮ್ಮುಖೀಭೂತೋ ನೋ ಸತ್ಥಾ ಯೋ ನೋ ಧಮ್ಮಾನಂ ಸುಕುಸಲೋ।>
    text <ಅದ್ಧಮಾಸೂಪಸಮ್ಪನ್ನೇನ ಮೇ। ಆವುಸೋ। ಧಮ್ಮಪಟಿಸಮ್ಭಿದಾ ಸಚ್ಛಿಕತಾ ಓಧಿಸೋ ಬ್ಯಞ್ಜನಸೋ। ತಮಹಂ ಅನೇಕಪರಿಯಾಯೇನ ಆಚಿಕ್ಖಾಮಿ ದೇಸೇಮಿ ಪಞ್ಞಾಪೇಮಿ ಪಟ್ಠಪೇಮಿ ವಿವರಾಮಿ ವಿಭಜಾಮಿ ಉತ್ತಾನೀಕರೋಮಿ। ಯಸ್ಸ ಖೋ ಪನಸ್ಸ ಕಙ್ಖಾ ವಾ ವಿಮತಿ ವಾ। ಸೋ ಮಂ ಪಞ್ಹೇನ। ಅಹಂ ವೇಯ್ಯಾಕರಣೇನ ಸಮ್ಮುಖೀಭೂತೋ ನೋ ಸತ್ಥಾ ಯೋ ನೋ ಧಮ್ಮಾನಂ ಸುಕುಸಲೋ।>
    text <ಅದ್ಧಮಾಸೂಪಸಮ್ಪನ್ನೇನ ಮೇ। ಆವುಸೋ। ನಿರುತ್ತಿಪಟಿಸಮ್ಭಿದಾ ಸಚ್ಛಿಕತಾ ಓಧಿಸೋ ಬ್ಯಞ್ಜನಸೋ। ತಮಹಂ ಅನೇಕಪರಿಯಾಯೇನ ಆಚಿಕ್ಖಾಮಿ ದೇಸೇಮಿ ಪಞ್ಞಾಪೇಮಿ ಪಟ್ಠಪೇಮಿ ವಿವರಾಮಿ ವಿಭಜಾಮಿ ಉತ್ತಾನೀಕರೋಮಿ। ಯಸ್ಸ ಖೋ ಪನಸ್ಸ ಕಙ್ಖಾ ವಾ ವಿಮತಿ ವಾ। ಸೋ ಮಂ ಪಞ್ಹೇನ। ಅಹಂ ವೇಯ್ಯಾಕರಣೇನ ಸಮ್ಮುಖೀಭೂತೋ ನೋ ಸತ್ಥಾ ಯೋ ನೋ ಧಮ್ಮಾನಂ ಸುಕುಸಲೋ।>
    text <ಅದ್ಧಮಾಸೂಪಸಮ್ಪನ್ನೇನ ಮೇ। ಆವುಸೋ। ಪಟಿಭಾನಪಟಿಸಮ್ಭಿದಾ ಸಚ್ಛಿಕತಾ ಓಧಿಸೋ ಬ್ಯಞ್ಜನಸೋ। ತಮಹಂ ಅನೇಕಪರಿಯಾಯೇನ ಆಚಿಕ್ಖಾಮಿ ದೇಸೇಮಿ ಪಞ್ಞಾಪೇಮಿ ಪಟ್ಠಪೇಮಿ ವಿವರಾಮಿ ವಿಭಜಾಮಿ ಉತ್ತಾನೀಕರೋಮಿ। ಯಸ್ಸ ಖೋ ಪನಸ್ಸ ಕಙ್ಖಾ ವಾ ವಿಮತಿ ವಾ। ಸೋ ಮಂ ಪಞ್ಹೇನ। ಅಹಂ ವೇಯ್ಯಾಕರಣೇನ ಸಮ್ಮುಖೀಭೂತೋ ನೋ ಸತ್ಥಾ ಯೋ ನೋ ಧಮ್ಮಾನಂ ಸುಕುಸಲೋತಿ। ದುತಿಯಂ।>
  text <೩॥ ಮಹಾಕೋಟ್ಠಿಕಸುತ್ತಂ>
    text <೧೭೩>, <ಅಥ ಖೋ ಆಯಸ್ಮಾ ಮಹಾಕೋಟ್ಠಿಕೋ ಯೇನಾಯಸ್ಮಾ ಸಾರಿಪುತ್ತೋ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಆಯಸ್ಮತಾ ಸಾರಿಪುತ್ತೇನ ಸದ್ಧಿಂ ಸಮ್ಮೋದಿ। ಸಮ್ಮೋದನೀಯಂ ಕಥಂ ಸಾರಣೀಯಂ ವೀತಿಸಾರೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನೋ ಖೋ ಆಯಸ್ಮಾ ಮಹಾಕೋಟ್ಠಿಕೋ ಆಯಸ್ಮನ್ತಂ ಸಾರಿಪುತ್ತಂ ಏತದವೋಚ>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಯಥಾ ಕಥಂ ಪನ। ಆವುಸೋ। ಇಮಸ್ಸ ಭಾಸಿತಸ್ಸ ಅತ್ಥೋ ದಟ್ಠಬ್ಬೋತಿ॥>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಯಾವತಾ। ಆವುಸೋ। ಛನ್ನಂ ಫಸ್ಸಾಯತನಾನಂ ಗತಿ ತಾವತಾ ಪಪಞ್ಚಸ್ಸ ಗತಿ। ಯಾವತಾ ಪಪಞ್ಚಸ್ಸ ಗತಿ ತಾವತಾ ಛನ್ನಂ ಫಸ್ಸಾಯತನಾನಂ ಗತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಪಪಞ್ಚನಿರೋಧೋ ಪಪಞ್ಚವೂಪಸಮೋತಿ। ತತಿಯಂ।>
  text <೪॥ ಆನನ್ದಸುತ್ತಂ>
    text <೧೭೪>, <ಅಥ ಖೋ ಆಯಸ್ಮಾ ಆನನ್ದೋ ಯೇನಾಯಸ್ಮಾ ಮಹಾಕೋಟ್ಠಿಕೋ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಆಯಸ್ಮತಾ ಮಹಾಕೋಟ್ಠಿಕೇನ ಸದ್ಧಿಂ ಸಮ್ಮೋದಿ। ಸಮ್ಮೋದನೀಯಂ ಕಥಂ ಸಾರಣೀಯಂ ವೀತಿಸಾರೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನೋ ಖೋ ಆಯಸ್ಮಾ ಆನನ್ದೋ ಆಯಸ್ಮನ್ತಂ ಮಹಾಕೋಟ್ಠಿಕಂ ಏತದವೋಚ>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ॥>
    text <ಮಾ ಹೇವಂ। ಆವುಸೋ।>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ। ಇತಿ ಪುಟ್ಠೋ ಸಮಾನೋ ಮಾ ಹೇವಂ। ಆವುಸೋತಿ ವದೇಸಿ। ಯಥಾ ಕಥಂ ಪನಾವುಸೋ। ಇಮಸ್ಸ ಭಾಸಿತಸ್ಸ ಅತ್ಥೋ ದಟ್ಠಬ್ಬೋತಿ॥>
    text <ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಅತ್ಥಿ ಚ ನತ್ಥಿ ಚ ಅಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ನೇವತ್ಥಿ ನೋ ನತ್ಥಞ್ಞಂ ಕಿಞ್ಚೀತಿ। ಇತಿ ವದಂ ಅಪ್ಪಪಞ್ಚಂ ಪಪಞ್ಚೇತಿ। ಯಾವತಾ। ಆವುಸೋ। ಛನ್ನಂ ಫಸ್ಸಾಯತನಾನಂ ಗತಿ ತಾವತಾ ಪಪಞ್ಚಸ್ಸ ಗತಿ। ಯಾವತಾ ಪಪಞ್ಚಸ್ಸ ಗತಿ ತಾವತಾ ಛನ್ನಂ ಫಸ್ಸಾಯತನಾನಂ ಗತಿ। ಛನ್ನಂ। ಆವುಸೋ। ಫಸ್ಸಾಯತನಾನಂ ಅಸೇಸವಿರಾಗನಿರೋಧಾ ಪಪಞ್ಚನಿರೋಧೋ ಪಪಞ್ಚವೂಪಸಮೋತಿ। ಚತುತ್ಥಂ।>
  text <೫॥ ಉಪವಾಣಸುತ್ತಂ>
    text <೧೭೫>, <ಅಥ ಖೋ ಆಯಸ್ಮಾ ಉಪವಾಣೋ ಯೇನಾಯಸ್ಮಾ ಸಾರಿಪುತ್ತೋ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಆಯಸ್ಮತಾ ಸಾರಿಪುತ್ತೇನ ಸದ್ಧಿಂ ಸಮ್ಮೋದಿ। ಸಮ್ಮೋದನೀಯಂ ಕಥಂ ಸಾರಣೀಯಂ ವೀತಿಸಾರೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನೋ ಖೋ ಆಯಸ್ಮಾ ಉಪವಾಣೋ ಆಯಸ್ಮನ್ತಂ ಸಾರಿಪುತ್ತಂ ಏತದವೋಚ>
    text <ಕಿಂ ನು ಖೋ। ಆವುಸೋ ಸಾರಿಪುತ್ತ। ವಿಜ್ಜಾಯನ್ತಕರೋ ಹೋತೀತಿ॥>
    text <ನೋ ಹಿದಂ। ಆವುಸೋ।>
    text <ಕಿಂ ಪನಾವುಸೋ ಸಾರಿಪುತ್ತ। ಚರಣೇನನ್ತಕರೋ ಹೋತೀತಿ॥>
    text <ನೋ ಹಿದಂ। ಆವುಸೋ।>
    text <ಕಿಂ ಪನಾವುಸೋ ಸಾರಿಪುತ್ತ। ವಿಜ್ಜಾಚರಣೇನನ್ತಕರೋ ಹೋತೀತಿ॥>
    text <ನೋ ಹಿದಂ। ಆವುಸೋ।>
    text <ಕಿಂ ಪನಾವುಸೋ ಸಾರಿಪುತ್ತ। ಅಞ್ಞತ್ರ ವಿಜ್ಜಾಚರಣೇನನ್ತಕರೋ ಹೋತೀತಿ॥>
    text <ನೋ ಹಿದಂ। ಆವುಸೋ।>
    text <ಕಿಂ ನು ಖೋ। ಆವುಸೋ ಸಾರಿಪುತ್ತ। ವಿಜ್ಜಾಯನ್ತಕರೋ ಹೋತೀತಿ। ಇತಿ ಪುಟ್ಠೋ ಸಮಾನೋ ನೋ ಹಿದಂ। ಆವುಸೋತಿ ವದೇಸಿ। ಕಿಂ ಪನಾವುಸೋ ಸಾರಿಪುತ್ತ। ಚರಣೇನನ್ತಕರೋ ಹೋತೀತಿ। ಇತಿ ಪುಟ್ಠೋ ಸಮಾನೋ ನೋ ಹಿದಂ। ಆವುಸೋತಿ ವದೇಸಿ। ಕಿಂ ಪನಾವುಸೋ ಸಾರಿಪುತ್ತ। ವಿಜ್ಜಾಚರಣೇನನ್ತಕರೋ ಹೋತೀತಿ। ಇತಿ ಪುಟ್ಠೋ ಸಮಾನೋ ನೋ ಹಿದಂ। ಆವುಸೋತಿ ವದೇಸಿ। ಕಿಂ ಪನಾವುಸೋ ಸಾರಿಪುತ್ತ। ಅಞ್ಞತ್ರ ವಿಜ್ಜಾಚರಣೇನನ್ತಕರೋ ಹೋತೀತಿ। ಇತಿ ಪುಟ್ಠೋ ಸಮಾನೋ ನೋ ಹಿದಂ। ಆವುಸೋತಿ ವದೇಸಿ। ಯಥಾ ಕಥಂ ಪನಾವುಸೋ। ಅನ್ತಕರೋ ಹೋತೀತಿ॥>
    text <ವಿಜ್ಜಾಯ ಚೇ। ಆವುಸೋ। ಅನ್ತಕರೋ ಅಭವಿಸ್ಸ। ಸಉಪಾದಾನೋವ ಸಮಾನೋ ಅನ್ತಕರೋ ಅಭವಿಸ್ಸ। ಚರಣೇನ ಚೇ। ಆವುಸೋ। ಅನ್ತಕರೋ ಅಭವಿಸ್ಸ। ಸಉಪಾದಾನೋವ ಸಮಾನೋ ಅನ್ತಕರೋ ಅಭವಿಸ್ಸ। ವಿಜ್ಜಾಚರಣೇನ ಚೇ। ಆವುಸೋ। ಅನ್ತಕರೋ ಅಭವಿಸ್ಸ। ಸಉಪಾದಾನೋವ ಸಮಾನೋ ಅನ್ತಕರೋ ಅಭವಿಸ್ಸ। ಅಞ್ಞತ್ರ ವಿಜ್ಜಾಚರಣೇನ ಚೇ। ಆವುಸೋ। ಅನ್ತಕರೋ ಅಭವಿಸ್ಸ। ಪುಥುಜ್ಜನೋ ಅನ್ತಕರೋ ಅಭವಿಸ್ಸ। ಪುಥುಜ್ಜನೋ ಹಿ। ಆವುಸೋ। ಅಞ್ಞತ್ರ ವಿಜ್ಜಾಚರಣೇನ। ಚರಣವಿಪನ್ನೋ ಖೋ। ಆವುಸೋ। ಯಥಾಭೂತಂ ನ ಜಾನಾತಿ ನ ಪಸ್ಸತಿ। ಚರಣಸಮ್ಪನ್ನೋ ಯಥಾಭೂತಂ ಜಾನಾತಿ ಪಸ್ಸತಿ। ಯಥಾಭೂತಂ ಜಾನಂ ಪಸ್ಸಂ ಅನ್ತಕರೋ ಹೋತೀತಿ। ಪಞ್ಚಮಂ।>
  text <೬॥ ಆಯಾಚನಸುತ್ತಂ>
    text <೧೭೬>, <ಸದ್ಧೋ। ಭಿಕ್ಖವೇ। ಭಿಕ್ಖು ಏವಂ ಸಮ್ಮಾ ಆಯಾಚಮಾನೋ ಆಯಾಚೇಯ್ಯ ತಾದಿಸೋ ಹೋಮಿ ಯಾದಿಸಾ ಸಾರಿಪುತ್ತಮೋಗ್ಗಲ್ಲಾನಾತಿ। ಏಸಾ। ಭಿಕ್ಖವೇ। ತುಲಾ ಏತಂ ಪಮಾಣಂ ಮಮ ಸಾವಕಾನಂ ಭಿಕ್ಖೂನಂ। ಯದಿದಂ ಸಾರಿಪುತ್ತಮೋಗ್ಗಲ್ಲಾನಾ।>
    text <ಸದ್ಧಾ। ಭಿಕ್ಖವೇ। ಭಿಕ್ಖುನೀ ಏವಂ ಸಮ್ಮಾ ಆಯಾಚಮಾನಾ ಆಯಾಚೇಯ್ಯ ತಾದಿಸಾ ಹೋಮಿ ಯಾದಿಸಾ ಖೇಮಾ ಚ ಭಿಕ್ಖುನೀ ಉಪ್ಪಲವಣ್ಣಾ ಚಾತಿ। ಏಸಾ। ಭಿಕ್ಖವೇ। ತುಲಾ ಏತಂ ಪಮಾಣಂ ಮಮ ಸಾವಿಕಾನಂ ಭಿಕ್ಖುನೀನಂ। ಯದಿದಂ ಖೇಮಾ ಚ ಭಿಕ್ಖುನೀ ಉಪ್ಪಲವಣ್ಣಾ ಚ।>
    text <ಸದ್ಧೋ। ಭಿಕ್ಖವೇ। ಉಪಾಸಕೋ ಏವಂ ಸಮ್ಮಾ ಆಯಾಚಮಾನೋ ಆಯಾಚೇಯ್ಯ ತಾದಿಸೋ ಹೋಮಿ ಯಾದಿಸೋ ಚಿತ್ತೋ ಚ ಗಹಪತಿ ಹತ್ಥಕೋ ಚ ಆಳವಕೋತಿ। ಏಸಾ। ಭಿಕ್ಖವೇ। ತುಲಾ ಏತಂ ಪಮಾಣಂ ಮಮ ಸಾವಕಾನಂ ಉಪಾಸಕಾನಂ। ಯದಿದಂ ಚಿತ್ತೋ ಚ ಗಹಪತಿ ಹತ್ಥಕೋ ಚ ಆಳವಕೋ।>
    text <ಸದ್ಧಾ। ಭಿಕ್ಖವೇ। ಉಪಾಸಿಕಾ ಏವಂ ಸಮ್ಮಾ ಆಯಾಚಮಾನಾ ಆಯಾಚೇಯ್ಯ ತಾದಿಸಾ ಹೋಮಿ ಯಾದಿಸಾ ಖುಜ್ಜುತ್ತರಾ ಚ ಉಪಾಸಿಕಾ ವೇಳುಕಣ್ಡಕಿಯಾ ಚ ನನ್ದಮಾತಾತಿ। ಏಸಾ। ಭಿಕ್ಖವೇ। ತುಲಾ ಏತಂ ಪಮಾಣಂ ಮಮ ಸಾವಿಕಾನಂ ಉಪಾಸಿಕಾನಂ। ಯದಿದಂ ಖುಜ್ಜುತ್ತರಾ ಚ ಉಪಾಸಿಕಾ ವೇಳುಕಣ್ಡಕಿಯಾ ಚ ನನ್ದಮಾತಾತಿ। ಛಟ್ಠಂ।>
  text <೭॥ ರಾಹುಲಸುತ್ತಂ>
    text <೧೭೭>, <ಅಥ ಖೋ ಆಯಸ್ಮಾ ರಾಹುಲೋ ಯೇನ ಭಗವಾ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಭಗವನ್ತಂ ಅಭಿವಾದೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನಂ ಖೋ ಆಯಸ್ಮನ್ತಂ ರಾಹುಲಂ ಭಗವಾ ಏತದವೋಚ>
    text <ಯಾ ಚ। ರಾಹುಲ। ಅಜ್ಝತ್ತಿಕಾ ಪಥವೀಧಾತು ಯಾ ಚ ಬಾಹಿರಾ ಪಥವೀಧಾತು। ಪಥವೀಧಾತುರೇವೇಸಾ। ತಂ ನೇತಂ ಮಮ। ನೇಸೋಹಮಸ್ಮಿ। ನ ಮೇಸೋ ಅತ್ತಾತಿ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಟ್ಠಬ್ಬಂ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಿಸ್ವಾ ಪಥವೀಧಾತುಯಾ ನಿಬ್ಬಿನ್ದತಿ। ಪಥವೀಧಾತುಯಾ ಚಿತ್ತಂ ವಿರಾಜೇತಿ।>
    text <ಯಾ ಚ। ರಾಹುಲ। ಅಜ್ಝತ್ತಿಕಾ ಆಪೋಧಾತು ಯಾ ಚ ಬಾಹಿರಾ ಆಪೋಧಾತು। ಆಪೋಧಾತುರೇವೇಸಾ। ತಂ ನೇತಂ ಮಮ। ನೇಸೋಹಮಸ್ಮಿ। ನ ಮೇಸೋ ಅತ್ತಾತಿ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಟ್ಠಬ್ಬಂ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಿಸ್ವಾ ಆಪೋಧಾತುಯಾ ನಿಬ್ಬಿನ್ದತಿ। ಆಪೋಧಾತುಯಾ ಚಿತ್ತಂ ವಿರಾಜೇತಿ।>
    text <ಯಾ ಚ। ರಾಹುಲ। ಅಜ್ಝತ್ತಿಕಾ ತೇಜೋಧಾತು ಯಾ ಚ ಬಾಹಿರಾ ತೇಜೋಧಾತು। ತೇಜೋಧಾತುರೇವೇಸಾ। ತಂ ನೇತಂ ಮಮ। ನೇಸೋಹಮಸ್ಮಿ। ನ ಮೇಸೋ ಅತ್ತಾತಿ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಟ್ಠಬ್ಬಂ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಿಸ್ವಾ ತೇಜೋಧಾತುಯಾ ನಿಬ್ಬಿನ್ದತಿ। ತೇಜೋಧಾತುಯಾ ಚಿತ್ತಂ ವಿರಾಜೇತಿ।>
    text <ಯಾ ಚ। ರಾಹುಲ। ಅಜ್ಝತ್ತಿಕಾ ವಾಯೋಧಾತು ಯಾ ಚ ಬಾಹಿರಾ ವಾಯೋಧಾತು। ವಾಯೋಧಾತುರೇವೇಸಾ। ತಂ ನೇತಂ ಮಮ। ನೇಸೋಹಮಸ್ಮಿ। ನ ಮೇಸೋ ಅತ್ತಾತಿ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಟ್ಠಬ್ಬಂ। ಏವಮೇತಂ ಯಥಾಭೂತಂ ಸಮ್ಮಪ್ಪಞ್ಞಾಯ ದಿಸ್ವಾ ವಾಯೋಧಾತುಯಾ ನಿಬ್ಬಿನ್ದತಿ। ವಾಯೋಧಾತುಯಾ ಚಿತ್ತಂ ವಿರಾಜೇತಿ।>
    text <ಯತೋ ಖೋ। ರಾಹುಲ। ಭಿಕ್ಖು ಇಮಾಸು ಚತೂಸು ಧಾತೂಸು ನೇವತ್ತಾನಂ ನ ಅತ್ತನಿಯಂ ಸಮನುಪಸ್ಸತಿ। ಅಯಂ ವುಚ್ಚತಿ। ರಾಹುಲ। ಭಿಕ್ಖು ಅಚ್ಛೇಚ್ಛಿ ತಣ್ಹಂ। ವಿವತ್ತಯಿ ಸಂಯೋಜನಂ। ಸಮ್ಮಾ ಮಾನಾಭಿಸಮಯಾ ಅನ್ತಮಕಾಸಿ ದುಕ್ಖಸ್ಸಾತಿ। ಸತ್ತಮಂ।>
  text <೮॥ ಜಮ್ಬಾಲೀಸುತ್ತಂ>
    text <೧೭೮>, <ಚತ್ತಾರೋಮೇ। ಭಿಕ್ಖವೇ। ಪುಗ್ಗಲಾ ಸನ್ತೋ ಸಂವಿಜ್ಜಮಾನಾ ಲೋಕಸ್ಮಿಂ। ಕತಮೇ ಚತ್ತಾರೋ॥ ಇಧ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಸಕ್ಕಾಯನಿರೋಧಂ ಮನಸಿ ಕರೋತಿ। ತಸ್ಸ ಸಕ್ಕಾಯನಿರೋಧಂ ಮನಸಿ ಕರೋತೋ ಸಕ್ಕಾಯನಿರೋಧೇ ಚಿತ್ತಂ ನ ಪಕ್ಖನ್ದತಿ ನಪ್ಪಸೀದತಿ ನ ಸನ್ತಿಟ್ಠತಿ ನಾಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ನ ಸಕ್ಕಾಯನಿರೋಧೋ ಪಾಟಿಕಙ್ಖೋ। ಸೇಯ್ಯಥಾಪಿ। ಭಿಕ್ಖವೇ। ಪುರಿಸೋ ಲೇಪಗತೇನ ಹತ್ಥೇನ ಸಾಖಂ ಗಣ್ಹೇಯ್ಯ। ತಸ್ಸ ಸೋ ಹತ್ಥೋ ಸಜ್ಜೇಯ್ಯಪಿ ಗಣ್ಹೇಯ್ಯಪಿ ಬಜ್ಝೇಯ್ಯಪಿ। ಏವಮೇವಂ ಖೋ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಸಕ್ಕಾಯನಿರೋಧಂ ಮನಸಿ ಕರೋತಿ। ತಸ್ಸ ಸಕ್ಕಾಯನಿರೋಧಂ ಮನಸಿ ಕರೋತೋ ಸಕ್ಕಾಯನಿರೋಧೇ ಚಿತ್ತಂ ನ ಪಕ್ಖನ್ದತಿ ನಪ್ಪಸೀದತಿ ನ ಸನ್ತಿಟ್ಠತಿ ನಾಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ನ ಸಕ್ಕಾಯನಿರೋಧೋ ಪಾಟಿಕಙ್ಖೋ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಸಕ್ಕಾಯನಿರೋಧಂ ಮನಸಿ ಕರೋತಿ। ತಸ್ಸ ಸಕ್ಕಾಯನಿರೋಧಂ ಮನಸಿ ಕರೋತೋ ಸಕ್ಕಾಯನಿರೋಧೇ ಚಿತ್ತಂ ಪಕ್ಖನ್ದತಿ ಪಸೀದತಿ ಸನ್ತಿಟ್ಠತಿ ಅಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ಸಕ್ಕಾಯನಿರೋಧೋ ಪಾಟಿಕಙ್ಖೋ। ಸೇಯ್ಯಥಾಪಿ। ಭಿಕ್ಖವೇ। ಪುರಿಸೋ ಸುದ್ಧೇನ ಹತ್ಥೇನ ಸಾಖಂ ಗಣ್ಹೇಯ್ಯ। ತಸ್ಸ ಸೋ ಹತ್ಥೋ ನೇವ ಸಜ್ಜೇಯ್ಯ ನ ಗಣ್ಹೇಯ್ಯ ನ ಬಜ್ಝೇಯ್ಯ। ಏವಮೇವಂ ಖೋ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಸಕ್ಕಾಯನಿರೋಧಂ ಮನಸಿ ಕರೋತಿ। ತಸ್ಸ ಸಕ್ಕಾಯನಿರೋಧಂ ಮನಸಿ ಕರೋತೋ ಸಕ್ಕಾಯನಿರೋಧೇ ಚಿತ್ತಂ ಪಕ್ಖನ್ದತಿ ಪಸೀದತಿ ಸನ್ತಿಟ್ಠತಿ ಅಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ಸಕ್ಕಾಯನಿರೋಧೋ ಪಾಟಿಕಙ್ಖೋ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಅವಿಜ್ಜಾಪ್ಪಭೇದಂ ಮನಸಿ ಕರೋತಿ। ತಸ್ಸ ಅವಿಜ್ಜಾಪ್ಪಭೇದಂ ಮನಸಿ ಕರೋತೋ ಅವಿಜ್ಜಾಪ್ಪಭೇದೇ ಚಿತ್ತಂ ನ ಪಕ್ಖನ್ದತಿ ನಪ್ಪಸೀದತಿ ನ ಸನ್ತಿಟ್ಠತಿ ನಾಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ನ ಅವಿಜ್ಜಾಪ್ಪಭೇದೋ ಪಾಟಿಕಙ್ಖೋ। ಸೇಯ್ಯಥಾಪಿ। ಭಿಕ್ಖವೇ। ಜಮ್ಬಾಲೀ ಅನೇಕವಸ್ಸಗಣಿಕಾ। ತಸ್ಸಾ ಪುರಿಸೋ ಯಾನಿ ಚೇವ ಆಯಮುಖಾನಿ ತಾನಿ ಪಿದಹೇಯ್ಯ। ಯಾನಿ ಚ ಅಪಾಯಮುಖಾನಿ ತಾನಿ ವಿವರೇಯ್ಯ। ದೇವೋ ಚ ನ ಸಮ್ಮಾ ಧಾರಂ ಅನುಪ್ಪವೇಚ್ಛೇಯ್ಯ। ಏವಞ್ಹಿ ತಸ್ಸಾ। ಭಿಕ್ಖವೇ। ಜಮ್ಬಾಲಿಯಾ ನ ಆಳಿಪ್ಪಭೇದೋ ಪಾಟಿಕಙ್ಖೋ। ಏವಮೇವಂ ಖೋ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಅವಿಜ್ಜಾಪ್ಪಭೇದಂ ಮನಸಿ ಕರೋತಿ। ತಸ್ಸ ಅವಿಜ್ಜಾಪ್ಪಭೇದಂ ಮನಸಿ ಕರೋತೋ ಅವಿಜ್ಜಾಪ್ಪಭೇದೇ ಚಿತ್ತಂ ನ ಪಕ್ಖನ್ದತಿ ನಪ್ಪಸೀದತಿ ನ ಸನ್ತಿಟ್ಠತಿ ನಾಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ನ ಅವಿಜ್ಜಾಪ್ಪಭೇದೋ ಪಾಟಿಕಙ್ಖೋ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಅವಿಜ್ಜಾಪ್ಪಭೇದಂ ಮನಸಿ ಕರೋತಿ। ತಸ್ಸ ಅವಿಜ್ಜಾಪ್ಪಭೇದಂ ಮನಸಿ ಕರೋತೋ ಅವಿಜ್ಜಾಪ್ಪಭೇದೇ ಚಿತ್ತಂ ಪಕ್ಖನ್ದತಿ ಪಸೀದತಿ ಸನ್ತಿಟ್ಠತಿ ಅಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ಅವಿಜ್ಜಾಪ್ಪಭೇದೋ ಪಾಟಿಕಙ್ಖೋ। ಸೇಯ್ಯಥಾಪಿ। ಭಿಕ್ಖವೇ। ಜಮ್ಬಾಲೀ ಅನೇಕವಸ್ಸಗಣಿಕಾ। ತಸ್ಸಾ ಪುರಿಸೋ ಯಾನಿ ಚೇವ ಆಯಮುಖಾನಿ ತಾನಿ ವಿವರೇಯ್ಯ। ಯಾನಿ ಚ ಅಪಾಯಮುಖಾನಿ ತಾನಿ ಪಿದಹೇಯ್ಯ। ದೇವೋ ಚ ಸಮ್ಮಾ ಧಾರಂ ಅನುಪ್ಪವೇಚ್ಛೇಯ್ಯ। ಏವಞ್ಹಿ ತಸ್ಸಾ। ಭಿಕ್ಖವೇ। ಜಮ್ಬಾಲಿಯಾ ಆಳಿಪ್ಪಭೇದೋ ಪಾಟಿಕಙ್ಖೋ। ಏವಮೇವಂ ಖೋ। ಭಿಕ್ಖವೇ। ಭಿಕ್ಖು ಅಞ್ಞತರಂ ಸನ್ತಂ ಚೇತೋವಿಮುತ್ತಿಂ ಉಪಸಮ್ಪಜ್ಜ ವಿಹರತಿ। ಸೋ ಅವಿಜ್ಜಾಪ್ಪಭೇದಂ ಮನಸಿ ಕರೋತಿ। ತಸ್ಸ ಅವಿಜ್ಜಾಪ್ಪಭೇದಂ ಮನಸಿ ಕರೋತೋ ಅವಿಜ್ಜಾಪ್ಪಭೇದೇ ಚಿತ್ತಂ ಪಕ್ಖನ್ದತಿ ಪಸೀದತಿ ಸನ್ತಿಟ್ಠತಿ ಅಧಿಮುಚ್ಚತಿ। ತಸ್ಸ ಖೋ ಏವಂ। ಭಿಕ್ಖವೇ। ಭಿಕ್ಖುನೋ ಅವಿಜ್ಜಾಪ್ಪಭೇದೋ ಪಾಟಿಕಙ್ಖೋ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಪುಗ್ಗಲಾ ಸನ್ತೋ ಸಂವಿಜ್ಜಮಾನಾ ಲೋಕಸ್ಮಿನ್ತಿ। ಅಟ್ಠಮಂ।>
  text <೯॥ ನಿಬ್ಬಾನಸುತ್ತಂ>
    text <೧೭೯>, <ಅಥ ಖೋ ಆಯಸ್ಮಾ ಆನನ್ದೋ ಯೇನಾಯಸ್ಮಾ ಸಾರಿಪುತ್ತೋ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಆಯಸ್ಮತಾ ಸಾರಿಪುತ್ತೇನ ಸದ್ಧಿಂ ಸಮ್ಮೋದಿ। ಸಮ್ಮೋದನೀಯಂ ಕಥಂ ಸಾರಣೀಯಂ ವೀತಿಸಾರೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನೋ ಖೋ ಆಯಸ್ಮಾ ಆನನ್ದೋ ಆಯಸ್ಮನ್ತಂ ಸಾರಿಪುತ್ತಂ ಏತದವೋಚ ಕೋ ನು ಖೋ। ಆವುಸೋ ಸಾರಿಪುತ್ತ। ಹೇತು ಕೋ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ದಿಟ್ಠೇವ ಧಮ್ಮೇ ನ ಪರಿನಿಬ್ಬಾಯನ್ತೀತಿ॥>
    text <ಇಧಾವುಸೋ ಆನನ್ದ। ಸತ್ತಾ ಇಮಾ ಹಾನಭಾಗಿಯಾ ಸಞ್ಞಾತಿ ಯಥಾಭೂತಂ ನಪ್ಪಜಾನನ್ತಿ। ಇಮಾ ಠಿತಿಭಾಗಿಯಾ ಸಞ್ಞಾತಿ ಯಥಾಭೂತಂ ನಪ್ಪಜಾನನ್ತಿ। ಇಮಾ ವಿಸೇಸಭಾಗಿಯಾ ಸಞ್ಞಾತಿ ಯಥಾಭೂತಂ ನಪ್ಪಜಾನನ್ತಿ। ಇಮಾ ನಿಬ್ಬೇಧಭಾಗಿಯಾ ಸಞ್ಞಾತಿ ಯಥಾಭೂತಂ ನಪ್ಪಜಾನನ್ತಿ। ಅಯಂ ಖೋ। ಆವುಸೋ ಆನನ್ದ। ಹೇತು ಅಯಂ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ದಿಟ್ಠೇವ ಧಮ್ಮೇ ನ ಪರಿನಿಬ್ಬಾಯನ್ತೀತಿ।>
    text <ಕೋ ಪನಾವುಸೋ ಸಾರಿಪುತ್ತ। ಹೇತು ಕೋ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ದಿಟ್ಠೇವ ಧಮ್ಮೇ ಪರಿನಿಬ್ಬಾಯನ್ತೀತಿ॥ ಇಧಾವುಸೋ ಆನನ್ದ। ಸತ್ತಾ ಇಮಾ ಹಾನಭಾಗಿಯಾ ಸಞ್ಞಾತಿ ಯಥಾಭೂತಂ ಪಜಾನನ್ತಿ। ಇಮಾ ಠಿತಿಭಾಗಿಯಾ ಸಞ್ಞಾತಿ ಯಥಾಭೂತಂ ಪಜಾನನ್ತಿ। ಇಮಾ ವಿಸೇಸಭಾಗಿಯಾ ಸಞ್ಞಾತಿ ಯಥಾಭೂತಂ ಪಜಾನನ್ತಿ। ಇಮಾ ನಿಬ್ಬೇಧಭಾಗಿಯಾ ಸಞ್ಞಾತಿ ಯಥಾಭೂತಂ ಪಜಾನನ್ತಿ। ಅಯಂ ಖೋ। ಆವುಸೋ ಆನನ್ದ। ಹೇತು ಅಯಂ ಪಚ್ಚಯೋ। ಯೇನ ಮಿಧೇಕಚ್ಚೇ ಸತ್ತಾ ದಿಟ್ಠೇವ ಧಮ್ಮೇ ಪರಿನಿಬ್ಬಾಯನ್ತೀತಿ। ನವಮಂ।>
  text <೧೦॥ ಮಹಾಪದೇಸಸುತ್ತಂ>
    text <೧೮೦>, <ಏಕಂ ಸಮಯಂ ಭಗವಾ ಭೋಗನಗರೇ ವಿಹರತಿ ಆನನ್ದಚೇತಿಯೇ। ತತ್ರ ಖೋ ಭಗವಾ ಭಿಕ್ಖೂ ಆಮನ್ತೇಸಿ ಭಿಕ್ಖವೋತಿ। ಭದನ್ತೇತಿ ತೇ ಭಿಕ್ಖೂ ಭಗವತೋ ಪಚ್ಚಸ್ಸೋಸುಂ। ಭಗವಾ ಏತದವೋಚ ಚತ್ತಾರೋಮೇ। ಭಿಕ್ಖವೇ। ಮಹಾಪದೇಸೇ ದೇಸೇಸ್ಸಾಮಿ। ತಂ ಸುಣಾಥ। ಸಾಧುಕಂ ಮನಸಿ ಕರೋಥ। ಭಾಸಿಸ್ಸಾಮೀತಿ। ಏವಂ। ಭನ್ತೇತಿ ಖೋ ತೇ ಭಿಕ್ಖೂ ಭಗವತೋ ಪಚ್ಚಸ್ಸೋಸುಂ। ಭಗವಾ ಏತದವೋಚ>
    text <ಕತಮೇ। ಭಿಕ್ಖವೇ। ಚತ್ತಾರೋ ಮಹಾಪದೇಸಾ॥ ಇಧ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಸಮ್ಮುಖಾ ಮೇತಂ। ಆವುಸೋ। ಭಗವತೋ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ನ ಚೇವ ಸುತ್ತೇ ಓತರನ್ತಿ ನ ವಿನಯೇ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ನ ಚೇವ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ಇಮಸ್ಸ ಚ ಭಿಕ್ಖುನೋ ದುಗ್ಗಹಿತನ್ತಿ। ಇತಿ ಹೇತಂ। ಭಿಕ್ಖವೇ। ಛಡ್ಡೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಸಮ್ಮುಖಾ ಮೇತಂ। ಆವುಸೋ। ಭಗವತೋ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ಸುತ್ತೇ ಚೇವ ಓತರನ್ತಿ ವಿನಯೇ ಚ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ಇಮಸ್ಸ ಚ ಭಿಕ್ಖುನೋ ಸುಗ್ಗಹಿತನ್ತಿ। ಇದಂ। ಭಿಕ್ಖವೇ। ಪಠಮಂ ಮಹಾಪದೇಸಂ ಧಾರೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಸಙ್ಘೋ ವಿಹರತಿ ಸಥೇರೋ ಸಪಾಮೋಕ್ಖೋ। ತಸ್ಸ ಮೇ ಸಙ್ಘಸ್ಸ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ನ ಚೇವ ಸುತ್ತೇ ಓತರನ್ತಿ ನ ವಿನಯೇ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ನ ಚೇವ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತಸ್ಸ ಚ ಸಙ್ಘಸ್ಸ ದುಗ್ಗಹಿತನ್ತಿ। ಇತಿ ಹೇತಂ। ಭಿಕ್ಖವೇ। ಛಡ್ಡೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಸಙ್ಘೋ ವಿಹರತಿ ಸಥೇರೋ ಸಪಾಮೋಕ್ಖೋ। ತಸ್ಸ ಮೇ ಸಙ್ಘಸ್ಸ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ। ವಿನಯೇ ಸನ್ದಸ್ಸಿಯಮಾನಾನಿ ಸುತ್ತೇ ಚೇವ ಓತರನ್ತಿ ವಿನಯೇ ಚ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತಸ್ಸ ಚ ಸಙ್ಘಸ್ಸ ಸುಗ್ಗಹಿತನ್ತಿ। ಇದಂ। ಭಿಕ್ಖವೇ। ದುತಿಯಂ ಮಹಾಪದೇಸಂ ಧಾರೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಸಮ್ಬಹುಲಾ ಥೇರಾ ಭಿಕ್ಖೂ ವಿಹರನ್ತಿ ಬಹುಸ್ಸುತಾ ಆಗತಾಗಮಾ ಧಮ್ಮಧರಾ ವಿನಯಧರಾ ಮಾತಿಕಾಧರಾ। ತೇಸಂ ಮೇ ಥೇರಾನಂ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ನ ಚೇವ ಸುತ್ತೇ ಓತರನ್ತಿ ನ ವಿನಯೇ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ನ ಚೇವ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತೇಸಞ್ಚ ಥೇರಾನಂ ದುಗ್ಗಹಿತನ್ತಿ। ಇತಿ ಹೇತಂ। ಭಿಕ್ಖವೇ। ಛಡ್ಡೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಸಮ್ಬಹುಲಾ ಥೇರಾ ಭಿಕ್ಖೂ ವಿಹರನ್ತಿ ಬಹುಸ್ಸುತಾ ಆಗತಾಗಮಾ ಧಮ್ಮಧರಾ ವಿನಯಧರಾ ಮಾತಿಕಾಧರಾ। ತೇಸಂ ಮೇ ಥೇರಾನಂ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ಸುತ್ತೇ ಚೇವ ಓತರನ್ತಿ ವಿನಯೇ ಚ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತೇಸಞ್ಚ ಥೇರಾನಂ ಸುಗ್ಗಹಿತನ್ತಿ। ಇದಂ। ಭಿಕ್ಖವೇ। ತತಿಯಂ ಮಹಾಪದೇಸಂ ಧಾರೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಏಕೋ ಥೇರೋ ಭಿಕ್ಖು ವಿಹರತಿ ಬಹುಸ್ಸುತೋ ಆಗತಾಗಮೋ ಧಮ್ಮಧರೋ ವಿನಯಧರೋ ಮಾತಿಕಾಧರೋ। ತಸ್ಸ ಮೇ ಥೇರಸ್ಸ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ನ ಚೇವ ಸುತ್ತೇ ಓತರನ್ತಿ ನ ವಿನಯೇ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ನ ಚೇವ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತಸ್ಸ ಚ ಥೇರಸ್ಸ ದುಗ್ಗಹಿತನ್ತಿ। ಇತಿ ಹೇತಂ। ಭಿಕ್ಖವೇ। ಛಡ್ಡೇಯ್ಯಾಥ।>
    text <ಇಧ ಪನ। ಭಿಕ್ಖವೇ। ಭಿಕ್ಖು ಏವಂ ವದೇಯ್ಯ ಅಸುಕಸ್ಮಿಂ ನಾಮ ಆವಾಸೇ ಏಕೋ ಥೇರೋ ಭಿಕ್ಖು ವಿಹರತಿ ಬಹುಸ್ಸುತೋ ಆಗತಾಗಮೋ ಧಮ್ಮಧರೋ ವಿನಯಧರೋ ಮಾತಿಕಾಧರೋ। ತಸ್ಸ ಮೇ ಥೇರಸ್ಸ ಸಮ್ಮುಖಾ ಸುತಂ ಸಮ್ಮುಖಾ ಪಟಿಗ್ಗಹಿತಂ ಅಯಂ ಧಮ್ಮೋ। ಅಯಂ ವಿನಯೋ। ಇದಂ ಸತ್ಥುಸಾಸನನ್ತಿ। ತಸ್ಸ। ಭಿಕ್ಖವೇ। ಭಿಕ್ಖುನೋ ಭಾಸಿತಂ ನೇವ ಅಭಿನನ್ದಿತಬ್ಬಂ ನಪ್ಪಟಿಕ್ಕೋಸಿತಬ್ಬಂ। ಅನಭಿನನ್ದಿತ್ವಾ ಅಪ್ಪಟಿಕ್ಕೋಸಿತ್ವಾ ತಾನಿ ಪದಬ್ಯಞ್ಜನಾನಿ ಸಾಧುಕಂ ಉಗ್ಗಹೇತ್ವಾ ಸುತ್ತೇ ಓತಾರೇತಬ್ಬಾನಿ। ವಿನಯೇ ಸನ್ದಸ್ಸೇತಬ್ಬಾನಿ। ತಾನಿ ಚೇ ಸುತ್ತೇ ಓತಾರಿಯಮಾನಾನಿ ವಿನಯೇ ಸನ್ದಸ್ಸಿಯಮಾನಾನಿ ಸುತ್ತೇ ಚೇವ ಓತರನ್ತಿ ವಿನಯೇ ಚ ಸನ್ದಿಸ್ಸನ್ತಿ। ನಿಟ್ಠಮೇತ್ಥ ಗನ್ತಬ್ಬಂ ಅದ್ಧಾ। ಇದಂ ತಸ್ಸ ಭಗವತೋ ವಚನಂ ಅರಹತೋ ಸಮ್ಮಾಸಮ್ಬುದ್ಧಸ್ಸ। ತಸ್ಸ ಚ ಥೇರಸ್ಸ ಸುಗ್ಗಹಿತನ್ತಿ। ಇದಂ। ಭಿಕ್ಖವೇ। ಚತುತ್ಥಂ ಮಹಾಪದೇಸಂ ಧಾರೇಯ್ಯಾಥ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಮಹಾಪದೇಸಾತಿ। ದಸಮಂ।>
    stand <ಸಞ್ಚೇತನಿಯವಗ್ಗೋ ತತಿಯೋ।>
    text <ತಸ್ಸುದ್ದಾನಂ>
    block
      text <ಚೇತನಾ ವಿಭತ್ತಿ ಕೋಟ್ಠಿಕೋ। ಆನನ್ದೋ ಉಪವಾಣಪಞ್ಚಮಂ।>
      text <ಆಯಾಚನ-ರಾಹುಲ-ಜಮ್ಬಾಲೀ। ನಿಬ್ಬಾನಂ ಮಹಾಪದೇಸೇನಾತಿ॥>
