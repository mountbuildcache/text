text <೧೬ ೧॥ ಇನ್ದ್ರಿಯವಗ್ಗೋ>
  text <೧॥ ಇನ್ದ್ರಿಯಸುತ್ತಂ>
    text <೧೫೧>, <ಚತ್ತಾರಿಮಾನಿ। ಭಿಕ್ಖವೇ। ಇನ್ದ್ರಿಯಾನಿ। ಕತಮಾನಿ ಚತ್ತಾರಿ॥ ಸದ್ಧಿನ್ದ್ರಿಯಂ। ವೀರಿಯಿನ್ದ್ರಿಯಂ। ಸತಿನ್ದ್ರಿಯಂ। ಸಮಾಧಿನ್ದ್ರಿಯಂ ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಇನ್ದ್ರಿಯಾನೀತಿ। ಪಠಮಂ।>
  text <೨॥ ಸದ್ಧಾಬಲಸುತ್ತಂ>
    text <೧೫೨>, <ಚತ್ತಾರಿಮಾನಿ। ಭಿಕ್ಖವೇ। ಬಲಾನಿ। ಕತಮಾನಿ ಚತ್ತಾರಿ॥ ಸದ್ಧಾಬಲಂ। ವೀರಿಯಬಲಂ। ಸತಿಬಲಂ। ಸಮಾಧಿಬಲಂ ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಬಲಾನೀತಿ। ದುತಿಯಂ।>
  text <೩॥ ಪಞ್ಞಾಬಲಸುತ್ತಂ>
    text <೧೫೩>, <ಚತ್ತಾರಿಮಾನಿ। ಭಿಕ್ಖವೇ। ಬಲಾನಿ। ಕತಮಾನಿ ಚತ್ತಾರಿ॥ ಪಞ್ಞಾಬಲಂ। ವೀರಿಯಬಲಂ। ಅನವಜ್ಜಬಲಂ। ಸಙ್ಗಹಬಲಂ ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಬಲಾನೀತಿ। ತತಿಯಂ।>
  text <೪॥ ಸತಿಬಲಸುತ್ತಂ>
    text <೧೫೪>, <ಚತ್ತಾರಿಮಾನಿ। ಭಿಕ್ಖವೇ। ಬಲಾನಿ। ಕತಮಾನಿ ಚತ್ತಾರಿ॥ ಸತಿಬಲಂ। ಸಮಾಧಿಬಲಂ। ಅನವಜ್ಜಬಲಂ। ಸಙ್ಗಹಬಲಂ ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಬಲಾನೀತಿ। ಚತುತ್ಥಂ।>
  text <೫॥ ಪಟಿಸಙ್ಖಾನಬಲಸುತ್ತಂ>
    text <೧೫೫>, <ಚತ್ತಾರಿಮಾನಿ। ಭಿಕ್ಖವೇ। ಬಲಾನಿ। ಕತಮಾನಿ ಚತ್ತಾರಿ॥ ಪಟಿಸಙ್ಖಾನಬಲಂ। ಭಾವನಾಬಲಂ। ಅನವಜ್ಜಬಲಂ। ಸಙ್ಗಹಬಲಂ ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಬಲಾನೀತಿ। ಪಞ್ಚಮಂ।>
  text <೬॥ ಕಪ್ಪಸುತ್ತಂ>
    text <೧೫೬>, <ಚತ್ತಾರಿಮಾನಿ। ಭಿಕ್ಖವೇ। ಕಪ್ಪಸ್ಸ ಅಸಙ್ಖ್ಯೇಯ್ಯಾನಿ। ಕತಮಾನಿ ಚತ್ತಾರಿ॥ ಯದಾ। ಭಿಕ್ಖವೇ। ಕಪ್ಪೋ ಸಂವಟ್ಟತಿ। ತಂ ನ ಸುಕರಂ ಸಙ್ಖಾತುಂ ಏತ್ತಕಾನಿ ವಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಾನೀತಿ ವಾ। ಏತ್ತಕಾನಿ ವಸ್ಸಸಹಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಸಹಸ್ಸಾನೀತಿ ವಾ।>
    text <ಯದಾ। ಭಿಕ್ಖವೇ। ಕಪ್ಪೋ ಸಂವಟ್ಟೋ ತಿಟ್ಠತಿ। ತಂ ನ ಸುಕರಂ ಸಙ್ಖಾತುಂ ಏತ್ತಕಾನಿ ವಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಾನೀತಿ ವಾ। ಏತ್ತಕಾನಿ ವಸ್ಸಸಹಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಸಹಸ್ಸಾನೀತಿ ವಾ।>
    text <ಯದಾ। ಭಿಕ್ಖವೇ। ಕಪ್ಪೋ ವಿವಟ್ಟತಿ। ತಂ ನ ಸುಕರಂ ಸಙ್ಖಾತುಂ ಏತ್ತಕಾನಿ ವಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಾನೀತಿ ವಾ। ಏತ್ತಕಾನಿ ವಸ್ಸಸಹಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಸಹಸ್ಸಾನೀತಿ ವಾ।>
    text <ಯದಾ। ಭಿಕ್ಖವೇ। ಕಪ್ಪೋ ವಿವಟ್ಟೋ ತಿಟ್ಠತಿ। ತಂ ನ ಸುಕರಂ ಸಙ್ಖಾತುಂ ಏತ್ತಕಾನಿ ವಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಾನೀತಿ ವಾ। ಏತ್ತಕಾನಿ ವಸ್ಸಸಹಸ್ಸಾನೀತಿ ವಾ। ಏತ್ತಕಾನಿ ವಸ್ಸಸತಸಹಸ್ಸಾನೀತಿ ವಾ। ಇಮಾನಿ ಖೋ। ಭಿಕ್ಖವೇ। ಚತ್ತಾರಿ ಕಪ್ಪಸ್ಸ ಅಸಙ್ಖ್ಯೇಯ್ಯಾನೀತಿ। ಛಟ್ಠಂ।>
  text <೭॥ ರೋಗಸುತ್ತಂ>
    text <೧೫೭>, <ದ್ವೇಮೇ। ಭಿಕ್ಖವೇ। ರೋಗಾ। ಕತಮೇ ದ್ವೇ॥ ಕಾಯಿಕೋ ಚ ರೋಗೋ ಚೇತಸಿಕೋ ಚ ರೋಗೋ। ದಿಸ್ಸನ್ತಿ। ಭಿಕ್ಖವೇ। ಸತ್ತಾ ಕಾಯಿಕೇನ ರೋಗೇನ ಏಕಮ್ಪಿ ವಸ್ಸಂ ಆರೋಗ್ಯಂ ಪಟಿಜಾನಮಾನಾ। ದ್ವೇಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ತೀಣಿಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ಚತ್ತಾರಿಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ಪಞ್ಚಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ದಸಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ವೀಸತಿಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ತಿಂಸಮ್ಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ಚತ್ತಾರೀಸಮ್ಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ಪಞ್ಞಾಸಮ್ಪಿ ವಸ್ಸಾನಿ ಆರೋಗ್ಯಂ ಪಟಿಜಾನಮಾನಾ। ವಸ್ಸಸತಮ್ಪಿ। ಭಿಯ್ಯೋಪಿ ಆರೋಗ್ಯಂ ಪಟಿಜಾನಮಾನಾ। ತೇ। ಭಿಕ್ಖವೇ। ಸತ್ತಾ ಸುದುಲ್ಲಭಾ ಲೋಕಸ್ಮಿಂ ಯೇ ಚೇತಸಿಕೇನ ರೋಗೇನ ಮುಹುತ್ತಮ್ಪಿ ಆರೋಗ್ಯಂ ಪಟಿಜಾನನ್ತಿ। ಅಞ್ಞತ್ರ ಖೀಣಾಸವೇಹಿ।>
    text <ಚತ್ತಾರೋಮೇ। ಭಿಕ್ಖವೇ। ಪಬ್ಬಜಿತಸ್ಸ ರೋಗಾ। ಕತಮೇ ಚತ್ತಾರೋ॥ ಇಧ। ಭಿಕ್ಖವೇ। ಭಿಕ್ಖು ಮಹಿಚ್ಛೋ ಹೋತಿ ವಿಘಾತವಾ ಅಸನ್ತುಟ್ಠೋ ಇತರೀತರಚೀವರಪಿಣ್ಡಪಾತಸೇನಾಸನಗಿಲಾನಪ್ಪಚ್ಚಯಭೇಸಜ್ಜಪರಿಕ್ಖಾರೇನ। ಸೋ ಮಹಿಚ್ಛೋ ಸಮಾನೋ ವಿಘಾತವಾ ಅಸನ್ತುಟ್ಠೋ ಇತರೀತರಚೀವರಪಿಣ್ಡಪಾತಸೇನಾಸನಗಿಲಾನಪ್ಪಚ್ಚಯಭೇಸಜ್ಜಪರಿಕ್ಖಾರೇನ ಪಾಪಿಕಂ ಇಚ್ಛಂ ಪಣಿದಹತಿ ಅನವಞ್ಞಪ್ಪಟಿಲಾಭಾಯ ಲಾಭಸಕ್ಕಾರಸಿಲೋಕಪ್ಪಟಿಲಾಭಾಯ। ಸೋ ಉಟ್ಠಹತಿ ಘಟತಿ ವಾಯಮತಿ ಅನವಞ್ಞಪ್ಪಟಿಲಾಭಾಯ ಲಾಭಸಕ್ಕಾರಸಿಲೋಕಪ್ಪಟಿಲಾಭಾಯ। ಸೋ ಸಙ್ಖಾಯ ಕುಲಾನಿ ಉಪಸಙ್ಕಮತಿ। ಸಙ್ಖಾಯ ನಿಸೀದತಿ। ಸಙ್ಖಾಯ ಧಮ್ಮಂ ಭಾಸತಿ। ಸಙ್ಖಾಯ ಉಚ್ಚಾರಪಸ್ಸಾವಂ ಸನ್ಧಾರೇತಿ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಪಬ್ಬಜಿತಸ್ಸ ರೋಗಾ।>
    text <ತಸ್ಮಾತಿಹ। ಭಿಕ್ಖವೇ। ಏವಂ ಸಿಕ್ಖಿತಬ್ಬಂ ನ ಮಹಿಚ್ಛಾ ಭವಿಸ್ಸಾಮ ವಿಘಾತವನ್ತೋ ಅಸನ್ತುಟ್ಠಾ ಇತರೀತರಚೀವರಪಿಣ್ಡಪಾತಸೇನಾಸನಗಿಲಾನಪ್ಪಚ್ಚಯಭೇಸಜ್ಜಪರಿಕ್ಖಾರೇನ। ನ ಪಾಪಿಕಂ ಇಚ್ಛಂ ಪಣಿದಹಿಸ್ಸಾಮ ಅನವಞ್ಞಪ್ಪಟಿಲಾಭಾಯ ಲಾಭಸಕ್ಕಾರಸಿಲೋಕಪ್ಪಟಿಲಾಭಾಯ। ನ ಉಟ್ಠಹಿಸ್ಸಾಮ ನ ಘಟೇಸ್ಸಾಮ ನ ವಾಯಮಿಸ್ಸಾಮ ಅನವಞ್ಞಪ್ಪಟಿಲಾಭಾಯ ಲಾಭಸಕ್ಕಾರಸಿಲೋಕಪ್ಪಟಿಲಾಭಾಯ। ಖಮಾ ಭವಿಸ್ಸಾಮ ಸೀತಸ್ಸ ಉಣ್ಹಸ್ಸ ಜಿಘಚ್ಛಾಯ ಪಿಪಾಸಾಯ ಡಂಸಮಕಸವಾತಾತಪಸರೀಸಪಸಮ್ಫಸ್ಸಾನಂ ದುರುತ್ತಾನಂ ದುರಾಗತಾನಂ ವಚನಪಥಾನಂ। ಉಪ್ಪನ್ನಾನಂ ಸಾರೀರಿಕಾನಂ ವೇದನಾನಂ ದುಕ್ಖಾನಂ ತಿಬ್ಬಾನಂ ಖರಾನಂ ಕಟುಕಾನಂ ಅಸಾತಾನಂ ಅಮನಾಪಾನಂ ಪಾಣಹರಾನಂ ಅಧಿವಾಸಕಜಾತಿಕಾ ಭವಿಸ್ಸಾಮಾತಿ। ಏವಞ್ಹಿ ವೋ। ಭಿಕ್ಖವೇ। ಸಿಕ್ಖಿತಬ್ಬನ್ತಿ। ಸತ್ತಮಂ।>
  text <೮॥ ಪರಿಹಾನಿಸುತ್ತಂ>
    text <೧೫೮>, <ತತ್ರ ಖೋ ಆಯಸ್ಮಾ ಸಾರಿಪುತ್ತೋ ಭಿಕ್ಖೂ ಆಮನ್ತೇಸಿ ಆವುಸೋ ಭಿಕ್ಖವೇತಿ। ಆವುಸೋತಿ ಖೋ ತೇ ಭಿಕ್ಖೂ ಆಯಸ್ಮತೋ ಸಾರಿಪುತ್ತಸ್ಸ ಪಚ್ಚಸ್ಸೋಸುಂ। ಆಯಸ್ಮಾ ಸಾರಿಪುತ್ತೋ ಏತದವೋಚ>
    text <ಯೋ ಹಿ ಕೋಚಿ। ಆವುಸೋ। ಭಿಕ್ಖು ವಾ ಭಿಕ್ಖುನೀ ವಾ ಚತ್ತಾರೋ ಧಮ್ಮೇ ಅತ್ತನಿ ಸಮನುಪಸ್ಸತಿ। ನಿಟ್ಠಮೇತ್ಥ ಗನ್ತಬ್ಬಂ ಪರಿಹಾಯಾಮಿ ಕುಸಲೇಹಿ ಧಮ್ಮೇಹಿ। ಪರಿಹಾನಮೇತಂ ವುತ್ತಂ ಭಗವತಾ। ಕತಮೇ ಚತ್ತಾರೋ॥ ರಾಗವೇಪುಲ್ಲತ್ತಂ। ದೋಸವೇಪುಲ್ಲತ್ತಂ। ಮೋಹವೇಪುಲ್ಲತ್ತಂ। ಗಮ್ಭೀರೇಸು ಖೋ ಪನಸ್ಸ ಠಾನಾಠಾನೇಸು ಪಞ್ಞಾಚಕ್ಖು ನ ಕಮತಿ। ಯೋ ಹಿ ಕೋಚಿ। ಆವುಸೋ। ಭಿಕ್ಖು ವಾ ಭಿಕ್ಖುನೀ ವಾ ಇಮೇ ಚತ್ತಾರೋ ಧಮ್ಮೇ ಅತ್ತನಿ ಸಮನುಪಸ್ಸತಿ। ನಿಟ್ಠಮೇತ್ಥ ಗನ್ತಬ್ಬಂ ಪರಿಹಾಯಾಮಿ ಕುಸಲೇಹಿ ಧಮ್ಮೇಹಿ। ಪರಿಹಾನಮೇತಂ ವುತ್ತಂ ಭಗವತಾ।>
    text <ಯೋ ಹಿ ಕೋಚಿ। ಆವುಸೋ। ಭಿಕ್ಖು ವಾ ಭಿಕ್ಖುನೀ ವಾ ಚತ್ತಾರೋ ಧಮ್ಮೇ ಅತ್ತನಿ ಸಮನುಪಸ್ಸತಿ। ನಿಟ್ಠಮೇತ್ಥ ಗನ್ತಬ್ಬಂ ನ ಪರಿಹಾಯಾಮಿ ಕುಸಲೇಹಿ ಧಮ್ಮೇಹಿ। ಅಪರಿಹಾನಮೇತಂ ವುತ್ತಂ ಭಗವತಾ। ಕತಮೇ ಚತ್ತಾರೋ॥ ರಾಗತನುತ್ತಂ। ದೋಸತನುತ್ತಂ। ಮೋಹತನುತ್ತಂ। ಗಮ್ಭೀರೇಸು ಖೋ ಪನಸ್ಸ ಠಾನಾಠಾನೇಸು ಪಞ್ಞಾಚಕ್ಖು ಕಮತಿ। ಯೋ ಹಿ ಕೋಚಿ। ಆವುಸೋ। ಭಿಕ್ಖು ವಾ ಭಿಕ್ಖುನೀ ವಾ ಇಮೇ ಚತ್ತಾರೋ ಧಮ್ಮೇ ಅತ್ತನಿ ಸಮನುಪಸ್ಸತಿ। ನಿಟ್ಠಮೇತ್ಥ ಗನ್ತಬ್ಬಂ ನ ಪರಿಹಾಯಾಮಿ ಕುಸಲೇಹಿ ಧಮ್ಮೇಹಿ। ಅಪರಿಹಾನಮೇತಂ ವುತ್ತಂ ಭಗವತಾತಿ। ಅಟ್ಠಮಂ।>
  text <೯॥ ಭಿಕ್ಖುನೀಸುತ್ತಂ>
    text <೧೫೯>, <ಏವಂ ಮೇ ಸುತಂ ಏಕಂ ಸಮಯಂ ಆಯಸ್ಮಾ ಆನನ್ದೋ ಕೋಸಮ್ಬಿಯಂ ವಿಹರತಿ ಘೋಸಿತಾರಾಮೇ। ಅಥ ಖೋ ಅಞ್ಞತರಾ ಭಿಕ್ಖುನೀ ಅಞ್ಞತರಂ ಪುರಿಸಂ ಆಮನ್ತೇಸಿ ಏಹಿ ತ್ವಂ। ಅಮ್ಭೋ ಪುರಿಸ। ಯೇನಯ್ಯೋ ಆನನ್ದೋ ತೇನುಪಸಙ್ಕಮ। ಉಪಸಙ್ಕಮಿತ್ವಾ ಮಮ ವಚನೇನ ಅಯ್ಯಸ್ಸ ಆನನ್ದಸ್ಸ ಪಾದೇ ಸಿರಸಾ ವನ್ದ ಇತ್ಥನ್ನಾಮಾ। ಭನ್ತೇ। ಭಿಕ್ಖುನೀ ಆಬಾಧಿಕಿನೀ ದುಕ್ಖಿತಾ ಬಾಳ್ಹಗಿಲಾನಾ। ಸಾ ಅಯ್ಯಸ್ಸ ಆನನ್ದಸ್ಸ ಪಾದೇ ಸಿರಸಾ ವನ್ದತೀತಿ। ಏವಞ್ಚ ವದೇಹಿ ಸಾಧು ಕಿರ। ಭನ್ತೇ। ಅಯ್ಯೋ ಆನನ್ದೋ ಯೇನ ಭಿಕ್ಖುನುಪಸ್ಸಯೋ ಯೇನ ಸಾ ಭಿಕ್ಖುನೀ ತೇನುಪಸಙ್ಕಮತು ಅನುಕಮ್ಪಂ ಉಪಾದಾಯಾತಿ। ಏವಂ। ಅಯ್ಯೇತಿ ಖೋ ಸೋ ಪುರಿಸೋ ತಸ್ಸಾ ಭಿಕ್ಖುನಿಯಾ ಪಟಿಸ್ಸುತ್ವಾ ಯೇನಾಯಸ್ಮಾ ಆನನ್ದೋ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಆಯಸ್ಮನ್ತಂ ಆನನ್ದಂ ಅಭಿವಾದೇತ್ವಾ ಏಕಮನ್ತಂ ನಿಸೀದಿ। ಏಕಮನ್ತಂ ನಿಸಿನ್ನೋ ಖೋ ಸೋ ಪುರಿಸೋ ಆಯಸ್ಮನ್ತಂ ಆನನ್ದಂ ಏತದವೋಚ>
    text <ಇತ್ಥನ್ನಾಮಾ। ಭನ್ತೇ। ಭಿಕ್ಖುನೀ ಆಬಾಧಿಕಿನೀ ದುಕ್ಖಿತಾ ಬಾಳ್ಹಗಿಲಾನಾ। ಸಾ ಆಯಸ್ಮತೋ ಆನನ್ದಸ್ಸ ಪಾದೇ ಸಿರಸಾ ವನ್ದತಿ। ಏವಞ್ಚ ವದೇತಿ ಸಾಧು ಕಿರ। ಭನ್ತೇ। ಆಯಸ್ಮಾ ಆನನ್ದೋ ಯೇನ ಭಿಕ್ಖುನುಪಸ್ಸಯೋ ಯೇನ ಸಾ ಭಿಕ್ಖುನೀ ತೇನುಪಸಙ್ಕಮತು ಅನುಕಮ್ಪಂ ಉಪಾದಾಯಾತಿ। ಅಧಿವಾಸೇಸಿ ಖೋ ಆಯಸ್ಮಾ ಆನನ್ದೋ ತುಣ್ಹೀಭಾವೇನ।>
    text <ಅಥ ಖೋ ಆಯಸ್ಮಾ ಆನನ್ದೋ ನಿವಾಸೇತ್ವಾ ಪತ್ತಚೀವರಮಾದಾಯ ಯೇನ ಭಿಕ್ಖುನುಪಸ್ಸಯೋ ಯೇನ ಸಾ ಭಿಕ್ಖುನೀ ತೇನುಪಸಙ್ಕಮಿ। ಅದ್ದಸಾ ಖೋ ಸಾ ಭಿಕ್ಖುನೀ ಆಯಸ್ಮನ್ತಂ ಆನನ್ದಂ ದೂರತೋವ ಆಗಚ್ಛನ್ತಂ। ದಿಸ್ವಾ ಸಸೀಸಂ ಪಾರುಪಿತ್ವಾ ಮಞ್ಚಕೇ ನಿಪಜ್ಜಿ। ಅಥ ಖೋ ಆಯಸ್ಮಾ ಆನನ್ದೋ ಯೇನ ಸಾ ಭಿಕ್ಖುನೀ ತೇನುಪಸಙ್ಕಮಿ। ಉಪಸಙ್ಕಮಿತ್ವಾ ಪಞ್ಞತ್ತೇ ಆಸನೇ ನಿಸೀದಿ। ನಿಸಜ್ಜ ಖೋ ಆಯಸ್ಮಾ ಆನನ್ದೋ ತಂ ಭಿಕ್ಖುನಿಂ ಏತದವೋಚ>
    text <ಆಹಾರಸಮ್ಭೂತೋ ಅಯಂ। ಭಗಿನಿ। ಕಾಯೋ ಆಹಾರಂ ನಿಸ್ಸಾಯ। ಆಹಾರೋ ಪಹಾತಬ್ಬೋ। ತಣ್ಹಾಸಮ್ಭೂತೋ ಅಯಂ। ಭಗಿನಿ। ಕಾಯೋ ತಣ್ಹಂ ನಿಸ್ಸಾಯ। ತಣ್ಹಾ ಪಹಾತಬ್ಬಾ। ಮಾನಸಮ್ಭೂತೋ ಅಯಂ। ಭಗಿನಿ। ಕಾಯೋ ಮಾನಂ ನಿಸ್ಸಾಯ। ಮಾನೋ ಪಹಾತಬ್ಬೋ। ಮೇಥುನಸಮ್ಭೂತೋ ಅಯಂ। ಭಗಿನಿ। ಕಾಯೋ। ಮೇಥುನೇ ಚ ಸೇತುಘಾತೋ ವುತ್ತೋ ಭಗವತಾ।>
    text <ಆಹಾರಸಮ್ಭೂತೋ ಅಯಂ। ಭಗಿನಿ। ಕಾಯೋ ಆಹಾರಂ ನಿಸ್ಸಾಯ। ಆಹಾರೋ ಪಹಾತಬ್ಬೋತಿ। ಇತಿ ಖೋ ಪನೇತಂ ವುತ್ತಂ। ಕಿಞ್ಚೇತಂ ಪಟಿಚ್ಚ ವುತ್ತಂ॥ ಇಧ। ಭಗಿನಿ। ಭಿಕ್ಖು ಪಟಿಸಙ್ಖಾ ಯೋನಿಸೋ ಆಹಾರಂ ಆಹಾರೇತಿ ನೇವ ದವಾಯ ನ ಮದಾಯ ನ ಮಣ್ಡನಾಯ ನ ವಿಭೂಸನಾಯ। ಯಾವದೇವ ಇಮಸ್ಸ ಕಾಯಸ್ಸ ಠಿತಿಯಾ ಯಾಪನಾಯ ವಿಹಿಂಸೂಪರತಿಯಾ ಬ್ರಹ್ಮಚರಿಯಾನುಗ್ಗಹಾಯ। ಇತಿ ಪುರಾಣಞ್ಚ ವೇದನಂ ಪಟಿಹಙ್ಖಾಮಿ। ನವಞ್ಚ ವೇದನಂ ನ ಉಪ್ಪಾದೇಸ್ಸಾಮಿ। ಯಾತ್ರಾ ಚ ಮೇ ಭವಿಸ್ಸತಿ ಅನವಜ್ಜತಾ ಚ ಫಾಸುವಿಹಾರೋ ಚಾತಿ। ಸೋ ಅಪರೇನ ಸಮಯೇನ ಆಹಾರಂ ನಿಸ್ಸಾಯ ಆಹಾರಂ ಪಜಹತಿ। ಆಹಾರಸಮ್ಭೂತೋ ಅಯಂ। ಭಗಿನಿ। ಕಾಯೋ ಆಹಾರಂ ನಿಸ್ಸಾಯ। ಆಹಾರೋ ಪಹಾತಬ್ಬೋತಿ। ಇತಿ ಯಂ ತಂ ವುತ್ತಂ ಇದಮೇತಂ ಪಟಿಚ್ಚ ವುತ್ತಂ।>
    text <ತಣ್ಹಾಸಮ್ಭೂತೋ ಅಯಂ। ಭಗಿನಿ। ಕಾಯೋ ತಣ್ಹಂ ನಿಸ್ಸಾಯ। ತಣ್ಹಾ ಪಹಾತಬ್ಬಾತಿ। ಇತಿ ಖೋ ಪನೇತಂ ವುತ್ತಂ। ಕಿಞ್ಚೇತಂ ಪಟಿಚ್ಚ ವುತ್ತಂ॥ ಇಧ। ಭಗಿನಿ। ಭಿಕ್ಖು ಸುಣಾತಿ ಇತ್ಥನ್ನಾಮೋ ಕಿರ ಭಿಕ್ಖು ಆಸವಾನಂ ಖಯಾ ಅನಾಸವಂ ಚೇತೋವಿಮುತ್ತಿಂ ಪಞ್ಞಾವಿಮುತ್ತಿಂ ದಿಟ್ಠೇವ ಧಮ್ಮೇ ಸಯಂ ಅಭಿಞ್ಞಾ ಸಚ್ಛಿಕತ್ವಾ ಉಪಸಮ್ಪಜ್ಜ ವಿಹರತೀತಿ। ತಸ್ಸ ಏವಂ ಹೋತಿ ಕುದಾಸ್ಸು ನಾಮ ಅಹಮ್ಪಿ ಆಸವಾನಂ ಖಯಾ ಅನಾಸವಂ ಚೇತೋವಿಮುತ್ತಿಂ ಪಞ್ಞಾವಿಮುತ್ತಿಂ ದಿಟ್ಠೇವ ಧಮ್ಮೇ ಸಯಂ ಅಭಿಞ್ಞಾ ಸಚ್ಛಿಕತ್ವಾ ಉಪಸಮ್ಪಜ್ಜ ವಿಹರಿಸ್ಸಾಮೀತಿ॥ ಸೋ ಅಪರೇನ ಸಮಯೇನ ತಣ್ಹಂ ನಿಸ್ಸಾಯ ತಣ್ಹಂ ಪಜಹತಿ। ತಣ್ಹಾಸಮ್ಭೂತೋ ಅಯಂ। ಭಗಿನಿ। ಕಾಯೋ ತಣ್ಹಂ ನಿಸ್ಸಾಯ। ತಣ್ಹಾ ಪಹಾತಬ್ಬಾತಿ। ಇತಿ ಯಂ ತಂ ವುತ್ತಂ ಇದಮೇತಂ ಪಟಿಚ್ಚ ವುತ್ತಂ।>
    text <ಮಾನಸಮ್ಭೂತೋ ಅಯಂ। ಭಗಿನಿ। ಕಾಯೋ ಮಾನಂ ನಿಸ್ಸಾಯ। ಮಾನೋ ಪಹಾತಬ್ಬೋತಿ। ಇತಿ ಖೋ ಪನೇತಂ ವುತ್ತಂ। ಕಿಞ್ಚೇತಂ ಪಟಿಚ್ಚ ವುತ್ತಂ॥ ಇಧ। ಭಗಿನಿ। ಭಿಕ್ಖು ಸುಣಾತಿ ಇತ್ಥನ್ನಾಮೋ ಕಿರ ಭಿಕ್ಖು ಆಸವಾನಂ ಖಯಾ ಅನಾಸವಂ ಚೇತೋವಿಮುತ್ತಿಂ ಪಞ್ಞಾವಿಮುತ್ತಿಂ ದಿಟ್ಠೇವ ಧಮ್ಮೇ ಸಯಂ ಅಭಿಞ್ಞಾ ಸಚ್ಛಿಕತ್ವಾ ಉಪಸಮ್ಪಜ್ಜ ವಿಹರತೀತಿ। ತಸ್ಸ ಏವಂ ಹೋತಿ ಸೋ ಹಿ ನಾಮ ಆಯಸ್ಮಾ ಆಸವಾನಂ ಖಯಾ ಅನಾಸವಂ ಚೇತೋವಿಮುತ್ತಿಂ ಪಞ್ಞಾವಿಮುತ್ತಿಂ ದಿಟ್ಠೇವ ಧಮ್ಮೇ ಸಯಂ ಅಭಿಞ್ಞಾ ಸಚ್ಛಿಕತ್ವಾ ಉಪಸಮ್ಪಜ್ಜ ವಿಹರಿಸ್ಸತಿ। ಕಿಮಙ್ಗಂ ಪನಾಹನ್ತಿ॥ ಸೋ ಅಪರೇನ ಸಮಯೇನ ಮಾನಂ ನಿಸ್ಸಾಯ ಮಾನಂ ಪಜಹತಿ। ಮಾನಸಮ್ಭೂತೋ ಅಯಂ। ಭಗಿನಿ। ಕಾಯೋ ಮಾನಂ ನಿಸ್ಸಾಯ। ಮಾನೋ ಪಹಾತಬ್ಬೋತಿ। ಇತಿ ಯಂ ತಂ ವುತ್ತಂ ಇದಮೇತಂ ಪಟಿಚ್ಚ ವುತ್ತಂ।>
    text <ಮೇಥುನಸಮ್ಭೂತೋ ಅಯಂ। ಭಗಿನಿ। ಕಾಯೋ। ಮೇಥುನೇ ಚ ಸೇತುಘಾತೋ ವುತ್ತೋ ಭಗವತಾತಿ।>
    text <ಅಥ ಖೋ ಸಾ ಭಿಕ್ಖುನೀ ಮಞ್ಚಕಾ ವುಟ್ಠಹಿತ್ವಾ ಏಕಂಸಂ ಉತ್ತರಾಸಙ್ಗಂ ಕರಿತ್ವಾ ಆಯಸ್ಮತೋ ಆನನ್ದಸ್ಸ ಪಾದೇಸು ಸಿರಸಾ ನಿಪತಿತ್ವಾ ಆಯಸ್ಮನ್ತಂ ಆನನ್ದಂ ಏತದವೋಚ ಅಚ್ಚಯೋ ಮಂ। ಭನ್ತೇ। ಅಚ್ಚಗಮಾ। ಯಥಾಬಾಲಂ ಯಥಾಮೂಳ್ಹಂ ಯಥಾಅಕುಸಲಂ। ಯಾಹಂ ಏವಮಕಾಸಿಂ। ತಸ್ಸಾ ಮೇ। ಭನ್ತೇ। ಅಯ್ಯೋ ಆನನ್ದೋ ಅಚ್ಚಯಂ ಅಚ್ಚಯತೋ ಪಟಿಗ್ಗಣ್ಹಾತು। ಆಯತಿಂ ಸಂವರಾಯಾತಿ। ತಗ್ಘ ತಂ। ಭಗಿನಿ। ಅಚ್ಚಯೋ ಅಚ್ಚಗಮಾ। ಯಥಾಬಾಲಂ ಯಥಾಮೂಳ್ಹಂ ಯಥಾಅಕುಸಲಂ। ಯಾ ತ್ವಂ ಏವಮಕಾಸಿ। ಯತೋ ಚ ಖೋ ತ್ವಂ। ಭಗಿನಿ। ಅಚ್ಚಯಂ ಅಚ್ಚಯತೋ ದಿಸ್ವಾ ಯಥಾಧಮ್ಮಂ ಪಟಿಕರೋಸಿ। ತಂ ತೇ ಮಯಂ ಪಟಿಗ್ಗಣ್ಹಾಮ। ವುದ್ಧಿ ಹೇಸಾ। ಭಗಿನಿ। ಅರಿಯಸ್ಸ ವಿನಯೇ ಯೋ ಅಚ್ಚಯಂ ಅಚ್ಚಯತೋ ದಿಸ್ವಾ ಯಥಾಧಮ್ಮಂ ಪಟಿಕರೋತಿ ಆಯತಿಂ ಸಂವರಂ ಆಪಜ್ಜತೀತಿ। ನವಮಂ।>
  text <೧೦॥ ಸುಗತವಿನಯಸುತ್ತಂ>
    text <೧೬೦>, <ಸುಗತೋ ವಾ। ಭಿಕ್ಖವೇ। ಲೋಕೇ ತಿಟ್ಠಮಾನೋ ಸುಗತವಿನಯೋ ವಾ ತದಸ್ಸ ಬಹುಜನಹಿತಾಯ ಬಹುಜನಸುಖಾಯ ಲೋಕಾನುಕಮ್ಪಾಯ ಅತ್ಥಾಯ ಹಿತಾಯ ಸುಖಾಯ ದೇವಮನುಸ್ಸಾನಂ।>
    text <ಕತಮೋ ಚ। ಭಿಕ್ಖವೇ। ಸುಗತೋ॥ ಇಧ। ಭಿಕ್ಖವೇ। ತಥಾಗತೋ ಲೋಕೇ ಉಪ್ಪಜ್ಜತಿ ಅರಹಂ ಸಮ್ಮಾಸಮ್ಬುದ್ಧೋ ವಿಜ್ಜಾಚರಣಸಮ್ಪನ್ನೋ ಸುಗತೋ ಲೋಕವಿದೂ ಅನುತ್ತರೋ ಪುರಿಸದಮ್ಮಸಾರಥಿ ಸತ್ಥಾ ದೇವಮನುಸ್ಸಾನಂ ಬುದ್ಧೋ ಭಗವಾ। ಅಯಂ। ಭಿಕ್ಖವೇ। ಸುಗತೋ।>
    text <ಕತಮೋ ಚ। ಭಿಕ್ಖವೇ। ಸುಗತವಿನಯೋ॥ ಸೋ ಧಮ್ಮಂ ದೇಸೇತಿ ಆದಿಕಲ್ಯಾಣಂ ಮಜ್ಝೇಕಲ್ಯಾಣಂ ಪರಿಯೋಸಾನಕಲ್ಯಾಣಂ ಸಾತ್ಥಂ ಸಬ್ಯಞ್ಜನಂ। ಕೇವಲಪರಿಪುಣ್ಣಂ ಪರಿಸುದ್ಧಂ ಬ್ರಹ್ಮಚರಿಯಂ ಪಕಾಸೇತಿ। ಅಯಂ। ಭಿಕ್ಖವೇ। ಸುಗತವಿನಯೋ। ಏವಂ ಸುಗತೋ ವಾ। ಭಿಕ್ಖವೇ। ಲೋಕೇ ತಿಟ್ಠಮಾನೋ ಸುಗತವಿನಯೋ ವಾ ತದಸ್ಸ ಬಹುಜನಹಿತಾಯ ಬಹುಜನಸುಖಾಯ ಲೋಕಾನುಕಮ್ಪಾಯ ಅತ್ಥಾಯ ಹಿತಾಯ ಸುಖಾಯ ದೇವಮನುಸ್ಸಾನನ್ತಿ।>
    text <ಚತ್ತಾರೋಮೇ। ಭಿಕ್ಖವೇ। ಧಮ್ಮಾ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತನ್ತಿ। ಕತಮೇ ಚತ್ತಾರೋ॥ ಇಧ। ಭಿಕ್ಖವೇ। ಭಿಕ್ಖೂ ದುಗ್ಗಹಿತಂ ಸುತ್ತನ್ತಂ ಪರಿಯಾಪುಣನ್ತಿ ದುನ್ನಿಕ್ಖಿತ್ತೇಹಿ ಪದಬ್ಯಞ್ಜನೇಹಿ। ದುನ್ನಿಕ್ಖಿತ್ತಸ್ಸ। ಭಿಕ್ಖವೇ। ಪದಬ್ಯಞ್ಜನಸ್ಸ ಅತ್ಥೋಪಿ ದುನ್ನಯೋ ಹೋತಿ। ಅಯಂ। ಭಿಕ್ಖವೇ। ಪಠಮೋ ಧಮ್ಮೋ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಭಿಕ್ಖೂ ದುಬ್ಬಚಾ ಹೋನ್ತಿ ದೋವಚಸ್ಸಕರಣೇಹಿ ಧಮ್ಮೇಹಿ ಸಮನ್ನಾಗತಾ ಅಕ್ಖಮಾ ಅಪ್ಪದಕ್ಖಿಣಗ್ಗಾಹಿನೋ ಅನುಸಾಸನಿಂ। ಅಯಂ। ಭಿಕ್ಖವೇ। ದುತಿಯೋ ಧಮ್ಮೋ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಯೇ ತೇ ಭಿಕ್ಖೂ ಬಹುಸ್ಸುತಾ ಆಗತಾಗಮಾ ಧಮ್ಮಧರಾ ವಿನಯಧರಾ ಮಾತಿಕಾಧರಾ। ತೇ ನ ಸಕ್ಕಚ್ಚಂ ಸುತ್ತನ್ತಂ ಪರಂ ವಾಚೇನ್ತಿ। ತೇಸಂ ಅಚ್ಚಯೇನ ಛಿನ್ನಮೂಲಕೋ ಸುತ್ತನ್ತೋ ಹೋತಿ ಅಪ್ಪಟಿಸರಣೋ। ಅಯಂ। ಭಿಕ್ಖವೇ। ತತಿಯೋ ಧಮ್ಮೋ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಥೇರಾ ಭಿಕ್ಖೂ ಬಾಹುಲಿಕಾ ಹೋನ್ತಿ ಸಾಥಲಿಕಾ। ಓಕ್ಕಮನೇ ಪುಬ್ಬಙ್ಗಮಾ। ಪವಿವೇಕೇ ನಿಕ್ಖಿತ್ತಧುರಾ। ನ ವೀರಿಯಂ ಆರಭನ್ತಿ ಅಪ್ಪತ್ತಸ್ಸ ಪತ್ತಿಯಾ ಅನಧಿಗತಸ್ಸ ಅಧಿಗಮಾಯ ಅಸಚ್ಛಿಕತಸ್ಸ ಸಚ್ಛಿಕಿರಿಯಾಯ। ತೇಸಂ ಪಚ್ಛಿಮಾ ಜನತಾ ದಿಟ್ಠಾನುಗತಿಂ ಆಪಜ್ಜತಿ। ಸಾಪಿ ಹೋತಿ ಬಾಹುಲಿಕಾ ಸಾಥಲಿಕಾ। ಓಕ್ಕಮನೇ ಪುಬ್ಬಙ್ಗಮಾ। ಪವಿವೇಕೇ ನಿಕ್ಖಿತ್ತಧುರಾ। ನ ವೀರಿಯಂ ಆರಭತಿ ಅಪ್ಪತ್ತಸ್ಸ ಪತ್ತಿಯಾ ಅನಧಿಗತಸ್ಸ ಅಧಿಗಮಾಯ ಅಸಚ್ಛಿಕತಸ್ಸ ಸಚ್ಛಿಕಿರಿಯಾಯ। ಅಯಂ। ಭಿಕ್ಖವೇ। ಚತುತ್ಥೋ ಧಮ್ಮೋ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತತಿ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಧಮ್ಮಾ ಸದ್ಧಮ್ಮಸ್ಸ ಸಮ್ಮೋಸಾಯ ಅನ್ತರಧಾನಾಯ ಸಂವತ್ತನ್ತೀತಿ।>
    text <ಚತ್ತಾರೋಮೇ। ಭಿಕ್ಖವೇ। ಧಮ್ಮಾ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತನ್ತಿ। ಕತಮೇ ಚತ್ತಾರೋ॥ ಇಧ। ಭಿಕ್ಖವೇ। ಭಿಕ್ಖೂ ಸುಗ್ಗಹಿತಂ ಸುತ್ತನ್ತಂ ಪರಿಯಾಪುಣನ್ತಿ ಸುನಿಕ್ಖಿತ್ತೇಹಿ ಪದಬ್ಯಞ್ಜನೇಹಿ। ಸುನಿಕ್ಖಿತ್ತಸ್ಸ। ಭಿಕ್ಖವೇ। ಪದಬ್ಯಞ್ಜನಸ್ಸ ಅತ್ಥೋಪಿ ಸುನಯೋ ಹೋತಿ। ಅಯಂ। ಭಿಕ್ಖವೇ। ಪಠಮೋ ಧಮ್ಮೋ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಭಿಕ್ಖೂ ಸುವಚಾ ಹೋನ್ತಿ ಸೋವಚಸ್ಸಕರಣೇಹಿ ಧಮ್ಮೇಹಿ ಸಮನ್ನಾಗತಾ ಖಮಾ ಪದಕ್ಖಿಣಗ್ಗಾಹಿನೋ ಅನುಸಾಸನಿಂ। ಅಯಂ। ಭಿಕ್ಖವೇ। ದುತಿಯೋ ಧಮ್ಮೋ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಯೇ ತೇ ಭಿಕ್ಖೂ ಬಹುಸ್ಸುತಾ ಆಗತಾಗಮಾ ಧಮ್ಮಧರಾ ವಿನಯಧರಾ ಮಾತಿಕಾಧರಾ। ತೇ ಸಕ್ಕಚ್ಚಂ ಸುತ್ತನ್ತಂ ಪರಂ ವಾಚೇನ್ತಿ। ತೇಸಂ ಅಚ್ಚಯೇನ ನಚ್ಛಿನ್ನಮೂಲಕೋ ಸುತ್ತನ್ತೋ ಹೋತಿ ಸಪ್ಪಟಿಸರಣೋ। ಅಯಂ। ಭಿಕ್ಖವೇ। ತತಿಯೋ ಧಮ್ಮೋ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತತಿ।>
    text <ಪುನ ಚಪರಂ। ಭಿಕ್ಖವೇ। ಥೇರಾ ಭಿಕ್ಖೂ ನ ಬಾಹುಲಿಕಾ ಹೋನ್ತಿ ನ ಸಾಥಲಿಕಾ। ಓಕ್ಕಮನೇ ನಿಕ್ಖಿತ್ತಧುರಾ। ಪವಿವೇಕೇ ಪುಬ್ಬಙ್ಗಮಾ। ವೀರಿಯಂ ಆರಭನ್ತಿ ಅಪ್ಪತ್ತಸ್ಸ ಪತ್ತಿಯಾ ಅನಧಿಗತಸ್ಸ ಅಧಿಗಮಾಯ ಅಸಚ್ಛಿಕತಸ್ಸ ಸಚ್ಛಿಕಿರಿಯಾಯ। ತೇಸಂ ಪಚ್ಛಿಮಾ ಜನತಾ ದಿಟ್ಠಾನುಗತಿಂ ಆಪಜ್ಜತಿ। ಸಾಪಿ ಹೋತಿ ನ ಬಾಹುಲಿಕಾ ನ ಸಾಥಲಿಕಾ। ಓಕ್ಕಮನೇ ನಿಕ್ಖಿತ್ತಧುರಾ। ಪವಿವೇಕೇ ಪುಬ್ಬಙ್ಗಮಾ। ವೀರಿಯಂ ಆರಭತಿ ಅಪ್ಪತ್ತಸ್ಸ ಪತ್ತಿಯಾ ಅನಧಿಗತಸ್ಸ ಅಧಿಗಮಾಯ ಅಸಚ್ಛಿಕತಸ್ಸ ಸಚ್ಛಿಕಿರಿಯಾಯ। ಅಯಂ। ಭಿಕ್ಖವೇ। ಚತುತ್ಥೋ ಧಮ್ಮೋ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತತಿ। ಇಮೇ ಖೋ। ಭಿಕ್ಖವೇ। ಚತ್ತಾರೋ ಧಮ್ಮಾ ಸದ್ಧಮ್ಮಸ್ಸ ಠಿತಿಯಾ ಅಸಮ್ಮೋಸಾಯ ಅನನ್ತರಧಾನಾಯ ಸಂವತ್ತನ್ತೀತಿ। ದಸಮಂ।>
    stand <ಇನ್ದ್ರಿಯವಗ್ಗೋ ಪಠಮೋ।>
    text <ತಸ್ಸುದ್ದಾನಂ>
    block
      text <ಇನ್ದ್ರಿಯಾನಿ ಸದ್ಧಾ ಪಞ್ಞಾ। ಸತಿ ಸಙ್ಖಾನಪಞ್ಚಮಂ।>
      text <ಕಪ್ಪೋ ರೋಗೋ ಪರಿಹಾನಿ। ಭಿಕ್ಖುನೀ ಸುಗತೇನ ಚಾತಿ॥>
