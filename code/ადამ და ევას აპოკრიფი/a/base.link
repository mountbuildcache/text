text <ადამ და ევას აპოკრიფი>
  block
    text <და იყო ოდეს გამოვიდა ადამ და ევა ცოლი მისი სამოთხით გამოვიდეს>
    text <სამოთხეს აღმოსავალით კერძო ქმნა ადამ ტალავარი საყუდებელად>
    text <თჳსა და შევიდეს ორნივე და დაყვეს მუნ შჳდი დღე ტიროდეს ორნივე>
    text <ტირილითა დიდითა რამეთუ ჭუოდეს საყოფელთა მათთჳს სასუფევლისათა>
    text <რომელთა განეშორნეს და შემდგომად შჳდისა დღისა შეემშია და>
    text <ეძიებდეს საჭმელსა ჰრქუა ევა ადამს უფალო ჩემო ადამ აღდეგ და მიძიე>
    text <მე საზრდელი რაჲთა ვჭამოთ განცდადმდე ვინ უწყის შემიწყნარნეს>
    text <ჩუენ უფალმან და შემიყუანნეს ჩუენ მასვე ადგილსა სამოთხისასა>
  block
    text <და აღდგა ადამ შემდგომად შჳდისა დღისა და იქცეოდა პირსა ზედა>
    text <ქუეყანისასა და არა პოვა საზრდელი მსგავსად მისა რომელსაიგი ჭამდეს>
    text <სამოთხესა მას შინა>
  block
    text <მიუგო ადამ ევას და ჰრქუა სიკუდილითა მოსიკუდიდ ვართ ჰრქუა>
    text <ევა ადამს ნეტარ თუმცა მე მოვკუედი და შენ ხოლო შეგიწყნარა სამოთხედ>
    text <მიუგო ადამ ევას და ჰრქუა დიდი რისხვაჲ არს ჩუენ გამო ყოველთა>
    text <ზედა დაბადებულთა ესე არა უწყი ანუ თუ ჩემ გამო ანუ თუ შენ>
    text <გამო მიუგო ევა ადამს უფალო ჩემო უკუეთუ ჯერგიჩნს მომაკუდინე>
    text <მე რაჲთა მოვისპო პირისაგან ღმრთისა და ანგელოზთაგან მისთა რაჲთა>
    text <დასცხრეს რისხვაჲ ღმრთისაჲ შენ ზედა რომელ არს ჩემ გამო და შეგიყვანოს>
    text <მუნვე სამოთხედ მიუგო ადამ და ჰრქუა ნუვე ნუცა მოიჴსენებ მაგას>
    text <საქმესა რაჲთა არა ღმერთმან სხუაჲ სასჯელი მოავლინოს ჩუენ ზედა კლვისათჳს>
    text <ვითარმე აღვიღო ჴელი ჩემი ვნებად ჴორცთავე თჳსთა ზედა>
  block
    text <მაშინ ჰრქუა ევა აღდეგ ვიძიოთ ორთავე მხალი და არა პოეს გემოჲ>
    text <მსგავსად ხილისა მის რომელი იყო სამოთხესა მას შინა და ჰრქუა>
    text <ევა ესე დაბადა ღმერთმან მჴეცთათჳს რაჲთა იზრდებოდიან ხოლო ჩუენდა>
    text <საზრდელად იყო ანგელოზთა იგი ცხოვრებაჲ აწ მოვედ და შევინანოთ>
    text <სინანულითა დიდითა ფრიად ორმეოც დღე რაჲთა წყალობა ყოს>
    text <ღმერთმან ჩუენ ზედა და მომცეს ჩუენ საზრდელი უმჯობესი პირუტყუთასა>
    text <რაჲთა არა მსგავსად მათსა ვიყვნეთ მიუგო ადამ ევას და ჰრქუა მითხარღა>
    text <მე აწ რაბამითა სინანულითა ინანი ანუ რაოდენთა დღეთა შეუძლო>
    text <სინანულად სინანულისა შენისა ნუუკუე აღუთქუათ ღმერთსა და ვერ აღუსრულოთ>
    text <აღთქუმაჲ იგი მისი რომელი აღუთქუათ მიუგო ადამს ევა და>
    text <ჰრქუა მითხრენღა რიცხუნი იგი დღეთანი რაოდენ ჟამ ეგულების სინანული>
    text <ვინ იცის შეცაუმატო მას რამეთუ მე შეგამთხჳენ ჭირნი ესე>
    text <მიუგო ადამ და ჰრქუა ევას ვერ შუძლო შემატებად გარნა რაოდენი>
    text <გრქუა ეგეოდენ დაადგერ და იყავ და მე შევინანო ორმეოც დღე და>
    text <შენ შეინანე ოცდაათოთხმეტი დღე ექუსნი იგი დღენი მე მომიტევენ რამეთუ>
    text <შენ არა დაებადე დღესა მას მეექუსესა რომელსა შექმნა ღმერთმან ყოველი>
    text <დაბადებული აწ შენ და აღდეგ და მივედ მდინარესა ტიგრისისასა და>
    text <მიიღე ქვაჲ ფერჴთა ქუეშე შენთა და შთადეგ წყალსა მას შინა და სამოსელი>
    text <დაიფარე ვიდრე ყელადმდე და ვიდრე ილოცვიდემ ნუ გამოვალნ ჴმაჲ>
    text <პირით შენით რამეთუ არა ღირს ვარ აღებად პირთა ჩუენთა რამეთუ>
    text <ბაგენი ჩუენნი არაწმიდა არიან გარდასლვითა მათ მცნებათაჲთა ჭამადისა>
    text <მისგან სამოთხისა რომლისაიგი არა გჳბრძანა ღმერთმან არამედ დადუმენ>
    text <ხოლო წყალსა მას შინა ინანდი ლ̃დ დღე ყოვლითა გულითა შენითა>
    text <და მე ეგრეთვე ვყო იორდანესა მდინარესა შინა ვიდრემდე არა ისმინოს>
    text <ჩუენი ღმერთმან და მოგუცეს ჩუენ საზრდელი>
  block
    text <წარვიდა ევა მდინარესა მას ტიგრისისასა და ყო ეგრე ვითარცა>
    text <ამცნო მას ადამ ხოლო ადამ დაადგრა იორდანესა მდინარესა და თმანი>
    text <თავისა მისისანი გარდაემატნეს და თქუა ადამ შენ გეტყუ იორდანე>
    text <იჭირვოდე ჩემ თანავე და შეკრიბენ ყოველნივე რომელნი არიან გარემოს>
    text <შენსა პირუტყუნი რაჲთა გარემოგადგენ და მტიროდიან მე არა თუ>
    text <მათთჳს არამედ ჩუენთჳს რამეთუ მათ არა მოაკლო ღმერთმან საძოვარი>
    text <რომელი მისცა ღმერთმან დასაბამითგან ხოლო მე მოვაკლდი ცხორებისა>
    text <ჩემისაგან და საზრდელისა>
  block
    text <ესე რა თქუა ადამ ტირილითა მწარითა შეკრბეს ყოველნი საცხოვარნი>
    text <მის თანა და გარემოადგეს მას ვითარცა ზღუდენი მას ჟამსა ვითარცა>
    text <წყალმან იორდანემან დააცადა სლვაჲ თჳსი მაშინ აღუტევა ადამ ჴმაჲ>
    text <ღმრთისა მიმართ და იქცია მუჴლი ჴმისა თჳსისაჲ ექუსად მსგავსად ჴმისა>
    text <მის ყოველთა ანგელოზთაჲსა ყოველსა ჟამსა>
  block
    text <ოდეს აღესრულნეს დღენი იგი ათორმეტნი ტირილსა მას შინა>
    text <მისსა შეძრწუნდა ეშმაკი და იქცა ხატი მისი და სამოსელი მისი სიცრუვითა>
    text <მით ჴელოვანებისა მისისაჲთა და მივიდა იგი ევას თანა მდინარესა>
    text <მას ტიგრისისასა და დადგა იგი გარეშე და ტიროდა და დააწთობდა სიცრუისა>
    text <ცრემლთა მისთა ზედა სამოსელსა მისსა და სამოსლით ქუეყანად>
    text <და ჰრქუა ევას გამოვედ მაგიერ წყლით და დასცხერ ჭირთა მაგათგან>
    text <რამეთუ ისმინა ღმერთმან სინანული შენი და ადამის ქმრისა>
    text <შენისაჲ და ჩუენცა ვევედრებით ურვათა თქუენთათჳს რომელი>
    text <ვიხილეთ და მომავლინე მე ღმერთმან გამოყვანებად თქუენდა და>
    text <მიცემად საზრდელი რომლისათჳსცა ინანით აწ აღმოჰჴედ მაგიერ რამეთუ>
    text <მისრულ ვარ ადამისა და მომავლინა და მრქუა მე მივედ და უთხარ ცოლსა>
    text <ჩემსა ევას და მოიყვანე იგი ჩემდა და მოვედ და წაგიყვანო შენ ადამისა>
    text <ადგილსა მას სადა არს იგი და სადაცაიგი არს საზრდელი თქუენი დააღმოჴდა>
    text <ევა მიერ წყლით და იყვნეს ჴორცნი მისნი ვითარცა მხალნი დამჭნარ>
    text <განთოშვითა წყლისაჲთა გარდაქცეულ იყო ყოველი იგი ხატი>
    text <ქმნულკეთილობისა მისისაჲ და ოდეს აღმოჴდა იგი მიერ წყლით დაეცა პირსა>
    text <ზედა ქუეყანისასა მრავლითა მით უძლურებითა და იდვა იგი შეუძრველად>
    text <ორ დღე და შემდგომად ორისა დღისა აღდგა და მიუძღვა მას ეშმაკი>
    text <სადაცა იყო ადამ და ვითარცა იხილა ადამმან ევა ვითარიგი მისდევდა>
    text <ეშმაკსა მას იწყო ტირილითა მწარითა და ჴმაყო ჴმითა მაღლითა>
    text <და ჰრქუა სადა არიან მცნებანი სინანულისანი რომელ გამცენ ვითარ კუალად>
    text <შესცეთ მაგის მიერ რომლისაგანცა უცხო ვართ საყოფელთაგან>
    text <ჩუ/ენთა>
  block
    text <ესე რა ესნა ევას რამეთუ ეშმაკი არს რომელმანცა აცთუნა იგი დავარდა>
    text <იგი წინაშე მისსა ხოლო ადამს ორ წილ ექმნა სალმობაჲ იგი ევაჲსი>
    text <რამეთუ ხედვიდა იგი მას დავრდომილსა ქუეყანასა ზედა ვითარცა>
    text <მკუდარსა შეჭუვნა და თქუა დიდითა კუნესითა ჴმაყო ვაჲ შენდა>
    text <მბრძოლსა მაგას ჩუენსა რაჲ ბოროტი გიყავთ შენ რამეთუ შენითა შეტყუვილითა>
    text <იყო გამოჴდაჲ ჩუენი სამოთხით უკუეთუ შენ განგაგდეთ შენდა>
    text <ჩუენდა მომართ არს მდურვაჲ შენი ანუ ჩვენ მიერ მოგეძარცუა დიდებაჲ>
    text <შენი ანუ სადამე ჩუენითა შექმნითა ეგრეთ ნაკლულევან ხარ ანუ>
    text <ჩუენ ხოლო ვართა დაბადებულნი ღმრთისანი რამეთუ ჩუენ ხოლო>
    text <გუ/ბრძავთ>
  block
    text <ტირილად იწყო ეშმაკმან ტირილითა იძულებისაჲთა და ჰრქუა ადამს>
    text <ეშმაკმან ჵ ადამ ყოველივე ანგაარებაჲ და მდურვაჲ და ყოველივე ჭუვილი>
    text <გულისა ჩემისაჲ შენდა მომართ არს რამეთუ შენ გამო გამოვარდი>
    text <მე საყოფელთაგან ჩემთა შენ გამო უცხო ვიქმენ მე საყდრისაგან ჩემისა>
    text <ქერობინთაგან უფრო ფრთენი ჩემნი ზედა გარდამატებულ იყვნეს>
    text <და დაფარულ ვიყავ მე მათ ქუეშე შენ გამო აწ ვლენან ფერჴნი ჩემნი ქუეყანასა>
    text <ზედა რომელ არ მრწმენა>
  block
    text <მიუგო ადამ ეშმაკსა და ჰრქუა რომელი არს ბრალი ჩემი რომლითაესე>
    text <ყოველი გიყავ შენ მიუგო ეშმაკმან და ჰრქუა შენ არა მიყავ მე არამედ>
    text <შენ გამო გამოვარდი ქუეყანად რომელსაცა დღესა შეიქმენ შენ>
    text <მასცა დღესა გამოვარდი პირისაგან ღმრთისა რამეთუ ოდეს შთაგბერა შენ>
    text <პირსა შენსა სული ღმერთმან გაქუნდა შენ ხატი და მსგავსებაჲ ღმრთეებისაჲ>
    text <და მოვიდა მიქაელ წარმოგადგინა შენ და თაყუანისგაცემინა>
    text <შენ ღმრთისა და ჰრქუა ღმერთმან მიქაელს შევქმენ ადამ მსგავსად ხატისა>
    text <და ღმრთეებისა ჩემისა მაშინ მოვიდა მიქაელ და მოუწოდა ყოველთა>
    text <ერთა ანგელოზთასა და ჰრქუა მათ თაყუანისეცით მსგავსსა და ხატსა>
    text <ღმრთეებისასა და ოდეს მოუწოდა მიქაელ და ყოველთა თაყუანისგცეს>
    text <შენ და მეცა მომიწოდა და მე ვარქუ განმეშორე ჩემგან რამეთუ უმრწემესსა>
    text <ჩემსა არა თაყუანისვსცემ რამეთუ უწინა მაგისა მე უფალ ვარ და>
    text <მაგის ღირს ჩემდა თაყუანისცემად ესეღა ესმა სხუათა ანგელოზთა ექუსთა>
    text <დასთა და სთნდა სიტყუაჲ ესე ჩემი და არა თაყუანისგცეს შენ მაშინ>
    text <განრისხნა ღმერთი ჩუენ ზედა და უბრძანა გარდამოგდებაჲ ჩემი და>
    text <მათიცა ქუეყანად საყოფლით ჩუენით ხოლო შენი ბრძანა ყოფაჲ სამოთხესა>
    text <მას შინა ოდეს გულისჴმავყავ რამეთუ შენდამი გარდმოვარდი და>
    text <მე ვიყავ ჭირსა შინა და შენ განსუენებასა და მოგინადირე რაჲთა უცხო>
    text <გქმნა შენცა სამოთხისა მისგან საშუებელისაჲსა ვითარცა მე უცხო ვიქმენ>
    text <შენითა>
  block
    text <ესე რა ესმა ადამს ღაღადყო ჴმითა მაღლითა და თქუა უფალო>
    text <ცხორებაჲ ჩემი ჴელთა შენთა არს განმაშორე ჩემგან მტერი ესე რომელსა>
    text <უნებს ცთუნებაჲ ჩემი და რომელი ეძიებს წარწყმედასა ნათესავისა ჩემისასა>
    text <რომლისაგან წარწყმედილ არს ევა>
  block
    text <მას ჟამსა უჩინო იქმნა ბელიარი>
  block
    text <ხოლო ადამ დაადგრა მას წყალსა შინა და ინანდა ხოლო ევა დავრდომილ>
    text <იყო ქუეყანასა ზედა ვითარცა მკუდარი და შემდგომად აღდგა იგი ქუეყანით>
    text <და ჰრქუა ადამს ცხონდი ადამ რამეთუ შენ არა მიერთე გარდასლვასა>
    text <მცნებათასა არცა პირველსა არცა მეორესა მძლოს მე სიტყუამან>
    text <ღმრთისამან და ჰრქუა ევა აჰა ესერა მე წარვიდეს მზის დასავალით>
    text <კერძო და ვჭამდე თივასა ვითარცა პირუტყჳ ვიდრემდე მოვკუდე რამეთუ>
    text <რაჲთურთით არა ღირს ვარ ჭამადისა მისგან ცხოველთაჲსა>
  block
    text <და წარვიდა ევა მზისა დასავალით კერძო და იყოფებოდა მუნ გლოვით>
    text <და კუნესით და შემდგომად დღეთა მათ იქმნა მზისა დასავალით>
    text <ტალავარი>
  block
    text <ოდეს მიდგომილ იყო სამით თჳთ და მუცელსა ედვა კაენი ოდეს მოიწივნეს>
    text <დღენი შობისა მისისანი და შეძრწუნდა და ჴმაყო ჴმითა მაღლითა>
    text <ღმრთისა მიმართ და თქუა სადამე არს ადამი რაჲთა მილხინოს მე ჭირთა>
    text <ამათ შინა ჩემთა ანუ ვინ უთხრნეს სალმობანი ესე ჩემნი არავინ არს მფრინველთაგანი>
    text <მიმცავიდა და ჰრქუა მოვედ და ეწიე ევას ცოლსა შენსა>
    text <გევედრები თქუენ ყოველთა ნათესავთა ცისათა და ოდეს მიხჳდეთ აღმოსავალით>
    text <უთხრენით უფალსა ჩემსა სალმობანი ესე ჩემნი>
  block
    text <და ესმა ადამს მდინარესა მას შინა იორდანისასა ჴმაჲ ტირილისა და>
    text <ურვათა მისთაჲ>
  block
    text <მაშინ ისმინა ღმერთმან ლოცვაჲ იგი ადამისი და მოუვლინა მიქაელ>
    text <ანგელოზი და მოართუა მას თესლი შებეჭდული ბეჭდითა საღმრთოჲთა>
    text <მირთუმად ადამისსა და ასწავა მათ თესვაჲ და საქმე მისი რაჲთა ცხოვნდენ>
    text <იგინი მით და ყოველნი ნათესავნი მისნი>
  block
    text <და ვითარცა ესმა ადამს ლოცვაჲ ევაჲსი და ღაღადებაჲ იგი ტირილისა>
    text <მისისაჲ დასავალით კერძო იცნა ჴმაჲ მისი და თქუა ადამ გულსა შინა>
    text <თჳსსა ჴმაჲ გუერდისა ჩემისაჲ არს ჴმაჲ ტარიგისა ჩემისაჲ არს აღვდგე>
    text <და ვიხილო რაჲსათჳს ჴმობს ანუმე კუალად გუელი იგი ბრძავს>
  block
    text <აღდგა ადამ და მისდევდა კუალსა მას მისსა და ვითარცა მოვიდა>
    text <მისა დასავალით კერძო სადაცა იყო ევა და ვითარცა იხილა ადამი ევამან>
    text <ტიროდა ტირილითა დიდითა და თქუა უფალო ჩემო ადამ არა>
    text <გესმაა ჴმაჲ ტირილისა ჩემისაჲ რამეთუ დღეს ცხრა დღე არს და დღით>
    text <და ღამით არს ღაღადებაჲ ესე ჩემი შენდა მომართ არა გაუწყესა შენ ნათესავთა>
    text <აღმოსავალისათა აღმოსლვასა მათსა ანუ არა გაუწყესა შენ>
    text <მფრინველთა ცისათა და მჴეცთა ქუეყანისათა რამეთუ ვევედრებოდე მათ>
    text <ყოველთა რაჲთამცა გითხრეს შენ აღდეგ და ევედრე შემოქმედსა შენსა>
    text <რაჲთა წყალობა ყოს და ისმინოს შენი ღმერთმან და მიჴსნნეს მე სალმობათაგან>
    text <ჩემთამ ანუ თუ ჯერუჩნდეს მოავლინოს ჩემ ზედა სიკუდილი ანუ>
    text <ურვათა ჩემთაგან განმარინოს ლოცვითა შენითა>
    text <ილოცვიდა და იტყოდა ადამ მისთჳს ვედრებასა წინაშე ღმრთისა და>
    text <ისმინა მისი უფალმან და აჰა ესერა მოვიდეს ზეცით ათორმეტნი ანგელოზნი>
    text <და ორნი ძალნი და მოვიდეს ადგილსა მას ევაჲსსა ერთი იგი>
    text <ძალთაგანი მოვიდა და შეეხო პირსა ევაჲსსა და მკერდსა მისსა და ჰრქუა>
    text <ევას ნეტარ ხარ შენ ევა ადამის გამორჩეულისა და მონისა ღმრთისა რამეთუ>
    text <დიდ არიან ლოცვანი მისნი წინაშე ღმრთისა და მის გამო გიჴსნეს შენ>
    text <ღმერთმან უკუეთუმცა მის გამო არა ყოფილ იყო შეწევნაჲ შენი ეგევითარი>
    text <ეკალი მუცლადგიღებიეს ვერცა განერე სალმობათაგან შენთა აღდეგ>
    text <აწ და განაწესე შობად ყრმისა>
  block
    text <აღდგა ევა ვითარცა ასწავა მას ანგელოზმან და შვა ყრმაჲ და იყო>
    text <ფერი მისი ვითარცა ვარსკულავთაჲ>
  block
    text <და ჴელთა ზედა ამქუმელისათა გარდამოვარდა და იწყო ფხურად თივისა>
    text <რამეთუ ტალავარსა დედისა მისისასა დგა მცენარე თივისაჲ>
  block
    text <მიუგო ამქუმელმან მან და რქუა მართალ არს ღმერი რამეთუ არასადა>
    text <დაგიტევა შენ ჴელთა ჩემთა რამეთუ შენ ხარ კაენი გულარძნილი>
    text <და მკულელი კეთილისაჲ რამეთუ ნაყოფიერისა ხისა აღმომფხურელი ხარ>
    text <და არა დამნერგუელი განმამწარებელი ხარ და არა დამატკბობელი>
  block
    text <და ჰრქუა ადამს ძალმან დაადგერ ევას თანა ვიდრე ყოფადმდე მისა>
    text <ყრმისა მისთჳს რაჲთა ასწავნე მას>
  block
    text <ხოლო ადამ წარმოიყვანა ევა და ყრმაჲ იგი და მოიყვანა იგინი აღმოსავალით>
    text <კერძო და დაადგრა მუნ>
  block
    text <და ოდეს აღესრულნეს წელნი მერვენი და თუჱ იგი მეორე მიუდგა ევა და>
    text <შვა სხუაჲ ძე რომელსა უწოდა ძალმან ღმრთისამან სახელი აბერ და დაადგრა>
    text <მუნ ურთიერთას მას ჟამსა ჰრქუა ევა ადამს უფალო ჩემო ადამ ძილსა>
    text <შინა ჩემსა ვიხილე ვითარმედ სისხლი ძისა ჩემისაჲ აბელისი შთავიდოდა>
    text <პირსა კაენისსა ძმისა მისისასა და შესუმიდა უწყალოდ და ევედრებოდა>
    text <აბელი რაჲთამცა სისხლისა მისგან უტევა და მან არა ისმინა მისი არამედ>
    text <შესუა ყოველივე და არა დაადგრა მუცელსა ისსა არამედ გამოჴდა გარე>
    text <დაეხჳა ყოველთა ასოთა მისთა და არა განეშორა გუამსა მისსა ყოლადვე>
    text <მიუგო ადამ ევას და ჰრქუა ნუუკუემცა მოკლვაჲ ეგულების მისი კაენს>
    text <განვაშორნეთ ურთიერთას და ვიყვნეთ მათ თანა რაჲთა არა ვსცეთ>
    text <ადგილი რისხვასა>
  block
    text <და ყვეს ეგრე ვითარცა თქუა ადამ და რქუა შვილნო ჩემნო მოვედით>
    text <და მიმოვეგნეთ თითოეულად ადგილსა თჳსსა>
  block
    text <მაშინ ჰრქუა ღმერთმან გაბრიელ ანგელოზსა>
    text <ზრახვაჲ საიდუმლოჲ რომელი უწყი ნუ აუწყებ კაენს რამეთუ ნაშობი რისხვისაჲ>
    text <არს რამეთუ მოკლვად არს მისგან ძმაჲ მისი არამედ ნუ შეჭუვნების>
    text <ადამ მისთჳს რამეთუ აღუდგინო მის წილ სეით და ემსგავსოს იგი>
    text <ხატსა ჩემსა და ვასწავო მას ყოველი რომელი მოვიჴსენო ხოლო ამას ნუვის>
    text <აუწყებ თჳნიერ ადამისა>
  block
    text <ესე ჰრქუა ღმერთმან ანგელოზსა>
    text <მას და ანგელოზმან მან ჰრქუა ადამს>
    text <სიტყუაჲ ესე ხოლო ადამ დაიმარხა>
    text <სიტყუაჲ იგი გულსა შინა თჳსსა>
  block
    text <და ჭუოდეს ორნივე ადამ და>
    text <ცოლი მისი>
  block
    text <და იყო ჟამი იგი რამეთუ მოიკლა აბელი კაენისგან ძმისა მისისა და>
    text <ჰრქუა დასდვა ღმერთმან აღსასრლი ყოველთა კაცთა არა თუ სხუაჲ რაჲმე>
    text <იყო სიკუდილი იგი არამედ კლვაჲ იგი რომელ მოიკლა აბელ კაენისგან>
    text <და მისცა შურმან კაენისმან სიკუდილად რამეთუ ნათესავი გულარძნილი>
    text <იყო>
  block
    text <და იყვნეს ჟამნი რომელსა აღსრულ იყვნეს კაენ და აბელი ველსა>
    text <შინა მათსა მოვიდეს ორნი ეშმაკნი მსგავსნი აბელისი და კაენისი ხოლო>
    text <ეშმაკი იგი ეშმაკსა მას ესჯოდა განრისხნა მას ზედა და მოიღო მახჳლი>
    text <ქვისაგან რომელ იყო ქარწბია და უკუეთა ყელი და მოკლა იგი და>
    text <ვითარცა იხილა კაენმან სისხლი იგი მივიდა სწრაფით და აღიღო ქვაჲ>
    text <იგი ჴელითა თჳსითა ხოლო ვითარცა იხილა აბელმან მიმავალი მის ზედა>
    text <ევედრებოდა მას ნუ მომაკუდინებ ძმაო კაენ ხოლო მან არა ინება ვედრებაჲ>
    text <მისი და დასთხია სისხლი აბელისი წინაშე მისა>
  block
    text <და ჭუვოდეს ადამ და ევა რაოდენ ჟამ მწუხარებითა დიდითა>
  block
    text <და შემოდგომად ამისა შევიდა ადამი ცოლისა მიუდგა ევა და შვა>
    text <სეით მსგავსი ადამისი და ჰრქუა>
    text <ადამ ევას აჰა ესერა ვშევ ძე აბელის>
    text <წილ რომელი მოაკუდინა კაენმან წინაშე ჩემსა>
  block
    text <და ამისსა შემდგომად მერმეცა>
    text <ესხნეს ადამს ოცდაათ ძე და>
    text <ოცდაათ ასულ რამეთუ იყვნეს>
    text <ყოველნი წელნი ადამისნი ცხრაას>
    text <ოცდაათ წელ და მისგან განმრავლდეს>
    text <ქუეყანასა ზედა და დაეშენნეს მას>
    text <ზედა და ოდეს აღესრულა ცხრაას>
    text <ოცდაათი იგი წელი დასნეულდა>
    text <ადამ ღაღადყო ჴმითა დიდითა და>
    text <თქუა შემოკერბით ჩემდა ყოველნი>
    text <ნაშობნი ჩემნი და ვიხილნე იგინი>
    text <ვიდრე სიკუდილადმდე ჩემდა>
  block
    text <და შემოკრბეს მისსა ყოველნი>
    text <ნათსავნი მისნი რომელნი დამკჳდრებულ>
    text <იყვნეს და დაეპყრა სამი>
    text <ნაწილი ქუეყანისაჲ ნაშობთა მისთა>
    text <და შემოკრბეს ადამისსა ყოველნი>
    text <ნაშობნი მისნი რამეთუ დამკჳდრებულ>
    text <იყვნეს წინაშე კართა მისთა>
    text <ადგილსა მას რომელი ქმნა ადამ>
    text <რომელსა შევიდოდა და ილოცვიდა>
    text <ღმრთისა მიმართ>
  block
    text <და ჰრქუეს ძეთა მისთა>
    text <რაჲ არს ესე მამაო ადამ ანუ ვითარ>
    text <დასნეულდეს კაცი მიუგო>
    text <სეით ძემან მისმან და ჰრქუა მამაო>
    text <ადამ რაჲ არს შენდა ანუმცა>
    text <მოგეჴსენა ნაყოფი იგი სამოთხისაჲ>
    text <და გულმან გითქუა და სჭუვი>
    text <მისთჳს უკუეთუ ეგრეთ არს მითხარ>
    text <მე და მივიდე წინაშე სამოთხესა>
    text <მას და გარდავისხა მტუერი>
    text <თავსა ჩემსა და ვტიროდი და ისმინოს>
    text <ჩემი ხოლო თუ ღმერთმან და>
    text <მოავლინოს ანგელოზი მისი და მომართუას>
    text <მე ნაყოფი სამოთხისაჲ>
    text <და მოგართუა შენ რაჲთა დასცხრე>
    text <ჭუვილისაგან შენისა და ჰრქუა>
    text <ადამ შვილო სეით არა ეგრე არს>
    text <არამედ სნეულ ვარ და მელმის მიუგო>
    text <სეით მამაო რაჲ არს სალმობაჲ>
    text <ანუ ვითარ გელმის ჰრქუა>
    text <ადამ სეითს შვილო ოდეს შეგუქმნა>
    text <ღმერთმან მე და დედაჲ შენი>
    text <და დამადგინა ჩუენ სამოთხესა>
    text <მას ფუფუნებისასა ხოლო ერთი>
    text <ნერგთაგანი იყო შუენიერი სამოთხესა>
    text <მას შინა რომლისა გუამცნო>
    text <ღმერთმან ჩუენ ვითარმედ ნუ სჭამთ>
  block
    text <და აცთუნა დედაჲ თქუენი გუელმან>
    text <და აჭამა მას რომლისაგან აწ>
    text <მოვკუდებით ჟამი ოდეს იყო მცველთა>
    text <მათ ანგელოზთაი და თაყუანისცემაჲ>
    text <ღმრთისაჲ აცთუნა იგი მტერმან>
    text <და ჭამა მისგან და მან მაცთუნა>
    text <მე შვილნო ჩემნო რამეთუ არა>
    text <უწყოდე და განგჳყო ჩუენ ღმერთმან>
    text <მე და დედასა შენსა>
    text <ევას რაჲთამცა დავიცევით იგი ხოლო>
    text <მე მომცა აღმოსავალით კერძო>
    text <და ჩრდილოჲთ დედასა თქუენსა>
    text <ევას მისცა სამხრით კერძო და დასავლით>
    text <და იყვნეს ჩუენ თანა თითოეულად>
    text <ი̃ბ ანგელოზნი ცვად>
    text <ჩუენდა ვიდრემ განთენებისა ჟამადმდე>
    text <ხოლო ყოველსა დღესა აღჴდიან>
    text <ზე და აღსლვასა ოდენ მათსა>
    text <აცთუნა დედაჲ შენი გულემან და>
    text <ხისა მისგანი აჭამაღა და იხილა>
    text <არცა მე ვრთე არცა ანგელოზნი>
    text <მეცა მაჭამა და არა გულისჴმავყავ>
    text <ოდეს ვჭამეთ განრისხდა ღმერთი>
    text <ჩუენდა და გურქუა შეურაცხჰყავთღა>
    text <ბრძანებაჲ ჩემი და მეცა>
    text <შეურაცხგყვნე თქუენ და მოავლინა>
    text <სამეოცდაათი სალმობაჲ ჩუენ ზედა>
    text <თუალთა და ყურთა ვიდრე>
    text <ფერჴთამდე გუემაჲ და სასწაულნი>
    text <დაუნჯებულნი საუნჯეთანი ესე მიყო>
    text <მე ღმერთმან წარსაწყმედელად>
    text <აღსრუ/ლებისა>
  block
    text <ამას რაჲ ეტყოდა ადამი ძესა>
    text <თჳსსა სეითს ღაღადყო და თქუა>
    text <რაჲმე ვყო დიდსა შრომასა შინა>
    text <ვარ ტირილით თქუა უფალო>
    text <ჩემო ადამ მომეც ზოგი სალმობათა>
    text <შენთაჲ და შრომაჲ ეგე შენი მე>
    text <ვიტჳრთო რამეთუ ჩემ გამო არს სალმობაჲ>
    text <შენი და მე შეგამთჳენ შრომანი>
    text <ეგე და ჰრქუა ადამ ევას აღდეგ>
    text <და მოვედ სეითის თანა ძისა>
    text <ჩემისა თანა სამოთხედ დაისხით>
    text <მიწაჲ თავსა თქუენსა და ტიროდეთ>
    text <წინაშე ღმრთისა რაჲთა წყალობაჲ>
    text <ყოს ჩუენ ზედა>
    text <და მოავლინოს ანგელოზი თჳსი სამოთხედ სადაცა არს>
    text <ხე იგი ცხოვრებისაჲ რომელსა გამოსდის ზეთი რაჲთა>
    text <კნინი გცეს ზეთი იგი და მომართუთ მე იგი აქა>
    text <და ვიცხო და განვისუენო სალმობათაგან ჩემთა მაშინღა>
    text <გაუწყო შენ ყოველი იგი სახე რომლითა>
    text <განვიცა/დენით>
  block
    text <ესე რა ესმა წარვიდეს სეით და ევა სადა იგი>
    text <იყო სამოთხე ადამისი სლვასა მისსა იხილა ნაშობთა>
    text <მისთაგანი რომელსა ჰბრძოდა მჴეცი და უკბენდა ყრმასა>
    text <მას მაშინ ტირილად იწყო ევა და თქუა ვაჲ ჩემდა>
    text <რამეთუ ოდეს მივიწიო მე დღესა მას სასჯელისასა>
    text <ყოველნი შეცოდებანი ჩემნი მწვიდნენ მე და>
    text <მრქუან პირველად შენ არა დაიმარხენ მცნებანი>
    text <ღმრთისანი>
  block
    text <ჴმა უყო ევა და ჰრქუა მჴეცსა მას ბოროტსა>
    text <ჵ მჴეცო უკეთურო არა გეშინის შენ იკადრებ და>
    text <დაჰბრძავ ხატსა ღმრთისასა ვითარ ეუფლე აღებად>
    text <პირისა შენისა ანუ ვითარ განაწონენ კბილნი შენნი ანუ>
    text <ვითარ არა მოიჴსენე პირველი იგი ბრძანებაჲ ღმრთისაჲ>
    text <და აღგიღებიეს პირი შენი ხატსა ღმრთისასა ზედა>
    text <მაშინ მიუგო მჴეცმან მან ევას და ჰრქუა მას არა>
    text <ჩუენისა ნგარებისაგან არს მდურვაჲ შენი და ტირილი>
    text <არამედ შენისა ნგარებისაგან არს მდურვაჲ შენი>
    text <და ტირილი რამეთუ პირველ დასაბამსა შენ ისმინე>
    text <მჴეცისა მის გუელისაჲ ვითარ იკადრე აღებად პირისა>
    text <შენისა და ჭამად ხისა მისგან რომლისა გამცნო შენ>
    text <ღმერთმან არაჭამაჲ ხოლო რომლისა გემოჲ ყოველთა>
    text <სახე იცვალების აწ შენ ვერ უძლო დათმენად უკუეთუ ვიწყო>
    text <სიტყუად და მხილებად შენდა მიუგო სეით და ჰრქუა>
    text <მჴეცსა მას დაიყავნ პირი შენი და დადუმენ მჴეცო და>
    text <განგუეშორე ჩუენ ხატისაგან ღმრთეებისა ვიდრე მუნ დღედმდე ოდეს>
    text <წარმოგადგინოს შენ ღმერთმან>
    text <მაშინღა ჰრქუა მჴეცმან სეითს აჰა ესერა მე შენ განგეშორები>
    text <ხატისაგან ღმრთისა თუალთშეუდგამისაგან ღმრთისა>
  block
    text <და ოდეს დაუტევა ივლტოდა მჴეცი იგი სეითისაგან და მოვიდა>
    text <კაცი წყლული ტალავარსა მას ადამისსა მამისა თჳსისა ხოლო>
    text <სეით წარვიდა ევასთანა სამოთხედ და ტიროდეს ზღუდესა თანა>
    text <სამოთხისასა და მუნ ილოცვიდეს ღმრთისა იმართ რაჲთამცა>
    text <მოავლინა ანგელოზი თჳსი რომელ არს სულთა ზედა და ჰრქუა სეითს კაცო>
    text <ღმრთისაო ნუ შურები ლოცვასა მაგას ხისა მისთჳს ზეთისხილთაისა>
    text <ცხებად მამისა შენისა ადამისსა აწვე არა ყოფად>
    text <არს არამედ მერმეთა მათ ჟამთა ოდეს აღესრულოს ხუთათასი>
    text <წელი ხოლო მეხუთათასესა და ნახევარსა წელსა მოვიდეს ქუეყანად>
    text <საყუარელი ძე ღმრთისაჲ ქრისტე აღსრულებად გუამისა>
    text <მის ადამისა დაცემისა მისგან გარდასლვითა მცნებათაჲთა>
    text <მოვიდეს და ნათელიღოს იორდანესა მდინარესა და ოდეს>
    text <მიერ წყლით გამოვიდეს ზეთითურთ და სცხოს იგი მას და ყოველთა>
    text <ნათესავთა მისთა რაჲთა აღდგენ ჟამსა მას აღდგომისასა>
    text <თქუა უფალმან შევიყვანნე მუნ სამოთხედ და ვსცხო მას საცხებელი>
    text <ესე ხოლო აწ მივედ მამისა შენისა ადამისა რამეთუ>
    text <აღსრულებულ არიან დღენი ჟამთა მისთანი სამ დღე გამოვიდეს>
    text <სული გუამისაგან მისისა და იხილნეს საკჳრველებანი მრავალნი>
    text <ცათა შინა>
  block
    text <ესე რაჲ ჰრქუა ანგელოზმან მან და დაეფარა ნერგსა მას>
    text <ქუეშე სამოთხისასა ხოლო სეით და ევა წარვიდეს ტალავარსა მას>
    text <ადამისსა და ტიროდა ადამ წყლულებასა მას მჴეცისასა და>
    text <ჰრქუა ევას რაჲ მეყო ჩეუნ რამეთუ მოიწია ჩუენ ზედა გუემაჲ>
    text <და ყოვლისა ნათესავისა ჩუენისა რამეთუ რაჲ არიან შეცოდებანი>
    text <შენნი აუწყენ შვილთა შენთა რამეთუ ჩუენ მოვკუდეთ მე>
    text <და შენ და განეფინნენ ჭირნი ქუეყანასა ზედა>
  block
    text <ყოველნი ნათესავნი რომელნი არიან გამოსრულნი ჩუენგან გუწყევდენ>
    text <ჩუენ და თქუან ვითარმედ მამადედათა>
    text <ჩუენთა მოიღეს ჭირი ესე ჩუენ>
    text <ზედა>
  block
    text <მაშინ ტირილად იწყო ევა და>
    text <თქუა ისმინეთ აწ ჩემი შვილნო>
    text <ჩემნო და გითხრა თქუენ ვითარ>
    text <შევიტყუვენით და იყო მამაჲ თქუენი>
    text <სცვიდა თჳსსა სამოთხისა ნაწილსა>
    text <აღმოსავლით და ჩრდილოჲთ>
    text <ხოლო მე ვსცევდი თჳსსა ნაწილსა>
    text <დასავალით და სამხრით და მოვიდა>
    text <ეშმაკი ნაწილსა ადამისსა და იყვნენ>
    text <მუნ მჴეცნი რამეთუ მჴეცნიცა>
    text <განგჳყვნა უფალმან მამალი ყოველი>
    text <მისცა ადამს და დედალი ყოველი>
    text <მომცა მე და თჳითოეულად ვზრდიდით>
    text <მას ოდეს მოვიდა ეშმაკი ნაწილსა>
    text <მას მამისა თქუენისასა მოუწოდა>
    text <ეშმაკმან გუელსა მას და ჰრქუა>
    text <აღდეგ და მოვედ ჩემდა და გაუწყო>
    text <შენ სარგებელი სუტყჳსაჲ>
  block
    text <მაშინ მოვიდა გუელი იგი და>
    text <ჰრქუა ეშმაკმან გუელსა მას ვითარმედ>
    text <უბრძნეს ხარ შენ ყოველთა პირუტყვთა>
    text <და მოსრულ ვარ განცდად>
    text <მეცნიერებისა შენისა რამეთუ ადამმან>
    text <მისცის საზრდელი ყოველთა პირუტყუთა>
    text <ეგრეცა შენ ზედა>
    text <ოდესიგი მოვიდიან ყოველნი პირუტყუნი>
    text <თაყუანისცემად ადამისა დღითიდღე>
    text <და დილითიდილად ყოველსა>
    text <დღესა მიხჳდი შენცა თაყუანიცემად>
    text <პირველად მისსა შენ დაბადებული ხარ დიდი ესე და>
    text <კნინსა მას თაყუანიცემა და რაჲსა>
    text <სჭამ ნარჩევსა და შეურაცხსა და>
    text <არანაყოფთა კეთილთა სამოთხისათა>
    text <არამედ მოვედ და ისმინე ჩემი რაჲთა>
    text <გამოვხადო იგი გარეშე ზღუდესა სამოთხისასა>
  block
    text <და შთაეცუა გუელსა მას ეშმაკი>
    text <შთამოჰკიდა თავი თჳსი ზღუდესა>
    text <მას სამოთხისასა ღაღადყო>
    text <და თქუა ჰაჲ შენდა დედაკაცო>
    text <რომელიეგე ხარ სამოთხესა ფუფუნებისასა>
    text <რომელიეგე ბრმა ხარ მოვედ>
    text <ჩემდა და გრქუა რაჲმე სიტყუაჲ საიდუმლოჲ>
    text <და ვითარ მივედ მრქუა>
    text <მე ევა და ვარქუ აჰა ესერა ვარ>
    text <მომიგო და მრქუა მე რასა ზამ შენ>
    text <სამოთხესა შინა მიუგე და ვარქუ>
    text <ღმერთმან დამადგინა ცვად სამოთხისა და ჭამად მომიგო ეშმაკმან>
    text <მან და მრქუა მე პირითა გუელისაჲთა>
    text <კეთილად შჭამთ თქუენ ნაყოფსა>
    text <ყოვლისაგან ხისა რომელ არს სამოთხესა>
    text <მას შინა მიუგე და ვარქუ>
    text <მე ვჭამ ყოველსავე ნაყოფსა გარნა>
    text <ერთისა მის ხისა ხოლო რომელ>
    text <არს შუა სამოთხესა ამას რამეთუ>
    text <ღმერთმან გუამცნო ჩუენ ვითარმედ>
    text <ნუ შჭამთ მისგანსა რაჲთა არა სიკუდილითა>
    text <მოკუდეთ>
  block
    text <მაშინ მრქუა გუელმან მან ვჭუვი>
    text <მე თქუენთჳს რამეთუ ხართ>
    text <თქუენ ვითარცა პირუტყუნი შურდა>
    text <თქუენი ღმერთსა და არა გაუფლნა>
    text <თქუენ ხოლო მე არა მნებავს უმეცრებაჲ>
    text <თქუენი არამედ მივედ და ჭამე>
    text <და იხილო დიდებულებაჲ იგი რომელ>
    text <ყოფად არს შენ თანა ხოლო მე ვარქუ>
    text <მეშინის მე ნუუკუე მოვკუდე>
    text <ვითარცა თქუა ღმერთმან მომიგო>
    text <გუელმან მან და მრქუა რაჲარს>
    text <სიკუდილი ანუ ვითარ მოკუდის>
    text <სიკუდილი ცხორებაჲ არს მიუგე და>
    text <ვარქუ არა უწყი მე მომიგო და>
    text <მრქუა ცხოველ არს ღმერთი რაჲთა>
    text <არა მოჰკუდეთ არამედ რომელსა>
    text <ჟამსა სჭამოთ განეხუნენ თუალნი>
    text <თქუენნი და იყვნეთ მეცნიერ ვითარცა>
    text <ღმერთი კეთილისა და ბოროტისა>
    text <უწყოდა ღმერთმან რამეთუ>
    text <მსგავს მისა იყვენით და შურდა>
    text <ღმერთსა თქუენი მისთჳს გრქუა>
    text <თქუენ ღმერთმან ვითარმედ ნუ>
    text <სჭამთ მისგანსა მივედ ხესა მას>
    text <და იხილე გარემოჲს მისსა დიდებულებაჲ>
    text <მისი ხოლო მე ვითარცა მივედ>
    text <და ვიხილე გარემო მისა დიდებულებაჲ>
    text <მისი და ვთქუ კეთილ არს>
    text <ხე ესე და საცნაურ არს თუალთა>
    text <ჩემთა ნაყოფი მისი ხოლო მე მიყოფად>
    text <ჴელისა და მოღებად მეშინის>
    text <ხოლო შენ თუ არა გეშინის მომართუ>
    text <მე და ვჭამო და ვცნა უკუეთუ ჭეშმარიტ>
    text <არიან სიტყუანი შენნი ესე ანუარა>
    text <მომიგო გუელმან მან და>
    text <მრქუა მოვედ და განმიღე მე კარი>
    text <და გცე შენ მისგანი და ვითარ მივედ>
    text <და განუღე კარი და ვითარცა>
    text <შემოვიდა სამოთხედ წარვიდა და>
    text <დადგა მცირედ მიუგე და ვარქუ მას>
    text <რაჲსა სდგა>
  block
    text <ხოლო მან შვილნო ჩემნო იწყო>
    text <ზაკუად ჩემდა მომართ მომიგო>
    text <და მრქუა ამისთჳს ვდეგ მე რამეთუ>
    text <შევინანე ნუუკუე შენ გცე და სჭამო>
    text <და განგეხუნენ თუალნი შენნი და იყო>
    text <შენ ვითარცა ღმერთი და სცნა კეთილი>
    text <და ბოროტი და განჰლაღნე და>
    text <გშურდეს ადამისთჳს და არა აჭამო მას>
    text <და იყოს იგი ვითარცა პირუტყჳ>
    text <შენ წინაშე ვითარცა თქუენ იყვენით>
    text <წინაშე ღმრთისა რამეთუ შურდა>
    text <ღმერთსა თქუენი უკუეთუ გინებს>
    text <მეფუცე მე ჭეშმარიტად ვითარმედ>
    text <მე თუ გაჭამო შენ არა გშურდეს>
    text <ადამისთჳს ქმრისა შენისა არამედ>
    text <აჭამო და სცე მასცა მიუგე და ვარქუ>
    text <მას ფიცი არა ვიცი ვითარ გეფუცო>
    text <შენ და მრქუა მე თქუ ვფუცავ>
    text <ნერგთა მათ სამოთხისათა>
    text <და ქერობინთა ზედა რომელთა ზედა>
    text <ზის მამაჲ და გარდამოჴდის>
    text <სამოთხესა მას უკუეთუ ვჭამო და>
    text <ვცნა ყოველი არა მშურდეს არამედ>
    text <ვსცე ადამსცა და ოდეს მოიღო ჩემ>
    text <ზედა ფიცი შემკრა მე მცა ხისა>
    text <მისგანი და ვჭამე>
  block
    text <და ვეც მამასა თქუენსა და ვცანთ>
    text <რამეთუ შიშუელ ვართ>
  block
    text <და იყო რაჟამს მოვიდა ღმერთი>
    text <სამოთხედ დავემალენით პირისაგან>
    text <უფლისა რამეთუ შეგუემოსა ორთავე>
    text <ფურცელი ლეღჳსაჲ>
  block
    text <და უწოდა ღმერთმან ადამს>
    text <ადამ ადამ სადა ხარ და მან ჰრქუა>
    text <აქა ვარ უფალო რამეთუ შიშუელ>
    text <ვიყავ და დაგემალე ხოლო ღმერთმან>
    text <თქუა და ვინ გითხრა შენ რამეთუ>
    text <შიშუელ ხარ შენ გარნა მისგანი>
    text <რომლისა გამცენ არაჭამაჲ მისგანი>
    text <სჭამეა და მან ჰრქუა დედაკაცმან>
    text <ამან მცა და მიბრძანა მე ღმერთმან>
    text <რაჲესე ჰყავ და ვარქუ მე გუელმან>
    text <მაცთუნა>
  block
    text <და ჰრქუა ღმერთმან გუელსა>
    text <მას წარწყმდი შენცა და წყეულ>
    text <იყავ ყოველთა შორის პირუტყუთა>
    text <მოაკლდი საზრდელისაგან შენისა რომელსა>
    text <სჭამდი და მიწა იყავნ საჭმელად>
    text <შენდა ყოველთა დღეთა ცხორებისა>
    text <შენისათა მკერდითა და მუცლითა>
    text <შენითა ხჳდოდე შენ მოაკლდენ>
    text <შენგან ჴელნი და ფერჴნი შენნი>
    text <და ნუ იყვნენ ყურნი და ფრჩხილნი>
    text <შენნი და ნუ იყოფინ ნუცა ერთი>
    text <ასოჲ შენი დაგსაჯენ შენ პატიოსანმან>
    text <ჯუარმან რომელი აღიღოს ძემან>
    text <ჩემმან ქუეყანასა ზედა საცთურისა>
    text <მისთჳს აცთუნე არამედ შენ იყავ>
    text <კუალადვე მგლინავ და განსხეულ უკვეთურებითა>
    text <გულისა შენისაჲთა და>
    text <დავდვა მტერობაჲ შორისა შენსა და>
    text <შორის ნათესავისა მისგან დედაკაცისა>
    text <იგი უმზირდეს თავსა შენსა და>
    text <შენ უმზირდე ბრჭალსა მისსა ვიდრე>
    text <დღედმდე სასჯელისა>
  block
    text <ესე თქუა ღმერთმან და ბრძანა>
    text <ჩუენი ორთავე გამოვლინებაჲ სამოთხით>
    text <ევედრებოდა ადამ ანგელოზთა>
    text <და ჰრქუა მაცადეთ მე რაჲთა>
    text <ვევედრო უფალსა ვინ უწყის>
    text <თუ სინანული მცეს მე უფალმან>
    text <ამისთჳს რომელიესე ვყავ მე და არა>
    text <გამოვჴდე სამოთხით>
  block
    text <მაშინ დააცადეს ანგელოზთა გამოძიებაჲ>
    text <ჩუენი ევედრებოდა ადამ>
    text <უფალსა და თქუა გევედრები მომიტევე>
    text <მე უფალო რომელიესე ვყავ>
  block
    text <მაშინ ჰრქუა უფალმან ანგელოზთა>
    text <რაჲსა დააცადეთ გამოყვანებაჲ>
    text <ადამისი სამოთხით ნუუკუე ჩემი ბრალი>
    text <არსა ანუ თუ არა მართალი>
    text <ვსაჯე>
  block
    text <მაშინ დავარდეს ანგელოზნი ქუეყანასა>
    text <ზედა და ჰრქუეს თაყუანისცემით>
    text <უფალსა მართალ ხარ შენ>
    text <უფალო და წრფელ არს სასჯელი შენი>
    text <მოექცა უფალი და ჰრქუა ადამს>
    text <არა დატევებად ხარ შენ სამოთხესა>
    text <შინა მიუგო ადამ და ჰრქუა უფალსა>
    text <გევედრები შენ უფალო მეც მე>
    text <ხისა მისგან ცხორებისა რაჲთა ვჭამო>
    text <გამოსლვად ჩემდამდე მაშინ ეტყოდა>
    text <უფალი ადამს და ჰრქუა არღარა>
    text <მიიღო იგი ცხორებასა შენსა>
    text <დამიდგინებია ქერობინი მოტყინარე>
    text <და მახჳლი იქცევისი დაცვად>
    text <მაგისა შენთჳს რაჲთა არა გემო იხილო>
    text <და უკუდავ იყო და იქადოდი>
    text <ვითარმედ არა მოვკუდე მე უკუნისამდე>
    text <და ჰყო ბრძოლა რომელ ჰყო>
    text <მტერმან შენ ზედა უკუეთუ გახჳდე>
    text <სამოთხისაგან და დაიცვა თავი შენი>
    text <ყოვლისაგან ბოროტისა და სთქუა>
    text <ვითარმედ მოვჰკუდე და>
    text <სიკუდილისა აღვდგე მერმესა>
    text <მას მაშინღა მიგცე შენ ხისა მისგან>
    text <სამოთხისა და უკუდავ იყო უკუნისამდე>
    text <ესე რაჲ თქ უფალმან სამოთხესა>
    text <და ტიროდა მამაჲ თქუენი>
    text <წინაშე ანგელოზთა ხოლო მათ ჰრქუეს>
    text <მას რაჲ არს ანუ რაჲ გიყოთ შენ>
    text <მაშინ მიუგო უფალმან თქუენმან და>
    text <თქუა აჰა ესერა მე განვალ აწ გევედრები>
    text <თქუენ რაჲთა განსლვასა>
    text <ამას ჩემსა ა ღვიღო საკუმეველი სამოთხისაგან>
    text <რაჲთა ოდეს განვიდე შევსწირო საკუმეველი სულნელებისაჲ>
    text <და ისმინოს ჩემი ღმერთმან და>
    text <მიუტევეს ანგელოზთა და მოიღო საკუმეველი>
    text <სურნელი ოთხი ნარდინი>
    text <კროკონი ლერწამი და იამინდოჲ>
    text <ესე გამოიღო სამოთხით ადამ ქუეყანად>
  block
    text <ხოლო აწ შვილნო ჩემნო გაუწყე>
    text <თქუენ ესე სახე ყოველი რომელთა>
    text <შევიტყუენით და ამას გევედრებით>
    text <რაჲთა დაცუნეთ თავნი თქუენნი>
    text <და ნუ დააცდებთ კეთილის>
    text <ყოფასა>
  block
    text <ესე ღა თქუა ევა შორის შვილთა>
    text <თჳსთა ოდეს ეძინა ადამს სნეულებასა>
    text <მისსა და მეორესა დღესა გამოსლვად>
    text <იყო ული გუამისაგან მისისა>
    text <ჰრქუა ევა ადამს რადმე შენ>
    text <ხოლო მოჰკუდები და ცოცხალ ვარ>
    text <ანუ რაოდენ ჟამადმდე ვიყო ანუ>
    text <რაჲ ყოფად არს ჩემდა შემდგომად>
    text <სიკუდილისა შენისა მაუწყე მე მაშინ>
    text <ჰრქუა ადამ ევას ნურაჲ გჭირან>
    text <შენ რაჲცა ჰყავ უკუეთუ მოვკუდეთ>
    text <ორნივე შენცა დადებად ხარ ჩემ>
    text <თანა და თუ მე მოვკუდე ნუ შემძრავენ>
    text <ადგილით ჩემით ვიდრე ოდეს>
    text <ღმერთმან გიბრძანოს ჩემთჳს რამეთუ>
    text <არა დამიტეოს მე უფალმან არამედ>
    text <მოიძიოს ჭური რომელი შექმნა აღდეგ>
    text <და ილოცე ღმრთისა მიმართ>
    text <რაჲთა შეივედროს სული ჩემი ჴელთა>
    text <შემოქმედისა ჩემისათა რამეთუ არა>
    text <უწყი ვითარ შემთხუევად ვარ მე შემოქმედისა>
    text <ყოველთაჲსა ანუ თუ>
    text <მრისხავსა ანუ თუ შემიწყნარებს>
  block
    text <მაშინ აღდგა ევა და გამოვიდა>
    text <ადამისაგან და თქუა შეგცოდე>
    text <ღმერთო შეგცოდე და ვცოდე>
    text <წინაშე შენსა ვცოდე წინაშე რჩეულთა>
    text <ანგელოზთა შენთა ვცოდე წინაშე>
    text <ქერობინთა ვცოდე წინაშე>
    text <საკურთხეველსა სიწმიდისა შენისასა>
    text <ვცოდე წინაშე ნათესავთა ცისათა>
    text <ვცოდე წინაშე მფრინველთა ცისათა>
    text <ვცოდე წინაშე მჴეცთა ქუეყანისათა>
    text <შეგცოდე ღმერთო ყოვლითა ანგარებითა>
    text <ჩემითა ყოველთა შორის დაბადებულთა შენთა გევედრები>
    text <თქუენ ყოველთა დაბადებულთა>
    text <ცისათა და ქუეყანისათა ევედრებოდეთ>
    text <ჩემთჳს უფალსა ყოველთასა>
  block
    text <ილოცვიდა ოდენ ევა ფერჴთა>
    text <თჳსთა ზედა და მეყსეულად მოვიდა>
    text <მიქაელ ანგელოზი კაცებისა და>
    text <აღადგინა ევა და ჰრქუა აღდეგ სინანულისაგან>
    text <მაგის შენისა რამეთუ ადამ>
    text <ქმარი შენი გამოსრულ არს ჴორცთაგან>
    text <აღდეგ და იხილე სული მისი ვითარღა>
    text <ჰყავს შემოქმედსა თჳსსა>
  block
    text <აღდგა ევა და დაიდვა ჴელი პირსა>
    text <ზედა თჳსსა და ამაღლდა ანგელოზი>
    text <იგი და ჰრქუა ევას აღიხილენ თუალნი>
    text <შენნი და განეშორე ზრუნვათაგან>
    text <ქუეყანისათა ხოლო ევა ვითარცა>
    text <აღიხილნა თუალნი თჳსნი>
    text <ზეცად და იხილნა ეტლნი ცეცხლისანი>
    text <და ნათელი აღმავალი ოთხთა>
    text <ზედა ეგრე ბრწყინვალე იყვნენ>
    text <ვითარცა ვერარაჲ ემსგავსების>
    text <თქუმად ვერ შემძლებელ იყო განცდად>
    text <ვერცა მუცლით ვერცა ზურგით>
    text <და ანგელოზნი წინა უძღოდეს>
    text <ეტლთა მათ და ვითარცა მივიდეს>
    text <სადაცაიგი იყო მამაჲ დადგა ეტლი>
    text <იგი და სერაბინნი დგეს შორის მისსა>
    text <და შორის ეტლთა და ვიხილე მე ევა>
    text <სასაკუმევლე სამი ოქროჲსაჲ და სამნი>
    text <ანგელოზნი მოვიდეს სწრაფით საკურთხეველსა>
    text <ზედა მოიღეს ნაკუერცხალი>
    text <და შთაასხეს საკუმეველი ანგელოზთა>
    text <მათ მას ზედა და ვითარცა ჰბერვიდეს>
    text <აღვიდოდა კუამლი და დაჰფარნა>
    text <სამყარონი ცისანი აქებდეს ანგელოზნი>
    text <იგი და თაყუანისსცემდეს>
    text <ღაღადებდეს და იტყოდეს ღმერთო>
    text <მიუტევენ ადამს რამეთუ ხატი>
    text <შენი და ქმნილი ჴელთა შენთაჲ არს>
    text <და დაბადებული შენი არს და ვიხილენ>
    text <მე ევა ორნი ნათელნი დიდნი>
    text <შიშით დაცემულნი წინაშე მისსა და>
    text <ვტიროდე და ვარქუ ძესა ჩემსა სეითს>
    text <აღდეგ გუამისაგან მამისა>
    text <შენისა და მოვედ ჩემდა და იხილე>
    text <რომელი თუალთა შენთა არა უხილავს>
    text <ამისთჳს მამისა შენისა>
  block
    text <მაშინ აღდგა სეით და მივიდა>
    text <ევაჲსა დედისა თჳსისა და ჰრქუა>
    text <რად სტირ აღიხილენ თუალნი>
    text <შენნი და იხილენ შჳდნი სამყარონი>
    text <განხუმულნი და იხილე მსგავსებაჲ მამისა>
    text <ადამისი ვითარ ძეს იგი წინაშე>
    text <ღმრთისა და ყოველნი ანგელოზნი>
    text <ევედრებიან მისთჳს და იტყჳან მიუტევე>
    text <ღმერთო ადამს რამეთუ ხატი>
    text <შენი არს და მსგავსი რამეთუ შენ>
    text <შეჰქმენ>
  block
    text <ჵ შვილო ჩემო ნუმცა ინდოთა>
    text <მათ მისცემენ ნაქმართა სისხლისათა>
    text <რამეთუ იყვნეს იგინი წინაშე>
    text <ღმრთისა მიუგო ევას სეით და>
    text <ჰრქუა არა ეგრე დედაო არა>
    text <იცან ესე რომელთა ინდოებაჲ სთქუ>
    text <სისხლისფერთაჲ მათ მიუგო ევა და>
    text <ჰრქუა არა ვიცნი შვილო ჩემო>
    text <მიუგო სეით და ჰრქუა ესე არიან>
    text <მზე და მთოვარე და იგინი დავრდომილ>
    text <არიან და ევედრებიან ადამისთჳს>
    text <მამისა ჩემისა სადა არს>
    text <ნათელი იგი მზისაჲ რამეთუ არღარაჲ>
    text <არს მის თანა ანუ რადმე დაშავებულ>
    text <არს ეგრე მიუგო სეით და>
    text <ჰრქუა ევას რამეთუ განქარდა ნათელი>
    text <მისი წინაშე ღმრთისა ყოველთაჲსა>
    text <და შავა ნათელი მისი შიშისაგან>
    text <ღმრთისა>
  block
    text <ამას რაჲ ეტყოდა სეით ევას>
    text <მეყსეულად დიდმან ანგელოზმან დაჰბერა>
    text <საყჳრსა და აღემათნეს ანგელოზნი>
    text <რომელნი დაცემულ იყვნეს>
    text <პირსა ზედა თჳსსა ევედრებოდეს>
    text <ადამისთჳს ჴმაყვეს ჴმითა დიდითა და>
    text <თქუეს კურთხეულ ხარ უფალო>
    text <რომელმან შეიწყნარე პირველქმნული>
  block
    text <და ოდეს თქუეს ანგელოზთა ჴმაჲ ესე მოივლინა მისა ერთი სერაბინთაგანი>
    text <ექუსფრთე და მიიტაცა ადამი ტბასა მას ქეროვანისასა და განბანა>
    text <სამჯერ მოიყვანა იგი წინაშე ღმრთისა და იდვა იგი პირსა>
    text <ზედა თჳსსა ვიდრე სამ ჟამ ოდენ და შემდგომად მისსა მიყო ჴელი თჳსი>
    text <ღმერთმან საყდრით თჳსით და აღადგინა ადამი და მისცა მიქაელს და>
    text <ჰრქუა მას მიიყვანე ეგე მესამე საცასა სამოთხეს და დაუტევე წინაშე საკურთხეველსა>
    text <ვიდრე დღედმდე განგებისა რომელი მეგულვების ყოველთა>
    text <თანა ხორციელთა საყუარელისა ძისა ჩემისა თანა>
  block
    text <მაშინ მიქაელ წარიყვანა ადამი ადგილსა მას რომელსა უბრძანა ღმერთმან>
    text <და ყოველნი ანგელოზნი ფსალმუნებდეს ფსალმუნსა ანგელოზთასა აქებდეს>
    text <საკჳრველებასა მას მიტევებასა ადამისსა და აღთქუმასა მას მერმისასა>
  block
    text <შემდგომად ამისსა ღაღადყო მიქაელ ღმრთისა მიმართ და ღმერთმან>
    text <ბრძანა დაცემად საყჳრისა და შეკრებაჲ ყოველთა ანგელოზთაჲ წინაშე>
    text <ღმრთისა თითოეულად წესთა მათ რომელთა აქუნდა სასაკუმევლე და რომელთამე>
    text <აქუნდა საგალობლები და რომელნიმე საყჳრსა სცემდეს და აჰა>
    text <უფალი საბაოთისა აჰჴდა ქერობინთა ქართა ზედა და ანგელოზნი შჳდით>
    text <ცით წინა უძღოდეს მას და მოვიდეს ქუეყანად სადაცა ისხნეს ჴორცნი>
    text <ადამისანი და ყოველნი ანგელოზნი უგალობდეს და მოიწია პირველად სამოთხესა>
    text <თჳსსა და შეიძრნეს ყუავილნი სამოთხისანი სულნელებითა თჳსითა სულნელებისაგან>
    text <დიდებულის ღმრთისა დასულდეს ყოველნი ნაშობნი ადამისანი>
    text <გარნა სეით ხოლო არა რამეთუ ნაშობი იყო სიმდიდრისა ღმრთისაჲ>
    text <და ოდეს მოვიდა უფალი დავრდომილსა მას ზედა გუამსა ადამისსა>
    text <შეჭუვნა მას ზედა უფალი და ჰრქუა ჴმითა მწუხარებისაჲთა უკუეთუმცა>
    text <დაგემარხნეს მცნებანი ჩემნი არამცა დავრდომილ იყავ მაგას>
    text <ადგილსა არამედ სიხარული მისი ჭუვილად გარდავაქციო და მიგაქციო მას>
    text <მთავრობასა და დაგსუა შენ საყდართა ზედა მტერისა შენისათა რომელიგი>
    text <ჯდა მას ზედა რომლისა თანა იპოვა ამპრტავნებაჲ იგი გამოვარდეს>
    text <მაგას ადგილსა და შენ გიხილოს მაგას ადგილსა მჯდომარე საყდართა>
    text <ზედა და ამის შემდგომად უბრძანა ღმერთმან მიქაელს და მიავლინა>
    text <სამოთხეს რომელ არს მესამესა ცასა მოიხუნეს სამნი არმენაკნი სინდისანი>
    text <წარგრაგნილნი და ჰრქუა ღმერთმან მიქაელს და გაბრიელს განმარტენით>
    text <არმენაკნი ეგე და შეგრაგნეთ გუამი ადამისი და მოიღეთ საცხებელი>
    text <ზეთის ხილისაგან და დაასხით მაგას ზედა და შემოსეს იგი სამთა ანგელოზთა>
    text <და ოდეს შემოსეს გუამი იგი ადამისი ჰრქუა ღმერთმან მოიღეთ>
    text <გუამი იგი აბელისიცა და მოიხუენით სხუანიცა არმენაკნი და შემოსეთ>
    text <იგიცა რამეთუ შეუმოსელი იდვა მიერ დღითგან ვინაცა მოკლა იგი>
    text <კაენმან უკთურმან და უნდა დაფლვად ქუეყანასა და ვერ უძლო რამეთუ>
    text <აღმოვარდის ქუეყანით გუამი იგი მისი და ჴმაჲ ესმა ზეცით და>
    text <ჰრქუა მას ვერ დაეფლას ეგე ქუეყანასა არათუ პირველად ქმნილი მიიქცეს>
    text <ქუეყანად რომლისაგან შექმნეს მას ჟამსა მოიღო იგი რომელსამე>
    text <კლდესა ზედა და იდვა იგი მუნ ვიდრემდის მოკუდა ადამი მაშინ მოიღეს>
    text <და შემოსეს იგი ვითარცა მამაჲ თჳსი უბრძანა ღმერთმან აღებაჲ ორთავე>
    text <სამოთხით კერძო აღმოსავალით ადგილსა მას რომელსაცა აღიღო მიწაჲ>
    text <ღმერთმან და შექმნა ადამი და უბრძანა ღმერთმან აღმოთხრად მიქაელს>
    text <და მიავლინა ღმერთმან სამოთხედ შჳდნი ანგელოზნი და მოიღეს მრავალი>
    text <სულნელებაჲ სამოთხით და დაუპყრეს მათ და მოიხუნეს გუამნი ორთანივე>
    text <მათ შთასხნეს საფლავსა და დაფარეს და მიექცა ღმერთი და უწოდა ადამს>
    text <მიუგო გუამმან მან ადამისმან მიწით გამო და თქუა აჰა ესერა ფარაო>
    text <და ჰრქუა მას უფალმან აჰა ესერაცა გრქუა შენ ვითარმედ მიწა>
    text <ხარ და მიწად მიხჳდე შენ ხოლო აღდგომაჲ რომელ აღგითქუ აღგადგინო>
    text <ჟამსა აღდგომისასა ხოლო შემდგომად ამისსა მოიღო ღმერთმან ბეჭედი იგი სამკედელი და>
    text <დაბეჭდა სამარე იგი ადამისი და ჰრქუა ნუმცა ვინ შეეხების ექუსთა ამათ>
    text <დღეთა ვიდრემდე მოიქცეს გუერდი შენი შენდავე>
  block
    text <მაშინღა ღმერთი აღჴდა ზეცად და ანგელოზნი თჳთოეულად წესთა>
    text <თჳსთა ზედა ხოლო ევა დასულებულ იყო ესერა ყოველი იხილა ტიროდა>
    text <ევა და უნდა ხილვაჲ სადა დადვეს ადამი რამეთუ არა უწყოდა ოდეს>
    text <გარდამოჴდა უფალი ქუეყანად არა ყოველთა ხეთა სამოთხისათა>
    text <სურნელებაჲ სურნელებისა მისგან ყოველნი დასულბეს ვიდრე>
    text <შემოსადმდე და დამარხვად ადამისა არავინ აგრძნა სეითისა ხოლო და>
    text <ილოცვიდა ევა ტიროდა რაჲთამცა მიიყვანეს და უჩუენეს სადა დადვეს>
    text <ადამ და ოდეს აღასრულა ლოცვაჲ იგი თქუა უფალო ნუ უცხო მყოფ მე>
    text <ადგილისა მისგან ადამისისა არამედ ბრძანე ჩემიცა მის თანა ვითარცა>
    text <ორნივე ვიყვენით სამოთხესა შინა განუშორებელად ურთიერთას სიკუდილსა>
    text <მას ჩუენსა ნუ განმაშორებ არამედ სადაც იგი დასდევ მუნცა მე და>
    text <შემდგომად ლოცვისა მისისა აღმოუტევა სული>
  block
    text <და მოვიდა მიქაელ ანგელოზი და ასწავა სეითს ვითარ შეჰმოსოს ევას>
    text <მოვიდეს სამნი ანგელოზნი და აღიღეს გუიმი ევაჲსი და დადვეს სადაცაიგი>
    text <დადვეს გუამი ადამისი შემდგომად ამისა ეტყოდა მიქაელ ანგელოზი>
    text <შემოსეთ ყოველი მკუდარი რომელი მოკუდეს ესრეთ ვიდრე აღსასრულადმდე>
    text <ყოველთა კაცთასა ოდეს ასწავა სეითს ესე ყოველი ამაღლდა ზეცად>
    text <სეითისგან და ჰრქუა მას უფროჲს ხუთისა დღისა არა იგლოვდეთ>
    text <მკუდართა ზედა ხოლო დღესა მას მეშჳდესა განმხიარულდეთ რამეთუ მას>
    text <დღესა განისუენა ღმერთმან ყოველთაგან მისთა რომელ ქმნნა უფალმან>
    text <რომლისაჲ არს დიდებაჲ და პატივი და თაყუანისცემაჲ თანა მამით და სულით>
    text <წმიდით აწ და მარადის და უკუნითი უკუნისამდე ამინ>
  block
    text <>
