text <សេទមោចនគាថា>
  text <១។ អវិប្បវាសបញ្ហា>
    text <៤៧៩>
      text <អសំវាសោ ភិក្ខូហិ ច ភិក្ខុនីហិ ច>
      text <សម្ភោគោ ឯកច្ចោ តហិំ ន លព្ភតិ>
      text <អវិប្បវាសេន អនាបត្តិ>
      text <បញ្ហា មេសា កុសលេហិ ចិន្តិតា។>
      text <អវិស្សជ្ជិយំ អវេភង្គិយំ>
      text <បញ្ច វុត្តា មហេសិនា>
      text <វិស្សជ្ជន្តស្ស បរិភុញ្ជន្តស្ស អនាបត្តិ>
      text <បញ្ហា មេសា កុសលេហិ ចិន្តិតា។>
      text <ទស បុគ្គលេ ន វទាមិ ឯកាទស វិវជ្ជិយ>
      text <វុឌ្ឍំ វន្ទន្តស្ស អាបត្តិ បញ្ហា មេសា កុសលេហិ ចិន្តិតា។>
      text <ន ឧក្ខិត្តកោ ន ច បន បារិវាសិកោ>
      text <ន សង្ឃភិន្នោ ន ច បន បក្ខសង្កន្តោ>
      text <សមានសំវាសកភូមិយា ឋិតោ>
      text <កថំ នុ សិក្ខាយ អសាធារណោ សិយា>
      text <បញ្ហា មេសា កុសលេហិ ចិន្តិតា។>
      text <ឧបេតិ ធម្មំ បរិបុច្ឆមានោ កុសលំ អត្ថូបសញ្ហិតំ>
      text <ន ជីវតិ ន មតោ ន និព្ពុតោ តំ បុគ្គលំ កតមំ វទន្តិ ពុទ្ធា>
      text <បញ្ហា មេសា កុសលេហិ ចិន្តិតា។>
      text <ឧព្ភក្ខកេ ន វទាមិ អធោ នាភិំ វិវជ្ជិយ>
      text <មេថុនធម្មបច្ចយា កថំ បារាជិកោ សិយា>
      text <បញ្ហា មេសា កុសលេហិ ចិន្តិតា។>
      text <ភិក្ខុ សញ្ញាចិកាយ កុដិំ ករោតិ>
      text <អទេសិតវត្ថុកំ បមាណាតិក្កន្តំ>
      text <សារម្ភំ អបរិក្កមនំ អនាបត្តិ>
      text <បញ្ហា មេសា កុសលេហិ ចិន្តិតា។>
      text <ភិក្ខុ សញ្ញាចិកាយ កុដិំ ករោតិ>
      text <ទេសិតវត្ថុកំ បមាណិកំ>
      text <អនារម្ភំ សបរិក្កមនំ អាបត្តិ>
      text <បញ្ហា មេសា កុសលេហិ ចិន្តិតា។>
      text <ន កាយិកំ កិញ្ចិ បយោគមាចរេ>
      text <ន ចាបិ វាចាយ បរេ ភណេយ្យ>
      text <អាបជ្ជេយ្យ គរុកំ ឆេជ្ជវត្ថុំ>
      text <បញ្ហា មេសា កុសលេហិ ចិន្តិតា។>
      text <ន កាយិកំ វាចសិកញ្ច កិញ្ចិ>
      text <មនសាបិ សន្តោ ន ករេយ្យ បាបំ>
      text <សោ នាសិតោ កិន្តិ សុនាសិតោ ភវេ>
      text <បញ្ហា មេសា កុសលេហិ ចិន្តិតា។>
      text <អនាលបន្តោ មនុជេន កេនចិ>
      text <វាចាគិរំ នោ ច បរេ ភណេយ្យ>
      text <អាបជ្ជេយ្យ វាចសិកំ ន កាយិកំ>
      text <បញ្ហា មេសា កុសលេហិ ចិន្តិតា។>
      text <សិក្ខាបទា ពុទ្ធវរេន វណ្ណិតា>
      text <សង្ឃាទិសេសា ចតុរោ ភវេយ្យុំ>
      text <អាបជ្ជេយ្យ ឯកបយោគេន សព្ពេ>
      text <បញ្ហា មេសា កុសលេហិ ចិន្តិតា។>
      text <ឧភោ ឯកតោ ឧបសម្បន្នា>
      text <ឧភិន្នំ ហត្ថតោ ចីវរំ បដិគ្គណ្ហេយ្យ>
      text <សិយា អាបត្តិយោ នានា>
      text <បញ្ហា មេសា កុសលេហិ ចិន្តិតា។>
      text <ចតុរោ ជនា សំវិធាយ>
      text <គរុភណ្ឌំ អវាហរុំ>
      text <តយោ បារាជិកា ឯកោ ន បារាជិកោ>
      text <បញ្ហា មេសា កុសលេហិ ចិន្តិតា។>
  text <២។ បារាជិកាទិបញ្ហា>
    text <៤៨០>
      text <ឥត្ថី ច អព្ភន្តរេ សិយា>
      text <ភិក្ខុ ច ពហិទ្ធា សិយា>
      text <ឆិទ្ទំ តស្មិំ ឃរេ នត្ថិ>
      text <មេថុនធម្មបច្ចយា>
      text <កថំ បារាជិកោ សិយា>
      text <បញ្ហា មេសា កុសលេហិ ចិន្តិតា។>
      text <តេលំ មធុំ ផាណិតញ្ចាបិ សប្បិំ>
      text <សាមំ គហេត្វាន និក្ខិបេយ្យ>
      text <អវីតិវត្តេ សត្តាហេ>
      text <សតិ បច្ចយេ បរិភុញ្ជន្តស្ស អាបត្តិ>
      text <បញ្ហា មេសា កុសលេហិ ចិន្តិតា។>
      text <និស្សគ្គិយេន អាបត្តិ>
      text <សុទ្ធកេន បាចិត្តិយំ>
      text <អាបជ្ជន្តស្ស ឯកតោ>
      text <បញ្ហា មេសា កុសលេហិ ចិន្តិតា។>
      text <ភិក្ខូ សិយា វីសតិយា សមាគតា>
      text <កម្មំ ករេយ្យុំ សមគ្គសញ្ញិនោ>
      text <ភិក្ខុ សិយា ទ្វាទសយោជនេ ឋិតោ>
      text <កម្មញ្ច តំ កុប្បេយ្យ វគ្គបច្ចយា>
      text <បញ្ហា មេសា កុសលេហិ ចិន្តិតា។>
      text <បទវីតិហារមត្តេន វាចាយ ភណិតេន ច>
      text <សព្ពានិ គរុកានិ សប្បដិកម្មានិ>
      text <ចតុសដ្ឋិ អាបត្តិយោ អាបជ្ជេយ្យ ឯកតោ>
      text <បញ្ហា មេសា កុសលេហិ ចិន្តិតា។>
      text <និវត្ថោ អន្តរវាសកេន>
      text <ទិគុណំ សង្ឃាដិំ បារុតោ>
      text <សព្ពានិ តានិ និស្សគ្គិយានិ ហោន្តិ>
      text <បញ្ហា មេសា កុសលេហិ ចិន្តិតា។>
      text <ន ចាបិ ញត្តិ ន ច បន កម្មវាចា>
      text <ន ចេហិ ភិក្ខូតិ ជិនោ អវោច>
      text <សរណគមនម្បិ ន តស្ស អត្ថិ>
      text <ឧបសម្បទា ចស្ស អកុប្បា>
      text <បញ្ហា មេសា កុសលេហិ ចិន្តិតា។>
      text <ឥត្ថិំ ហនេ ន មាតរំ បុរិសញ្ច ន បិតរំ ហនេ>
      text <ហនេយ្យ អនរិយំ មន្ទោ តេន ចានន្តរំ ផុសេ>
      text <បញ្ហា មេសា កុសលេហិ ចិន្តិតា។>
      text <ឥត្ថិំ ហនេ ច មាតរំ បុរិសញ្ច បិតរំ ហនេ>
      text <មាតរំ បិតរំ ហន្ត្វា ន តេនានន្តរំ ផុសេ>
      text <បញ្ហា មេសា កុសលេហិ ចិន្តិតា។>
      text <អចោទយិត្វា អស្សារយិត្វា>
      text <អសម្មុខីភូតស្ស ករេយ្យ កម្មំ>
      text <កតញ្ច កម្មំ សុកតំ ភវេយ្យ>
      text <ការកោ ច សង្ឃោ អនាបត្តិកោ សិយា>
      text <បញ្ហា មេសា កុសលេហិ ចិន្តិតា។>
      text <ចោទយិត្វា សារយិត្វា>
      text <សម្មុខីភូតស្ស ករេយ្យ កម្មំ>
      text <កតញ្ច កម្មំ អកតំ ភវេយ្យ>
      text <ការកោ ច សង្ឃោ សាបត្តិកោ សិយា>
      text <បញ្ហា មេសា កុសលេហិ ចិន្តិតា។>
      text <ឆិន្ទន្តស្ស អាបត្តិ ឆិន្ទន្តស្ស អនាបត្តិ>
      text <ឆាទេន្តស្ស អាបត្តិ ឆាទេន្តស្ស អនាបត្តិ>
      text <បញ្ហា មេសា កុសលេហិ ចិន្តិតា។>
      text <សច្ចំ ភណន្តោ គរុកំ មុសា ច លហុ ភាសតោ>
      text <មុសា ភណន្តោ គរុកំ សច្ចញ្ច លហុ ភាសតោ>
      text <បញ្ហា មេសា កុសលេហិ ចិន្តិតា។>
  text <៣។ បាចិត្តិយាទិបញ្ហា>
    text <៤៨១>
      text <អធិដ្ឋិតំ រជនាយ រត្តំ>
      text <កប្បកតម្បិ សន្តំ>
      text <បរិភុញ្ជន្តស្ស អាបត្តិ>
      text <បញ្ហា មេសា កុសលេហិ ចិន្តិតា។>
      text <អត្ថង្គតេ សូរិយេ ភិក្ខុ មំសានិ ខាទតិ>
      text <ន ឧម្មត្តកោ ន ច បន ខិត្តចិត្តោ>
      text <ន ចាបិ សោ វេទនាដ្ដោ ភវេយ្យ>
      text <ន ចស្ស ហោតិ អាបត្តិ>
      text <សោ ច ធម្មោ សុគតេន ទេសិតោ>
      text <បញ្ហា មេសា កុសលេហិ ចិន្តិតា។>
      text <ន រត្តចិត្តោ ន ច បន ថេយ្យចិត្តោ>
      text <ន ចាបិ សោ បរំ មរណាយ ចេតយិ>
      text <សលាកំ ទេន្តស្ស ហោតិ ឆេជ្ជំ>
      text <បដិគ្គណ្ហន្តស្ស ថុល្លច្ចយំ>
      text <បញ្ហា មេសា កុសលេហិ ចិន្តិតា។>
      text <ន ចាបិ អារញ្ញកំ សាសង្កសម្មតំ>
      text <ន ចាបិ សង្ឃេន សម្មុតិ ទិន្នា>
      text <ន ចស្ស កថិនំ អត្ថតំ តត្ថេវ>
      text <ចីវរំ និក្ខិបិត្វា គច្ឆេយ្យ អឌ្ឍយោជនំ>
      text <តត្ថេវ អរុណំ ឧគ្គច្ឆន្តស្ស អនាបត្តិ>
      text <បញ្ហា មេសា កុសលេហិ ចិន្តិតា។>
      text <កាយិកានិ ន វាចសិកានិ>
      text <សព្ពានិ នានាវត្ថុកានិ>
      text <អបុព្ពំ អចរិមំ អាបជ្ជេយ្យ ឯកតោ>
      text <បញ្ហា មេសា កុសលេហិ ចិន្តិតា។>
      text <វាចសិកានិ ន កាយិកានិ>
      text <សព្ពានិ នានាវត្ថុកានិ>
      text <អបុព្ពំ អចរិមំ អាបជ្ជេយ្យ ឯកតោ>
      text <បញ្ហា មេសា កុសលេហិ ចិន្តិតា។>
      text <តិស្សិត្ថិយោ មេថុនំ តំ ន សេវេ>
      text <តយោ បុរិសេ តយោ អនរិយបណ្ឌកេ>
      text <ន ចាចរេ មេថុនំ ព្យញ្ជនស្មិំ>
      text <ឆេជ្ជំ សិយា មេថុនធម្មបច្ចយា>
      text <បញ្ហា មេសា កុសលេហិ ចិន្តិតា។>
      text <មាតរំ ចីវរំ យាចេ នោ ច សង្ឃេ បរិណតំ>
      text <កេនស្ស ហោតិ អាបត្តិ អនាបត្តិ ច ញាតកេ>
      text <បញ្ហា មេសា កុសលេហិ ចិន្តិតា។>
      text <កុទ្ធោ អារាធកោ ហោតិ កុទ្ធោ ហោតិ គរហិយោ>
      text <អថ កោ នាម សោ ធម្មោ យេន កុទ្ធោ បសំសិយោ>
      text <បញ្ហា មេសា កុសលេហិ ចិន្តិតា។>
      text <តុដ្ឋោ អារាធកោ ហោតិ តុដ្ឋោ ហោតិ គរហិយោ>
      text <អថ កោ នាម សោ ធម្មោ យេន តុដ្ឋោ គរហិយោ>
      text <បញ្ហា មេសា កុសលេហិ ចិន្តិតា។>
      text <សង្ឃាទិសេសំ ថុល្លច្ចយំ>
      text <បាចិត្តិយំ បាដិទេសនីយំ>
      text <ទុក្កដំ អាបជ្ជេយ្យ ឯកតោ>
      text <បញ្ហា មេសា កុសលេហិ ចិន្តិតា។>
      text <ឧភោ បរិបុណ្ណវីសតិវស្សា>
      text <ឧភិន្នំ ឯកុបជ្ឈាយោ>
      text <ឯកាចរិយោ ឯកា កម្មវាចា>
      text <ឯកោ ឧបសម្បន្នោ ឯកោ អនុបសម្បន្នោ>
      text <បញ្ហា មេសា កុសលេហិ ចិន្តិតា។>
      text <អកប្បកតំ នាបិ រជនាយ រត្តំ>
      text <តេន និវត្ថោ យេន កាមំ វជេយ្យ>
      text <ន ចស្ស ហោតិ អាបត្តិ>
      text <សោ ច ធម្មោ សុគតេន ទេសិតោ>
      text <បញ្ហា មេសា កុសលេហិ ចិន្តិតា។>
      text <ន ទេតិ ន បដិគ្គណ្ហាតិ បដិគ្គហោ តេន ន វិជ្ជតិ>
      text <អាបជ្ជតិ គរុកំ ន លហុកំ តញ្ច បរិភោគបច្ចយា>
      text <បញ្ហា មេសា កុសលេហិ ចិន្តិតា។>
      text <ន ទេតិ ន បដិគ្គណ្ហាតិ បដិគ្គហោ តេន ន វិជ្ជតិ>
      text <អាបជ្ជតិ លហុកំ ន គរុកំ តញ្ច បរិភោគបច្ចយា>
      text <បញ្ហា មេសា កុសលេហិ ចិន្តិតា។>
      text <អាបជ្ជតិ គរុកំ សាវសេសំ>
      text <ឆាទេតិ អនាទរិយំ បដិច្ច>
      text <ន ភិក្ខុនី នោ ច ផុសេយ្យ វជ្ជំ>
      text <បញ្ហា មេសា កុសលេហិ ចិន្តិតា។>
      text <អសំវាសោ អវិស្សជ្ជិ ទស ច អនុក្ខិត្តកោ>
      text <ឧបេតិ ធម្មំ ឧព្ភក្ខកំ តតោ សញ្ញាចិកា ច ទ្វេ។>
      text <ន កាយិកញ្ច គរុកំ ន កាយិកំ ន វាចសិកំ>
      text <អនាលបន្តោ សិក្ខា ច ឧភោ ច ចតុរោ ជនា។>
      text <ឥត្ថី តេលញ្ច និស្សគ្គិ ភិក្ខុ ច បទវីតិយោ>
      text <និវត្ថោ ច ន ច ញត្តិ ន មាតរំ បិតរំ ហនេ។>
      text <អចោទយិត្វា ចោទយិត្វា ឆិន្ទន្តំ សច្ចមេវ ច>
      text <អធិដ្ឋិតញ្ចត្ថង្គតេ ន រត្តំ ន ចារញ្ញកំ។>
      text <កាយិកា វាចសិកា ច តិស្សិត្ថី ចាបិ មាតរំ>
      text <កុទ្ធោ អារាធកោ តុដ្ឋោ សង្ឃាទិសេសា ច ឧភោ។>
      text <អកប្បកតំ ន ទេតិ ន ទេតាបជ្ជតី គរុំ>
      text <សេទមោចនិកា គាថា បញ្ហា វិញ្ញូហិ វិភាវិតាតិ។>
    stand <សេទមោចនគាថា និដ្ឋិតា។>
    stand <តស្សុទ្ទានំ>
