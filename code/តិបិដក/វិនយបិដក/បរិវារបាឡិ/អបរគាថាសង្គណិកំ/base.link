text <អបរគាថាសង្គណិកំ>
  text <១។ ចោទនាទិបុច្ឆាវិស្សជ្ជនា>
    text <៣៥៩>
      text <ចោទនា កិមត្ថាយ សារណា កិស្ស ការណា>
      text <សង្ឃោ កិមត្ថាយ មតិកម្មំ បន កិស្ស ការណា។>
      text <ចោទនា សារណត្ថាយ និគ្គហត្ថាយ សារណា>
      text <សង្ឃោ បរិគ្គហត្ថាយ មតិកម្មំ បន បាដិយេក្កំ។>
      text <មា ខោ តុរិតោ អភណិ មា ខោ ចណ្ឌិកតោ ភណិ>
      text <មា ខោ បដិឃំ ជនយិ សចេ អនុវិជ្ជកោ តុវំ។>
      text <មា ខោ សហសា អភណិ កថំ វិគ្គាហិកំ អនត្ថសំហិតំ>
      text <សុត្តេ វិនយេ អនុលោមេ បញ្ញត្តេ អនុលោមិកេ។>
      text <អនុយោគវត្តំ និសាមយ កុសលេន ពុទ្ធិមតា កតំ>
      text <សុវុត្តំ សិក្ខាបទានុលោមិកំ គតិំ ន នាសេន្តោ សម្បរាយិកំ>
      text <ហិតេសី អនុយុញ្ជស្សុ កាលេនត្ថូបសំហិតំ។>
      text <ចុទិតស្ស ច ចោទកស្ស ច>
      text <សហសា វោហារំ មា បធារេសិ>
      text <ចោទកោ អាហ អាបន្នោតិ>
      text <ចុទិតកោ អាហ អនាបន្នោតិ។>
      text <ឧភោ អនុក្ខិបន្តោ បដិញ្ញានុសន្ធិតេន ការយេ>
      text <បដិញ្ញា លជ្ជីសុ កតា អលជ្ជីសុ ឯវំ ន វិជ្ជតិ>
      text <ពហុម្បិ អលជ្ជី ភាសេយ្យ វត្តានុសន្ធិតេន ការយេ។>
      text <អលជ្ជី កីទិសោ ហោតិ បដិញ្ញា យស្ស ន រូហតិ>
      text <ឯតញ្ច តាហំ បុច្ឆាមិ កីទិសោ វុច្ចតិ អលជ្ជី បុគ្គលោ។>
      text <សញ្ចិច្ច អាបត្តិំ អាបជ្ជតិ អាបត្តិំ បរិគូហតិ>
      text <អគតិគមនញ្ច គច្ឆតិ ឯទិសោ វុច្ចតិ អលជ្ជីបុគ្គលោ។>
      text <សច្ចំ អហម្បិ ជានាមិ ឯទិសោ វុច្ចតិ អលជ្ជីបុគ្គលោ>
      text <អញ្ញញ្ច តាហំ បុច្ឆាមិ កីទិសោ វុច្ចតិ លជ្ជីបុគ្គលោ។>
      text <សញ្ចិច្ច អាបត្តិំ នាបជ្ជតិ អាបត្តិំ ន បរិគូហតិ>
      text <អគតិគមនំ ន គច្ឆតិ ឯទិសោ វុច្ចតិ លជ្ជីបុគ្គលោ។>
      text <សច្ចំ អហម្បិ ជានាមិ ឯទិសោ វុច្ចតិ លជ្ជីបុគ្គលោ>
      text <អញ្ញញ្ច តាហំ បុច្ឆាមិ កីទិសោ វុច្ចតិ អធម្មចោទកោ។>
      text <អកាលេ ចោទេតិ អភូតេន>
      text <ផរុសេន អនត្ថសំហិតេន>
      text <ទោសន្តរោ ចោទេតិ នោ មេត្តាចិត្តោ>
      text <ឯទិសោ វុច្ចតិ អធម្មចោទកោ។>
      text <សច្ចំ អហម្បិ ជានាមិ ឯទិសោ វុច្ចតិ អធម្មចោទកោ>
      text <អញ្ញញ្ច តាហំ បុច្ឆាមិ កីទិសោ វុច្ចតិ ធម្មចោទកោ។>
      text <កាលេន ចោទេតិ ភូតេន សណ្ហេន អត្ថសំហិតេន>
      text <មេត្តាចិត្តោ ចោទេតិ នោ ទោសន្តរោ>
      text <ឯទិសោ វុច្ចតិ ធម្មចោទកោ។>
      text <សច្ចំ អហម្បិ ជានាមិ ឯទិសោ វុច្ចតិ ធម្មចោទកោ>
      text <អញ្ញញ្ច តាហំ បុច្ឆាមិ កីទិសោ វុច្ចតិ ពាលចោទកោ។>
      text <បុព្ពាបរំ ន ជានាតិ បុព្ពាបរស្ស អកោវិទោ>
      text <អនុសន្ធិវចនបថំ ន ជានាតិ>
      text <អនុសន្ធិវចនបថស្ស អកោវិទោ>
      text <ឯទិសោ វុច្ចតិ ពាលចោទកោ។>
      text <សច្ចំ អហម្បិ ជានាមិ ឯទិសោ វុច្ចតិ ពាលចោទកោ>
      text <អញ្ញញ្ច តាហំ បុច្ឆាមិ កីទិសោ វុច្ចតិ បណ្ឌិតចោទកោ។>
      text <បុព្ពាបរម្បិ ជានាតិ បុព្ពាបរស្ស កោវិទោ>
      text <អនុសន្ធិវចនបថំ ជានាតិ អនុសន្ធិវចនបថស្ស កោវិទោ>
      text <ឯទិសោ វុច្ចតិ បណ្ឌិតចោទកោ។>
      text <សច្ចំ អហម្បិ ជានាមិ ឯទិសោ វុច្ចតិ បណ្ឌិតចោទកោ>
      text <អញ្ញញ្ច តាហំ បុច្ឆាមិ ចោទនា កិន្តិ វុច្ចតិ។>
      text <សីលវិបត្តិយា ចោទេតិ អថោ អាចារទិដ្ឋិយា>
      text <អាជីវេនបិ ចោទេតិ ចោទនា តេន វុច្ចតីតិ។>
    stand <អបរំ គាថាសង្គណិកំ និដ្ឋិតំ។>
