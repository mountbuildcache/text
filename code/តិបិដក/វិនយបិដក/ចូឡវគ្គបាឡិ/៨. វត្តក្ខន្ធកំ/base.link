text <៨។ វត្តក្ខន្ធកំ>
  text <១។ អាគន្តុកវត្តកថា>
    text <៣៥៦>, <តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តេន ខោ បន សមយេន អាគន្តុកា ភិក្ខូ សឧបាហនាបិ អារាមំ បវិសន្តិ ឆត្តបគ្គហិតាបិ អារាមំ បវិសន្តិ ឱគុណ្ឋិតាបិ អារាមំ បវិសន្តិ សីសេបិ ចីវរំ ករិត្វា អារាមំ បវិសន្តិ បានីយេនបិ បាទេ ធោវន្តិ វុឌ្ឍតរេបិ អាវាសិកេ ភិក្ខូ ន អភិវាទេន្តិ នបិ សេនាសនំ បុច្ឆន្តិ។ អញ្ញតរោបិ អាគន្តុកោ ភិក្ខុ អនជ្ឈាវុដ្ឋំ វិហារំ ឃដិកំ ឧគ្ឃាដេត្វា កវាដំ បណាមេត្វា សហសា បាវិសិ។ តស្ស ឧបរិបិដ្ឋិតោ អហិ ខន្ធេ បបតិ។ សោ ភីតោ វិស្សរមកាសិ។ ភិក្ខូ ឧបធាវិត្វា តំ ភិក្ខុំ ឯតទវោចុំ កិស្ស ត្វំ អាវុសោ វិស្សរមកាសីតិ។ អថ ខោ សោ ភិក្ខុ ភិក្ខូនំ ឯតមត្ថំ អារោចេសិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម អាគន្តុកា ភិក្ខូ សឧបាហនាបិ អារាមំ បវិសិស្សន្តិ ឆត្តបគ្គហិតាបិ អារាមំ បវិសិស្សន្តិ ឱគុណ្ឋិតាបិ អារាមំ បវិសិស្សន្តិ សីសេបិ ចីវរំ ករិត្វា អារាមំ បវិសិស្សន្តិ បានីយេនបិ បាទេ ធោវិស្សន្តិ វុឌ្ឍតរេបិ អាវាសិកេ ភិក្ខូ ន អភិវាទេស្សន្តិ នបិ សេនាសនំ បុច្ឆិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ អាគន្តុកា ភិក្ខូ សឧបាហនាបិ អារាមំ បវិសន្តិ ឆត្តបគ្គហិតាបិ អារាមំ បវិសន្តិ ឱគុណ្ឋិតាបិ អារាមំ បវិសន្តិ សីសេបិ ចីវរំ ករិត្វា អារាមំ បវិសន្តិ បានីយេនិបិ បាទេ ធោវន្តិ វុឌ្ឍតរេបិ អាវាសិកេ ភិក្ខូ ន អភិវាទេន្តិ នបិ សេនាសនំ បុច្ឆន្តីតិ។ សច្ចំ ភគវាតិ។ វិគរហិ ពុទ្ធោ ភគវា…បេ។… កថញ្ហិ នាម ភិក្ខវេ អាគន្តុកា ភិក្ខូ សឧបាហនាបិ អារាមំ បវិសិស្សន្តិ ឆត្តបគ្គហិតាបិ អារាមំ បវិសិស្សន្តិ ឱគុណ្ឋិតាបិ អារាមំ បវិសិស្សន្តិ សីសេបិ ចីវរំ ករិត្វា អារាមំ បវិសិស្សន្តិ បានីយេនបិ បាទេ ធោវិស្សន្តិ វុឌ្ឍតរេបិ អាវាសិកេ ភិក្ខូ ន អភិវាទេស្សន្តិ នបិ សេនាសនំ បុច្ឆិស្សន្តិ នេតំ ភិក្ខវេ អប្បសន្នានំ វា បសាទាយ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៥៧>, <តេន ហិ ភិក្ខវេ អាគន្តុកានំ ភិក្ខូនំ វត្តំ បញ្ញបេស្សាមិ យថា អាគន្តុកេហិ ភិក្ខូហិ សម្មា វត្តិតព្ពំ។ អាគន្តុកេន ភិក្ខវេ ភិក្ខុនា ឥទានិ អារាមំ បវិសិស្សាមីតិ ឧបាហនា ឱមុញ្ចិត្វា នីចំ កត្វា បប្ផោដេត្វា គហេត្វា ឆត្តំ អបនាមេត្វា សីសំ វិវរិត្វា សីសេ ចីវរំ ខន្ធេ កត្វា សាធុកំ អតរមានេន អារាមោ បវិសិតព្ពោ។ អារាមំ បវិសន្តេន សល្លក្ខេតព្ពំ កត្ថ អាវាសិកា ភិក្ខូ បដិក្កមន្តីតិ។ យត្ថ អាវាសិកា ភិក្ខូ បដិក្កមន្តិ ឧបដ្ឋានសាលាយ វា មណ្ឌបេ វា រុក្ខមូលេ វា តត្ថ គន្ត្វា ឯកមន្តំ បត្តោ និក្ខិបិតព្ពោ ឯកមន្តំ ចីវរំ និក្ខិបិតព្ពំ បតិរូបំ អាសនំ គហេត្វា និសីទិតព្ពំ បានីយំ បុច្ឆិតព្ពំ បរិភោជនីយំ បុច្ឆិតព្ពំ កតមំ បានីយំ កតមំ បរិភោជនីយន្តិ។ សចេ បានីយេន អត្ថោ ហោតិ បានីយំ គហេត្វា បាតព្ពំ។ សចេ បរិភោជនីយេន អត្ថោ ហោតិ បរិភោជនីយំ គហេត្វា បាទា ធោវិតព្ពា។ បាទេ ធោវន្តេន ឯកេន ហត្ថេន ឧទកំ អាសិញ្ចិតព្ពំ ឯកេន ហត្ថេន បាទា ធោវិតព្ពា។ តេនេវ ឧទកំ អាសិញ្ចិតព្ពំ ន តេនេវ ហត្ថេន បាទា ធោវិតព្ពា។ ឧបាហនបុញ្ឆនចោឡកំ បុច្ឆិត្វា ឧបាហនា បុញ្ឆិតព្ពា។ ឧបាហនា បុញ្ឆន្តេន បឋមំ សុក្ខេន ចោឡកេន បុញ្ឆិតព្ពា បច្ឆា អល្លេន។ ឧបាហនាបុញ្ឆនចោឡកំ ធោវិត្វា ឯកមន្តំ វិស្សជ្ជេតព្ពំ។>
    text <សចេ អាវាសិកោ ភិក្ខុ វុឌ្ឍោ ហោតិ អភិវាទេតព្ពោ។ សចេ នវកោ ហោតិ អភិវាទាបេតព្ពោ។ សេនាសនំ បុច្ឆិតព្ពំ កតមំ មេ សេនាសនំ បាបុណាតីតិ។ អជ្ឈាវុដ្ឋំ វា អនជ្ឈាវុដ្ឋំ វា បុច្ឆិតព្ពំ គោចរោ បុច្ឆិតព្ពោ អគោចរោ បុច្ឆិតព្ពោ សេក្ខសម្មតានិ កុលានិ បុច្ឆិតព្ពានិ វច្ចដ្ឋានំ បុច្ឆិតព្ពំ បស្សាវដ្ឋានំ បុច្ឆិតព្ពំ បានីយំ បុច្ឆិតព្ពំ បរិភោជនីយំ បុច្ឆិតព្ពំ កត្តរទណ្ឌោ បុច្ឆិតព្ពោ សង្ឃស្ស កតិកសណ្ឋានំ បុច្ឆិតព្ពំ កំ កាលំ បវិសិតព្ពំ កំ កាលំ និក្ខមិតព្ពន្តិ។ សចេ វិហារោ អនជ្ឈាវុដ្ឋោ ហោតិ កវាដំ អាកោដេត្វា មុហុត្តំ អាគមេត្វា ឃដិកំ ឧគ្ឃាដេត្វា កវាដំ បណាមេត្វា ពហិ ឋិតេន និល្លោកេតព្ពោ។>
    text <សចេ វិហារោ ឧក្លាបោ ហោតិ មញ្ចេ វា មញ្ចោ អារោបិតោ ហោតិ បីឋេ វា បីឋំ អារោបិតំ ហោតិ សេនាសនំ ឧបរិ បុញ្ជីកតំ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ ភូមត្ថរណំ នីហរិត្វា ឯកមន្តំ និក្ខិបិតព្ពំ មញ្ចបដិបាទកា នីហរិត្វា ឯកមន្តំ និក្ខិបិតព្ពា ភិសិពិព្ពោហនំ នីហរិត្វា ឯកមន្តំ និក្ខិបិតព្ពំ និសីទនបច្ចត្ថរណំ នីហរិត្វា ឯកមន្តំ និក្ខិបិតព្ពំ មញ្ចោ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពោ បីឋំ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពំ ខេឡមល្លកោ នីហរិត្វា ឯកមន្តំ និក្ខិបិតព្ពោ អបស្សេនផលកំ នីហរិត្វា ឯកមន្តំ និក្ខិបិតព្ពំ។ សចេ វិហារេ សន្តានកំ ហោតិ ឧល្លោកា បឋមំ ឱហារេតព្ពំ អាលោកសន្ធិកណ្ណភាគា បមជ្ជិតព្ពា។ សចេ គេរុកបរិកម្មកតា ភិត្តិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ កាឡវណ្ណកតា ភូមិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ អកតា ហោតិ ភូមិ ឧទកេន បរិប្ផោសិត្វា សម្មជ្ជិតព្ពា មា វិហារោ រជេន ឧហញ្ញីតិ។ សង្ការំ វិចិនិត្វា ឯកមន្តំ ឆឌ្ឌេតព្ពំ។>
    text <ភូមត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាឋានេ បញ្ញបេតព្ពំ។ មញ្ចបដិបាទកា ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពា។ មញ្ចោ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាឋានេ បញ្ញបេតព្ពោ។ បីឋំ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាឋានេ បញ្ញបេតព្ពំ។ ភិសិពិព្ពោហនំ ឱតាបេត្វា សោធេត្វា បប្ផោដេត្វា អតិហរិត្វា យថាភាគំ បញ្ញបេតព្ពំ។ និសីទនបច្ចត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាភាគំ បញ្ញបេតព្ពំ។ ខេឡមល្លកោ ឱតាបេត្វា បមជ្ជិត្វា អតិហរិត្វា យថាភាគំ ឋបេតព្ពោ។ អបស្សេនផលកំ ឱតាបេត្វា បមជ្ជិត្វា អតិហរិត្វា យថាភាគំ ឋបេតព្ពំ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។>
    text <សចេ បុរត្ថិមា សរជា វាតា វាយន្តិ បុរត្ថិមា វាតបានា ថកេតព្ពា។ សចេ បច្ឆិមា សរជា វាតា វាយន្តិ បច្ឆិមា វាតបានា ថកេតព្ពា។ សចេ ឧត្តរា សរជា វាតា វាយន្តិ ឧត្តរា វាតបានា ថកេតព្ពា។ សចេ ទក្ខិណា សរជា វាតា វាយន្តិ ទក្ខិណា វាតបានា ថកេតព្ពា។ សចេ សីតកាលោ ហោតិ ទិវា វាតបានា វិវរិតព្ពា រត្តិំ ថកេតព្ពា។ សចេ ឧណ្ហកាលោ ហោតិ ទិវា វាតបានា ថកេតព្ពា រត្តិំ វិវរិតព្ពា។>
    text <សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ ឧបដ្ឋានសាលា ឧក្លាបា ហោតិ ឧបដ្ឋានសាលា សម្មជ្ជិតព្ពា។ សចេ អគ្គិសាលា ឧក្លាបា ហោតិ អគ្គិសាលា សម្មជ្ជិតព្ពា។ សចេ វច្ចកុដិ ឧក្លាបា ហោតិ វច្ចកុដិ សម្មជ្ជិតព្ពា។ សចេ បានីយំ ន ហោតិ បានីយំ ឧបដ្ឋាបេតព្ពំ។ សចេ បរិភោជនីយំ ន ហោតិ បរិភោជនីយំ ឧបដ្ឋាបេតព្ពំ។ សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។ ឥទំ ខោ ភិក្ខវេ អាគន្តុកានំ ភិក្ខូនំ វត្តំ យថា អាគន្តុកេហិ ភិក្ខូហិ សម្មា វត្តិតព្ពន្តិ។>
  text <២។ អាវាសិកវត្តកថា>
    text <៣៥៨>, <តេន ខោ បន សមយេន អាវាសិកា ភិក្ខូ អាគន្តុកេ ភិក្ខូ ទិស្វា នេវ អាសនំ បញ្ញបេន្តិ ន បាទោទកំ បាទបីឋំ បាទកថលិកំ ឧបនិក្ខិបន្តិ ន បច្ចុគ្គន្ត្វា បត្តចីវរំ បដិគ្គណ្ហន្តិ ន បានីយេន បុច្ឆន្តិ ន វុឌ្ឍតរេបិ អាគន្តុកេ ភិក្ខូ អភិវាទេន្តិ ន សេនាសនំ បញ្ញបេន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម អាវាសិកា ភិក្ខូ អាគន្តុកេ ភិក្ខូ ទិស្វា នេវ អាសនំ បញ្ញបេស្សន្តិ ន បាទោទកំ បាទបីឋំ បាទកថលិកំ ឧបនិក្ខិបិស្សន្តិ ន បច្ចុគ្គន្ត្វា បត្តចីវរំ បដិគ្គហិស្សន្តិ ន បានីយេន បុច្ឆិស្សន្តិ វុឌ្ឍតរេបិ អាគន្តុកេ ភិក្ខូ ន អភិវាទេស្សន្តិ ន សេនាសនំ បញ្ញបេស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរំ ភិក្ខវេ…បេ។… សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៥៩>, <តេន ហិ ភិក្ខវេ អាវាសិកានំ ភិក្ខូនំ វត្តំ បញ្ញបេស្សាមិ យថា អាវាសិកេហិ ភិក្ខូហិ សម្មា វត្តិតព្ពំ។ អាវាសិកេន ភិក្ខវេ ភិក្ខុនា អាគន្តុកំ ភិក្ខុំ វុឌ្ឍតរំ ទិស្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ បច្ចុគ្គន្ត្វា បត្តចីវរំ បដិគ្គហេតព្ពំ បានីយេន បុច្ឆិតព្ពោ។ សចេ ឧស្សហតិ ឧបាហនា បុញ្ឆិតព្ពា។ ឧបាហនា បុញ្ឆន្តេន បឋមំ សុក្ខេន ចោឡកេន បុញ្ឆិតព្ពា បច្ឆា អល្លេន។ ឧបាហនាបុញ្ឆនចោឡកំ ធោវិត្វា ឯកមន្តំ វិស្សជ្ជេតព្ពំ។>
    text <អាគន្តុកោ ភិក្ខុ វុឌ្ឍតរោ អភិវាទេតព្ពោ។ សេនាសនំ បញ្ញបេតព្ពំ ឯតំ តេ សេនាសនំ បាបុណាតីតិ។ អជ្ឈាវុដ្ឋំ វា អនជ្ឈាវុដ្ឋំ វា អាចិក្ខិតព្ពំ។ គោចរោ អាចិក្ខិតព្ពោ។ អគោចរោ អាចិក្ខិតព្ពោ។ សេក្ខសម្មតានិ កុលានិ អាចិក្ខិតព្ពានិ។ វច្ចដ្ឋានំ អាចិក្ខិតព្ពំ។ បស្សាវដ្ឋានំ អាចិក្ខិតព្ពំ។ បានីយំ អាចិក្ខិតព្ពំ។ បរិភោជនីយំ អាចិក្ខិតព្ពំ។ កត្តរទណ្ឌោ អាចិក្ខិតព្ពោ។ សង្ឃស្ស កតិកសណ្ឋានំ អាចិក្ខិតព្ពំ ឥមំ កាលំ បវិសិតព្ពំ ឥមំ កាលំ និក្ខមិតព្ពន្តិ។>
    text <សចេ នវកោ ហោតិ និសិន្នកេនេវ អាចិក្ខិតព្ពំ អត្រ បត្តំ និក្ខិបាហិ អត្រ ចីវរំ និក្ខិបាហិ ឥទំ អាសនំ និសីទាហីតិ។ បានីយំ អាចិក្ខិតព្ពំ។ បរិភោជនីយំ អាចិក្ខិតព្ពំ។ ឧបាហនាបុញ្ឆនចោឡកំ អាចិក្ខិតព្ពំ។ អាគន្តុកោ ភិក្ខុ នវកោ អភិវាទាបេតព្ពោ។ សេនាសនំ អាចិក្ខិតព្ពំ ឯតំ តេ សេនាសនំ បាបុណាតីតិ។ អជ្ឈាវុដ្ឋំ វា អនជ្ឈាវុដ្ឋំ វា អាចិក្ខិតព្ពំ។ គោចរោ អាចិក្ខិតព្ពោ។ អគោចរោ អាចិក្ខិតព្ពោ។ សេក្ខសម្មតានិ កុលានិ អាចិក្ខិតព្ពានិ។ វច្ចដ្ឋានំ អាចិក្ខិតព្ពំ។ បស្សាវដ្ឋានំ អាចិក្ខិតព្ពំ។ បានីយំ អាចិក្ខិតព្ពំ។ បរិភោជនីយំ អាចិក្ខិតព្ពំ។ កត្តរទណ្ឌោ អាចិក្ខិតព្ពោ។ សង្ឃស្ស កតិកសណ្ឋានំ អាចិក្ខិតព្ពំ ឥមំ កាលំ បវិសិតព្ពំ ឥមំ កាលំ និក្ខមិតព្ពន្តិ។ ឥទំ ខោ ភិក្ខវេ អាវាសិកានំ ភិក្ខូនំ វត្តំ យថា អាវាសិកេហិ ភិក្ខូហិ សម្មា វត្តិតព្ពន្តិ។>
  text <៣។ គមិកវត្តកថា>
    text <៣៦០>, <តេន ខោ បន សមយេន គមិកា ភិក្ខូ ទារុភណ្ឌំ មត្តិកាភណ្ឌំ អប្បដិសាមេត្វា ទ្វារវាតបានំ វិវរិត្វា សេនាសនំ អនាបុច្ឆា បក្កមន្តិ។ ទារុភណ្ឌំ មត្តិកាភណ្ឌំ នស្សតិ។ សេនាសនំ អគុត្តំ ហោតិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម គមិកា ភិក្ខូ ទារុភណ្ឌំ មត្តិកាភណ្ឌំ អប្បដិសាមេត្វា ទ្វារវាតបានំ វិវរិត្វា សេនាសនំ អនាបុច្ឆា បក្កមិស្សន្តិ។ ទារុភណ្ឌំ មត្តិកាភណ្ឌំ នស្សតិ។ សេនាសនំ អគុត្តំ ហោតីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ…បេ។… សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៦១>, <តេន ហិ ភិក្ខវេ គមិកានំ ភិក្ខូនំ វត្តំ បញ្ញបេស្សាមិ យថា គមិកេហិ ភិក្ខូហិ សម្មា វត្តិតព្ពំ។ គមិកេន ភិក្ខវេ ភិក្ខុនា ទារុភណ្ឌំ មត្តិកាភណ្ឌំ បដិសាមេត្វា ទ្វារវាតបានំ ថកេត្វា សេនាសនំ អាបុច្ឆា បក្កមិតព្ពំ។ សចេ ភិក្ខុ ន ហោតិ សាមណេរោ អាបុច្ឆិតព្ពោ។ សចេ សាមណេរោ ន ហោតិ អារាមិកោ អាបុច្ឆិតព្ពោ។ សចេ អារាមិកោ ន ហោតិ ឧបាសកោ អាបុច្ឆិតព្ពោ។ សចេ ន ហោតិ ភិក្ខុ វា សាមណេរោ វា អារាមិកោ វា ឧបាសកោ វា ចតូសុ បាសាណេសុ មញ្ចំ បញ្ញបេត្វា មញ្ចេ មញ្ចំ អារោបេត្វា បីឋេ បីឋំ អារោបេត្វា សេនាសនំ ឧបរិ បុញ្ជំ ករិត្វា ទារុភណ្ឌំ មត្តិកាភណ្ឌំ បដិសាមេត្វា ទ្វារវាតបានំ ថកេត្វា បក្កមិតព្ពំ។ សចេ វិហារោ ឱវស្សតិ សចេ ឧស្សហតិ ឆាទេតព្ពោ ឧស្សុកំ វា កាតព្ពំ កិន្តិ នុ ខោ វិហារោ ឆាទិយេថាតិ។ ឯវញ្ចេតំ លភេថ ឥច្ចេតំ កុសលំ។ នោ ចេ លភេថ យោ ទេសោ អនោវស្សកោ ហោតិ តត្ថ ចតូសុ បាសាណេសុ មញ្ចំ បញ្ញបេត្វា មញ្ចេ មញ្ចំ អារោបេត្វា បីឋេ បីឋំ អារោបេត្វា សេនាសនំ ឧបរិ បុញ្ជំ ករិត្វា ទារុភណ្ឌំ មត្តិកាភណ្ឌំ បដិសាមេត្វា ទ្វារវាតបានំ ថកេត្វា បក្កមិតព្ពំ។ សចេ សព្ពោ វិហារោ ឱវស្សតិ សចេ ឧស្សហតិ សេនាសនំ គាមំ អតិហរិតព្ពំ ឧស្សុកំ វា កាតព្ពំ កិន្តិ នុ ខោ សេនាសនំ គាមំ អតិហរិយេថាតិ។ ឯវញ្ចេតំ លភេថ ឥច្ចេតំ កុសលំ។ នោ ចេ លភេថ អជ្ឈោកាសេ ចតូសុ បាសាណេសុ មញ្ចំ បញ្ញបេត្វា មញ្ចេ មញ្ចំ អារោបេត្វា បីឋេ បីឋំ អារោបេត្វា សេនាសនំ ឧបរិ បុញ្ជំ ករិត្វា ទារុភណ្ឌំ មត្តិកាភណ្ឌំ បដិសាមេត្វា តិណេន វា បណ្ណេន វា បដិច្ឆាទេត្វា បក្កមិតព្ពំ អប្បេវ នាម អង្គានិបិ សេសេយ្យុន្តិ។ ឥទំ ខោ ភិក្ខវេ គមិកានំ ភិក្ខូនំ វត្តំ យថា គមិកេហិ ភិក្ខូហិ សម្មា វត្តិតព្ពន្តិ។>
  text <៤។ អនុមោទនវត្តកថា>
    text <៣៦២>, <តេន ខោ បន សមយេន ភិក្ខូ ភត្តគ្គេ ន អនុមោទន្តិ។ មនុស្សា ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម សមណា សក្យបុត្តិយា ភត្តគ្គេ ន អនុមោទិស្សន្តីតិ។ អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ។ អថ ខោ តេ ភិក្ខូ ភគវតោ ឯតមត្ថំ អារោចេសុំ។ អថ ខោ ភគវា ឯតស្មិំ និទានេ ឯតស្មិំ បករណេ ធម្មិំ កថំ កត្វា ភិក្ខូ អាមន្តេសិ អនុជានាមិ ភិក្ខវេ ភត្តគ្គេ អនុមោទិតុន្តិ។ អថ ខោ តេសំ ភិក្ខូនំ ឯតទហោសិ កេន នុ ខោ ភត្តគ្គេ អនុមោទិតព្ពន្តិ។ ភគវតោ ឯតមត្ថំ អារោចេសុំ។ អថ ខោ ភគវា ឯតស្មិំ និទានេ ឯតស្មិំ បករណេ ធម្មិំ កថំ កត្វា ភិក្ខូ អាមន្តេសិ អនុជានាមិ ភិក្ខវេ ថេរេន ភិក្ខុនា ភត្តគ្គេ អនុមោទិតុន្តិ។>
    text <តេន ខោ បន សមយេន អញ្ញតរស្ស បូគស្ស សង្ឃភត្តំ ហោតិ។ អាយស្មា សារិបុត្តោ សង្ឃត្ថេរោ ហោតិ។ ភិក្ខូ ភគវតា អនុញ្ញាតំ ថេរេន ភិក្ខុនា ភត្តគ្គេ អនុមោទិតុន្តិ អាយស្មន្តំ សារិបុត្តំ ឯកកំ ឱហាយ បក្កមិំសុ។ អថ ខោ អាយស្មា សារិបុត្តោ តេ មនុស្សេ បដិសម្មោទិត្វា បច្ឆា ឯកកោ អគមាសិ។ អទ្ទសា ខោ ភគវា អាយស្មន្តំ សារិបុត្តំ ទូរតោវ ឯកកំ អាគច្ឆន្តំ។ ទិស្វាន អាយស្មន្តំ សារិបុត្តំ ឯតទវោច កច្ចិ សារិបុត្ត ភត្តំ ឥទ្ធំ អហោសីតិ។ ឥទ្ធំ ខោ ភន្តេ ភត្តំ អហោសិ អបិច មំ ភិក្ខូ ឯកកំ ឱហាយ បក្កន្តាតិ។ អថ ខោ ភគវា ឯតស្មិំ និទានេ ឯតស្មិំ បករណេ ធម្មិំ កថំ កត្វា ភិក្ខូ អាមន្តេសិ អនុជានាមិ ភិក្ខវេ ភត្តគ្គេ ចតូហិ បញ្ចហិ ថេរានុថេរេហិ ភិក្ខូហិ អាគមេតុន្តិ។>
    text <តេន ខោ បន សមយេន អញ្ញតរោ ថេរោ ភត្តគ្គេ វច្ចិតោ អាគមេសិ។ សោ វច្ចំ សន្ធារេតុំ អសក្កោន្តោ មុច្ឆិតោ បបតិ។ ភគវតោ ឯតមត្ថំ អារោចេសុំ។ អនុជានាមិ ភិក្ខវេ សតិ ករណីយេ អានន្តរិកំ ភិក្ខុំ អាបុច្ឆិត្វា គន្តុន្តិ។>
  text <៥។ ភត្តគ្គវត្តកថា>
    text <៣៦៣>, <តេន ខោ បន សមយេន ឆព្ពគ្គិយា ភិក្ខូ ទុន្និវត្ថា ទុប្បារុតា អនាកប្បសម្បន្នា ភត្តគ្គំ គច្ឆន្តិ វោក្កម្មបិ ថេរានំ ភិក្ខូនំ បុរតោ បុរតោ គច្ឆន្តិ ថេរេបិ ភិក្ខូ អនុបខជ្ជ និសីទន្តិ នវេបិ ភិក្ខូ អាសនេន បដិពាហន្តិ សង្ឃាដិម្បិ ឱត្ថរិត្វា អន្តរឃរេ និសីទន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ឆព្ពគ្គិយា ភិក្ខូ ទុន្និវត្ថា ទុប្បារុតា អនាកប្បសម្បន្នា ភត្តគ្គំ គច្ឆិស្សន្តិ វោក្កម្មបិ ថេរានំ ភិក្ខូនំ បុរតោ បុរតោ គច្ឆិស្សន្តិ ថេរេបិ ភិក្ខូ អនុបខជ្ជ និសីទិស្សន្តិ នវេបិ ភិក្ខូ អាសនេនបិ បដិពាហិស្សន្តិ សង្ឃាដិម្បិ ឱត្ថរិត្វា អន្តរឃរេ និសីទិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ ឆព្ពគ្គិយា ភិក្ខូ ទុន្និវត្ថា ទុប្បារុតា អនាកប្បសម្បន្នា ភត្តគ្គំ គច្ឆន្តិ វោក្កម្មបិ ថេរានំ ភិក្ខូនំ បុរតោ បុរតោ គច្ឆន្តិ ថេរេបិ ភិក្ខូ អនុបខជ្ជ និសីទន្តិ នវេបិ ភិក្ខូ អាសនេន បដិពាហន្តិ សង្ឃាដិម្បិ ឱត្ថរិត្វា អន្តរឃរេ និសីទន្តីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៦៤>, <តេន ហិ ភិក្ខវេ ភិក្ខូនំ ភត្តគ្គវត្តំ បញ្ញបេស្សាមិ យថា ភិក្ខូហិ ភត្តគ្គេ សម្មា វត្តិតព្ពំ។ សចេ អារាមេ កាលោ អារោចិតោ ហោតិ តិមណ្ឌលំ បដិច្ឆាទេន្តេន បរិមណ្ឌលំ និវាសេត្វា កាយពន្ធនំ ពន្ធិត្វា សគុណំ កត្វា សង្ឃាដិយោ បារុបិត្វា គណ្ឋិកំ បដិមុញ្ចិត្វា ធោវិត្វា បត្តំ គហេត្វា សាធុកំ អតរមានេន គាមោ បវិសិតព្ពោ។>
    text <ន វោក្កម្ម ថេរានំ ភិក្ខូនំ បុរតោ បុរតោ គន្តព្ពំ។ សុប្បដិច្ឆន្នេន អន្តរឃរេ គន្តព្ពំ។ សុសំវុតេន អន្តរឃរេ គន្តព្ពំ។ ឱក្ខិត្តចក្ខុនា អន្តរឃរេ គន្តព្ពំ។ ន ឧក្ខិត្តកាយ អន្តរឃរេ គន្តព្ពំ។ ន ឧជ្ជគ្ឃិកាយ អន្តរឃរេ គន្តព្ពំ។ អប្បសទ្ទេន អន្តរឃរេ គន្តព្ពំ។ ន កាយប្បចាលកំ អន្តរឃរេ គន្តព្ពំ។ ន ពាហុប្បចាលកំ អន្តរឃរេ គន្តព្ពំ។ ន សីសប្បចាលកំ អន្តរឃរេ គន្តព្ពំ។ ន ខម្ភកតេន អន្តរឃរេ គន្តព្ពំ។ ន ឱគុណ្ឋិតេន អន្តរឃរេ គន្តព្ពំ។ ន ឧក្កុដិកាយ អន្តរឃរេ គន្តព្ពំ។>
    text <សុប្បដិច្ឆន្នេន អន្តរឃរេ និសីទិតព្ពំ។ សុសំវុតេន អន្តរឃរេ និសីទិតព្ពំ។ ឱក្ខិត្តចក្ខុនា អន្តរឃរេ និសីទិតព្ពំ។ ន ឧក្ខិត្តកាយ អន្តរឃរេ និសីទិតព្ពំ ន ឧជ្ជគ្ឃិកាយ អន្តរឃរេ និសីទិតព្ពំ អប្បសទ្ទេន អន្តរឃរេ និសីទិតព្ព។ ន កាយប្បចាលកំ អន្តរឃរេ និសីទិតព្ពំ។ ន ពាហុប្បចាលកំ អន្តរឃរេ និសីទិតព្ពំ។ ន សីសប្បចាលកំ អន្តរឃរេ និសីទិតព្ពំ។ ន ខម្ភកតេន អន្តរឃរេ និសីទិតព្ពំ។ ន ឱគុណ្ឋិតេន អន្តរឃរេ និសីទិតព្ពំ។ ន បល្លត្ថិកាយ អន្តរឃរេ និសីទិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ។ ន នវា ភិក្ខូ អាសនេន បដិពាហិតព្ពា។ ន សង្ឃាដិំ ឱត្ថរិត្វា អន្តរឃរេ និសីទិតព្ពំ។>
    text <ឧទកេ ទិយ្យមានេ ឧភោហិ ហត្ថេហិ បត្តំ បដិគ្គហេត្វា ឧទកំ បដិគ្គហេតព្ពំ។ នីចំ កត្វា សាធុកំ អប្បដិឃំសន្តេន បត្តោ ធោវិតព្ពោ។ សចេ ឧទកប្បដិគ្គាហកោ ហោតិ នីចំ កត្វា ឧទកប្បដិគ្គហេ ឧទកំ អាសិញ្ចិតព្ពំ មា ឧទកប្បដិគ្គាហកោ ឧទកេន ឱសិញ្ចិ មា សាមន្តា ភិក្ខូ ឧទកេន ឱសិញ្ចិំសុ មា សង្ឃាដិ ឧទកេន ឱសិញ្ចីតិ។ សចេ ឧទកប្បដិគ្គាហកោ ន ហោតិ នីចំ កត្វា ឆមាយ ឧទកំ អាសិញ្ចិតព្ពំ មា សាមន្តា ភិក្ខូ ឧទកេន ឱសិញ្ចិំសុ មា សង្ឃាដិ ឧទកេន ឱសិញ្ចីតិ។>
    text <ឱទនេ ទិយ្យមានេ ឧភោហិ ហត្ថេហិ បត្តំ បដិគ្គហេត្វា ឱទនោ បដិគ្គហេតព្ពោ សូបស្ស ឱកាសោ កាតព្ពោ។ សចេ ហោតិ សប្បិ វា តេលំ វា ឧត្តរិភង្គំ វា ថេរេន វត្តព្ពោ សព្ពេសំ សមកំ សម្បាទេហីតិ។ សក្កច្ចំ បិណ្ឌបាតោ បដិគ្គហេតព្ពោ។ បត្តសញ្ញិនា បិណ្ឌបាតោ បដិគ្គហេតព្ពោ។ សមសូបកោ បិណ្ឌបាតោ បដិគ្គហេតព្ពោ។ សមតិត្តិកោ បិណ្ឌបាតោ បដិគ្គហេតព្ពោ។>
    text <ន តាវ ថេរេន ភុញ្ជិតព្ពំ យាវ ន សព្ពេសំ ឱទនោ សម្បត្តោ ហោតិ។ សក្កច្ចំ បិណ្ឌបាតោ ភុញ្ជិតព្ពោ។ បត្តសញ្ញិនា បិណ្ឌបាតោ ភុញ្ជិតព្ពោ។ សបទានំ បិណ្ឌបាតោ ភុញ្ជិតព្ពោ។ សមសូបកោ បិណ្ឌបាតោ ភុញ្ជិតព្ពោ។ ន ថូបកតោ ឱមទ្ទិត្វា បិណ្ឌិបាតោ ភុញ្ជិតព្ពោ។ ន សូបំ វា ព្យញ្ជនំ វា ឱទនេន បដិច្ឆាទេតព្ពំ ភិយ្យោកម្យតំ ឧបាទាយ។ ន សូបំ វា ឱទនំ វា អគិលានេន អត្តនោ អត្ថាយ វិញ្ញាបេត្វា ភុញ្ជិតព្ពំ។ ន ឧជ្ឈានសញ្ញិនា បរេសំ បត្តោ ឱលោកេតព្ពោ។ នាតិមហន្តោ កពឡោ កាតព្ពោ។ បរិមណ្ឌលោ អាលោបោ កាតព្ពោ។ ន អនាហដេ កពឡេ មុខទ្វារំ វិវរិតព្ពំ។ ន ភុញ្ជមានេន សព្ពោ ហត្ថោ មុខេ បក្ខិបិតព្ពោ។ ន សកពឡេន មុខេន ព្យាហរិតព្ពំ។ ន បិណ្ឌុក្ខេបកំ ភុញ្ជិតព្ពំ។ ន កពឡាវច្ឆេទកំ ភុញ្ជិតព្ពំ។ ន អវគណ្ឌការកំ ភុញ្ជិតព្ពំ។ ន ហត្ថនិទ្ធុនកំ ភុញ្ជិតព្ពំ។ ន សិត្ថាវការកំ ភុញ្ជិតព្ពំ។ ន ជិវ្ហានិច្ឆារកំ ភុញ្ជិតព្ពំ។ ន ចបុចបុការកំ ភុញ្ជិតព្ពំ។ ន សុរុសុរុការកំ ភុញ្ជិតព្ពំ។ ន ហត្ថនិល្លេហកំ ភុញ្ជិតព្ពំ។ ន បត្តនិល្លេហកំ ភុញ្ជិតព្ពំ។ ន ឱដ្ឋនិល្លេហកំ ភុញ្ជិតព្ពំ។>
    text <ន សាមិសេន ហត្ថេន បានីយថាលកោ បដិគ្គហេតព្ពោ។ ន តាវ ថេរេន ឧទកំ បដិគ្គហេតព្ពំ យាវ ន សព្ពេវ ភុត្តាវិនោ ហោន្តិ។ ឧទកេ ទិយ្យមានេ ឧភោហិ ហត្ថេហិ បត្តំ បដិគ្គហេត្វា ឧទកំ បដិគ្គហេតព្ពំ។ នីចំ កត្វា សាធុកំ អប្បដិឃំសន្តេន បត្តោ ធោវិតព្ពោ។ សចេ ឧទកប្បដិគ្គាហកោ ហោតិ នីចំ កត្វា ឧទកប្បដិគ្គហេ ឧទកំ អាសិញ្ចិតព្ពំ មា ឧទកប្បដិគ្គាហកោ ឧទកេន ឱសិញ្ចិ មា សាមន្តា ភិក្ខូ ឧទកេន ឱសិញ្ចិំសុ មា សង្ឃាដិ ឧទកេន ឱសិញ្ចីតិ។ សចេ ឧទកប្បដិគ្គាហកោ ន ហោតិ នីចំ កត្វា ឆមាយ ឧទកំ អាសិញ្ចិតព្ពំ មា សាមន្តា ភិក្ខូ ឧទកេន ឱសិញ្ចិំសុ មា សង្ឃាដិ ឧទកេន ឱសិញ្ចីតិ។ ន សសិត្ថកំ បត្តធោវនំ អន្តរឃរេ ឆឌ្ឌេតព្ពំ។>
    text <និវត្តន្តេន នវកេហិ ភិក្ខូហិ បឋមតរំ និវត្តិតព្ពំ។ បច្ឆា ថេរេហិ សុប្បដិច្ឆន្នេន អន្តរឃរេ គន្តព្ពំ។ សុសំវុតេន អន្តរឃរេ គន្តព្ពំ។ ឱក្ខិត្តចក្ខុនា អន្តរឃរេ គន្តព្ពំ។ ន ឧក្ខិត្តកាយ អន្តរឃរេ គន្តព្ពំ។ ន ឧជ្ជគ្ឃិកាយ អន្តរឃរេ គន្តព្ពំ។ អប្បសទ្ទេន អន្តរឃរេ គន្តព្ពំ។ ន កាយប្បចាលកំ អន្តរឃរេ គន្តព្ពំ។ ន ពាហុប្បចាលកំ អន្តរឃរេ គន្តព្ពំ។ ន សីសប្បចាលកំ អន្តរឃរេ គន្តព្ពំ។ ន ខម្ភកតេន អន្តរឃរេ គន្តព្ពំ។ ន ឱគុណ្ឋិតេន អន្តរឃរេ គន្តព្ពំ។ ន ឧក្កុដិកាយ អន្តរឃរេ គន្តព្ពំ។ ឥទំ ខោ ភិក្ខវេ ភិក្ខូនំ ភត្តគ្គវត្តំ យថា ភិក្ខូហិ ភត្តគ្គេ សម្មា វត្តិតព្ពន្តិ។>
    stand <បឋមភាណវារោ និដ្ឋិតោ។>
  text <៦។ បិណ្ឌចារិកវត្តកថា>
    text <៣៦៥>, <តេន ខោ បន សមយេន បិណ្ឌចារិកា ភិក្ខូ ទុន្និវត្ថា ទុប្បារុតា អនាកប្បសម្បន្នា បិណ្ឌាយ ចរន្តិ អសល្លក្ខេត្វាបិ និវេសនំ បវិសន្តិ អសល្លក្ខេត្វាបិ និក្ខមន្តិ អតិសហសាបិ បវិសន្តិ អតិសហសាបិ និក្ខមន្តិ អតិទូរេបិ តិដ្ឋន្តិ អច្ចាសន្នេបិ តិដ្ឋន្តិ អតិចិរម្បិ តិដ្ឋន្តិ អតិលហុម្បិ និវត្តន្តិ។ អញ្ញតរោបិ បិណ្ឌចារិកោ ភិក្ខុ អសល្លក្ខេត្វា និវេសនំ បាវិសិ។ សោ ច ទ្វារំ មញ្ញមានោ អញ្ញតរំ ឱវរកំ បាវិសិ។ តស្មិម្បិ ឱវរកេ ឥត្ថី នគ្គា ឧត្តានា និបន្នា ហោតិ។ អទ្ទសា ខោ សោ ភិក្ខុ តំ ឥត្ថិំ នគ្គំ ឧត្តានំ និបន្នំ។ ទិស្វាន នយិទំ ទ្វារំ ឱវរកំ ឥទន្តិ តម្ហា ឱវរកា និក្ខមិ។ អទ្ទសា ខោ តស្សា ឥត្ថិយា សាមិកោ តំ ឥត្ថិំ នគ្គំ ឧត្តានំ និបន្នំ។ ទិស្វាន ឥមិនា មេ ភិក្ខុនា បជាបតី ទូសិតាតិ តំ ភិក្ខុំ គហេត្វា អាកោដេសិ។ អថ ខោ សា ឥត្ថី តេន សទ្ទេន បដិពុជ្ឈិត្វា តំ បុរិសំ ឯតទវោច កិស្ស ត្វំ អយ្យ ឥមំ ភិក្ខុំ អាកោដេសីតិ។ ឥមិនាសិ ត្វំ ភិក្ខុនា ទូសិតាតិ។ នាហំ អយ្យ ឥមិនា ភិក្ខុនា ទូសិតា អការកោ សោ ភិក្ខូតិ តំ ភិក្ខុំ មុញ្ចាបេសិ។ អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម បិណ្ឌចារិកា ភិក្ខូ ទុន្និវត្ថា ទុប្បារុតា អនាកប្បសម្បន្នា បិណ្ឌាយ ចរិស្សន្តិ អសល្លក្ខេត្វាបិ និវេសនំ បវិសិស្សន្តិ អសល្លក្ខេត្វាបិ និក្ខមិស្សន្តិ អតិសហសាបិ បវិសិស្សន្តិ អតិសហសាបិ និក្ខមិស្សន្តិ អតិទូរេបិ តិដ្ឋិស្សន្តិ អច្ចាសន្នេបិ តិដ្ឋិស្សន្តិ អតិចិរម្បិ តិដ្ឋិស្សន្តិ អតិលហុម្បិ និវត្តិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ…បេ។… សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៦៦>, <តេន ហិ ភិក្ខវេ បិណ្ឌចារិកានំ ភិក្ខូនំ វត្តំ បញ្ញាបេស្សាមិ យថា បិណ្ឌចារិកេហិ ភិក្ខូហិ សម្មា វត្តិតព្ពំ។ បិណ្ឌចារិកេន ភិក្ខវេ ភិក្ខុនា ឥទានិ គាមំ បវិសិស្សាមីតិ តិមណ្ឌលំ បដិច្ឆាទេន្តេន បរិមណ្ឌលំ និវាសេត្វា កាយពន្ធនំ ពន្ធិត្វា សគុណំ កត្វា សង្ឃាដិយោ បារុបិត្វា គណ្ឋិកំ បដិមុញ្ចិត្វា ធោវិត្វា បត្តំ គហេត្វា សាធុកំ អតរមានេន គាមោ បវិសិតព្ពោ។>
    text <សុប្បដិច្ឆន្នេន អន្តរឃរេ គន្តព្ពំ។ សុសំវុតេន អន្តរឃរេ គន្តព្ពំ។ ឱក្ខិត្តចក្ខុនា អន្តរឃរេ គន្តព្ពំ។ ន ឧក្ខិត្តកាយ អន្តរឃរេ គន្តព្ពំ។ ន ឧជ្ជគ្ឃិកាយ អន្តរឃរេ គន្តព្ពំ។ អប្បសទ្ទេន អន្តរឃរេ គន្តព្ពំ។ ន កាយប្បចាលកំ អន្តរឃរេ គន្តព្ពំ។ ន ពាហុប្បចាលកំ អន្តរឃរេ គន្តព្ពំ។ ន សីសប្បចាលកំ អន្តរឃរេ គន្តព្ពំ។ ន ខម្ភកតេន អន្តរឃរេ គន្តព្ពំ។ ន ឱគុណ្ឋិតេន អន្តរឃរេ គន្តព្ពំ។ ន ឧក្កុដិកាយ អន្តរឃរេ គន្តព្ពំ។>
    text <និវេសនំ បវិសន្តេន សល្លក្ខេតព្ពំ ឥមិនា បវិសិស្សាមិ ឥមិនា និក្ខមិស្សាមីតិ។ នាតិសហសា បវិសិតព្ពំ។ នាតិសហសា និក្ខមិតព្ពំ។ នាតិទូរេ ឋាតព្ពំ។ នាច្ចាសន្នេ ឋាតព្ពំ។ នាតិចិរំ ឋាតព្ពំ។ នាតិលហុំ និវត្តិតព្ពំ។ ឋិតកេន សល្លក្ខេតព្ពំ ភិក្ខំ ទាតុកាមា វា អទាតុកាមា វាតិ។ សចេ កម្មំ វា និក្ខិបតិ អាសនា វា វុដ្ឋាតិ កដច្ឆុំ វា បរាមសតិ ភាជនំ វា បរាមសតិ ឋបេតិ វា ទាតុកាមស្សាតិ ឋាតព្ពំ។ ភិក្ខាយ ទិយ្យមានាយ វាមេន ហត្ថេន សង្ឃាដិំ ឧច្ចារេត្វា ទក្ខិណេន ហត្ថេន បត្តំ បណាមេត្វា ឧភោហិ ហត្ថេហិ បត្តំ បដិគ្គហេត្វា ភិក្ខា បដិគ្គហេតព្ពា។ ន ច ភិក្ខាទាយិកាយ មុខំ ឧល្លោកេតព្ពំ។ សល្លក្ខេតព្ពំ សូបំ ទាតុកាមា វា អទាតុកាមា វាតិ។ សចេ កដច្ឆុំ វា បរាមសតិ ភាជនំ វា បរាមសតិ ឋបេតិ វា ទាតុកាមស្សាតិ ឋាតព្ពំ។ ភិក្ខាយ ទិន្នាយ សង្ឃាដិយា បត្តំ បដិច្ឆាទេត្វា សាធុកំ អតរមានេន និវត្តិតព្ពំ។>
    text <សុប្បដិច្ឆន្នេន អន្តរឃរេ គន្តព្ពំ។ សុសំវុតេន អន្តរឃរេ គន្តព្ពំ។ ឱក្ខិត្តចក្ខុនា អន្តរឃរេ គន្តព្ពំ។ ន ឧក្ខិត្តកាយ អន្តរឃរេ គន្តព្ពំ។ ន ឧជ្ជគ្ឃិកាយ អន្តរឃរេ គន្តព្ពំ។ អប្បសទ្ទេន អន្តរឃរេ គន្តព្ពំ។ ន កាយប្បចាលកំ អន្តរឃរេ គន្តព្ពំ។ ន ពាហុប្បចាលកំ អន្តរឃរេ គន្តព្ពំ។ ន សីសប្បចាលកំ អន្តរឃរេ គន្តព្ពំ។ ន ខម្ភកតេន អន្តរឃរេ គន្តព្ពំ។ ន ឱគុណ្ឋិតេន អន្តរឃរេ គន្តព្ពំ។ ន ឧក្កុដិកាយ អន្តរឃរេ គន្តព្ពំ។ យោ បឋមំ គាមតោ បិណ្ឌាយ បដិក្កមតិ តេន អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ អវក្ការបាតិ ធោវិត្វា ឧបដ្ឋាបេតព្ពា បានីយំ បរិភោជនីយំ ឧបដ្ឋាបេតព្ពំ។ យោ បច្ឆា គាមតោ បិណ្ឌាយ បដិក្កមតិ សចេ ហោតិ ភុត្តាវសេសោ សចេ អាកង្ខតិ ភុញ្ជិតព្ពំ។ នោ ចេ អាកង្ខតិ អប្បហរិតេ វា ឆឌ្ឌេតព្ពំ អប្បាណកេ វា ឧទកេ ឱបិលាបេតព្ពំ។ តេន អាសនំ ឧទ្ធរិតព្ពំ បាទោទកំ បាទបីឋំ បាទកថលិកំ បដិសាមេតព្ពំ អវក្ការបាតិ ធោវិត្វា បដិសាមេតព្ពា បានីយំ បរិភោជនីយំ បដិសាមេតព្ពំ ភត្តគ្គំ សម្មជ្ជិតព្ពំ។ យោ បស្សតិ បានីយឃដំ វា បរិភោជនីយឃដំ វា វច្ចឃដំ វា រិត្តំ តុច្ឆំ តេន ឧបដ្ឋាបេតព្ពំ។ សចស្ស ហោតិ អវិសយ្ហំ ហត្ថវិការេន ទុតិយំ អាមន្តេត្វា ហត្ថវិលង្ឃកេន ឧបដ្ឋាបេតព្ពំ ន ច តប្បច្ចយា វាចា ភិន្ទិតព្ពា។ ឥទំ ខោ ភិក្ខវេ បិណ្ឌចារិកានំ ភិក្ខូនំ វត្តំ យថា បិណ្ឌចារិកេហិ ភិក្ខូហិ សម្មា វត្តិតព្ពន្តិ។>
  text <៧។ អារញ្ញិកវត្តកថា>
    text <៣៦៧>, <តេន ខោ បន សមយេន សម្ពហុលា ភិក្ខូ អរញ្ញេ វិហរន្តិ។ តេ នេវ បានីយំ ឧបដ្ឋាបេន្តិ ន បរិភោជនីយំ ឧបដ្ឋាបេន្តិ ន អគ្គិំ ឧបដ្ឋាបេន្តិ ន អរណិសហិតំ ឧបដ្ឋាបេន្តិ ន នក្ខត្តបទានិ ជានន្តិ ន ទិសាភាគំ ជានន្តិ។ ចោរា តត្ថ គន្ត្វា តេ ភិក្ខូ ឯតទវោចុំ អត្ថិ ភន្តេ បានីយន្តិ។ នត្ថាវុសោតិ។ អត្ថិ ភន្តេ បរិភោជនីយន្តិ។ នត្ថាវុសោតិ។ អត្ថិ ភន្តេ អគ្គីតិ។ នត្ថាវុសោតិ។ អត្ថិ ភន្តេ អរណិសហិតន្តិ។ នត្ថាវុសោតិ។ កេនជ្ជ ភន្តេ យុត្តន្តិ។ ន ខោ មយំ អាវុសោ ជានាមាតិ។ កតមាយំ ភន្តេ ទិសាតិ។ ន ខោ មយំ អាវុសោ ជានាមាតិ។ អថ ខោ តេ ចោរា នេវិមេសំ បានីយំ អត្ថិ ន បរិភោជនីយំ អត្ថិ ន អគ្គិ អត្ថិ ន អរណិសហិតំ អត្ថិ ន នក្ខត្តបទានិ ជានន្តិ ន ទិសាភាគំ ជានន្តិ ចោរា ឥមេ នយិមេ ភិក្ខូតិ អាកោដេត្វា បក្កមិំសុ។ អថ ខោ តេ ភិក្ខូ ភិក្ខូនំ ឯតមត្ថំ អារោចេសុំ។ ភិក្ខូ ភគវតោ ឯតមត្ថំ អារោចេសុំ។ អថ ខោ ភគវា ឯតស្មិំ និទានេ ឯតស្មិំ បករណេ ធម្មិំ កថំ កត្វា ភិក្ខូ អាមន្តេសិ>
    text <៣៦៨>, <តេន ហិ ភិក្ខវេ អារញ្ញិកានំ ភិក្ខូនំ វត្តំ បញ្ញបេស្សាមិ យថា អារញ្ញិកេហិ ភិក្ខូហិ សម្មា វត្តិតព្ពំ។ អារញ្ញិកេន ភិក្ខវេ ភិក្ខុនា កាលស្សេវ ឧដ្ឋាយ បត្តំ ថវិកាយ បក្ខិបិត្វា អំសេ អាលគ្គេត្វា ចីវរំ ខន្ធេ ករិត្វា ឧបាហនា អារោហិត្វា ទារុភណ្ឌំ មត្តិកាភណ្ឌំ បដិសាមេត្វា ទ្វារវាតបានំ ថកេត្វា សេនាសនា ឱតរិតព្ពំ ឥទានិ គាមំ បវិសិស្សាមីតិ។ ឧបាហនា ឱមុញ្ចិត្វា នីចំ កត្វា បប្ផោដេត្វា ថវិកាយ បក្ខិបិត្វា អំសេ អាលគ្គេត្វា តិមណ្ឌលំ បដិច្ឆាទេន្តេន បរិមណ្ឌលំ និវាសេត្វា កាយពន្ធនំ ពន្ធិត្វា សគុណំ កត្វា សង្ឃាដិយោ បារុបិត្វា គណ្ឋិកំ បដិមុញ្ចិត្វា ធោវិត្វា បត្តំ គហេត្វា សាធុកំ អតរមានេន គាមោ បវិសិតព្ពោ។ សុប្បដិច្ឆន្នេន អន្តរឃរេ គន្តព្ពំ…បេ។… ន ខម្ភកតេន អន្តរឃរេ គន្តព្ពំ។ ន ឱគុណ្ឋិតេន អន្តរឃរេ គន្តព្ពំ។ ន ឧក្កុដិកាយ អន្តរឃរេ គន្តព្ពំ។>
    text <និវេសនំ បវិសន្តេន សល្លក្ខេតព្ពំ ឥមិនា បវិសិស្សាមិ ឥមិនា និក្ខមិស្សាមីតិ។ នាតិសហសា បវិសិតព្ពំ។ នាតិសហសា និក្ខមិតព្ពំ។ នាតិទូរេ ឋាតព្ពំ។ នាច្ចាសន្នេ ឋាតព្ពំ។ នាតិចិរំ ឋាតព្ពំ។ នាតិលហុំ និវត្តិតព្ពំ។ ឋិតកេន សល្លក្ខេតព្ពំ ភិក្ខំ ទាតុកាមា វា អទាតុកាមា វាតិ។ សចេ កម្មំ វា និក្ខិបតិ អាសនា វា វុដ្ឋាតិ កដច្ឆុំ វា បរាមសតិ ភាជនំ វា បរាមសតិ ឋបេតិ វា ទាតុកាមស្សាតិ ឋាតព្ពំ។ ភិក្ខាយ ទិយ្យមានាយ វាមេន ហត្ថេន សង្ឃាដិំ ឧច្ចារេត្វា ទក្ខិណេន ហត្ថេន បត្តំ បណាមេត្វា ឧភោហិ ហត្ថេហិ បត្តំ បដិគ្គហេត្វា ភិក្ខា បដិគ្គហេតព្ពា។ ន ច ភិក្ខាទាយិកាយ មុខំ ឧល្លោកេតព្ពំ។ សល្លក្ខេតព្ពំ សូបំ ទាតុកាមា វា អទាតុកាមា វាតិ។ សចេ កដច្ឆុ វា បរាមសតិ ភាជនំ វា បរាមសតិ ឋបេតិ វា ទាតុកាមស្សាតិ ឋាតព្ពំ។ ភិក្ខាយ ទិន្នាយ សង្ឃាដិយា បត្តំ បដិច្ឆាទេត្វា សាធុកំ អតរមានេន និវត្តិតព្ពំ។>
    text <សុប្បដិច្ឆន្នេន អន្តរឃរេ គន្តព្ពំ…បេ។… ន ឧក្កុដិកាយ អន្តរឃរេ គន្តព្ពំ។ គាមតោ និក្ខមិត្វា បត្តំ ថវិកាយ បក្ខិបិត្វា អំសេ អាលគ្គេត្វា ចីវរំ សង្ឃរិត្វា សីសេ ករិត្វា ឧបាហនា អារោហិត្វា គន្តព្ពំ។>
    text <អារញ្ញិកេន ភិក្ខវេ ភិក្ខុនា បានីយំ ឧបដ្ឋាបេតព្ពំ បរិភោជនីយំ ឧបដ្ឋាបេតព្ពំ អគ្គិ ឧបដ្ឋាបេតព្ពោ អរណិសហិតំ ឧបដ្ឋាបេតព្ពំ កត្តរទណ្ឌោ ឧបដ្ឋាបេតព្ពោ នក្ខត្តបទានិ ឧគ្គហេតព្ពានិ សកលានិ វា ឯកទេសានិ វា ទិសាកុសលេន ភវិតព្ពំ។ ឥទំ ខោ ភិក្ខវេ អារញ្ញិកានំ ភិក្ខូនំ វត្តំ យថា អារញ្ញិកេហិ ភិក្ខូហិ សម្មា វត្តិតព្ពន្តិ។>
  text <៨។ សេនាសនវត្តកថា>
    text <៣៦៩>, <តេន ខោ បន សមយេន សម្ពហុលា ភិក្ខូ អជ្ឈោកាសេ ចីវរកម្មំ ករោន្តិ។ ឆព្ពគ្គិយា ភិក្ខូ បដិវាតេ អង្គណេ សេនាសនំ បប្ផោដេសុំ។ ភិក្ខូ រជេន ឱកិរិំសុ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ឆព្ពគ្គិយា ភិក្ខូ បដិវាតេ អង្គណេ សេនាសនំ បប្ផោដេស្សន្តិ។ ភិក្ខូ រជេន ឱកិរិំសូតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ ឆព្ពគ្គិយា ភិក្ខូ បដិវាតេ អង្គណេ សេនាសនំ បប្ផោដេន្តិ ភិក្ខូ រជេន ឱកិរិំសូតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៧០>, <តេន ហិ ភិក្ខវេ ភិក្ខូនំ សេនាសនវត្តំ បញ្ញបេស្សាមិ យថា ភិក្ខូហិ សេនាសនេ សម្មា វត្តិតព្ពំ។ យស្មិំ វិហារេ វិហរតិ សចេ សោ វិហារោ ឧក្លាបោ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ បត្តចីវរំ នីហរិត្វា ឯកមន្តំ និក្ខិបិតព្ពំ និសីទនបច្ចត្ថរណំ នីហរិត្វា ឯកមន្តំ និក្ខិបិតព្ពំ ភិសិពិព្ពោហនំ នីហរិត្វា ឯកមន្តំ និក្ខិបិតព្ពំ មញ្ចោ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពោ បីឋំ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពំ មញ្ចបដិបាទកា នីហរិត្វា ឯកមន្តំ និក្ខិបិតព្ពា ខេឡមល្លកោ នីហរិត្វា ឯកមន្តំ និក្ខិបិតព្ពោ អបស្សេនផលកំ នីហរិត្វា ឯកមន្តំ និក្ខិបិតព្ពំ ភុម្មត្ថរណំ យថាបញ្ញត្តំ សល្លក្ខេត្វា នីហរិត្វា ឯកមន្តំ និក្ខិបិតព្ពំ។ សចេ វិហារេ សន្តានកំ ហោតិ ឧល្លោកា បឋមំ ឱហារេតព្ពំ អាលោកសន្ធិកណ្ណភាគា បមជ្ជិតព្ពា។ សចេ គេរុកបរិកម្មកតា ភិត្តិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ កាឡវណ្ណកតា ភូមិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ អកតា ហោតិ ភូមិ ឧទកេន បរិប្ផោសិត្វា បរិផោសិត្វា សម្មជ្ជិតព្ពា មា វិហារោ រជេន ឧហញ្ញីតិ។ សង្ការំ វិចិនិត្វា ឯកមន្តំ ឆឌ្ឌេតព្ពំ។>
    text <ន ភិក្ខុសាមន្តា សេនាសនំ បប្ផោដេតព្ពំ។ ន វិហារសាមន្តា សេនាសនំ បប្ផោដេតព្ពំ។ ន បានីយសាមន្តា សេនាសនំ បប្ផោដេតព្ពំ។ ន បរិភោជនីយសាមន្តា សេនាសនំ បប្ផោដេតព្ពំ។ ន បដិវាតេ អង្គណេ សេនាសនំ បប្ផោដេតព្ពំ។ អធោវាតេ សេនាសនំ បប្ផោដេតព្ពំ។>
    text <ភុម្មត្ថរណំ ឯកមន្តំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ មញ្ចបដិបាទកា ឯកមន្តំ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពា។ មញ្ចោ ឯកមន្តំ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពោ។ បីឋំ ឯកមន្តំ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពំ។ ភិសិពិព្ពោហនំ ឯកមន្តំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ និសីទនបច្ចត្ថរណំ ឯកមន្តំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ ខេឡមល្លកោ ឯកមន្តំ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពោ។ អបស្សេនផលកំ ឯកមន្តំ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពំ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។>
    text <សចេ បុរត្ថិមា សរជា វាតា វាយន្តិ បុរត្ថិមា វាតបានា ថកេតព្ពា។ សចេ បច្ឆិមា សរជា វាតា វាយន្តិ បច្ឆិមា វាតបានា ថកេតព្ពា។ សចេ ឧត្តរា សរជា វាតា វាយន្តិ ឧត្តរា វាតបានា ថកេតព្ពា។ សចេ ទក្ខិណា សរជា វាតា វាយន្តិ ទក្ខិណា វាតបានា ថកេតព្ពា។ សចេ សីតកាលោ ហោតិ ទិវា វាតបានា វិវរិតព្ពា រត្តិំ ថកេតព្ពា។ សចេ ឧណ្ហកាលោ ហោតិ ទិវា វាតបានា ថកេតព្ពា រត្តិំ វិវរិតព្ពា។>
    text <សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ ឧបដ្ឋានសាលា ឧក្លាបា ហោតិ ឧបដ្ឋានសាលា សម្មជ្ជិតព្ពា។ សចេ អគ្គិសាលា ឧក្លាបា ហោតិ អគ្គិសាលា សម្មជ្ជិតព្ពា។ សចេ វច្ចកុដិ ឧក្លាបា ហោតិ វច្ចកុដិ សម្មជ្ជិតព្ពា។ សចេ បានីយំ ន ហោតិ បានីយំ ឧបដ្ឋាបេតព្ពំ។ សចេ បរិភោជនីយំ ន ហោតិ បរិភោជនីយំ ឧបដ្ឋាបេតព្ពំ។ សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។>
    text <សចេ វុឌ្ឍេន សទ្ធិំ ឯកវិហារេ វិហរតិ ន វុឌ្ឍំ អនាបុច្ឆា ឧទ្ទេសោ ទាតព្ពោ ន បរិបុច្ឆា ទាតព្ពា ន សជ្ឈាយោ កាតព្ពោ ន ធម្មោ ភាសិតព្ពោ ន បទីបោ កាតព្ពោ ន បទីបោ វិជ្ឈាបេតព្ពោ ន វាតបានា វិវរិតព្ពា ន វាតបានា ថកេតព្ពា។ សចេ វុឌ្ឍេន សទ្ធិំ ឯកចង្កមេ ចង្កមតិ យេន វុឌ្ឍោ តេន បរិវត្តិតព្ពំ ន ច វុឌ្ឍោ សង្ឃាដិកណ្ណេន ឃដ្ដេតព្ពោ។ ឥទំ ខោ ភិក្ខវេ ភិក្ខូនំ សេនាសនវត្តំ យថា ភិក្ខូហិ សេនាសនេ សម្មា វត្តិតព្ពន្តិ។>
  text <៩។ ជន្តាឃរវត្តកថា>
    text <៣៧១>, <តេន ខោ បន សមយេន ឆព្ពគ្គិយា ភិក្ខូ ជន្តាឃរេ ថេរេហិ ភិក្ខូហិ និវារិយមានា អនាទរិយំ បដិច្ច បហូតំ កដ្ឋំ អារោបេត្វា អគ្គិំ ទត្វា ទ្វារំ ថកេត្វា ទ្វារេ និសីទន្តិ។ ភិក្ខូ ឧណ្ហាភិតត្តា ទ្វារំ អលភមានា មុច្ឆិតា បបតន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ឆព្ពគ្គិយា ភិក្ខូ ជន្តាឃរេ ថេរេហិ ភិក្ខូហិ និវារិយមានា អនាទរិយំ បដិច្ច បហូតំ កដ្ឋំ អារោបេត្វា អគ្គិំ ទត្វា ទ្វារំ ថកេត្វា ទ្វារេ និសីទិស្សន្តិ។ ភិក្ខូ ឧណ្ហាភិតត្តា ទ្វារំ អលភមានា មុច្ឆិតា បបតន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ ឆព្ពគ្គិយា ភិក្ខូ ជន្តាឃរេ ថេរេហិ ភិក្ខូហិ និវារិយមានា អនាទរិយំ បដិច្ច បហូតំ កដ្ឋំ អារោបេត្វា អគ្គិំ ទត្វា ទ្វារំ ថកេត្វា ទ្វារេ និសីទន្តិ ភិក្ខូ ឧណ្ហាភិតត្តា ទ្វារំ អលភមានា មុច្ឆិតា បបតន្តីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ ន ភិក្ខវេ ជន្តាឃរេ ថេរេន ភិក្ខុនា និវារិយមានេន អនាទរិយំ បដិច្ច បហូតំ កដ្ឋំ អារោបេត្វា អគ្គិ ទាតព្ពោ។ យោ ទទេយ្យ អាបត្តិ ទុក្កដស្ស។ ន ភិក្ខវេ ទ្វារំ ថកេត្វា ទ្វារេ និសីទិតព្ពំ។ យោ និសីទេយ្យ អាបត្តិ ទុក្កដស្ស។>
    text <៣៧២>, <តេន ហិ ភិក្ខវេ ភិក្ខូនំ ជន្តាឃរវត្តំ បញ្ញបេស្សាមិ យថា ភិក្ខូហិ ជន្តាឃរេ សម្មា វត្តិតព្ពំ។ យោ បឋមំ ជន្តាឃរំ គច្ឆតិ សចេ ឆារិកា ឧស្សន្នា ហោតិ ឆារិកា ឆឌ្ឌេតព្ពា។ សចេ ជន្តាឃរំ ឧក្លាបំ ហោតិ ជន្តាឃរំ សម្មជ្ជិតព្ពំ។ សចេ បរិភណ្ឌំ ឧក្លាបំ ហោតិ បរិភណ្ឌំ សម្មជ្ជិតព្ពំ។ សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ ជន្តាឃរសាលា ឧក្លាបា ហោតិ ជន្តាឃរសាលា សម្មជ្ជិតព្ពា។>
    text <ចុណ្ណំ សន្នេតព្ពំ មត្តិកា តេមេតព្ពា ឧទកទោណិកាយ ឧទកំ អាសិញ្ចិតព្ពំ។ ជន្តាឃរំ បវិសន្តេន មត្តិកាយ មុខំ មក្ខេត្វា បុរតោ ច បច្ឆតោ ច បដិច្ឆាទេត្វា ជន្តាឃរំ បវិសិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ។ ន នវា ភិក្ខូ អាសនេន បដិពាហិតព្ពា។ សចេ ឧស្សហតិ ជន្តាឃរេ ថេរានំ ភិក្ខូនំ បរិកម្មំ កាតព្ពំ។ ជន្តាឃរា និក្ខមន្តេន ជន្តាឃរបីឋំ អាទាយ បុរតោ ច បច្ឆតោ ច បដិច្ឆាទេត្វា ជន្តាឃរា និក្ខមិតព្ពំ។ សចេ ឧស្សហតិ ឧទកេបិ ថេរានំ ភិក្ខូនំ បរិកម្មំ កាតព្ពំ។ ន ថេរានំ ភិក្ខូនំ បុរតោបិ នហាយិតព្ពំ ន ឧបរិតោបិ នហាយិតព្ពំ។ នហាតេន ឧត្តរន្តេន ឱតរន្តានំ មគ្គោ ទាតព្ពោ។ យោ បច្ឆា ជន្តាឃរា និក្ខមតិ សចេ ជន្តាឃរំ ចិក្ខល្លំ ហោតិ ធោវិតព្ពំ។ មត្តិកាទោណិកំ ធោវិត្វា ជន្តាឃរបីឋំ បដិសាមេត្វា អគ្គិំ វិជ្ឈាបេត្វា ទ្វារំ ថកេត្វា បក្កមិតព្ពំ។ ឥទំ ខោ ភិក្ខវេ ភិក្ខូនំ ជន្តាឃរវត្តំ យថា ភិក្ខូហិ ជន្តាឃរេ សម្មា វត្តិតព្ពន្តិ។>
  text <១០។ វច្ចកុដិវត្តកថា>
    text <៣៧៣>, <តេន ខោ បន សមយេន អញ្ញតរោ ភិក្ខុ ព្រាហ្មណជាតិកោ វច្ចំ កត្វា ន ឥច្ឆតិ អាចមេតុំ កោ ឥមំ វសលំ ទុគ្គន្ធំ អាមសិស្សតីតិ។ តស្ស វច្ចមគ្គេ កិមិ សណ្ឋាតិ។ អថ ខោ សោ ភិក្ខុ ភិក្ខូនំ ឯតមត្ថំ អារោចេសិ។ កិំ បន ត្វំ អាវុសោ វច្ចំ កត្វា ន អាចមេសីតិ។ ឯវមាវុសោតិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ភិក្ខុ វច្ចំ កត្វា ន អាចមេស្សតីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ត្វំ ភិក្ខុ វច្ចំ កត្វា ន អាចមេសីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ ន ភិក្ខវេ វច្ចំ កត្វា សតិ ឧទកេ នាចមេតព្ពំ។ យោ នាចមេយ្យ អាបត្តិ ទុក្កដស្សាតិ។>
    text <តេន ខោ បន សមយេន ភិក្ខូ វច្ចកុដិយា យថាវុឌ្ឍំ វច្ចំ ករោន្តិ។ នវកា ភិក្ខូ បឋមតរំ អាគន្ត្វា វច្ចិតា អាគមេន្តិ។ តេ វច្ចំ សន្ធារេន្តា មុច្ឆិតា បបតន្តិ។ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ…បេ។… សច្ចំ ភគវាតិ…បេ។… ន ភិក្ខវេ វច្ចកុដិយា យថាវុឌ្ឍំ វច្ចោ កាតព្ពោ។ យោ ករេយ្យ អាបត្តិ ទុក្កដស្ស។ អនុជានាមិ ភិក្ខវេ អាគតបដិបាដិយា វច្ចំ កាតុន្តិ។>
    text <តេន ខោ បន សមយេន ឆព្ពគ្គិយា ភិក្ខូ អតិសហសាបិ វច្ចកុដិំ បវិសន្តិ ឧព្ភជិត្វាបិ បវិសន្តិ និត្ថុនន្តាបិ វច្ចំ ករោន្តិ ទន្តកដ្ឋំ ខាទន្តាបិ វច្ចំ ករោន្តិ ពហិទ្ធាបិ វច្ចទោណិកាយ វច្ចំ ករោន្តិ ពហិទ្ធាបិ បស្សាវទោណិកាយ បស្សាវំ ករោន្តិ បស្សាវទោណិកាយបិ ខេឡំ ករោន្តិ ផរុសេនបិ កដ្ឋេន អវលេខន្តិ អវលេខនកដ្ឋម្បិ វច្ចកូបម្ហិ បាតេន្តិ អតិសហសាបិ និក្ខមន្តិ ឧព្ភជិត្វាបិ និក្ខមន្តិ ចបុចបុការកម្បិ អាចមេន្តិ អាចមនសរាវកេបិ ឧទកំ សេសេន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ឆព្ពគ្គិយា ភិក្ខូ អតិសហសាបិ វច្ចកុដិំ បវិសិស្សន្តិ ឧព្ភជិត្វាបិ បវិសិស្សន្តិ និត្ថុនន្តាបិ វច្ចំ ករិស្សន្តិ ទន្តកដ្ឋំ ខាទន្តាបិ វច្ចំ ករិស្សន្តិ ពហិទ្ធាបិ វច្ចទោណិកាយ វច្ចំ ករិស្សន្តិ ពហិទ្ធាបិ បស្សាវទោណិកាយ បស្សាវំ ករិស្សន្តិ បស្សាវទោណិកាយបិ ខេឡំ ករិស្សន្តិ ផរុសេនបិ កដ្ឋេន អវលេខិស្សន្តិ អវលេខនកដ្ឋម្បិ វច្ចកូបម្ហិ បាតេស្សន្តិ អតិសហសាបិ និក្ខមិស្សន្តិ ឧព្ភជិត្វាបិ និក្ខមិស្សន្តិ ចបុចបុការកម្បិ អាចមេស្សន្តិ អាចមនសរាវកេបិ ឧទកំ សេសេស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ…បេ។… សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៧៤>, <តេន ហិ ភិក្ខវេ ភិក្ខូនំ វច្ចកុដិវត្តំ បញ្ញបេស្សាមិ យថា ភិក្ខូហិ វច្ចកុដិយា សម្មា វត្តិតព្ពំ។ យោ វច្ចកុដិំ គច្ឆតិ តេន ពហិ ឋិតេន ឧក្កាសិតព្ពំ។ អន្តោ និសិន្នេនបិ ឧក្កាសិតព្ពំ។ ចីវរវំសេ វា ចីវររជ្ជុយា វា ចីវរំ និក្ខិបិត្វា សាធុកំ អតរមានេន វច្ចកុដី បវិសិតព្ពា។ នាតិសហសា បវិសិតព្ពា។ ន ឧព្ភជិត្វា បវិសិតព្ពា។ វច្ចបាទុកាយ ឋិតេន ឧព្ភជិតព្ពំ។ ន និត្ថុនន្តេន វច្ចោ កាតព្ពោ។ ន ទន្តកដ្ឋំ ខាទន្តេន វច្ចោ កាតព្ពោ។ ន ពហិទ្ធា វច្ចទោណិកាយ វច្ចោ កាតព្ពោ។ ន ពហិទ្ធា បស្សាវទោណិកាយ បស្សាវោ កាតព្ពោ។ ន បស្សាវទោណិកាយ ខេឡោ កាតព្ពោ។ ន ផរុសេន កដ្ឋេន អវលេខិតព្ពំ។ ន អវលេខនកដ្ឋំ វច្ចកូបម្ហិ បាតេតព្ពំ។ វច្ចបាទុកាយ ឋិតេន បដិច្ឆាទេតព្ពំ។ នាតិសហសា និក្ខមិតព្ពំ។ ន ឧព្ភជិត្វា និក្ខមិតព្ពំ។ អាចមនបាទុកាយ ឋិតេន ឧព្ភជិតព្ពំ។ ន ចបុចបុការកំ អាចមេតព្ពំ។ ន អាចមនសរាវកេ ឧទកំ សេសេតព្ពំ។ អាចមនបាទុកាយ ឋិតេន បដិច្ឆាទេតព្ពំ។>
    text <សចេ វច្ចកុដិ ឧហតា ហោតិ ធោវិតព្ពា។ សចេ អវលេខនបិធរោ បូរោ ហោតិ អវលេខនកដ្ឋំ ឆឌ្ឌេតព្ពំ។ សចេ វច្ចកុដិ ឧក្លាបា ហោតិ វច្ចកុដិ សម្មជ្ជិតព្ពា។ សចេ បរិភណ្ឌំ ឧក្លាបំ ហោតិ បរិភណ្ឌំ សម្មជ្ជិតព្ពំ។ សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។ ឥទំ ខោ ភិក្ខវេ ភិក្ខូនំ វច្ចកុដិវត្តំ យថា ភិក្ខូហិ វច្ចកុដិយា សម្មា វត្តិតព្ពន្តិ។>
  text <១១។ ឧបជ្ឈាយវត្តកថា>
    text <៣៧៥>, <តេន ខោ បន សមយេន សទ្ធិវិហារិកា ឧបជ្ឈាយេសុ ន សម្មា វត្តន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម សទ្ធិវិហារិកា ឧបជ្ឈាយេសុ ន សម្មា វត្តិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ សទ្ធិវិហារិកា ឧបជ្ឈាយេសុ ន សម្មា វត្តន្តីតិ។ សច្ចំ ភគវាតិ វិគរហិ ពុទ្ធោ ភគវា…បេ។… កថញ្ហិ នាម ភិក្ខវេ សទ្ធិវិហារិកា ឧបជ្ឈាយេសុ ន សម្មា វត្តិស្សន្តិ។ នេតំ ភិក្ខវេ អប្បសន្នានំ វា បសាទាយ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៧៦>, <តេន ហិ ភិក្ខវេ សទ្ធិវិហារិកានំ ឧបជ្ឈាយេសុ វត្តំ បញ្ញបេស្សាមិ យថា សទ្ធិវិហារិកេហិ ឧបជ្ឈាយេសុ សម្មា វត្តិតព្ពំ។ សទ្ធិវិហារិកេន ភិក្ខវេ ឧបជ្ឈាយម្ហិ សម្មា វត្តិតព្ពំ។ តត្រាយំ សម្មាវត្តនា>
    text <កាលស្សេវ ឧដ្ឋាយ ឧបាហនា ឱមុញ្ចិត្វា ឯកំសំ ឧត្តរាសង្គំ ករិត្វា ទន្តកដ្ឋំ ទាតព្ពំ មុខោទកំ ទាតព្ពំ អាសនំ បញ្ញបេតព្ពំ។ សចេ យាគុ ហោតិ ភាជនំ ធោវិត្វា យាគុ ឧបនាមេតព្ពា។ យាគុំ បីតស្ស ឧទកំ ទត្វា ភាជនំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា បដិសាមេតព្ពំ។ ឧបជ្ឈាយម្ហិ វុដ្ឋិតេ អាសនំ ឧទ្ធរិតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ ឧបជ្ឈាយោ គាមំ បវិសិតុកាមោ ហោតិ និវាសនំ ទាតព្ពំ បដិនិវាសនំ បដិគ្គហេតព្ពំ កាយពន្ធនំ ទាតព្ពំ សគុណំ កត្វា សង្ឃាដិយោ ទាតព្ពា ធោវិត្វា បត្តោ សោទកោ ទាតព្ពោ។ សចេ ឧបជ្ឈាយោ បច្ឆាសមណំ អាកង្ខតិ តិមណ្ឌលំ បដិច្ឆាទេន្តេន បរិមណ្ឌលំ និវាសេត្វា កាយពន្ធនំ ពន្ធិត្វា សគុណំ កត្វា សង្ឃាដិយោ បារុបិត្វា គណ្ឋិកំ បដិមុញ្ចិត្វា ធោវិត្វា បត្តំ គហេត្វា ឧបជ្ឈាយស្ស បច្ឆាសមណេន ហោតព្ពំ។ នាតិទូរេ គន្តព្ពំ នាច្ចាសន្នេ គន្តព្ពំ បត្តបរិយាបន្នំ បដិគ្គហេតព្ពំ។ ន ឧបជ្ឈាយស្ស ភណមានស្ស អន្តរន្តរា កថា ឱបាតេតព្ពា។ ឧបជ្ឈាយោ អាបត្តិសាមន្តា ភណមានោ និវារេតព្ពោ។>
    text <និវត្តន្តេន បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ បច្ចុគ្គន្ត្វា បត្តចីវរំ បដិគ្គហេតព្ពំ បដិនិវាសនំ ទាតព្ពំ និវាសនំ បដិគ្គហេតព្ពំ។ សចេ ចីវរំ សិន្នំ ហោតិ មុហុត្តំ ឧណ្ហេ ឱតាបេតព្ពំ ន ច ឧណ្ហេ ចីវរំ និទហិតព្ពំ។ ចីវរំ សង្ឃរិតព្ពំ។ ចីវរំ សង្ឃរន្តេន ចតុរង្គុលំ កណ្ណំ ឧស្សារេត្វា ចីវរំ សង្ឃរិតព្ពំ មា មជ្ឈេ ភង្គោ អហោសីតិ។ ឱភោគេ កាយពន្ធនំ កាតព្ពំ។>
    text <សចេ បិណ្ឌបាតោ ហោតិ ឧបជ្ឈាយោ ច ភុញ្ជិតុកាមោ ហោតិ ឧទកំ ទត្វា បិណ្ឌបាតោ ឧបនាមេតព្ពោ។ ឧបជ្ឈាយោ បានីយេន បុច្ឆិតព្ពោ។ ភុត្តាវិស្ស ឧទកំ ទត្វា បត្តំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា វោទកំ កត្វា មុហុត្តំ ឧណ្ហេ ឱតាបេតព្ពោ។ ន ច ឧណ្ហេ បត្តោ និទហិតព្ពោ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។ ឧបជ្ឈាយម្ហិ វុដ្ឋិតេ អាសនំ ឧទ្ធរិតព្ពំ បាទោទកំ បាទបីឋំ បាទកថលិកំ បដិសាមេតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ ឧបជ្ឈាយោ នហាយិតុកាមោ ហោតិ នហានំ បដិយាទេតព្ពំ។ សចេ សីតេន អត្ថោ ហោតិ សីតំ បដិយាទេតព្ពំ។ សចេ ឧណ្ហេន អត្ថោ ហោតិ ឧណ្ហំ បដិយាទេតព្ពំ។>
    text <សចេ ឧបជ្ឈាយោ ជន្តាឃរំ បវិសិតុកាមោ ហោតិ ចុណ្ណំ សន្នេតព្ពំ មត្តិកា តេមេតព្ពា ជន្តាឃរបីឋំ អាទាយ ឧបជ្ឈាយស្ស បិដ្ឋិតោ បិដ្ឋិតោ គន្ត្វា ជន្តាឃរបីឋំ ទត្វា ចីវរំ បដិគ្គហេត្វា ឯកមន្តំ និក្ខិបិតព្ពំ ចុណ្ណំ ទាតព្ពំ មត្តិកា ទាតព្ពា។ សចេ ឧស្សហតិ ជន្តាឃរំ បវិសិតព្ពំ។ ជន្តាឃរំ បវិសន្តេន មត្តិកាយ មុខំ មក្ខេត្វា បុរតោ ច បច្ឆតោ ច បដិច្ឆាទេត្វា ជន្តាឃរំ បវិសិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ។ ន នវា ភិក្ខូ អាសនេន បដិពាហិតព្ពា។ ជន្តាឃរេ ឧបជ្ឈាយស្ស បរិកម្មំ កាតព្ពំ។ ជន្តាឃរា និក្ខមន្តេន ជន្តាឃរបីឋំ អាទាយ បុរតោ ច បច្ឆតោ ច បដិច្ឆាទេត្វា ជន្តាឃរា និក្ខមិតព្ពំ។>
    text <ឧទកេបិ ឧបជ្ឈាយស្ស បរិកម្មំ កាតព្ពំ។ នហាតេន បឋមតរំ ឧត្តរិត្វា អត្តនោ គត្តំ វោទកំ កត្វា និវាសេត្វា ឧបជ្ឈាយស្ស គត្តតោ ឧទកំ បមជ្ជិតព្ពំ និវាសនំ ទាតព្ពំ សង្ឃាដិ ទាតព្ពា ជន្តាឃរបីឋំ អាទាយ បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ។ ឧបជ្ឈាយោ បានីយេន បុច្ឆិតព្ពោ។ សចេ ឧទ្ទិសាបេតុកាមោ ហោតិ ឧទ្ទិសិតព្ពោ។ សចេ បរិបុច្ឆិតុកាមោ ហោតិ បរិបុច្ឆិតព្ពោ។>
    text <យស្មិំ វិហារេ ឧបជ្ឈាយោ វិហរតិ សចេ សោ វិហារោ ឧក្លាបោ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ បត្តចីវរំ នីហរិត្វា ឯកមន្តំ និក្ខិបិតព្ពំ និសីទនបច្ចត្ថរណំ នីហរិត្វា ឯកមន្តំ និក្ខិបិតព្ពំ ភិសិពិព្ពោហនំ នីហរិត្វា ឯកមន្តំ និក្ខិបិតព្ពំ មញ្ចោ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពោ បីឋំ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពំ មញ្ចបដិបាទកា នីហរិត្វា ឯកមន្តំ និក្ខិបិតព្ពា ខេឡមល្លកោ នីហរិត្វា ឯកមន្តំ និក្ខិបិតព្ពោ អបស្សេនផលកំ នីហរិត្វា ឯកមន្តំ និក្ខិបិតព្ពំ ភូមត្ថរណំ យថាបញ្ញត្តំ សល្លក្ខេត្វា នីហរិត្វា ឯកមន្តំ និក្ខិបិតព្ពំ។ សចេ វិហារេ សន្តានកំ ហោតិ ឧល្លោកា បឋមំ ឱហារេតព្ពំ អាលោកសន្ធិកណ្ណភាគា បមជ្ជិតព្ពា។ សចេ គេរុកបរិកម្មកតា ភិត្តិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ កាឡវណ្ណកតា ភូមិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ អកតា ហោតិ ភូមិ ឧទកេន បរិប្ផោសិត្វា បរិផោសិត្វា សម្មជ្ជិតព្ពា មា វិហារោ រជេន ឧហញ្ញីតិ។ សង្ការំ វិចិនិត្វា ឯកមន្តំ ឆឌ្ឌេតព្ពំ។>
    text <ភូមត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ មញ្ចបដិបាទកា ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពា។ មញ្ចោ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពោ។ បីឋំ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពំ។ ភិសិពិព្ពោហនំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ និសីទនបច្ចត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ ខេឡមល្លកោ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពោ។ អបស្សេនផលកំ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពំ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។>
    text <សចេ បុរត្ថិមា សរជា វាតា វាយន្តិ បុរត្ថិមា វាតបានា ថកេតព្ពា។ សចេ បច្ឆិមា សរជា វាតា វាយន្តិ បច្ឆិមា វាតបានា ថកេតព្ពា។ សចេ ឧត្តរា សរជា វាតា វាយន្តិ ឧត្តរា វាតបានា ថកេតព្ពា។ សចេ ទក្ខិណា សរជា វាតា វាយន្តិ ទក្ខិណា វាតបានា ថកេតព្ពា។ សចេ សីតកាលោ ហោតិ ទិវា វាតបានា វិវរិតព្ពា រត្តិំ ថកេតព្ពា។ សចេ ឧណ្ហកាលោ ហោតិ ទិវា វាតបានា ថកេតព្ពា រត្តិំ វិវរិតព្ពា។>
    text <សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ ឧបដ្ឋានសាលា ឧក្លាបា ហោតិ ឧបដ្ឋានសាលា សម្មជ្ជិតព្ពា។ សចេ អគ្គិសាលា ឧក្លាបា ហោតិ អគ្គិសាលា សម្មជ្ជិតព្ពា។ សចេ វច្ចកុដិ ឧក្លាបា ហោតិ វច្ចកុដិ សម្មជ្ជិតព្ពា។ សចេ បានីយំ ន ហោតិ បានីយំ ឧបដ្ឋាបេតព្ពំ។ សចេ បរិភោជនីយំ ន ហោតិ បរិភោជនីយំ ឧបដ្ឋាបេតព្ពំ។ សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។>
    text <សចេ ឧបជ្ឈាយស្ស អនភិរតិ ឧប្បន្នា ហោតិ សទ្ធិវិហារិកេន វូបកាសេតព្ពោ វូបកាសាបេតព្ពោ ធម្មកថា វាស្ស កាតព្ពា។ សចេ ឧបជ្ឈាយស្ស កុក្កុច្ចំ ឧប្បន្នំ ហោតិ សទ្ធិវិហារិកេន វិនោទេតព្ពំ វិនោទាបេតព្ពំ ធម្មកថា វាស្ស កាតព្ពា។ សចេ ឧបជ្ឈាយស្ស ទិដ្ឋិគតំ ឧប្បន្នំ ហោតិ សទ្ធិវិហារិកេន វិវេចេតព្ពំ វិវេចាបេតព្ពំ ធម្មកថា វាស្ស កាតព្ពា។ សចេ ឧបជ្ឈាយោ គរុធម្មំ អជ្ឈាបន្នោ ហោតិ បរិវាសារហោ សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ សង្ឃោ ឧបជ្ឈាយស្ស បរិវាសំ ទទេយ្យាតិ។ សចេ ឧបជ្ឈាយោ មូលាយបដិកស្សនារហោ ហោតិ សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ សង្ឃោ ឧបជ្ឈាយំ មូលាយ បដិកស្សេយ្យាតិ។ សចេ ឧបជ្ឈាយោ មានត្តារហោ ហោតិ សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ សង្ឃោ ឧបជ្ឈាយស្ស មានត្តំ ទទេយ្យាតិ។ សចេ ឧបជ្ឈាយោ អព្ភានារហោ ហោតិ សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ សង្ឃោ ឧបជ្ឈាយំ អព្ភេយ្យាតិ។ សចេ សង្ឃោ ឧបជ្ឈាយស្ស កម្មំ កត្តុកាមោ ហោតិ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ សង្ឃោ ឧបជ្ឈាយស្ស កម្មំ ន ករេយ្យ លហុកាយ វា បរិណាមេយ្យាតិ។ កតំ វា បនស្ស ហោតិ សង្ឃេន កម្មំ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា សទ្ធិវិហារិកេន ឧស្សុក្កំ កាតព្ពំ កិន្តិ នុ ខោ ឧបជ្ឈាយោ សម្មា វត្តេយ្យ លោមំ បាតេយ្យ នេត្ថារំ វត្តេយ្យ សង្ឃោ តំ កម្មំ បដិប្បស្សម្ភេយ្យាតិ។>
    text <សចេ ឧបជ្ឈាយស្ស ចីវរំ ធោវិតព្ពំ ហោតិ សទ្ធិវិហារិកេន ធោវិតព្ពំ ឧស្សុក្កំ វា កាតព្ពំ កិន្តិ នុ ខោ ឧបជ្ឈាយស្ស ចីវរំ ធោវិយេថាតិ។ សចេ ឧបជ្ឈាយស្ស ចីវរំ កាតព្ពំ ហោតិ សទ្ធិវិហារិកេន កាតព្ពំ ឧស្សុក្កំ វា កាតព្ពំ កិន្តិ នុ ខោ ឧបជ្ឈាយស្ស ចីវរំ ករិយេថាតិ។ សចេ ឧបជ្ឈាយស្ស រជនា បចិតព្ពា ហោតិ សទ្ធិវិហារិកេន បចិតព្ពា ឧស្សុក្កំ វា កាតព្ពំ កិន្តិ នុ ខោ ឧបជ្ឈាយស្ស រជនំ បចិយេថាតិ។ សចេ ឧបជ្ឈាយស្ស ចីវរំ រជិតព្ពំ ហោតិ សទ្ធិវិហារិកេន រជិតព្ពំ ឧស្សុក្កំ វា កាតព្ពំ កិន្តិ នុ ខោ ឧបជ្ឈាយស្ស ចីវរំ រជិយេថាតិ។ ចីវរំ រជន្តេន សាធុកំ សម្បរិវត្តកំ សម្បរិវត្តកំ រជិតព្ពំ ន ច អច្ឆិន្នេ ថេវេ បក្កមិតព្ពំ។>
    text <ន ឧបជ្ឈាយំ អនាបុច្ឆា ឯកច្ចស្ស បត្តោ ទាតព្ពោ ន ឯកច្ចស្ស បត្តោ បដិគ្គហេតព្ពោ ន ឯកច្ចស្ស ចីវរំ ទាតព្ពំ ន ឯកច្ចស្ស ចីវរំ បដិគ្គហេតព្ពំ ន ឯកច្ចស្ស បរិក្ខារោ ទាតព្ពោ ន ឯកច្ចស្ស បរិក្ខារោ បដិគ្គហេតព្ពោ ន ឯកច្ចស្ស កេសា ឆេទេតព្ពា ន ឯកច្ចេន កេសា ឆេទាបេតព្ពា ន ឯកច្ចស្ស បរិកម្មំ កាតព្ពំ ន ឯកច្ចេន បរិកម្មំ ការាបេតព្ពំ ន ឯកច្ចស្ស វេយ្យាវច្ចោ កាតព្ពោ ន ឯកច្ចេន វេយ្យាវច្ចោ ការាបេតព្ពោ ន ឯកច្ចស្ស បច្ឆាសមណេន ហោតព្ពំ ន ឯកច្ចោ បច្ឆាសមណោ អាទាតព្ពោ ន ឯកច្ចស្ស បិណ្ឌបាតោ នីហរិតព្ពោ ន ឯកច្ចេន បិណ្ឌបាតោ នីហរាបេតព្ពោ ន ឧបជ្ឈាយំ អនាបុច្ឆា គាមោ បវិសិតព្ពោ ន សុសានំ គន្តព្ពំ ន ទិសា បក្កមិតព្ពា។ សចេ ឧបជ្ឈាយោ គិលានោ ហោតិ យាវជីវំ ឧបដ្ឋាតព្ពោ វុដ្ឋានមស្ស អាគមេតព្ពំ។ ឥទំ ខោ ភិក្ខវេ សទ្ធិវិហារិកានំ ឧបជ្ឈាយេសុ វត្តំ យថា សទ្ធិវិហារិកេហិ ឧបជ្ឈាយេសុ សម្មា វត្តិតព្ពន្តិ។>
  text <១២។ សទ្ធិវិហារិកវត្តកថា>
    text <៣៧៧>, <តេន ខោ បន សមយេន ឧបជ្ឈាយា សទ្ធិវិហារិកេសុ ន សម្មា វត្តន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម ឧបជ្ឈាយា សទ្ធិវិហារិកេសុ ន សម្មា វត្តិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ ឧបជ្ឈាយា សទ្ធិវិហារិកេសុ ន សម្មា វត្តន្តីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៧៨>, <តេន ហិ ភិក្ខវេ ឧបជ្ឈាយានំ សទ្ធិវិហារិកេសុ វត្តំ បញ្ញបេស្សាមិ យថា ឧបជ្ឈាយេហិ សទ្ធិវិហារិកេសុ សម្មា វត្តិតព្ពំ។ ឧបជ្ឈាយេន ភិក្ខវេ សទ្ធិវិហារិកម្ហិ សម្មា វត្តិតព្ពំ។ តត្រាយំ សម្មាវត្តនា>
    text <ឧបជ្ឈាយេន ភិក្ខវេ សទ្ធិវិហារិកោ សង្គហេតព្ពោ អនុគ្គហេតព្ពោ ឧទ្ទេសេន បរិបុច្ឆាយ ឱវាទេន អនុសាសនិយា។ សចេ ឧបជ្ឈាយស្ស បត្តោ ហោតិ សទ្ធិវិហារិកស្ស បត្តោ ន ហោតិ ឧបជ្ឈាយេន សទ្ធិវិហារិកស្ស បត្តោ ទាតព្ពោ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស បត្តោ ឧប្បជ្ជិយេថាតិ។ សចេ ឧបជ្ឈាយស្ស ចីវរំ ហោតិ សទ្ធិវិហារិកស្ស ចីវរំ ន ហោតិ ឧបជ្ឈាយេន សទ្ធិវិហារិកស្ស ចីវរំ ទាតព្ពំ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស ចីវរំ ឧប្បជ្ជិយេថាតិ។ សចេ ឧបជ្ឈាយស្ស បរិក្ខារោ ហោតិ សទ្ធិវិហារិកស្ស បរិក្ខារោ ន ហោតិ ឧបជ្ឈាយេន សទ្ធិវិហារិកស្ស បរិក្ខារោ ទាតព្ពោ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស បរិក្ខារោ ឧប្បជ្ជិយេថាតិ។>
    text <សចេ សទ្ធិវិហារិកោ គិលានោ ហោតិ កាលស្សេវ ឧដ្ឋាយ ទន្តកដ្ឋំ ទាតព្ពំ មុខោទកំ ទាតព្ពំ អាសនំ បញ្ញបេតព្ពំ។ សចេ យាគុ ហោតិ ភាជនំ ធោវិត្វា យាគុ ឧបនាមេតព្ពា។ យាគុំ បីតស្ស ឧទកំ ទត្វា ភាជនំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា បដិសាមេតព្ពំ។ សទ្ធិវិហារិកម្ហិ វុដ្ឋិតេ អាសនំ ឧទ្ធរិតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ សទ្ធិវិហារិកោ គាមំ បវិសិតុកាមោ ហោតិ និវាសនំ ទាតព្ពំ បដិនិវាសនំ បដិគ្គហេតព្ពំ កាយពន្ធនំ ទាតព្ពំ សគុណំ កត្វា សង្ឃាដិយោ ទាតព្ពា ធោវិត្វា បត្តោ សោទកោ ទាតព្ពោ។>
    text <ឯត្តាវតា និវត្តិស្សតីតិ អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ បច្ចុគ្គន្ត្វា បត្តចីវរំ បដិគ្គហេតព្ពំ បដិនិវាសនំ ទាតព្ពំ និវាសនំ បដិគ្គហេតព្ពំ។ សចេ ចីវរំ សិន្នំ ហោតិ មុហុត្តំ ឧណ្ហេ ឱតាបេតព្ពំ ន ច ឧណ្ហេ ចីវរំ និទហិតព្ពំ។ ចីវរំ សង្ឃរិតព្ពំ។ ចីវរំ សង្ឃរន្តេន ចតុរង្គុលំ កណ្ណំ ឧស្សារេត្វា ចីវរំ សង្ឃរិតព្ពំ មា មជ្ឈេ ភង្គោ អហោសីតិ។ ឱភោគេ កាយពន្ធនំ កាតព្ពំ។>
    text <សចេ បិណ្ឌបាតោ ហោតិ សទ្ធិវិហារិកោ ច ភុញ្ជិតុកាមោ ហោតិ ឧទកំ ទត្វា បិណ្ឌបាតោ ឧបនាមេតព្ពោ។ សទ្ធិវិហារិកោ បានីយេន បុច្ឆិតព្ពោ។ ភុត្តាវិស្ស ឧទកំ ទត្វា បត្តំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា វោទកំ កត្វា មុហុត្តំ ឧណ្ហេ ឱតាបេតព្ពោ ន ច ឧណ្ហេ បត្តោ និទហិតព្ពោ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។ សទ្ធិវិហារិកម្ហិ វុដ្ឋិតេ អាសនំ ឧទ្ធរិតព្ពំ បាទោទកំ បាទបីឋំ បាទកថលិកំ បដិសាមេតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ សទ្ធិវិហារិកោ នហាយិតុកាមោ ហោតិ នហានំ បដិយាទេតព្ពំ។ សចេ សីតេន អត្ថោ ហោតិ សីតំ បដិយាទេតព្ពំ។ សចេ ឧណ្ហេន អត្ថោ ហោតិ ឧណ្ហំ បដិយាទេតព្ពំ។>
    text <សចេ សទ្ធិវិហារិកោ ជន្តាឃរំ បវិសិតុកាមោ ហោតិ ចុណ្ណំ សន្នេតព្ពំ មត្តិកា តេមេតព្ពា ជន្តាឃរបីឋំ អាទាយ គន្ត្វា ជន្តាឃរបីឋំ ទត្វា ចីវរំ បដិគ្គហេត្វា ឯកមន្តំ និក្ខិបិតព្ពំ ចុណ្ណំ ទាតព្ពំ មត្តិកា ទាតព្ពា។ សចេ ឧស្សហតិ ជន្តាឃរំ បវិសិតព្ពំ។ ជន្តាឃរំ បវិសន្តេន មត្តិកាយ មុខំ មក្ខេត្វា បុរតោ ច បច្ឆតោ ច បដិច្ឆាទេត្វា ជន្តាឃរំ បវិសិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ ន នវា ភិក្ខូ អាសនេន បដិពាហិតព្ពា។ ជន្តាឃរេ សទ្ធិវិហារិកស្ស បរិកម្មំ កាតព្ពំ។ ជន្តាឃរា និក្ខមន្តេន ជន្តាឃរបីឋំ អាទាយ បុរតោ ច បច្ឆតោ ច បដិច្ឆាទេត្វា ជន្តាឃរា និក្ខមិតព្ពំ។>
    text <ឧទកេបិ សទ្ធិវិហារិកស្ស បរិកម្មំ កាតព្ពំ។ នហាតេន បឋមតរំ ឧត្តរិត្វា អត្តនោ គត្តំ វោទកំ កត្វា និវាសេត្វា សទ្ធិវិហារិកស្ស គត្តតោ ឧទកំ បមជ្ជិតព្ពំ និវាសនំ ទាតព្ពំ សង្ឃាដិ ទាតព្ពា ជន្តាឃរបីឋំ អាទាយ បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ។ សទ្ធិវិហារិកោ បានីយេន បុច្ឆិតព្ពោ។>
    text <យស្មិំ វិហារេ សទ្ធិវិហារិកោ វិហរតិ សចេ សោ វិហារោ ឧក្លាបោ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ បត្តចីវរំ នីហរិត្វា ឯកមន្តំ និក្ខិបិតព្ពំ…បេ។… សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។>
    text <សចេ សទ្ធិវិហារិកស្ស អនភិរតិ ឧប្បន្នា ហោតិ ឧបជ្ឈាយេន វូបកាសេតព្ពោ វូបកាសាបេតព្ពោ ធម្មកថា វាស្ស កាតព្ពា។ សចេ សទ្ធិវិហារិកស្ស កុក្កុច្ចំ ឧប្បន្នំ ហោតិ ឧបជ្ឈាយេន វិនោទេតព្ពំ វិនោទាបេតព្ពំ ធម្មកថា វាស្ស កាតព្ពា។ សចេ សទ្ធិវិហារិកស្ស ទិដ្ឋិគតំ ឧប្បន្នំ ហោតិ ឧបជ្ឈាយេន វិវេចេតព្ពំ វិវេចាបេតព្ពំ ធម្មកថា វាស្ស កាតព្ពា។ សចេ សទ្ធិវិហារិកោ គរុធម្មំ អជ្ឈាបន្នោ ហោតិ បរិវាសារហោ ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សង្ឃោ សទ្ធិវិហារិកស្ស បរិវាសំ ទទេយ្យាតិ។ សចេ សទ្ធិវិហារិកោ មូលាយបដិកស្សនារហោ ហោតិ ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សង្ឃោ សទ្ធិវិហារិកំ មូលាយ បដិកស្សេយ្យាតិ។ សចេ សទ្ធិវិហារិកោ មានត្តារហោ ហោតិ ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សង្ឃោ សទ្ធិវិហារិកស្ស មានត្តំ ទទេយ្យាតិ។ សចេ សទ្ធិវិហារិកោ អព្ភានារហោ ហោតិ ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សង្ឃោ សទ្ធិវិហារិកំ អព្ភេយ្យាតិ។ សចេ សង្ឃោ សទ្ធិវិហារិកស្ស កម្មំ កត្តុកាមោ ហោតិ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សង្ឃោ សទ្ធិវិហារិកស្ស កម្មំ ន ករេយ្យ លហុកាយ វា បរិណាមេយ្យាតិ។ កតំ វា បនស្ស ហោតិ សង្ឃេន កម្មំ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា ឧបជ្ឈាយេន ឧស្សុក្កំ កាតព្ពំ កិន្តិ នុ ខោ សទ្ធិវិហារិកោ សម្មា វត្តេយ្យ លោមំ បាតេយ្យ នេត្ថារំ វត្តេយ្យ សង្ឃោ តំ កម្មំ បដិប្បស្សម្ភេយ្យាតិ។>
    text <សចេ សទ្ធិវិហារិកស្ស ចីវរំ ធោវិតព្ពំ ហោតិ ឧបជ្ឈាយេន អាចិក្ខិតព្ពំ ឯវំ ធោវេយ្យាសីតិ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស ចីវរំ ធោវិយេថាតិ។ សចេ សទ្ធិវិហារិកស្ស ចីវរំ កាតព្ពំ ហោតិ ឧបជ្ឈាយេន អាចិក្ខិតព្ពំ ឯវំ ករេយ្យាសីតិ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស ចីវរំ ករិយេថាតិ។ សចេ សទ្ធិវិហារិកស្ស រជនំ បចិតព្ពំ ហោតិ ឧបជ្ឈាយេន អាចិក្ខិតព្ពំ ឯវំ បចេយ្យាសីតិ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស រជនំ បចិយេថាតិ។ សចេ សទ្ធិវិហារិកស្ស ចីវរំ រជិតព្ពំ ហោតិ ឧបជ្ឈាយេន អាចិក្ខិតព្ពំ ឯវំ រជេយ្យាសីតិ ឧស្សុក្កំ វា កាតព្ពំ កិន្តិ នុ ខោ សទ្ធិវិហារិកស្ស ចីវរំ រជិយេថាតិ។ ចីវរំ រជន្តេន សាធុកំ សម្បរិវត្តកំ សម្បរិវត្តកំ រជិតព្ពំ ន ច អច្ឆិន្នេ ថេវេ បក្កមិតព្ពំ។ សចេ សទ្ធិវិហារិកោ គិលានោ ហោតិ យាវជីវំ ឧបដ្ឋាតព្ពោ វុដ្ឋានមស្ស អាគមេតព្ពំ។ ឥទំ ខោ ភិក្ខវេ ឧបជ្ឈាយានំ សទ្ធិវិហារិកេសុ វត្តំ យថា ឧបជ្ឈាយេហិ សទ្ធិវិហារិកេសុ សម្មា វត្តិតព្ពន្តិ។>
    stand <ទុតិយភាណវារោ និដ្ឋិតោ។>
  text <១៣។ អាចរិយវត្តកថា>
    text <៣៧៩>, <តេន ខោ បន សមយេន អន្តេវាសិកា អាចរិយេសុ ន សម្មា វត្តន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម អន្តេវាសិកា អាចរិយេសុ ន សម្មា វត្តិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ…បេ។… សច្ចំ កិរ ភិក្ខវេ អន្តេវាសិកា អាចរិយេសុ ន សម្មា វត្តន្តីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៨០>, <តេន ហិ ភិក្ខវេ អន្តេវាសិកានំ អាចរិយេសុ វត្តំ បញ្ញបេស្សាមិ យថា អន្តេវាសិកេហិ អាចរិយេសុ សម្មា វត្តិតព្ពំ។ អន្តេវាសិកេន ភិក្ខវេ អាចរិយម្ហិ សម្មា វត្តិតព្ពំ។ តត្រាយំ សម្មាវត្តនា>
    text <កាលស្សេវ ឧដ្ឋាយ ឧបាហនា ឱមុញ្ចិត្វា ឯកំសំ ឧត្តរាសង្គំ ករិត្វា ទន្តកដ្ឋំ ទាតព្ពំ មុខោទកំ ទាតព្ពំ អាសនំ បញ្ញបេតព្ពំ។ សចេ យាគុ ហោតិ ភាជនំ ធោវិត្វា យាគុ ឧបនាមេតព្ពា។ យាគុំ បីតស្ស ឧទកំ ទត្វា ភាជនំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា បដិសាមេតព្ពំ។ អាចរិយម្ហិ វុដ្ឋិតេ អាសនំ ឧទ្ធរិតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ អាចរិយោ គាមំ បវិសិតុកាមោ ហោតិ និវាសនំ ទាតព្ពំ បដិនិវាសនំ បដិគ្គហេតព្ពំ កាយពន្ធនំ ទាតព្ពំ សគុណំ កត្វា សង្ឃាដិយោ ទាតព្ពា ធោវិត្វា បត្តោ សោទកោ ទាតព្ពោ។ សចេ អាចរិយោ បច្ឆាសមណំ អាកង្ខតិ តិមណ្ឌលំ បដិច្ឆាទេន្តេន បរិមណ្ឌលំ និវាសេត្វា កាយពន្ធនំ ពន្ធិត្វា សគុណំ កត្វា សង្ឃាដិយោ បារុបិត្វា គណ្ឋិកំ បដិមុញ្ចិត្វា ធោវិត្វា បត្តំ គហេត្វា អាចរិយស្ស បច្ឆាសមណេន ហោតព្ពំ។ នាតិទូរេ គន្តព្ពំ នាច្ចាសន្នេ គន្តព្ពំ បត្តបរិយាបន្នំ បដិគ្គហេតព្ពំ។ ន អាចរិយស្ស ភណមានស្ស អន្តរន្តរា កថា ឱបាតេតព្ពា។ អាចរិយោ អាបត្តិសាមន្តា ភណមានោ និវារេតព្ពោ។>
    text <និវត្តន្តេន បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ បច្ចុគ្គន្ត្វា បត្តចីវរំ បដិគ្គហេតព្ពំ បដិនិវាសនំ ទាតព្ពំ និវាសនំ បដិគ្គហេតព្ពំ។ សចេ ចីវរំ សិន្នំ ហោតិ មុហុត្តំ ឧណ្ហេ ឱតាបេតព្ពំ ន ច ឧណ្ហេ ចីវរំ និទហិតព្ពំ។ ចីវរំ សង្ឃរិតព្ពំ។ ចីវរំ សង្ឃរន្តេន ចតុរង្គុលំ កណ្ណំ ឧស្សារេត្វា ចីវរំ សង្ឃរិតព្ពំ មា មជ្ឈេ ភង្គោ អហោសីតិ។ ឱភោគេ កាយពន្ធនំ កាតព្ពំ។>
    text <សចេ បិណ្ឌបាតោ ហោតិ អាចរិយោ ច ភុញ្ជិតុកាមោ ហោតិ ឧទកំ ទត្វា បិណ្ឌបាតោ ឧបនាមេតព្ពោ។ អាចរិយោ បានីយេន បុច្ឆិតព្ពោ។ ភុត្តាវិស្ស ឧទកំ ទត្វា បត្តំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា វោទកំ កត្វា មុហុត្តំ ឧណ្ហេ ឱតាបេតព្ពោ ន ច ឧណ្ហេ បត្តោ និទហិតព្ពោ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។ អាចរិយម្ហិ វុដ្ឋិតេ អាសនំ ឧទ្ធរិតព្ពំ បាទោទកំ បាទបីឋំ បាទកថលិកំ បដិសាមេតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ អាចរិយោ នហាយិតុកាមោ ហោតិ នហានំ បដិយាទេតព្ពំ។ សចេ សីតេន អត្ថោ ហោតិ សីតំ បដិយាទេតព្ពំ។ សចេ ឧណ្ហេន អត្ថោ ហោតិ ឧណ្ហំ បដិយាទេតព្ពំ។>
    text <សចេ អាចរិយោ ជន្តាឃរំ បវិសិតុកាមោ ហោតិ ចុណ្ណំ សន្នេតព្ពំ មត្តិកា តេមេតព្ពា ជន្តាឃរបីឋំ អាទាយ អាចរិយស្ស បិដ្ឋិតោ បិដ្ឋិតោ គន្ត្វា ជន្តាឃរបីឋំ ទត្វា ចីវរំ បដិគ្គហេត្វា ឯកមន្តំ និក្ខិបិតព្ពំ ចុណ្ណំ ទាតព្ពំ មត្តិកា ទាតព្ពា។ សចេ ឧស្សហតិ ជន្តាឃរំ បវិសិតព្ពំ។ ជន្តាឃរំ បវិសន្តេន មត្តិកាយ មុខំ មក្ខេត្វា បុរតោ ច បច្ឆតោ ច បដិច្ឆាទេត្វា ជន្តាឃរំ បវិសិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ។ ន នវា ភិក្ខូ អាសនេន បដិពាហិតព្ពា។ ជន្តាឃរេ អាចរិយស្ស បរិកម្មំ កាតព្ពំ។ ជន្តាឃរា និក្ខមន្តេន ជន្តាឃរបីឋំ អាទាយ បុរតោ ច បច្ឆតោ ច បដិច្ឆាទេត្វា ជន្តាឃរា និក្ខមិតព្ពំ។>
    text <ឧទកេបិ អាចរិយស្ស បរិកម្មំ កាតព្ពំ។ នហាតេន បឋមតរំ ឧត្តរិត្វា អត្តនោ គត្តំ វោទកំ កត្វា និវាសេត្វា អាចរិយស្ស គត្តតោ ឧទកំ បមជ្ជិតព្ពំ និវាសនំ ទាតព្ពំ សង្ឃាដិ ទាតព្ពា ជន្តាឃរបីឋំ អាទាយ បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ។ អាចរិយោ បានីយេន បុច្ឆិតព្ពោ។ សចេ ឧទ្ទិសាបេតុកាមោ ហោតិ ឧទ្ទិសិតព្ពោ។ សចេ បរិបុច្ឆិតុកាមោ ហោតិ បរិបុច្ឆិតព្ពោ។>
    text <យស្មិំ វិហារេ អាចរិយោ វិហរតិ សចេ សោ វិហារោ ឧក្លាបោ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ បត្តចីវរំ នីហរិត្វា ឯកមន្តំ និក្ខិបិតព្ពំ និសីទនបច្ចត្ថរណំ នីហរិត្វា ឯកមន្តំ និក្ខិបិតព្ពំ ភិសិពិព្ពោហនំ នីហរិត្វា ឯកមន្តំ និក្ខិបិតព្ពំ មញ្ចោ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពោ បីឋំ នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ នីហរិត្វា ឯកមន្តំ និក្ខិបិតព្ពំ មញ្ចបដិបាទកា នីហរិត្វា ឯកមន្តំ និក្ខិបិតព្ពា ខេឡមល្លកោ នីហរិត្វា ឯកមន្តំ និក្ខិបិតព្ពោ អបស្សេនផលកំ នីហរិត្វា ឯកមន្តំ និក្ខិបិតព្ពំ ភូមត្ថរណំ យថាបញ្ញត្តំ សល្លក្ខេត្វា នីហរិត្វា ឯកមន្តំ និក្ខិបិតព្ពំ។ សចេ វិហារេ សន្តានកំ ហោតិ ឧល្លោកា បឋមំ ឱហារេតព្ពំ អាលោកសន្ធិកណ្ណភាគា បមជ្ជិតព្ពា។ សចេ គេរុកបរិកម្មកតា ភិត្តិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ កាឡវណ្ណកតា ភូមិ កណ្ណកិតា ហោតិ ចោឡកំ តេមេត្វា បីឡេត្វា បមជ្ជិតព្ពា។ សចេ អកតា ហោតិ ភូមិ ឧទកេន បរិប្ផោសិត្វា បរិផោសិត្វា សម្មជ្ជិតព្ពា មា វិហារោ រជេន ឧហញ្ញីតិ។ សង្ការំ វិចិនិត្វា ឯកមន្តំ ឆឌ្ឌេតព្ពំ។>
    text <ភូមត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ មញ្ចបដិបាទកា ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពា។ មញ្ចោ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពោ។ បីឋំ ឱតាបេត្វា សោធេត្វា បប្ផោដេត្វា នីចំ កត្វា សាធុកំ អប្បដិឃំសន្តេន អសង្ឃដ្ដេន្តេន កវាដបិដ្ឋំ អតិហរិត្វា យថាបញ្ញត្តំ បញ្ញបេតព្ពំ។ ភិសិពិព្ពោហនំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ និសីទនបច្ចត្ថរណំ ឱតាបេត្វា សោធេត្វា បប្ផោដេត្វា អតិហរិត្វា យថាបញ្ញត្តំ បញ្ញបេតព្ពំ។ ខេឡមល្លកោ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពោ។ អបស្សេនផលកំ ឱតាបេត្វា បមជ្ជិត្វា អតិហរិត្វា យថាឋានេ ឋបេតព្ពំ។ បត្តចីវរំ និក្ខិបិតព្ពំ។ បត្តំ និក្ខិបន្តេន ឯកេន ហត្ថេន បត្តំ គហេត្វា ឯកេន ហត្ថេន ហេដ្ឋាមញ្ចំ វា ហេដ្ឋាបីឋំ វា បរាមសិត្វា បត្តោ និក្ខិបិតព្ពោ។ ន ច អនន្តរហិតាយ ភូមិយា បត្តោ និក្ខិបិតព្ពោ។ ចីវរំ និក្ខិបន្តេន ឯកេន ហត្ថេន ចីវរំ គហេត្វា ឯកេន ហត្ថេន ចីវរវំសំ វា ចីវររជ្ជុំ វា បមជ្ជិត្វា បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។>
    text <សចេ បុរត្ថិមា សរជា វាតា វាយន្តិ បុរត្ថិមា វាតបានា ថកេតព្ពា។ សចេ បច្ឆិមា សរជា វាតា វាយន្តិ បច្ឆិមា វាតបានា ថកេតព្ពា។ សចេ ឧត្តរា សរជា វាតា វាយន្តិ ឧត្តរា វាតបានា ថកេតព្ពា។ សចេ ទក្ខិណា សរជា វាតា វាយន្តិ ទក្ខិណា វាតបានា ថកេតព្ពា។ សចេ សីតកាលោ ហោតិ ទិវា វាតបានា វិវរិតព្ពា រត្តិំ ថកេតព្ពា។ សចេ ឧណ្ហកាលោ ហោតិ ទិវា វាតបានា ថកេតព្ពា រត្តិំ វិវរិតព្ពា។>
    text <សចេ បរិវេណំ ឧក្លាបំ ហោតិ បរិវេណំ សម្មជ្ជិតព្ពំ។ សចេ កោដ្ឋកោ ឧក្លាបោ ហោតិ កោដ្ឋកោ សម្មជ្ជិតព្ពោ។ សចេ ឧបដ្ឋានសាលា ឧក្លាបា ហោតិ ឧបដ្ឋានសាលា សម្មជ្ជិតព្ពា។ សចេ អគ្គិសាលា ឧក្លាបា ហោតិ អគ្គិសាលា សម្មជ្ជិតព្ពា។ សចេ វច្ចកុដិ ឧក្លាបា ហោតិ វច្ចកុដិ សម្មជ្ជិតព្ពា។ សចេ បានីយំ ន ហោតិ បានីយំ ឧបដ្ឋាបេតព្ពំ។ សចេ បរិភោជនីយំ ន ហោតិ បរិភោជនីយំ ឧបដ្ឋាបេតព្ពំ។ សចេ អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។>
    text <សចេ អាចរិយស្ស អនភិរតិ ឧប្បន្នា ហោតិ អន្តេវាសិកេន វូបកាសេតព្ពា វូបកាសាបេតព្ពា ធម្មកថា វាស្ស កាតព្ពា។ សចេ អាចរិយស្ស កុក្កុច្ចំ ឧប្បន្នំ ហោតិ អន្តេវាសិកេន វិនោទេតព្ពំ វិនោទាបេតព្ពំ ធម្មកថា វាស្ស កាតព្ពា។ សចេ អាចរិយស្ស ទិដ្ឋិគតំ ឧប្បន្នំ ហោតិ អន្តេវាសិកេន វិវេចេតព្ពំ វិវេចាបេតព្ពំ ធម្មកថា វាស្ស កាតព្ពា។ សចេ អាចរិយោ គរុធម្មំ អជ្ឈាបន្នោ ហោតិ បរិវាសារហោ អន្តេវាសិកេន ឧស្សុក្កំ កាតព្ពំ កិន្តិ នុ ខោ សង្ឃោ អាចរិយស្ស បរិវាសំ ទទេយ្យាតិ។ សចេ អាចរិយោ មូលាយបដិកស្សនារហោ ហោតិ អន្តេវាសិកេន ឧស្សុក្កំ កាតព្ពំ កិន្តិ នុ ខោ សង្ឃោ អាចរិយំ មូលាយ បដិកស្សេយ្យាតិ។ សចេ អាចរិយោ មានត្តារហោ ហោតិ អន្តេវាសិកេន ឧស្សុក្កំ កាតព្ពំ កិន្តិ នុ ខោ សង្ឃោ អាចរិយស្ស មានត្តំ ទទេយ្យាតិ។ សចេ អាចរិយោ អព្ភានារហោ ហោតិ អន្តេវាសិកេន ឧស្សុក្កំ កាតព្ពំ កិន្តិ នុ ខោ សង្ឃោ អាចរិយំ អព្ភេយ្យាតិ។ សចេ សង្ឃោ អាចរិយស្ស កម្មំ កត្តុកាមោ ហោតិ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា អន្តេវាសិកេន ឧស្សុក្កំ កាតព្ពំ កិន្តិ នុ ខោ សង្ឃោ អាចរិយស្ស កម្មំ ន ករេយ្យ លហុកាយ វា បរិណាមេយ្យាតិ។ កតំ វា បនស្ស ហោតិ សង្ឃេន កម្មំ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា អន្តេវាសិកេន ឧស្សុក្កំ កាតព្ពំ កិន្តិ នុ ខោ អាចរិយោ សម្មា វត្តេយ្យ លោមំ បាតេយ្យ នេត្ថារំ វត្តេយ្យ សង្ឃោ តំ កម្មំ បដិប្បស្សម្ភេយ្យាតិ។>
    text <សចេ អាចរិយស្ស ចីវរំ ធោវិតព្ពំ ហោតិ អន្តេវាសិកេន ធោវិតព្ពំ ឧស្សុក្កំ វា កាតព្ពំ កិន្តិ នុ ខោ អាចរិយស្ស ចីវរំ ធោវិយេថាតិ។ សចេ អាចរិយស្ស ចីវរំ កាតព្ពំ ហោតិ អន្តេវាសិកេន កាតព្ពំ ឧស្សុក្កំ វា កាតព្ពំ កិន្តិ នុ ខោ អាចរិយស្ស ចីវរំ ករិយេថាតិ។ សចេ អាចរិយស្ស រជនំ បចិតព្ពំ ហោតិ អន្តេវាសិកេន បចិតព្ពំ ឧស្សុក្កំ វា កាតព្ពំ កិន្តិ នុ ខោ អាចរិយស្ស រជនំ បចិយេថាតិ។ សចេ អាចរិយស្ស ចីវរំ រជិតព្ពំ ហោតិ អន្តេវាសិកេន រជិតព្ពំ ឧស្សុក្កំ វា កាតព្ពំ កិន្តិ នុ ខោ អាចរិយស្ស ចីវរំ រជិយេថាតិ។ ចីវរំ រជន្តេន សាធុកំ សម្បរិវត្តកំ សម្បរិវត្តកំ រជិតព្ពំ ន ច អច្ឆិន្នេ ថេវេ បក្កមិតព្ពំ។>
    text <ន អាចរិយំ អនាបុច្ឆា ឯកច្ចស្ស បត្តោ ទាតព្ពោ ន ឯកច្ចស្ស បត្តោ បដិគ្គហេតព្ពោ ន ឯកច្ចស្ស ចីវរំ ទាតព្ពំ ន ឯកច្ចស្ស ចីវរំ បដិគ្គហេតព្ពំ ន ឯកច្ចស្ស បរិក្ខារោ ទាតព្ពោ ន ឯកច្ចស្ស បរិក្ខារោ បដិគ្គហេតព្ពោ ន ឯកច្ចស្ស កេសា ឆេទិតព្ពា ន ឯកច្ចេន កេសា ឆេទាបេតព្ពា ន ឯកច្ចស្ស បរិកម្មំ កាតព្ពំ ន ឯកច្ចេន បរិកម្មំ ការាបេតព្ពំ ន ឯកច្ចស្ស វេយ្យាវច្ចោ កាតព្ពោ ន ឯកច្ចេន វេយ្យាវច្ចោ ការាបេតព្ពោ ន ឯកច្ចស្ស បច្ឆាសមណេន ហោតព្ពំ ន ឯកច្ចោ បច្ឆាសមណោ អាទាតព្ពោ ន ឯកច្ចស្ស បិណ្ឌបាតោ នីហរិតព្ពោ ន ឯកច្ចេន បិណ្ឌបាតោ នីហរាបេតព្ពោ ន អាចរិយំ អនាបុច្ឆា គាមោ បវិសិតព្ពោ ន សុសានំ គន្តព្ពំ ន ទិសា បក្កមិតព្ពា។ សចេ អាចរិយោ គិលានោ ហោតិ យាវជីវំ ឧបដ្ឋាតព្ពោ វុដ្ឋានមស្ស អាគមេតព្ពំ។ ឥទំ ខោ ភិក្ខវេ អន្តេវាសិកានំ អាចរិយេសុ វត្តំ យថា អន្តេវាសិកេហិ អាចរិយេសុ សម្មា វត្តិតព្ពន្តិ។>
  text <១៤។ អន្តេវាសិកវត្តកថា>
    text <៣៨១>, <តេន ខោ បន សមយេន អាចរិយា អន្តេវាសិកេសុ ន សម្មា វត្តន្តិ។ យេ តេ ភិក្ខូ អប្បិច្ឆា…បេ។… តេ ឧជ្ឈាយន្តិ ខិយ្យន្តិ វិបាចេន្តិ កថញ្ហិ នាម អាចរិយា អន្តេវាសិកេសុ ន សម្មា វត្តិស្សន្តីតិ។ អថ ខោ តេ ភិក្ខូ ភគវតោ ឯតមត្ថំ អារោចេសុំ។ អថ ខោ ភគវា ឯតស្មិំ និទានេ ឯតស្មិំ បករណេ ភិក្ខុសង្ឃំ សន្និបាតាបេត្វា ភិក្ខូ បដិបុច្ឆិ សច្ចំ កិរ ភិក្ខវេ អាចរិយា អន្តេវាសិកេសុ ន សម្មា វត្តន្តីតិ។ សច្ចំ ភគវាតិ…បេ។… វិគរហិត្វា…បេ។… ធម្មិំ កថំ កត្វា ភិក្ខូ អាមន្តេសិ>
    text <៣៨២>, <តេន ហិ ភិក្ខវេ អាចរិយានំ អន្តេវាសិកេសុ វត្តំ បញ្ញបេស្សាមិ យថា អាចរិយេហិ អន្តេវាសិកេសុ សម្មា វត្តិតព្ពំ។ អាចរិយេន ភិក្ខវេ អន្តេវាសិកម្ហិ សម្មា វត្តិតព្ពំ។ តត្រាយំ សម្មាវត្តនា>
    text <អាចរិយេន ភិក្ខវេ អន្តេវាសិកោ សង្គហេតព្ពោ អនុគ្គហេតព្ពោ ឧទ្ទេសេន បរិបុច្ឆាយ ឱវាទេន អនុសាសនិយា។ សចេ អាចរិយស្ស បត្តោ ហោតិ អន្តេវាសិកស្ស បត្តោ ន ហោតិ អាចរិយេន អន្តេវាសិកស្ស បត្តោ ទាតព្ពោ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស បត្តោ ឧប្បជ្ជិយេថាតិ។ សចេ អាចរិយស្ស ចីវរំ ហោតិ អន្តេវាសិកស្ស ចីវរំ ន ហោតិ អាចរិយេន អន្តេវាសិកស្ស ចីវរំ ទាតព្ពំ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស ចីវរំ ឧប្បជ្ជិយេថាតិ។ សចេ អាចរិយស្ស បរិក្ខារោ ហោតិ អន្តេវាសិកស្ស បរិក្ខារោ ន ហោតិ អាចរិយេន អន្តេវាសិកស្ស បរិក្ខារោ ទាតព្ពោ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស បរិក្ខារោ ឧប្បជ្ជិយេថាតិ។>
    text <សចេ អន្តេវាសិកោ គិលានោ ហោតិ កាលស្សេវ ឧដ្ឋាយ ទន្តកដ្ឋំ ទាតព្ពំ មុខោទកំ ទាតព្ពំ អាសនំ បញ្ញបេតព្ពំ។ សចេ យាគុ ហោតិ ភាជនំ ធោវិត្វា យាគុ ឧបនាមេតព្ពា។ យាគុំ បីតស្ស ឧទកំ ទត្វា ភាជនំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា បដិសាមេតព្ពំ។ អន្តេវាសិកម្ហិ វុដ្ឋិតេ អាសនំ ឧទ្ធរិតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ អន្តេវាសិកោ គាមំ បវិសិតុកាមោ ហោតិ និវាសនំ ទាតព្ពំ បដិនិវាសនំ បដិគ្គហេតព្ពំ កាយពន្ធនំ ទាតព្ពំ សគុណំ កត្វា សង្ឃាដិយោ ទាតព្ពា ធោវិត្វា បត្តោ សោទកោ ទាតព្ពោ។>
    text <ឯត្តាវតា និវត្តិស្សតីតិ អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ បច្ចុគ្គន្ត្វា បត្តចីវរំ បដិគ្គហេតព្ពំ បដិនិវាសនំ ទាតព្ពំ និវាសនំ បដិគ្គហេតព្ពំ។ សចេ ចីវរំ សិន្នំ ហោតិ មុហុត្តំ ឧណ្ហេ ឱតាបេតព្ពំ ន ច ឧណ្ហេ ចីវរំ និទហិតព្ពំ។ ចីវរំ សង្ឃរិតព្ពំ។ ចីវរំ សង្ឃរន្តេន ចតុរង្គុលំ កណ្ណំ ឧស្សារេត្វា ចីវរំ សង្ឃរិតព្ពំ មា មជ្ឈេ ភង្គោ អហោសីតិ។ ឱភោគេ កាយពន្ធនំ កាតព្ពំ។>
    text <សចេ បិណ្ឌបាតោ ហោតិ អន្តេវាសិកោ ច ភុញ្ជិតុកាមោ ហោតិ ឧទកំ ទត្វា បិណ្ឌបាតោ ឧបនាមេតព្ពោ។ អន្តេវាសិកោ បានីយេន បុច្ឆិតព្ពោ។ ភុត្តាវិស្ស ឧទកំ ទត្វា បត្តំ បដិគ្គហេត្វា នីចំ កត្វា សាធុកំ អប្បដិឃំសន្តេន ធោវិត្វា វោទកំ កត្វា មុហុត្តំ ឧណ្ហេ ឱតាបេតព្ពោ ន ច ឧណ្ហេ បត្តោ និទហិតព្ពោ។ បត្តចីវរំ និក្ខិបិតព្ពំ។ បត្តំ និក្ខិបន្តេន…បេ។… ចីវរំ និក្ខិបន្តេន…បេ។… បារតោ អន្តំ ឱរតោ ភោគំ កត្វា ចីវរំ និក្ខិបិតព្ពំ។ អន្តេវាសិកម្ហិ ឧដ្ឋិតេ អាសនំ ឧទ្ធរិតព្ពំ បាទោទកំ បាទបីឋំ បាទកថលិកំ បដិសាមេតព្ពំ។ សចេ សោ ទេសោ ឧក្លាបោ ហោតិ សោ ទេសោ សម្មជ្ជិតព្ពោ។>
    text <សចេ អន្តេវាសិកោ នហាយិតុកាមោ ហោតិ នហានំ បដិយាទេតព្ពំ។ សចេ សីតេន អត្ថោ ហោតិ សីតំ បដិយាទេតព្ពំ។ សចេ ឧណ្ហេន អត្ថោ ហោតិ ឧណ្ហំ បដិយាទេតព្ពំ។>
    text <សចេ អន្តេវាសិកោ ជន្តាឃរំ បវិសិតុកាមោ ហោតិ ចុណ្ណំ សន្នេតព្ពំ មត្តិកា តេមេតព្ពា ជន្តាឃរបីឋំ អាទាយ គន្ត្វា ជន្តាឃរបីឋំ ទត្វា ចីវរំ បដិគ្គហេត្វា ឯកមន្តំ និក្ខិបិតព្ពំ ចុណ្ណំ ទាតព្ពំ មត្តិកា ទាតព្ពា។ សចេ ឧស្សហតិ ជន្តាឃរំ បវិសិតព្ពំ។ ជន្តាឃរំ បវិសន្តេន មត្តិកាយ មុខំ មក្ខេត្វា បុរតោ ច បច្ឆតោ ច បដិច្ឆាទេត្វា ជន្តាឃរំ បវិសិតព្ពំ។ ន ថេរេ ភិក្ខូ អនុបខជ្ជ និសីទិតព្ពំ។ ន នវា ភិក្ខូ អាសនេន បដិពាហិតព្ពា។ ជន្តាឃរេ អន្តេវាសិកស្ស បរិកម្មំ កាតព្ពំ។ ជន្តាឃរា និក្ខមន្តេន ជន្តាឃរបីឋំ អាទាយ បុរតោ ច បច្ឆតោ ច បដិច្ឆាទេត្វា ជន្តាឃរា និក្ខមិតព្ពំ។>
    text <ឧទកេបិ អន្តេវាសិកស្ស បរិកម្មំ កាតព្ពំ។ នហាតេន បឋមតរំ ឧត្តរិត្វា អត្តនោ គត្តំ វោទកំ កត្វា និវាសេត្វា អន្តេវាសិកស្ស គត្តតោ ឧទកំ បមជ្ជិតព្ពំ និវាសនំ ទាតព្ពំ សង្ឃាដិ ទាតព្ពា ជន្តាឃរបីឋំ អាទាយ បឋមតរំ អាគន្ត្វា អាសនំ បញ្ញបេតព្ពំ បាទោទកំ បាទបីឋំ បាទកថលិកំ ឧបនិក្ខិបិតព្ពំ អន្តេវាសិកោ បានីយេន បុច្ឆិតព្ពោ។>
    text <យស្មិំ វិហារេ អន្តេវាសិកោ វិហរតិ សចេ សោ វិហារោ ឧក្លាបោ ហោតិ សចេ ឧស្សហតិ សោធេតព្ពោ។ វិហារំ សោធេន្តេន បឋមំ បត្តចីវរំ នីហរិត្វា ឯកមន្តំ និក្ខិបិតព្ពំ…បេ។… អាចមនកុម្ភិយា ឧទកំ ន ហោតិ អាចមនកុម្ភិយា ឧទកំ អាសិញ្ចិតព្ពំ។>
    text <សចេ អន្តេវាសិកស្ស អនភិរតិ ឧប្បន្នា ហោតិ អាចរិយេន វូបកាសេតព្ពោ វូបកាសាបេតព្ពោ ធម្មកថា វាស្ស កាតព្ពា។ សចេ អន្តេវាសិកស្ស កុក្កុច្ចំ ឧប្បន្នំ ហោតិ អាចរិយេន វិនោទេតព្ពំ វិនោទាបេតព្ពំ ធម្មកថា វាស្ស កាតព្ពា។ សចេ អន្តេវាសិកស្ស ទិដ្ឋិគតំ ឧប្បន្នំ ហោតិ អាចរិយេន វិវេចេតព្ពំ វិវេចាបេតព្ពំ ធម្មកថា វាស្ស កាតព្ពា។ សចេ អន្តេវាសិកោ គរុធម្មំ អជ្ឈាបន្នោ ហោតិ បរិវាសារហោ អាចរិយេន ឧស្សុក្កំ កាតព្ពំ កិន្តិ នុ ខោ សង្ឃោ អន្តេវាសិកស្ស បរិវាសំ ទទេយ្យាតិ។ សចេ អន្តេវាសិកោ មូលាយបដិកស្សនារហោ ហោតិ អាចរិយេន ឧស្សុក្កំ កាតព្ពំ កិន្តិ នុ ខោ សង្ឃោ អន្តេវាសិកំ មូលាយ បដិកស្សេយ្យាតិ។ សចេ អន្តេវាសិកោ មានត្តារហោ ហោតិ អាចរិយេន ឧស្សុក្កំ កាតព្ពំ កិន្តិ នុ ខោ សង្ឃោ អន្តេវាសិកស្ស មានត្តំ ទទេយ្យាតិ។ សចេ អន្តេវាសិកោ អព្ភានារហោ ហោតិ អាចរិយេន ឧស្សុក្កំ កាតព្ពំ កិន្តិ នុ ខោ សង្ឃោ អន្តេវាសិកំ អព្ភេយ្យាតិ។ សចេ សង្ឃោ អន្តេវាសិកស្ស កម្មំ កត្តុកាមោ ហោតិ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា អាចរិយេន ឧស្សុក្កំ កាតព្ពំ កិន្តិ នុ ខោ សង្ឃោ អន្តេវាសិកស្ស កម្មំ ន ករេយ្យ លហុកាយ វា បរិណាមេយ្យាតិ។ កតំ វា បនស្ស ហោតិ សង្ឃេន កម្មំ តជ្ជនីយំ វា និយស្សំ វា បព្ពាជនីយំ វា បដិសារណីយំ វា ឧក្ខេបនីយំ វា អាចរិយេន ឧស្សុក្កំ កាតព្ពំ កិន្តិ នុ ខោ អន្តេវាសិកោ សម្មា វត្តេយ្យ លោមំ បាតេយ្យ នេត្ថារំ វត្តេយ្យ សង្ឃោ តំ កម្មំ បដិប្បស្សម្ភេយ្យាតិ។>
    text <សចេ អន្តេវាសិកស្ស ចីវរំ ធោវិតព្ពំ ហោតិ អាចរិយេន អាចិក្ខិតព្ពំ ឯវំ ធោវេយ្យាសីតិ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស ចីវរំ ធោវិយេថាតិ។ សចេ អន្តេវាសិកស្ស ចីវរំ កាតព្ពំ ហោតិ អាចរិយេន អាចិក្ខិតព្ពំ ឯវំ ករេយ្យាសីតិ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស ចីវរំ ករិយេថាតិ។ សចេ អន្តេវាសិកស្ស រជនំ បចិតព្ពំ ហោតិ អាចរិយេន អាចិក្ខិតព្ពំ ឯវំ បចេយ្យាសីតិ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស រជនំ បចិយេថាតិ។ សចេ អន្តេវាសិកស្ស ចីវរំ រជិតព្ពំ ហោតិ អាចរិយេន អាចិក្ខិតព្ពំ ឯវំ រជេយ្យាសីតិ ឧស្សុក្កំ វា កាតព្ពំ កិន្តិ នុ ខោ អន្តេវាសិកស្ស ចីវរំ រជិយេថាតិ។ ចីវរំ រជន្តេន សាធុកំ សម្បរិវត្តកំ សម្បរិវត្តកំ រជិតព្ពំ។ ន ច អច្ឆិន្នេ ថេវេ បក្កមិតព្ពំ។ សចេ អន្តេវាសិកោ គិលានោ ហោតិ យាវជីវំ ឧបដ្ឋាតព្ពោ វុដ្ឋានមស្ស អាគមេតព្ពំ។ ឥទំ ខោ ភិក្ខវេ អាចរិយានំ អន្តេវាសិកេសុ វត្តំ យថា អាចរិយេហិ អន្តេវាសិកេសុ សម្មា វត្តិតព្ពន្តិ។>
    stand <វត្តក្ខន្ធកោ អដ្ឋមោ។>
    stand <ឥមម្ហិ ខន្ធកេ វត្ថូ ឯកូនវីសតិ វត្តា ចុទ្ទស។>
    stand <តស្សុទ្ទានំ>
    block
      text <សឧបាហនា ឆត្តា ច ឱគុណ្ឋិ សីសំ បានីយំ>
      text <នាភិវាទេ ន បុច្ឆន្តិ អហិ ឧជ្ឈន្តិ បេសលា។>
      text <ឱមុញ្ចិ ឆត្តំ ខន្ធេ ច អតរញ្ច បដិក្កមំ>
      text <បត្តចីវរំ និក្ខិបា បតិរូបញ្ច បុច្ឆិតា។>
      text <អាសិញ្ចេយ្យ ធោវិតេន សុក្ខេនល្លេនុបាហនា>
      text <វុឌ្ឍោ នវកោ បុច្ឆេយ្យ អជ្ឈាវុដ្ឋញ្ច គោចរា។>
      text <សេក្ខា វច្ចា បានី បរិ កត្តរំ កតិកំ តតោ>
      text <កាលំ មុហុត្តំ ឧក្លាបោ ភូមត្ថរណំ នីហរេ។>
      text <បដិបាទោ ភិសិពិព្ពោ មញ្ចបីឋញ្ច មល្លកំ>
      text <អបស្សេនុល្លោកកណ្ណា គេរុកា កាឡ អកតា។>
      text <សង្ការញ្ច ភូមត្ថរណំ បដិបាទកំ មញ្ចបីឋំ>
      text <ភិសិ និសីទនម្បិ មល្លកំ អបស្សេន ច។>
      text <បត្តចីវរំ ភូមិ ច បារន្តំ ឱរតោ ភោគំ>
      text <បុរត្ថិមា បច្ឆិមា ច ឧត្តរា អថ ទក្ខិណា។>
      text <សីតុណ្ហេ ច ទិវារត្តិំ បរិវេណញ្ច កោដ្ឋកោ>
      text <ឧបដ្ឋានគ្គិ សាលា ច វត្តំ វច្ចកុដីសុ ច។>
      text <បានី បរិភោជនិយា កុម្ភិ អាចមនេសុ ច>
      text <អនោបមេន បញ្ញត្តំ វត្តំ អាគន្តុកេហិមេ។>
      text <នេវាសនំ ន ឧទកំ ន បច្ចុ ន ច បានិយំ>
      text <នាភិវាទេ នបញ្ញបេ ឧជ្ឈាយន្តិ ច បេសលា។>
      text <វុឌ្ឍាសនញ្ច ឧទកំ បច្ចុគ្គន្ត្វា ច បានិយំ>
      text <ឧបាហនេ ឯកមន្តំ អភិវាទេ ច បញ្ញបេ។>
      text <វុត្ថំ គោចរសេក្ខោ ច ឋានំ បានិយភោជនំ>
      text <កត្តរំ កតិកំ កាលំ នវកស្ស និសិន្នកេ។>
      text <អភិវាទយេ អាចិក្ខេ យថា ហេដ្ឋា តថា នយេ>
      text <និទ្ទិដ្ឋំ សត្ថវាហេន វត្តំ អាវាសិកេហិមេ។>
      text <គមិកា ទារុមត្តិ ច វិវរិត្វា ន បុច្ឆិយ>
      text <នស្សន្តិ ច អគុត្តញ្ច ឧជ្ឈាយន្តិ ច បេសលា។>
      text <បដិសាមេត្វា ថកេត្វា អាបុច្ឆិត្វាវ បក្កមេ>
      text <ភិក្ខុ វា សាមណេរោ វា អារាមិកោ ឧបាសកោ។>
      text <បាសាណកេសុ ច បុញ្ជំ បដិសាមេ ថកេយ្យ ច>
      text <សចេ ឧស្សហតិ ឧស្សុក្កំ អនោវស្សេ តថេវ ច។>
      text <សព្ពោ ឱវស្សតិ គាមំ អជ្ឈោកាសេ តថេវ ច>
      text <អប្បេវង្គានិ សេសេយ្យុំ វត្តំ គមិកភិក្ខុនា។>
      text <នានុមោទន្តិ ថេរេន ឱហាយ ចតុបញ្ចហិ>
      text <វច្ចិតោ មុច្ឆិតោ អាសិ វត្តានុមោទនេសុមេ។>
      text <ឆព្ពគ្គិយា ទុន្និវត្ថា អថោបិ ច ទុប្បារុតា>
      text <អនាកប្បា ច វោក្កម្ម ថេរេ អនុបខជ្ជនេ។>
      text <នវេ ភិក្ខូ ច សង្ឃាដិ ឧជ្ឈាយន្តិ ច បេសលា>
      text <តិមណ្ឌលំ និវាសេត្វា កាយសគុណគណ្ឋិកា។>
      text <ន វោក្កម្ម បដិច្ឆន្នំ សុសំវុតោក្ខិត្តចក្ខុ>
      text <ឧក្ខិត្តោជ្ជគ្ឃិកាសទ្ទោ តយោ ចេវ បចាលនា។>
      text <ខម្ភោគុណ្ឋិឧក្កុដិកា បដិច្ឆន្នំ សុសំវុតោ>
      text <ឱក្ខិត្តុក្ខិត្តឧជ្ជគ្ឃិ អប្បសទ្ទោ តយោ ចលា។>
      text <ខម្ភោគុណ្ឋិបល្លត្ថិ ច អនុបខជ្ជ នាសនេ>
      text <ឱត្ថរិត្វាន ឧទកេ នីចំ កត្វាន សិញ្ចិយា។>
      text <បដិ សាមន្តា សង្ឃាដិ ឱទនេ ច បដិគ្គហេ>
      text <សូបំ ឧត្តរិភង្គេន សព្ពេសំ សមតិត្ថិ ច។>
      text <សក្កច្ចំ បត្តសញ្ញី ច សបទានញ្ច សូបកំ>
      text <ន ថូបតោ បដិច្ឆាទេ វិញ្ញត្តុជ្ឈានសញ្ញិនា។>
      text <មហន្តមណ្ឌលទ្វារំ សព្ពហត្ថោ ន ព្យាហរេ>
      text <ឧក្ខេបោ ឆេទនាគណ្ឌ ធុនំ សិត្ថាវការកំ។>
      text <ជិវ្ហានិច្ឆារកញ្ចេវ ចបុចបុ សុរុសុរុ>
      text <ហត្ថបត្តោដ្ឋនិល្លេហំ សាមិសេន បដិគ្គហេ។>
      text <យាវ ន សព្ពេ ឧទកេ នីចំ កត្វាន សិញ្ចិយំ>
      text <បដិ សាមន្តា សង្ឃាដិ នីចំ កត្វា ឆមាយ ច។>
      text <សសិត្ថកំ និវត្តន្តេ សុប្បដិច្ឆន្នមុក្កុដិ>
      text <ធម្មរាជេន បញ្ញត្តំ ឥទំ ភត្តគ្គវត្តនំ។>
      text <ទុន្និវត្ថា អនាកប្បា អសល្លេក្ខេត្វា ច សហសា>
      text <ទូរេ អច្ច ចិរំ លហុំ តថេវ បិណ្ឌចារិកោ។>
      text <បដិច្ឆន្នោវ គច្ឆេយ្យ សុំសវុតោក្ខិត្តចក្ខុ>
      text <ឧក្ខិត្តោជ្ជគ្ឃិកាសទ្ទោ តយោ ចេវ បចាលនា។>
      text <ខម្ភោគុណ្ឋិឧក្កុដិកា សល្លក្ខេត្វា ច សហសា>
      text <ទូរេ អច្ច ចិរំ លហុំ អាសនកំ កដច្ឆុកា។>
      text <ភាជនំ វា ឋបេតិ ច ឧច្ចារេត្វា បណាមេត្វា>
      text <បដិគ្គហេ ន ឧល្លោកេ សូបេសុបិ តថេវ តំ។>
      text <ភិក្ខុ សង្ឃាដិយា ឆាទេ បដិច្ឆន្នេវ គច្ឆិយំ>
      text <សំវុតោក្ខិត្តចក្ខុ ច ឧក្ខិត្តោជ្ជគ្ឃិកាយ ច>
      text <អប្បសទ្ទោ តយោ ចាលា ខម្ភោគុណ្ឋិកឧក្កុដិ។>
      text <បឋមាសនវក្ការ បានិយំ បរិភោជនី>
      text <បច្ឆាកង្ខតិ ភុញ្ជេយ្យ ឱបិលាបេយ្យ ឧទ្ធរេ។>
      text <បដិសាមេយ្យ សម្មជ្ជេ រិត្តំ តុច្ឆំ ឧបដ្ឋបេ>
      text <ហត្ថវិការេ ភិន្ទេយ្យ វត្តិទំ បិណ្ឌចារិកេ។>
      text <បានី បរិ អគ្គិរណិ នក្ខត្តទិសចោរា ច>
      text <សព្ពំ នត្ថីតិ កោដ្ដេត្វា បត្តំសេ ចីវរំ តតោ។>
      text <ឥទានិ អំសេ លគ្គេត្វា តិមណ្ឌលំ បរិមណ្ឌលំ>
      text <យថា បិណ្ឌចារិវត្តំ នយេ អារញ្ញកេសុបិ។>
      text <បត្តំសេ ចីវរំ សីសេ អារោហិត្វា ច បានិយំ>
      text <បរិភោជនិយំ អគ្គិ អរណី ចាបិ កត្តរំ។>
      text <នក្ខត្តំ សប្បទេសំ វា ទិសាបិ កុសលោ ភវេ>
      text <សត្តុត្តមេន បញ្ញត្តំ វត្តំ អារញ្ញកេសុមេ។>
      text <អជ្ឈោកាសេ ឱកិរិំសុ ឧជ្ឈាយន្តិ ច បេសលា>
      text <សចេ វិហារោ ឧក្លាបោ បឋមំ បត្តចីវរំ។>
      text <ភិសិពិព្ពោហនំ មញ្ចំ បីឋញ្ច ខេឡមល្លកំ>
      text <អបស្សេនុល្លោកកណ្ណា គេរុកា កាឡ អកតា។>
      text <សង្ការំ ភិក្ខុសាមន្តា សេនាវិហារបានិយំ>
      text <បរិភោជនសាមន្តា បដិវាតេ ច អង្គណេ។>
      text <អធោវាតេ អត្ថរណំ បដិបាទកមញ្ចោ ច>
      text <បីឋំ ភិសិ និសីទនំ មល្លកំ អបស្សេន ច។>
      text <បត្តចីវរំ ភូមិ ច បារន្តំ ឱរតោ ភោគំ>
      text <បុរត្ថិមា ច បច្ឆិមា ឧត្តរា អថ ទក្ខិណា។>
      text <សីតុណ្ហេ ច ទិវា រត្តិំ បរិវេណញ្ច កោដ្ឋកោ>
      text <ឧបដ្ឋានគ្គិសាលា ច វច្ចកុដី ច បានិយំ។>
      text <អាចមនកុម្ភិ វុឌ្ឍេ ច ឧទ្ទេសបុច្ឆនា សជ្ឈា>
      text <ធម្មោ បទីបំ វិជ្ឈាបេ ន វិវរេ នបិ ថកេ។>
      text <យេន វុឌ្ឍោ បរិវត្តិ កណ្ណេនបិ ន ឃដ្ដយេ>
      text <បញ្ញបេសិ មហាវីរោ វត្តំ សេនាសនេសុ តំ។>
      text <និវារិយមានា ទ្វារំ មុច្ឆិតុជ្ឈន្តិ បេសលា>
      text <ឆារិកំ ឆឌ្ឌយេ ជន្តា បរិភណ្ឌំ តថេវ ច។>
      text <បរិវេណំ កោដ្ឋកោ សាលា ចុណ្ណមត្តិកទោណិកា>
      text <មុខំ បុរតោ ន ថេរេ ន នវេ ឧស្សហតិ សចេ។>
      text <បុរតោ ឧបរិមគ្គោ ចិក្ខល្លំ មត្តិ បីឋកំ>
      text <វិជ្ឈាបេត្វា ថកេត្វា ច វត្តំ ជន្តាឃរេសុមេ។>
      text <នាចមេតិ យថាវុឌ្ឍំ បដិបាដិ ច សហសា>
      text <ឧព្ភជិ និត្ថុនោ កដ្ឋំ វច្ចំ បស្សាវ ខេឡកំ។>
      text <ផរុសា កូប សហសា ឧព្ភជិ ចបុ សេសេន>
      text <ពហិ អន្តោ ច ឧក្កាសេ រជ្ជុ អតរមានញ្ច។>
      text <សហសា ឧព្ភជិ ឋិតេ និត្ថុនេ កដ្ឋ វច្ចញ្ច>
      text <បស្សាវ ខេឡ ផរុសា កូបញ្ច វច្ចបាទុកេ។>
      text <នាតិសហសា ឧព្ភជិ បាទុកាយ ចបុចបុ>
      text <ន សេសយេ បដិច្ឆាទេ ឧហតបិធរេន ច។>
      text <វច្ចកុដី បរិភណ្ឌំ បរិវេណញ្ច កោដ្ឋកោ>
      text <អាចមនេ ច ឧទកំ វត្តំ វច្ចកុដីសុមេ។>
      text <ឧបាហនា ទន្តកដ្ឋំ មុខោទកញ្ច អាសនំ>
      text <យាគុ ឧទកំ ធោវិត្វា ឧទ្ធារុក្លាប គាម ច។>
      text <និវាសនា កាយពន្ធា សគុណំ បត្តសោទកំ>
      text <បច្ឆា តិមណ្ឌលោ ចេវ បរិមណ្ឌល ពន្ធនំ។>
      text <សគុណំ ធោវិត្វា បច្ឆា នាតិទូរេ បដិគ្គហេ>
      text <ភណមានស្ស អាបត្តិ បឋមាគន្ត្វាន អាសនំ។>
      text <ឧទកំ បីឋកថលិ បច្ចុគ្គន្ត្វា និវាសនំ>
      text <ឱតាបេ និទហិ ភង្គោ ឱភោគេ ភុញ្ជិតុ នមេ។>
      text <បានីយំ ឧទកំ នីចំ មុហុត្តំ ន ច និទហេ>
      text <បត្តចីវរំ ភូមិ ច បារន្តំ ឱរតោ ភោគំ។>
      text <ឧទ្ធរេ បដិសាមេ ច ឧក្លាបោ ច នហាយិតុំ>
      text <សីតំ ឧណ្ហំ ជន្តាឃរំ ចុណ្ណំ មត្តិក បិដ្ឋិតោ។>
      text <បីឋញ្ច ចីវរំ ចុណ្ណំ មត្តិកុស្សហតិ មុខំ>
      text <បុរតោ ថេរេ នវេ ច បរិកម្មញ្ច និក្ខមេ។>
      text <បុរតោ ឧទកេ ន្ហាតេ និវាសេត្វា ឧបជ្ឈាយំ>
      text <និវាសនញ្ច សង្ឃាដិ បីឋកំ អាសនេន ច។>
      text <បាទោ បីឋំ កថលិញ្ច បានីយុទ្ទេសបុច្ឆនា>
      text <ឧក្លាបំ សុសោធេយ្យ បឋមំ បត្តចីវរំ។>
      text <និសីទនបច្ចត្ថរណំ ភិសិ ពិព្ពោហនានិ ច>
      text <មញ្ចោ បីឋំ បដិបាទំ មល្លកំ អបស្សេន ច។>
      text <ភូម សន្តាន អាលោក គេរុកា កាឡ អកតា>
      text <ភូមត្ថរបដិបាទា មញ្ចោ បីឋំ ពិព្ពោហនំ។>
      text <និសីទត្ថរណំ ខេឡ អបស្សេ បត្តចីវរំ>
      text <បុរត្ថិមា បច្ឆិមា ច ឧត្តរា អថ ទក្ខិណា។>
      text <សីតុណ្ហញ្ច ទិវា រត្តិំ បរិវេណញ្ច កោដ្ឋកោ>
      text <ឧបដ្ឋានគ្គិសាលា ច វច្ចបានិយភោជនី។>
      text <អាចមំ អនភិរតិ កុក្កុច្ចំ ទិដ្ឋិ ច គរុ>
      text <មូលមានត្តអព្ភានំ តជ្ជនីយំ និយស្សកំ។>
      text <បព្ពាជ បដិសារណី ឧក្ខេបញ្ច កតំ យទិ>
      text <ធោវេ កាតព្ពំ រជញ្ច រជេ សម្បរិវត្តកំ។>
      text <បត្តញ្ច ចីវរញ្ចាបិ បរិក្ខារញ្ច ឆេទនំ>
      text <បរិកម្មំ វេយ្យាវច្ចំ បច្ឆា បិណ្ឌំ បវិសនំ។>
      text <ន សុសានំ ទិសា ចេវ យាវជីវំ ឧបដ្ឋហេ>
      text <សទ្ធិវិហារិកេនេតំ វត្តុបជ្ឈាយកេសុមេ។>
      text <ឱវាទសាសនុទ្ទេសា បុច្ឆា បត្តញ្ច ចីវរំ>
      text <បរិក្ខារោ គិលានោ ច ន បច្ឆាសមណោ ភវេ។>
      text <ឧបជ្ឈាយេសុ យេ វត្តា ឯវំ អាចរិយេសុបិ>
      text <សទ្ធិវិហារិកេ វត្តា តថេវ អន្តេវាសិកេ។>
      text <អាគន្តុកេសុ យេ វត្តា បុន អាវាសិកេសុ ច>
      text <គមិកានុមោទនិកា ភត្តគ្គេ បិណ្ឌចារិកេ។>
      text <អារញ្ញកេសុ យំ វត្តំ យញ្ច សេនាសនេសុបិ>
      text <ជន្តាឃរេ វច្ចកុដី ឧបជ្ឈា សទ្ធិវិហារិកេ។>
      text <អាចរិយេសុ យំ វត្តំ តថេវ អន្តេវាសិកេ>
      text <ឯកូនវីសតិ វត្ថូ វត្តា ចុទ្ទស ខន្ធកេ។>
      text <វត្តំ អបរិបូរេន្តោ ន សីលំ បរិបូរតិ>
      text <អសុទ្ធសីលោ ទុប្បញ្ញោ ចិត្តេកគ្គំ ន វិន្ទតិ។>
      text <វិក្ខិត្តចិត្តោនេកគ្គោ សម្មា ធម្មំ ន បស្សតិ>
      text <អបស្សមានោ សទ្ធម្មំ ទុក្ខា ន បរិមុច្ចតិ។>
      text <យំ វត្តំ បរិបូរេន្តោ សីលម្បិ បរិបូរតិ>
      text <វិសុទ្ធសីលោ សប្បញ្ញោ ចិត្តេកគ្គម្បិ វិន្ទតិ។>
      text <អវិក្ខិត្តចិត្តោ ឯកគ្គោ សម្មា ធម្មំ វិបស្សតិ>
      text <សម្បស្សមានោ សទ្ធម្មំ ទុក្ខា សោ បរិមុច្ចតិ។>
      text <តស្មា ហិ វត្តំ បូរេយ្យ ជិនបុត្តោ វិចក្ខណោ>
      text <ឱវាទំ ពុទ្ធសេដ្ឋស្ស តតោ និព្ពានមេហិតីតិ។>
    stand <វត្តក្ខន្ធកំ និដ្ឋិតំ។>
