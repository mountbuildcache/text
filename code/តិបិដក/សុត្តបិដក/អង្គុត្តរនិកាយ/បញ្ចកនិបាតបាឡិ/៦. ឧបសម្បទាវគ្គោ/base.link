text <២៦ ៦។ ឧបសម្បទាវគ្គោ>
  text <១។ ឧបសម្បាទេតព្ពសុត្តំ>
    text <២៥១>, <បញ្ចហិ ភិក្ខវេ ធម្មេហិ សមន្នាគតេន ភិក្ខុនា ឧបសម្បាទេតព្ពំ។ កតមេហិ បញ្ចហិ។ ឥធ ភិក្ខវេ ភិក្ខុ អសេខេន សីលក្ខន្ធេន សមន្នាគតោ ហោតិ អសេខេន សមាធិក្ខន្ធេន សមន្នាគតោ ហោតិ អសេខេន បញ្ញាក្ខន្ធេន សមន្នាគតោ ហោតិ អសេខេន វិមុត្តិក្ខន្ធេន សមន្នាគតោ ហោតិ អសេខេន វិមុត្តិញាណទស្សនក្ខន្ធេន សមន្នាគតោ ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតេន ភិក្ខុនា ឧបសម្បាទេតព្ពន្តិ។ បឋមំ។>
  text <២។ និស្សយសុត្តំ>
    text <២៥២>, <បញ្ចហិ ភិក្ខវេ ធម្មេហិ សមន្នាគតេន ភិក្ខុនា និស្សយោ ទាតព្ពោ។ កតមេហិ បញ្ចហិ។ ឥធ ភិក្ខវេ ភិក្ខុ អសេខេន សីលក្ខន្ធេន សមន្នាគតោ ហោតិ…បេ។… អសេខេន វិមុត្តិញាណទស្សនក្ខន្ធេន សមន្នាគតោ ហោតិ។ ឥមេហិ…បេ។… និស្សយោ ទាតព្ពោតិ។ ទុតិយំ។>
  text <៣។ សាមណេរសុត្តំ>
    text <២៥៣>, <បញ្ចហិ ភិក្ខវេ ធម្មេហិ សមន្នាគតេន ភិក្ខុនា សាមណេរោ ឧបដ្ឋាបេតព្ពោ។ កតមេហិ បញ្ចហិ។ ឥធ ភិក្ខវេ ភិក្ខុ អសេខេន សីលក្ខន្ធេន សមន្នាគតោ ហោតិ អសេខេន សមាធិក្ខន្ធេន… អសេខេន បញ្ញាក្ខន្ធេន… អសេខេន វិមុត្តិក្ខន្ធេន… អសេខេន វិមុត្តិញាណទស្សនក្ខន្ធេន សមន្នាគតោ ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតេន ភិក្ខុនា សាមណេរោ ឧបដ្ឋាបេតព្ពោតិ។ តតិយំ។>
  text <៤។ បញ្ចមច្ឆរិយសុត្តំ>
    text <២៥៤>, <បញ្ចិមានិ ភិក្ខវេ មច្ឆរិយានិ។ កតមានិ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមានិ ខោ ភិក្ខវេ បញ្ច មច្ឆរិយានិ។ ឥមេសំ ខោ ភិក្ខវេ បញ្ចន្នំ មច្ឆរិយានំ ឯតំ បដិកុដ្ឋំ យទិទំ ធម្មមច្ឆរិយន្តិ។ ចតុត្ថំ។>
  text <៥។ មច្ឆរិយប្បហានសុត្តំ>
    text <២៥៥>, <បញ្ចន្នំ ភិក្ខវេ មច្ឆរិយានំ បហានាយ សមុច្ឆេទាយ ព្រហ្មចរិយំ វុស្សតិ។ កតមេសំ បញ្ចន្នំ។ អាវាសមច្ឆរិយស្ស បហានាយ សមុច្ឆេទាយ ព្រហ្មចរិយំ វុស្សតិ កុលមច្ឆរិយស្ស…បេ។… លាភមច្ឆរិយស្ស… វណ្ណមច្ឆរិយស្ស… ធម្មមច្ឆរិយស្ស បហានាយ សមុច្ឆេទាយ ព្រហ្មចរិយំ វុស្សតិ។ ឥមេសំ ខោ ភិក្ខវេ បញ្ចន្នំ មច្ឆរិយានំ បហានាយ សមុច្ឆេទាយ ព្រហ្មចរិយំ វុស្សតីតិ។ បញ្ចមំ។>
  text <៦។ បឋមឈានសុត្តំ>
    text <២៥៦>, <បញ្ចិមេ ភិក្ខវេ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមេ ខោ ភិក្ខវេ បញ្ច ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។>
    text <បញ្ចិមេ ភិក្ខវេ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមេ ខោ ភិក្ខវេ បញ្ច ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុន្តិ។ ឆដ្ឋំ។>
  text <៧-១៣។ ទុតិយឈានសុត្តាទិសត្តកំ>
    text <២៥៧-២៦៣>, <បញ្ចិមេ ភិក្ខវេ ធម្មេ អប្បហាយ អភព្ពោ ទុតិយំ ឈានំ…បេ។… អភព្ពោ តតិយំ ឈានំ… អភព្ពោ ចតុត្ថំ ឈានំ… អភព្ពោ សោតាបត្តិផលំ… អភព្ពោ សកទាគាមិផលំ… អភព្ពោ អនាគាមិផលំ… អភព្ពោ អរហត្តំ សច្ឆិកាតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមេ ខោ ភិក្ខវេ បញ្ច ធម្មេ អប្បហាយ អភព្ពោ អរហត្តំ សច្ឆិកាតុំ។>
    text <បញ្ចិមេ ភិក្ខវេ ធម្មេ បហាយ ភព្ពោ ទុតិយំ ឈានំ…បេ។… ភព្ពោ តតិយំ ឈានំ… ភព្ពោ ចតុត្ថំ ឈានំ… ភព្ពោ សោតាបត្តិផលំ… ភព្ពោ សកទាគាមិផលំ… ភព្ពោ អនាគាមិផលំ… ភព្ពោ អរហត្តំ សច្ឆិកាតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមេ ខោ ភិក្ខវេ បញ្ច ធម្មេ បហាយ ភព្ពោ អរហត្តំ សច្ឆិកាតុន្តិ។ តេរសមំ។>
  text <១៤។ អបរបឋមឈានសុត្តំ>
    text <២៦៤>, <បញ្ចិមេ ភិក្ខវេ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ អកតញ្ញុតំ អកតវេទិតំ ឥមេ ខោ ភិក្ខវេ បញ្ច ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។>
    text <បញ្ចិមេ ភិក្ខវេ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ អកតញ្ញុតំ អកតវេទិតំ ឥមេ ខោ ភិក្ខវេ បញ្ច ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុន្តិ។ ចុទ្ទសមំ។>
  text <១៥-២១។ អបរទុតិយឈានសុត្តាទិសត្តកំ>
    text <២៦៥-២៧១>, <បញ្ចិមេ ភិក្ខវេ ធម្មេ អប្បហាយ អភព្ពោ ទុតិយំ ឈានំ…បេ។… តតិយំ ឈានំ… ចតុត្ថំ ឈានំ… សោតាបត្តិផលំ… សកទាគាមិផលំ… អនាគាមិផលំ… អរហត្តំ សច្ឆិកាតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ អកតញ្ញុតំ អកតវេទិតំ ឥមេ ខោ ភិក្ខវេ បញ្ច ធម្មេ អប្បហាយ អភព្ពោ អរហត្តំ សច្ឆិកាតុំ។>
    text <បញ្ចិមេ ភិក្ខវេ ធម្មេ បហាយ ភព្ពោ ទុតិយំ ឈានំ…បេ។… តតិយំ ឈានំ… ចតុត្ថំ ឈានំ… សោតាបត្តិផលំ… សកទាគាមិផលំ… អនាគាមិផលំ… អរហត្តំ សច្ឆិកាតុំ។ កតមេ បញ្ច។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ អកតញ្ញុតំ អកតវេទិតំ ឥមេ ខោ ភិក្ខវេ បញ្ច ធម្មេ បហាយ ភព្ពោ អរហត្តំ សច្ឆិកាតុន្តិ។ ឯកវីសតិមំ។>
    stand <ឧបសម្បទាវគ្គោ ឆដ្ឋោ។>
