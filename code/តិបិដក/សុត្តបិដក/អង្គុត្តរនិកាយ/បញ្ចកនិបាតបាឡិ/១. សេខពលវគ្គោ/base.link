text <១។ សេខពលវគ្គោ>
  stand <។ នមោ តស្ស ភគវតោ អរហតោ សម្មាសម្ពុទ្ធស្ស។អង្គុត្តរនិកាយោ>
  text <១។ បឋមបណ្ណាសកំ>
    text <១។ សំខិត្តសុត្តំ>
      text <១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <បញ្ចិមានិ ភិក្ខវេ សេខពលានិ។ កតមានិ បញ្ច។ សទ្ធាពលំ ហិរីពលំ ឱត្តប្បពលំ វីរិយពលំ បញ្ញាពលំ ឥមានិ ខោ ភិក្ខវេ បញ្ច សេខពលានិ។>
      text <តស្មាតិហ ភិក្ខវេ ឯវំ សិក្ខិតព្ពំ សទ្ធាពលេន សមន្នាគតា ភវិស្សាម សេខពលេន ហិរីពលេន សមន្នាគតា ភវិស្សាម សេខពលេន ឱត្តប្បពលេន សមន្នាគតា ភវិស្សាម សេខពលេន វីរិយពលេន សមន្នាគតា ភវិស្សាម សេខពលេន បញ្ញាពលេន សមន្នាគតា ភវិស្សាម សេខពលេនាតិ។ ឯវញ្ហិ វោ ភិក្ខវេ សិក្ខិតព្ពន្តិ។ ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។ បឋមំ។>
    text <២។ វិត្ថតសុត្តំ>
      text <២>, <បញ្ចិមានិ ភិក្ខវេ សេខពលានិ។ កតមានិ បញ្ច។ សទ្ធាពលំ ហិរីពលំ ឱត្តប្បពលំ វីរិយពលំ បញ្ញាពលំ។ កតមញ្ច ភិក្ខវេ សទ្ធាពលំ។ ឥធ ភិក្ខវេ អរិយសាវកោ សទ្ធោ ហោតិ សទ្ទហតិ តថាគតស្ស ពោធិំ ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវាតិ។ ឥទំ វុច្ចតិ ភិក្ខវេ សទ្ធាពលំ។>
      text <កតមញ្ច ភិក្ខវេ ហិរីពលំ។ ឥធ ភិក្ខវេ អរិយសាវកោ ហិរិមា ហោតិ ហិរីយតិ កាយទុច្ចរិតេន វចីទុច្ចរិតេន មនោទុច្ចរិតេន ហិរីយតិ បាបកានំ អកុសលានំ ធម្មានំ សមាបត្តិយា។ ឥទំ វុច្ចតិ ភិក្ខវេ ហិរីពលំ។>
      text <កតមញ្ច ភិក្ខវេ ឱត្តប្បពលំ។ ឥធ ភិក្ខវេ អរិយសាវកោ ឱត្តប្បី ហោតិ ឱត្តប្បតិ កាយទុច្ចរិតេន វចីទុច្ចរិតេន មនោទុច្ចរិតេន ឱត្តប្បតិ បាបកានំ អកុសលានំ ធម្មានំ សមាបត្តិយា។ ឥទំ វុច្ចតិ ភិក្ខវេ ឱត្តប្បពលំ។>
      text <កតមញ្ច ភិក្ខវេ វីរិយពលំ។ ឥធ ភិក្ខវេ អរិយសាវកោ អារទ្ធវីរិយោ វិហរតិ អកុសលានំ ធម្មានំ បហានាយ កុសលានំ ធម្មានំ ឧបសម្បទាយ ថាមវា ទឡ្ហបរក្កមោ អនិក្ខិត្តធុរោ កុសលេសុ ធម្មេសុ។ ឥទំ វុច្ចតិ ភិក្ខវេ វីរិយពលំ។>
      text <កតមញ្ច ភិក្ខវេ បញ្ញាពលំ។ ឥធ ភិក្ខវេ អរិយសាវកោ បញ្ញវា ហោតិ ឧទយត្ថគាមិនិយា បញ្ញាយ សមន្នាគតោ អរិយាយ និព្ពេធិកាយ សម្មា ទុក្ខក្ខយគាមិនិយា។ ឥទំ វុច្ចតិ ភិក្ខវេ បញ្ញាពលំ។ ឥមានិ ខោ ភិក្ខវេ បញ្ច សេខពលានិ។>
      text <តស្មាតិហ ភិក្ខវេ ឯវំ សិក្ខិតព្ពំ សទ្ធាពលេន សមន្នាគតា ភវិស្សាម សេខពលេន ហិរីពលេន… ឱត្តប្បពលេន … វីរិយពលេន… បញ្ញាពលេន សមន្នាគតា ភវិស្សាម សេខពលេនាតិ។ ឯវញ្ហិ ខោ ភិក្ខវេ សិក្ខិតព្ពន្តិ។ ទុតិយំ។>
    text <៣។ ទុក្ខសុត្តំ>
      text <៣>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ ទិដ្ឋេវ ធម្មេ ទុក្ខំ វិហរតិ សវិឃាតំ សឧបាយាសំ សបរិឡាហំ កាយស្ស ច ភេទា បរំ មរណា ទុគ្គតិ បាដិកង្ខា។ កតមេហិ បញ្ចហិ។ ឥធ ភិក្ខវេ ភិក្ខុ អស្សទ្ធោ ហោតិ អហិរិកោ ហោតិ អនោត្តប្បី ហោតិ កុសីតោ ហោតិ ទុប្បញ្ញោ ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ ទិដ្ឋេវ ធម្មេ ទុក្ខំ វិហរតិ សវិឃាតំ សឧបាយាសំ សបរិឡាហំ កាយស្ស ច ភេទា បរំ មរណា ទុគ្គតិ បាដិកង្ខា។>
      text <បញ្ចហិ ភិក្ខវេ ធម្មេហិ សមន្នាគតោ ភិក្ខុ ទិដ្ឋេវ ធម្មេ សុខំ វិហរតិ អវិឃាតំ អនុបាយាសំ អបរិឡាហំ កាយស្ស ច ភេទា បរំ មរណា សុគតិ បាដិកង្ខា។ កតមេហិ បញ្ចហិ។ ឥធ ភិក្ខវេ ភិក្ខុ សទ្ធោ ហោតិ ហិរីមា ហោតិ ឱត្តប្បី ហោតិ អារទ្ធវីរិយោ ហោតិ បញ្ញវា ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ ទិដ្ឋេវ ធម្មេ សុខំ វិហរតិ អវិឃាតំ អនុបាយាសំ អបរិឡាហំ កាយស្ស ច ភេទា បរំ មរណា សុគតិ បាដិកង្ខាតិ។ តតិយំ។>
    text <៤។ យថាភតសុត្តំ>
      text <៤>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ យថាភតំ និក្ខិត្តោ ឯវំ និរយេ។ កតមេហិ បញ្ចហិ។ ឥធ ភិក្ខវេ ភិក្ខុ អស្សទ្ធោ ហោតិ អហិរិកោ ហោតិ អនោត្តប្បី ហោតិ កុសីតោ ហោតិ ទុប្បញ្ញោ ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ យថាភតំ និក្ខិត្តោ ឯវំ និរយេ។>
      text <បញ្ចហិ ភិក្ខវេ ធម្មេហិ សមន្នាគតោ ភិក្ខុ យថាភតំ និក្ខិត្តោ ឯវំ សគ្គេ។ កតមេហិ បញ្ចហិ។ ឥធ ភិក្ខវេ ភិក្ខុ សទ្ធោ ហោតិ ហិរីមា ហោតិ ឱត្តប្បី ហោតិ អារទ្ធវីរិយោ ហោតិ បញ្ញវា ហោតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ យថាភតំ និក្ខិត្តោ ឯវំ សគ្គេតិ។ ចតុត្ថំ។>
    text <៥។ សិក្ខាសុត្តំ>
      text <៥>, <យោ ហិ កោចិ ភិក្ខវេ ភិក្ខុ វា ភិក្ខុនី វា សិក្ខំ បច្ចក្ខាយ ហីនាយាវត្តតិ តស្ស ទិដ្ឋេវ ធម្មេ បញ្ច សហធម្មិកា វាទានុបាតា គារយ្ហា ឋានា អាគច្ឆន្តិ។ កតមេ បញ្ច។ សទ្ធាបិ នាម តេ នាហោសិ កុសលេសុ ធម្មេសុ ហិរីបិ នាម តេ នាហោសិ កុសលេសុ ធម្មេសុ ឱត្តប្បម្បិ នាម តេ នាហោសិ កុសលេសុ ធម្មេសុ វីរិយម្បិ នាម តេ នាហោសិ កុសលេសុ ធម្មេសុ បញ្ញាបិ នាម តេ នាហោសិ កុសលេសុ ធម្មេសុ។ យោ ហិ កោចិ ភិក្ខវេ ភិក្ខុ វា ភិក្ខុនី វា សិក្ខំ បច្ចក្ខាយ ហីនាយាវត្តតិ តស្ស ទិដ្ឋេវ ធម្មេ ឥមេ បញ្ច សហធម្មិកា វាទានុបាតា គារយ្ហា ឋានា អាគច្ឆន្តិ។>
      text <យោ ហិ កោចិ ភិក្ខវេ ភិក្ខុ វា ភិក្ខុនី វា សហាបិ ទុក្ខេន សហាបិ ទោមនស្សេន អស្សុមុខោ រុទមានោ បរិបុណ្ណំ បរិសុទ្ធំ ព្រហ្មចរិយំ ចរតិ តស្ស ទិដ្ឋេវ ធម្មេ បញ្ច សហធម្មិកា បាសំសា ឋានា អាគច្ឆន្តិ។ កតមេ បញ្ច។ សទ្ធាបិ នាម តេ អហោសិ កុសលេសុ ធម្មេសុ ហិរីបិ នាម តេ អហោសិ កុសលេសុ ធម្មេសុ ឱត្តប្បម្បិ នាម តេ អហោសិ កុសលេសុ ធម្មេសុ វីរិយម្បិ នាម តេ អហោសិ កុសលេសុ ធម្មេសុ បញ្ញាបិ នាម តេ អហោសិ កុសលេសុ ធម្មេសុ។ យោ ហិ កោចិ ភិក្ខវេ ភិក្ខុ វា ភិក្ខុនី វា សហាបិ ទុក្ខេន សហាបិ ទោមនស្សេន អស្សុមុខោ រុទមានោ បរិបុណ្ណំ បរិសុទ្ធំ ព្រហ្មចរិយំ ចរតិ តស្ស ទិដ្ឋេវ ធម្មេ ឥមេ បញ្ច សហធម្មិកា បាសំសា ឋានា អាគច្ឆន្តីតិ។ បញ្ចមំ។>
    text <៦។ សមាបត្តិសុត្តំ>
      text <៦>, <ន តាវ ភិក្ខវេ អកុសលស្ស សមាបត្តិ ហោតិ យាវ សទ្ធា បច្ចុបដ្ឋិតា ហោតិ កុសលេសុ ធម្មេសុ។ យតោ ច ខោ ភិក្ខវេ សទ្ធា អន្តរហិតា ហោតិ អសទ្ធិយំ បរិយុដ្ឋាយ តិដ្ឋតិ អថ អកុសលស្ស សមាបត្តិ ហោតិ។>
      text <ន តាវ ភិក្ខវេ អកុសលស្ស សមាបត្តិ ហោតិ យាវ ហិរី បច្ចុបដ្ឋិតា ហោតិ កុសលេសុ ធម្មេសុ។ យតោ ច ខោ ភិក្ខវេ ហិរី អន្តរហិតា ហោតិ អហិរិកំ បរិយុដ្ឋាយ តិដ្ឋតិ អថ អកុសលស្ស សមាបត្តិ ហោតិ។>
      text <ន តាវ ភិក្ខវេ អកុសលស្ស សមាបត្តិ ហោតិ យាវ ឱត្តប្បំ បច្ចុបដ្ឋិតំ ហោតិ កុសលេសុ ធម្មេសុ។ យតោ ច ខោ ភិក្ខវេ ឱត្តប្បំ អន្តរហិតំ ហោតិ អនោត្តប្បំ បរិយុដ្ឋាយ តិដ្ឋតិ អថ អកុសលស្ស សមាបត្តិ ហោតិ។>
      text <ន តាវ ភិក្ខវេ អកុសលស្ស សមាបត្តិ ហោតិ យាវ វីរិយំ បច្ចុបដ្ឋិតំ ហោតិ កុសលេសុ ធម្មេសុ។ យតោ ច ខោ ភិក្ខវេ វីរិយំ អន្តរហិតំ ហោតិ កោសជ្ជំ បរិយុដ្ឋាយ តិដ្ឋតិ អថ អកុសលស្ស សមាបត្តិ ហោតិ។>
      text <ន តាវ ភិក្ខវេ អកុសលស្ស សមាបត្តិ ហោតិ យាវ បញ្ញា បច្ចុបដ្ឋិតា ហោតិ កុសលេសុ ធម្មេសុ។ យតោ ច ខោ ភិក្ខវេ បញ្ញា អន្តរហិតា ហោតិ ទុប្បញ្ញា បរិយុដ្ឋាយ តិដ្ឋតិ អថ អកុសលស្ស សមាបត្តិ ហោតីតិ។ ឆដ្ឋំ។>
    text <៧។ កាមសុត្តំ>
      text <៧>, <យេភុយ្យេន ភិក្ខវេ សត្តា កាមេសុ លឡិតា។ អសិតព្យាភង្គិំ ភិក្ខវេ កុលបុត្តោ ឱហាយ អគារស្មា អនគារិយំ បព្ពជិតោ ហោតិ សទ្ធាបព្ពជិតោ កុលបុត្តោតិ អលំ វចនាយ។ តំ កិស្ស ហេតុ។ លព្ភា ភិក្ខវេ យោព្ពនេន កាមា តេ ច ខោ យាទិសា វា តាទិសា វា។ យេ ច ភិក្ខវេ ហីនា កាមា យេ ច មជ្ឈិមា កាមា យេ ច បណីតា កាមា សព្ពេ កាមា កាមាត្វេវ សង្ខំ គច្ឆន្តិ។ សេយ្យថាបិ ភិក្ខវេ ទហរោ កុមារោ មន្ទោ ឧត្តានសេយ្យកោ ធាតិយា បមាទមន្វាយ កដ្ឋំ វា កឋលំ វា មុខេ អាហរេយ្យ។ តមេនំ ធាតិ សីឃំ សីឃំ មនសិ ករេយ្យ សីឃំ សីឃំ មនសិ ករិត្វា សីឃំ សីឃំ អាហរេយ្យ។ នោ ចេ សក្កុណេយ្យ សីឃំ សីឃំ អាហរិតុំ វាមេន ហត្ថេន សីសំ បរិគ្គហេត្វា ទក្ខិណេន ហត្ថេន វង្កង្គុលិំ ករិត្វា សលោហិតម្បិ អាហរេយ្យ។ តំ កិស្ស ហេតុ។ អត្ថេសា ភិក្ខវេ កុមារស្ស វិហេសា នេសា នត្ថីតិ វទាមិ។ ករណីយញ្ច ខោ ឯតំ ភិក្ខវេ ធាតិយា អត្ថកាមាយ ហិតេសិនិយា អនុកម្បិកាយ អនុកម្បំ ឧបាទាយ។ យតោ ច ខោ ភិក្ខវេ សោ កុមារោ វុទ្ធោ ហោតិ អលំបញ្ញោ អនបេក្ខា ទានិ ភិក្ខវេ ធាតិ តស្មិំ កុមារេ ហោតិ អត្តគុត្តោ ទានិ កុមារោ នាលំ បមាទាយាតិ។>
      text <ឯវមេវំ ខោ ភិក្ខវេ យាវកីវញ្ច ភិក្ខុនោ សទ្ធាយ អកតំ ហោតិ កុសលេសុ ធម្មេសុ ហិរិយា អកតំ ហោតិ កុសលេសុ ធម្មេសុ ឱត្តប្បេន អកតំ ហោតិ កុសលេសុ ធម្មេសុ វីរិយេន អកតំ ហោតិ កុសលេសុ ធម្មេសុ បញ្ញាយ អកតំ ហោតិ កុសលេសុ ធម្មេសុ អនុរក្ខិតព្ពោ តាវ មេ សោ ភិក្ខវេ ភិក្ខុ ហោតិ។ យតោ ច ខោ ភិក្ខវេ ភិក្ខុនោ សទ្ធាយ កតំ ហោតិ កុសលេសុ ធម្មេសុ ហិរិយា កតំ ហោតិ កុសលេសុ ធម្មេសុ ឱត្តប្បេន កតំ ហោតិ កុសលេសុ ធម្មេសុ វីរិយេន កតំ ហោតិ កុសលេសុ ធម្មេសុ បញ្ញាយ កតំ ហោតិ កុសលេសុ ធម្មេសុ អនបេក្ខោ ទានាហំ ភិក្ខវេ តស្មិំ ភិក្ខុស្មិំ ហោមិ អត្តគុត្តោ ទានិ ភិក្ខុ នាលំ បមាទាយាតិ។ សត្តមំ។>
    text <៨។ ចវនសុត្តំ>
      text <៨>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ ចវតិ នប្បតិដ្ឋាតិ សទ្ធម្មេ។ កតមេហិ បញ្ចហិ។ អសទ្ធោ ភិក្ខវេ ភិក្ខុ ចវតិ នប្បតិដ្ឋាតិ សទ្ធម្មេ។ អហិរិកោ ភិក្ខវេ ភិក្ខុ ចវតិ នប្បតិដ្ឋាតិ សទ្ធម្មេ។ អនោត្តប្បី ភិក្ខវេ ភិក្ខុ ចវតិ នប្បតិដ្ឋាតិ សទ្ធម្មេ។ កុសីតោ ភិក្ខវេ ភិក្ខុ ចវតិ នប្បតិដ្ឋាតិ សទ្ធម្មេ។ ទុប្បញ្ញោ ភិក្ខវេ ភិក្ខុ ចវតិ នប្បតិដ្ឋាតិ សទ្ធម្មេ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ ចវតិ នប្បតិដ្ឋាតិ សទ្ធម្មេ។>
      text <បញ្ចហិ ភិក្ខវេ ធម្មេហិ សមន្នាគតោ ភិក្ខុ ន ចវតិ បតិដ្ឋាតិ សទ្ធម្មេ។ កតមេហិ បញ្ចហិ។ សទ្ធោ ភិក្ខវេ ភិក្ខុ ន ចវតិ បតិដ្ឋាតិ សទ្ធម្មេ។ ហិរីមា ភិក្ខវេ ភិក្ខុ ន ចវតិ បតិដ្ឋាតិ សទ្ធម្មេ។ ឱត្តប្បី ភិក្ខវេ ភិក្ខុ ន ចវតិ បតិដ្ឋាតិ សទ្ធម្មេ។ អារទ្ធវីរិយោ ភិក្ខវេ ភិក្ខុ ន ចវតិ បតិដ្ឋាតិ សទ្ធម្មេ។ បញ្ញវា ភិក្ខវេ ភិក្ខុ ន ចវតិ បតិដ្ឋាតិ សទ្ធម្មេ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ ន ចវតិ បតិដ្ឋាតិ សទ្ធម្មេតិ។ អដ្ឋមំ។>
    text <៩។ បឋមអគារវសុត្តំ>
      text <៩>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ កតមេហិ បញ្ចហិ។ អស្សទ្ធោ ភិក្ខវេ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ អហិរិកោ ភិក្ខវេ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ អនោត្តប្បី ភិក្ខវេ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ កុសីតោ ភិក្ខវេ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ ទុប្បញ្ញោ ភិក្ខវេ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ អគារវោ អប្បតិស្សោ ចវតិ នប្បតិដ្ឋាតិ សទ្ធម្មេ។>
      text <បញ្ចហិ ភិក្ខវេ ធម្មេហិ សមន្នាគតោ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ កតមេហិ បញ្ចហិ។ សទ្ធោ ភិក្ខវេ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ ហិរិមា ភិក្ខវេ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ ឱត្តប្បី ភិក្ខវេ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ អារទ្ធវីរិយោ ភិក្ខវេ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ បញ្ញវា ភិក្ខវេ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ សគារវោ សប្បតិស្សោ ន ចវតិ បតិដ្ឋាតិ សទ្ធម្មេតិ។ នវមំ។>
    text <១០។ ទុតិយអគារវសុត្តំ>
      text <១០>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ កតមេហិ បញ្ចហិ។ អស្សទ្ធោ ភិក្ខវេ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ អហិរិកោ ភិក្ខវេ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ អនោត្តប្បី ភិក្ខវេ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ កុសីតោ ភិក្ខវេ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ ទុប្បញ្ញោ ភិក្ខវេ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ អគារវោ អប្បតិស្សោ អភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។>
      text <បញ្ចហិ ភិក្ខវេ ធម្មេហិ សមន្នាគតោ ភិក្ខុ សគារវោ សប្បតិស្សោ ភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ កតមេហិ បញ្ចហិ។ សទ្ធោ ភិក្ខវេ ភិក្ខុ សគារវោ សប្បតិស្សោ ភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ ហិរីមា ភិក្ខវេ ភិក្ខុ…បេ។… ឱត្តប្បី ភិក្ខវេ ភិក្ខុ…បេ។… អារទ្ធវីរិយោ ភិក្ខវេ ភិក្ខុ…បេ។… បញ្ញវា ភិក្ខវេ ភិក្ខុ សគារវោ សប្បតិស្សោ ភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុំ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ សគារវោ សប្បតិស្សោ ភព្ពោ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជិតុន្តិ។ ទសមំ។>
      stand <សេខពលវគ្គោ បឋមោ។>
      text <តស្សុទ្ទានំ>
      block
        text <សំខិត្តំ វិត្ថតំ ទុក្ខា ភតំ សិក្ខាយ បញ្ចមំ>
        text <សមាបត្តិ ច កាមេសុ ចវនា ទ្វេ អគារវាតិ។>
