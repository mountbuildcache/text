text <៩ ៤។ ថេរវគ្គោ>
  text <១។ រជនីយសុត្តំ>
    text <៨១>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។ កតមេហិ បញ្ចហិ។ រជនីយេ រជ្ជតិ ទុស្សនីយេ ទុស្សតិ មោហនីយេ មុយ្ហតិ កុប្បនីយេ កុប្បតិ មទនីយេ មជ្ជតិ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ រជនីយេ ន រជ្ជតិ ទុស្សនីយេ ន ទុស្សតិ មោហនីយេ ន មុយ្ហតិ កុប្បនីយេ ន កុប្បតិ មទនីយេ ន មជ្ជតិ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ បឋមំ។>
  text <២។ វីតរាគសុត្តំ>
    text <៨២>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។ កតមេហិ បញ្ចហិ។ អវីតរាគោ ហោតិ អវីតទោសោ ហោតិ អវីតមោហោ ហោតិ មក្ខី ច បឡាសី ច ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ វីតរាគោ ហោតិ វីតទោសោ ហោតិ វីតមោហោ ហោតិ អមក្ខី ច អបឡាសី ច ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ ទុតិយំ។>
  text <៣។ កុហកសុត្តំ>
    text <៨៣>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។ កតមេហិ បញ្ចហិ។ កុហកោ ច ហោតិ លបកោ ច នេមិត្តិកោ ច និប្បេសិកោ ច លាភេន ច លាភំ និជិគីសិតា ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ ន ច កុហកោ ហោតិ ន ច លបកោ ន ច នេមិត្តិកោ ន ច និប្បេសិកោ ន ច លាភេន លាភំ និជិគីសិតា ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ តតិយំ។>
  text <៤។ អស្សទ្ធសុត្តំ>
    text <៨៤>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។ កតមេហិ បញ្ចហិ។ អស្សទ្ធោ ហោតិ អហិរិកោ ហោតិ អនោត្តប្បី ហោតិ កុសីតោ ហោតិ ទុប្បញ្ញោ ហោតិ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ សទ្ធោ ហោតិ ហិរីមា ហោតិ ឱត្តប្បី ហោតិ អារទ្ធវីរិយោ ហោតិ បញ្ញវា ហោតិ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ ចតុត្ថំ។>
  text <៥។ អក្ខមសុត្តំ>
    text <៨៥>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។ កតមេហិ បញ្ចហិ។ អក្ខមោ ហោតិ រូបានំ អក្ខមោ សទ្ទានំ អក្ខមោ គន្ធានំ អក្ខមោ រសានំ អក្ខមោ ផោដ្ឋព្ពានំ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ អប្បិយោ ច ហោតិ អមនាបោ ច អគរុ ច អភាវនីយោ ច។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ ខមោ ហោតិ រូបានំ ខមោ សទ្ទានំ ខមោ គន្ធានំ ខមោ រសានំ ខមោ ផោដ្ឋព្ពានំ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ បញ្ចមំ។>
  text <៦។ បដិសម្ភិទាបត្តសុត្តំ>
    text <៨៦>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ អត្ថបដិសម្ភិទាបត្តោ ហោតិ ធម្មបដិសម្ភិទាបត្តោ ហោតិ និរុត្តិបដិសម្ភិទាបត្តោ ហោតិ បដិភានបដិសម្ភិទាបត្តោ ហោតិ យានិ តានិ សព្រហ្មចារីនំ ឧច្ចាវចានិ កិំករណីយានិ តត្ថ ទក្ខោ ហោតិ អនលសោ តត្រុបាយាយ វីមំសាយ សមន្នាគតោ អលំ កាតុំ អលំ សំវិធាតុំ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ ឆដ្ឋំ។>
  text <៧។ សីលវន្តសុត្តំ>
    text <៨៧>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ច។ កតមេហិ បញ្ចហិ។ សីលវា ហោតិ បាតិមោក្ខសំវរសំវុតោ វិហរតិ។ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ ពហុស្សុតោ ហោតិ សុតធរោ សុតសន្និចយោ យេ តេ ធម្មា អាទិកល្យាណា មជ្ឈេកល្យាណា បរិយោសានកល្យាណា សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ អភិវទន្តិ តថារូបាស្ស ធម្មា ពហុស្សុតា ហោន្តិ ធាតា វចសា បរិចិតា មនសានុបេក្ខិតា ទិដ្ឋិយា សុប្បដិវិទ្ធា កល្យាណវាចោ ហោតិ កល្យាណវាក្ករណោ បោរិយា វាចាយ សមន្នាគតោ វិស្សដ្ឋាយ អនេលគឡាយ អត្ថស្ស វិញ្ញាបនិយា ចតុន្នំ ឈានានំ អាភិចេតសិកានំ ទិដ្ឋធម្មសុខវិហារានំ និកាមលាភី ហោតិ អកិច្ឆលាភី អកសិរលាភី អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ សព្រហ្មចារីនំ បិយោ ច ហោតិ មនាបោ ច គរុ ច ភាវនីយោ ចាតិ។ សត្តមំ។>
  text <៨។ ថេរសុត្តំ>
    text <៨៨>, <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ ពហុជនអហិតាយ បដិបន្នោ ហោតិ ពហុជនអសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ។>
    text <កតមេហិ បញ្ចហិ។ ថេរោ ហោតិ រត្តញ្ញូ ចិរបព្ពជិតោ ញាតោ ហោតិ យសស្សី សគហដ្ឋបព្ពជិតានំ ពហុជនបរិវារោ លាភី ហោតិ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ ពហុស្សុតោ ហោតិ សុតធរោ សុតសន្និចយោ យេ តេ ធម្មា អាទិកល្យាណា មជ្ឈេកល្យាណា បរិយោសានកល្យាណា សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ អភិវទន្តិ តថារូបាស្ស ធម្មា ពហុស្សុតា ហោន្តិ ធាតា វចសា បរិចិតា មនសានុបេក្ខិតា ទិដ្ឋិយា អប្បដិវិទ្ធា មិច្ឆាទិដ្ឋិកោ ហោតិ វិបរីតទស្សនោ សោ ពហុជនំ សទ្ធម្មា វុដ្ឋាបេត្វា អសទ្ធម្មេ បតិដ្ឋាបេតិ។ ថេរោ ភិក្ខុ រត្តញ្ញូ ចិរបព្ពជិតោ ឥតិបិស្ស ទិដ្ឋានុគតិំ អាបជ្ជន្តិ ញាតោ ថេរោ ភិក្ខុ យសស្សី សគហដ្ឋបព្ពជិតានំ ពហុជនបរិវារោ ឥតិបិស្ស ទិដ្ឋានុគតិំ អាបជ្ជន្តិ លាភី ថេរោ ភិក្ខុ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ ឥតិបិស្ស ទិដ្ឋានុគតិំ អាបជ្ជន្តិ ពហុស្សុតោ ថេរោ ភិក្ខុ សុតធរោ សុតសន្និចយោ ឥតិបិស្ស ទិដ្ឋានុគតិំ អាបជ្ជន្តិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ ពហុជនអហិតាយ បដិបន្នោ ហោតិ ពហុជនអសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ។>
    text <បញ្ចហិ ភិក្ខវេ ធម្មេហិ សមន្នាគតោ ថេរោ ភិក្ខុ ពហុជនហិតាយ បដិបន្នោ ហោតិ ពហុជនសុខាយ ពហុនោ ជនស្ស អត្ថាយ ហិតាយ សុខាយ ទេវមនុស្សានំ។>
    text <កតមេហិ បញ្ចហិ។ ថេរោ ហោតិ រត្តញ្ញូ ចិរបព្ពជិតោ ញាតោ ហោតិ យសស្សី សគហដ្ឋបព្ពជិតានំ ពហុជនបរិវារោ លាភី ហោតិ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ ពហុស្សុតោ ហោតិ សុតធរោ សុតសន្និចយោ យេ តេ ធម្មា អាទិកល្យាណា មជ្ឈេកល្យាណា បរិយោសានកល្យាណា សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ អភិវទន្តិ តថារូបាស្ស ធម្មា ពហុស្សុតា ហោន្តិ ធាតា វចសា បរិចិតា មនសានុបេក្ខិតា ទិដ្ឋិយា សុប្បដិវិទ្ធា សម្មាទិដ្ឋិកោ ហោតិ អវិបរីតទស្សនោ សោ ពហុជនំ អសទ្ធម្មា វុដ្ឋាបេត្វា សទ្ធម្មេ បតិដ្ឋាបេតិ។ ថេរោ ភិក្ខុ រត្តញ្ញូ ចិរបព្ពជិតោ ឥតិបិស្ស ទិដ្ឋានុគតិំ អាបជ្ជន្តិ ញាតោ ថេរោ ភិក្ខុ យសស្សី សគហដ្ឋបព្ពជិតានំ ពហុជនបរិវារោ ឥតិបិស្ស ទិដ្ឋានុគតិំ អាបជ្ជន្តិ លាភី ថេរោ ភិក្ខុ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ ឥតិបិស្ស ទិដ្ឋានុគតិំ អាបជ្ជន្តិ ពហុស្សុតោ ថេរោ ភិក្ខុ សុតធរោ សុតសន្និចយោ ឥតិបិស្ស ទិដ្ឋានុគតិំ អាបជ្ជន្តិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ថេរោ ភិក្ខុ ពហុជនហិតាយ បដិបន្នោ ហោតិ ពហុជនសុខាយ ពហុនោ ជនស្ស អត្ថាយ ហិតាយ សុខាយ ទេវមនុស្សានន្តិ។ អដ្ឋមំ។>
  text <៩។ បឋមសេខសុត្តំ>
    text <៨៩>, <បញ្ចិមេ ភិក្ខវេ ធម្មា សេខស្ស ភិក្ខុនោ បរិហានាយ សំវត្តន្តិ។ កតមេ បញ្ច។ កម្មារាមតា ភស្សារាមតា និទ្ទារាមតា សង្គណិការាមតា យថាវិមុត្តំ ចិត្តំ ន បច្ចវេក្ខតិ ឥមេ ខោ ភិក្ខវេ បញ្ច ធម្មា សេខស្ស ភិក្ខុនោ បរិហានាយ សំវត្តន្តិ។>
    text <បញ្ចិមេ ភិក្ខវេ ធម្មា សេខស្ស ភិក្ខុនោ អបរិហានាយ សំវត្តន្តិ។ កតមេ បញ្ច។ ន កម្មារាមតា ន ភស្សារាមតា ន និទ្ទារាមតា ន សង្គណិការាមតា យថាវិមុត្តំ ចិត្តំ បច្ចវេក្ខតិ ឥមេ ខោ ភិក្ខវេ បញ្ច ធម្មា សេខស្ស ភិក្ខុនោ អបរិហានាយ សំវត្តន្តីតិ។ នវមំ។>
  text <១០។ ទុតិយសេខសុត្តំ>
    text <៩០>, <បញ្ចិមេ ភិក្ខវេ ធម្មា សេខស្ស ភិក្ខុនោ បរិហានាយ សំវត្តន្តិ។ កតមេ បញ្ច។ ឥធ ភិក្ខវេ សេខោ ភិក្ខុ ពហុកិច្ចោ ហោតិ ពហុករណីយោ វិយត្តោ កិំករណីយេសុ រិញ្ចតិ បដិសល្លានំ នានុយុញ្ជតិ អជ្ឈត្តំ ចេតោសមថំ។ អយំ ភិក្ខវេ បឋមោ ធម្មោ សេខស្ស ភិក្ខុនោ បរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ អប្បមត្តកេន កម្មេន ទិវសំ អតិនាមេតិ រិញ្ចតិ បដិសល្លានំ នានុយុញ្ជតិ អជ្ឈត្តំ ចេតោសមថំ។ អយំ ភិក្ខវេ ទុតិយោ ធម្មោ សេខស្ស ភិក្ខុនោ បរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ សំសដ្ឋោ វិហរតិ គហដ្ឋបព្ពជិតេហិ អននុលោមិកេន គិហិសំសគ្គេន រិញ្ចតិ បដិសល្លានំ នានុយុញ្ជតិ អជ្ឈត្តំ ចេតោសមថំ។ អយំ ភិក្ខវេ តតិយោ ធម្មោ សេខស្ស ភិក្ខុនោ បរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ អកាលេន គាមំ បវិសតិ អតិទិវា បដិក្កមតិ រិញ្ចតិ បដិសល្លានំ នានុយុញ្ជតិ អជ្ឈត្តំ ចេតោសមថំ។ អយំ ភិក្ខវេ ចតុត្ថោ ធម្មោ សេខស្ស ភិក្ខុនោ បរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ យាយំ កថា អាភិសល្លេខិកា ចេតោវិវរណសប្បាយា សេយ្យថិទំ អប្បិច្ឆកថា សន្តុដ្ឋិកថា បវិវេកកថា អសំសគ្គកថា វីរិយារម្ភកថា សីលកថា សមាធិកថា បញ្ញាកថា វិមុត្តិកថា វិមុត្តិញាណទស្សនកថា ឯវរូបិយា កថាយ ន និកាមលាភី ហោតិ ន អកិច្ឆលាភី ន អកសិរលាភី រិញ្ចតិ បដិសល្លានំ នានុយុញ្ជតិ អជ្ឈត្តំ ចេតោសមថំ។ អយំ ភិក្ខវេ បញ្ចមោ ធម្មោ សេខស្ស ភិក្ខុនោ បរិហានាយ សំវត្តតិ។ ឥមេ ខោ ភិក្ខវេ បញ្ច ធម្មា សេខស្ស ភិក្ខុនោ បរិហានាយ សំវត្តន្តិ។>
    text <បញ្ចិមេ ភិក្ខវេ ធម្មា សេខស្ស ភិក្ខុនោ អបរិហានាយ សំវត្តន្តិ។ កតមេ បញ្ច។ ឥធ ភិក្ខវេ សេខោ ភិក្ខុ ន ពហុកិច្ចោ ហោតិ ន ពហុករណីយោ វិយត្តោ កិំករណីយេសុ ន រិញ្ចតិ បដិសល្លានំ អនុយុញ្ជតិ អជ្ឈត្តំ ចេតោសមថំ។ អយំ ភិក្ខវេ បឋមោ ធម្មោ សេខស្ស ភិក្ខុនោ អបរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ ន អប្បមត្តកេន កម្មេន ទិវសំ អតិនាមេតិ ន រិញ្ចតិ បដិសល្លានំ អនុយុញ្ជតិ អជ្ឈត្តំ ចេតោសមថំ។ អយំ ភិក្ខវេ ទុតិយោ ធម្មោ សេខស្ស ភិក្ខុនោ អបរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ អសំសដ្ឋោ វិហរតិ គហដ្ឋបព្ពជិតេហិ អននុលោមិកេន គិហិសំសគ្គេន ន រិញ្ចតិ បដិសល្លានំ អនុយុញ្ជតិ អជ្ឈត្តំ ចេតោសមថំ។ អយំ ភិក្ខវេ តតិយោ ធម្មោ សេខស្ស ភិក្ខុនោ អបរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ ន អតិកាលេន គាមំ បវិសតិ នាតិទិវា បដិក្កមតិ ន រិញ្ចតិ បដិសល្លានំ អនុយុញ្ជតិ អជ្ឈត្តំ ចេតោសមថំ។ អយំ ភិក្ខវេ ចតុត្ថោ ធម្មោ សេខស្ស ភិក្ខុនោ អបរិហានាយ សំវត្តតិ។>
    text <បុន ចបរំ ភិក្ខវេ សេខោ ភិក្ខុ យាយំ កថា អាភិសល្លេខិកា ចេតោវិវរណសប្បាយា សេយ្យថិទំ អប្បិច្ឆកថា សន្តុដ្ឋិកថា បវិវេកកថា អសំសគ្គកថា វីរិយារម្ភកថា សីលកថា សមាធិកថា បញ្ញាកថា វិមុត្តិកថា វិមុត្តិញាណទស្សនកថា ឯវរូបិយា កថាយ និកាមលាភី ហោតិ អកិច្ឆលាភី អកសិរលាភី ន រិញ្ចតិ បដិសល្លានំ អនុយុញ្ជតិ អជ្ឈត្តំ ចេតោសមថំ។ អយំ ភិក្ខវេ បញ្ចមោ ធម្មោ សេខស្ស ភិក្ខុនោ អបរិហានាយ សំវត្តតិ។ ឥមេ ខោ ភិក្ខវេ បញ្ច ធម្មា សេខស្ស ភិក្ខុនោ អបរិហានាយ សំវត្តន្តីតិ។ ទសមំ។>
    stand <ថេរវគ្គោ ចតុត្ថោ។>
    text <តស្សុទ្ទានំ>
    block
      text <រជនីយោ វីតរាគោ កុហកាស្សទ្ធអក្ខមា>
      text <បដិសម្ភិទា ច សីលេន ថេរោ សេខា បរេ ទុវេតិ។>
