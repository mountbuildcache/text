text <២។ ពលវគ្គោ>
  text <១។ អននុស្សុតសុត្តំ>
    text <១១>, <បុព្ពាហំ ភិក្ខវេ អននុស្សុតេសុ ធម្មេសុ អភិញ្ញាវោសានបារមិប្បត្តោ បដិជានាមិ។ បញ្ចិមានិ ភិក្ខវេ តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។ កតមានិ បញ្ច។ សទ្ធាពលំ ហិរីពលំ ឱត្តប្បពលំ វីរិយពលំ បញ្ញាពលំ ឥមានិ ខោ ភិក្ខវេ បញ្ច តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតីតិ។ បឋមំ។>
  text <២។ កូដសុត្តំ>
    text <១២>, <បញ្ចិមានិ ភិក្ខវេ សេខពលានិ។ កតមានិ បញ្ច។ សទ្ធាពលំ ហិរីពលំ ឱត្តប្បពលំ វីរិយពលំ បញ្ញាពលំ ឥមានិ ខោ ភិក្ខវេ បញ្ច សេខពលានិ។ ឥមេសំ ខោ ភិក្ខវេ បញ្ចន្នំ សេខពលានំ ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ បញ្ញាពលំ។>
    text <សេយ្យថាបិ ភិក្ខវេ កូដាគារស្ស ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ កូដំ។ ឯវមេវំ ខោ ភិក្ខវេ ឥមេសំ បញ្ចន្នំ សេខពលានំ ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ បញ្ញាពលំ។>
    text <តស្មាតិហ ភិក្ខវេ ឯវំ សិក្ខិតព្ពំ សទ្ធាពលេន សមន្នាគតា ភវិស្សាម សេខពលេន ហិរីពលេន… ឱត្តប្បពលេន… វីរិយពលេន… បញ្ញាពលេន សមន្នាគតា ភវិស្សាម សេខពលេនាតិ។ ឯវញ្ហិ វោ ភិក្ខវេ សិក្ខិតព្ពន្តិ។ ទុតិយំ។>
  text <៣។ សំខិត្តសុត្តំ>
    text <១៣>, <បញ្ចិមានិ ភិក្ខវេ ពលានិ។ កតមានិ បញ្ច។ សទ្ធាពលំ វីរិយពលំ សតិពលំ សមាធិពលំ បញ្ញាពលំ ឥមានិ ខោ ភិក្ខវេ បញ្ច ពលានីតិ។ តតិយំ។>
  text <៤។ វិត្ថតសុត្តំ>
    text <១៤>, <បញ្ចិមានិ ភិក្ខវេ ពលានិ។ កតមានិ បញ្ច។ សទ្ធាពលំ វីរិយពលំ សតិពលំ សមាធិពលំ បញ្ញាពលំ។>
    text <កតមញ្ច ភិក្ខវេ សទ្ធាពលំ។ ឥធ ភិក្ខវេ អរិយសាវកោ សទ្ធោ ហោតិ សទ្ទហតិ តថាគតស្ស ពោធិំ ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវាតិ។ ឥទំ វុច្ចតិ ភិក្ខវេ សទ្ធាពលំ។>
    text <កតមញ្ច ភិក្ខវេ វីរិយពលំ។ ឥធ ភិក្ខវេ អរិយសាវកោ អារទ្ធវីរិយោ វិហរតិ អកុសលានំ ធម្មានំ បហានាយ កុសលានំ ធម្មានំ ឧបសម្បទាយ ថាមវា ទឡ្ហបរក្កមោ អនិក្ខិត្តធុរោ កុសលេសុ ធម្មេសុ។ ឥទំ វុច្ចតិ ភិក្ខវេ វីរិយពលំ។>
    text <កតមញ្ច ភិក្ខវេ សតិពលំ។ ឥធ ភិក្ខវេ អរិយសាវកោ សតិមា ហោតិ បរមេន សតិនេបក្កេន សមន្នាគតោ ចិរកតម្បិ ចិរភាសិតម្បិ សរិតា អនុស្សរិតា។ ឥទំ វុច្ចតិ ភិក្ខវេ សតិពលំ។>
    text <កតមញ្ច ភិក្ខវេ សមាធិពលំ។ ឥធ ភិក្ខវេ អរិយសាវកោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ ឥទំ វុច្ចតិ ភិក្ខវេ សមាធិពលំ។>
    text <កតមញ្ច ភិក្ខវេ បញ្ញាពលំ។ ឥធ ភិក្ខវេ អរិយសាវកោ បញ្ញវា ហោតិ ឧទយត្ថគាមិនិយា បញ្ញាយ សមន្នាគតោ អរិយាយ និព្ពេធិកាយ សម្មា ទុក្ខក្ខយគាមិនិយា។ ឥទំ វុច្ចតិ ភិក្ខវេ បញ្ញាពលំ។ ឥមានិ ខោ ភិក្ខវេ បញ្ច ពលានីតិ។ ចតុត្ថំ។>
  text <៥។ ទដ្ឋព្ពសុត្តំ>
    text <១៥>, <បញ្ចិមានិ ភិក្ខវេ ពលានិ។ កតមានិ បញ្ច។ សទ្ធាពលំ វីរិយពលំ សតិពលំ សមាធិពលំ បញ្ញាពលំ។ កត្ថ ច ភិក្ខវេ សទ្ធាពលំ ទដ្ឋព្ពំ។ ចតូសុ សោតាបត្តិយង្គេសុ។ ឯត្ថ សទ្ធាពលំ ទដ្ឋព្ពំ។ កត្ថ ច ភិក្ខវេ វីរិយពលំ ទដ្ឋព្ពំ។ ចតូសុ សម្មប្បធានេសុ។ ឯត្ថ វីរិយពលំ ទដ្ឋព្ពំ។ កត្ថ ច ភិក្ខវេ សតិពលំ ទដ្ឋព្ពំ។ ចតូសុ សតិបដ្ឋានេសុ។ ឯត្ថ សតិពលំ ទដ្ឋព្ពំ។ កត្ថ ច ភិក្ខវេ សមាធិពលំ ទដ្ឋព្ពំ។ ចតូសុ ឈានេសុ។ ឯត្ថ សមាធិពលំ ទដ្ឋព្ពំ។ កត្ថ ច ភិក្ខវេ បញ្ញាពលំ ទដ្ឋព្ពំ។ ចតូសុ អរិយសច្ចេសុ។ ឯត្ថ បញ្ញាពលំ ទដ្ឋព្ពំ។ ឥមានិ ខោ ភិក្ខវេ បញ្ច ពលានីតិ។ បញ្ចមំ។>
  text <៦។ បុនកូដសុត្តំ>
    text <១៦>, <បញ្ចិមានិ ភិក្ខវេ ពលានិ។ កតមានិ បញ្ច។ សទ្ធាពលំ វីរិយពលំ សតិពលំ សមាធិពលំ បញ្ញាពលំ ឥមានិ ខោ ភិក្ខវេ បញ្ច ពលានិ។ ឥមេសំ ខោ ភិក្ខវេ បញ្ចន្នំ ពលានំ ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ បញ្ញាពលំ។ សេយ្យថាបិ ភិក្ខវេ កូដាគារស្ស ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ កូដំ។ ឯវមេវំ ខោ ភិក្ខវេ ឥមេសំ បញ្ចន្នំ ពលានំ ឯតំ អគ្គំ ឯតំ សង្គាហិកំ ឯតំ សង្ឃាតនិយំ យទិទំ បញ្ញាពលន្តិ។ ឆដ្ឋំ។>
  text <៧។ បឋមហិតសុត្តំ>
    text <១៧>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ អត្តហិតាយ បដិបន្នោ ហោតិ នោ បរហិតាយ។ កតមេហិ បញ្ចហិ។ ឥធ ភិក្ខវេ ភិក្ខុ អត្តនា សីលសម្បន្នោ ហោតិ នោ បរំ សីលសម្បទាយ សមាទបេតិ អត្តនា សមាធិសម្បន្នោ ហោតិ នោ បរំ សមាធិសម្បទាយ សមាទបេតិ អត្តនា បញ្ញាសម្បន្នោ ហោតិ នោ បរំ បញ្ញាសម្បទាយ សមាទបេតិ អត្តនា វិមុត្តិសម្បន្នោ ហោតិ នោ បរំ វិមុត្តិសម្បទាយ សមាទបេតិ អត្តនា វិមុត្តិញាណទស្សនសម្បន្នោ ហោតិ នោ បរំ វិមុត្តិញាណទស្សនសម្បទាយ សមាទបេតិ។ ឥមេហិ ខោ ភិក្ខវេ បញ្ចហិ អង្គេហិ សមន្នាគតោ ភិក្ខុ អត្តហិតាយ បដិបន្នោ ហោតិ នោ បរហិតាយាតិ។ សត្តមំ។>
  text <៨។ ទុតិយហិតសុត្តំ>
    text <១៨>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ បរហិតាយ បដិបន្នោ ហោតិ នោ អត្តហិតាយ។ កតមេហិ បញ្ចហិ។ ឥធ ភិក្ខវេ ភិក្ខុ អត្តនា ន សីលសម្បន្នោ ហោតិ បរំ សីលសម្បទាយ សមាទបេតិ អត្តនា ន សមាធិសម្បន្នោ ហោតិ បរំ សមាធិសម្បទាយ សមាទបេតិ អត្តនា ន បញ្ញាសម្បន្នោ ហោតិ បរំ បញ្ញាសម្បទាយ សមាទបេតិ អត្តនា ន វិមុត្តិសម្បន្នោ ហោតិ បរំ វិមុត្តិសម្បទាយ សមាទបេតិ អត្តនា ន វិមុត្តិញាណទស្សនសម្បន្នោ ហោតិ បរំ វិមុត្តិញាណទស្សនសម្បទាយ សមាទបេតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ បរហិតាយ បដិបន្នោ ហោតិ នោ អត្តហិតាយាតិ។ អដ្ឋមំ។>
  text <៩។ តតិយហិតសុត្តំ>
    text <១៩>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ នេវ អត្តហិតាយ បដិបន្នោ ហោតិ នោ បរហិតាយ។ កតមេហិ បញ្ចហិ។ ឥធ ភិក្ខវេ ភិក្ខុ អត្តនា ន សីលសម្បន្នោ ហោតិ នោ បរំ សីលសម្បទាយ សមាទបេតិ អត្តនា ន សមាធិសម្បន្នោ ហោតិ នោ បរំ សមាធិសម្បទាយ សមាទបេតិ អត្តនា ន បញ្ញាសម្បន្នោ ហោតិ នោ បរំ បញ្ញាសម្បទាយ សមាទបេតិ អត្តនា ន វិមុត្តិសម្បន្នោ ហោតិ នោ បរំ វិមុត្តិសម្បទាយ សមាទបេតិ អត្តនា ន វិមុត្តិញាណទស្សនសម្បន្នោ ហោតិ នោ បរំ វិមុត្តិញាណទស្សនសម្បទាយ សមាទបេតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ នេវ អត្តហិតាយ បដិបន្នោ ហោតិ នោ បរហិតាយាតិ។ នវមំ។>
  text <១០។ ចតុត្ថហិតសុត្តំ>
    text <២០>, <បញ្ចហិ ភិក្ខវេ ធម្មេហិ សមន្នាគតោ ភិក្ខុ អត្តហិតាយ ច បដិបន្នោ ហោតិ បរហិតាយ ច។ កតមេហិ បញ្ចហិ។ ឥធ ភិក្ខវេ ភិក្ខុ អត្តនា ច សីលសម្បន្នោ ហោតិ បរញ្ច សីលសម្បទាយ សមាទបេតិ អត្តនា ច សមាធិសម្បន្នោ ហោតិ បរញ្ច សមាធិសម្បទាយ សមាទបេតិ អត្តនា ច បញ្ញាសម្បន្នោ ហោតិ បរញ្ច បញ្ញាសម្បទាយ សមាទបេតិ អត្តនា ច វិមុត្តិសម្បន្នោ ហោតិ បរញ្ច វិមុត្តិសម្បទាយ សមាទបេតិ អត្តនា ច វិមុត្តិញាណទស្សនសម្បន្នោ ហោតិ បរញ្ច វិមុត្តិញាណទស្សនសម្បទាយ សមាទបេតិ។ ឥមេហិ ខោ ភិក្ខវេ បញ្ចហិ ធម្មេហិ សមន្នាគតោ ភិក្ខុ អត្តហិតាយ ច បដិបន្នោ ហោតិ បរហិតាយ ចាតិ។ ទសមំ។>
    stand <ពលវគ្គោ ទុតិយោ។>
    text <តស្សុទ្ទានំ>
    block
      text <អននុស្សុតកូដញ្ច សំខិត្តំ វិត្ថតេន ច>
      text <ទដ្ឋព្ពញ្ច បុន កូដំ ចត្តារោបិ ហិតេន ចាតិ។>
