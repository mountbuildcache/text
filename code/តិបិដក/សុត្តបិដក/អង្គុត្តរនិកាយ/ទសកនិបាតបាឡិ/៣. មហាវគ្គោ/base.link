text <៣។ មហាវគ្គោ>
  text <១។ សីហនាទសុត្តំ>
    text <២១>, <សីហោ ភិក្ខវេ មិគរាជា សាយន្ហសមយំ អាសយា និក្ខមតិ។ អាសយា និក្ខមិត្វា វិជម្ភតិ។ វិជម្ភិត្វា សមន្តា ចតុទ្ទិសំ អនុវិលោកេតិ។ សមន្តា ចតុទ្ទិសំ អនុវិលោកេត្វា តិក្ខត្តុំ សីហនាទំ នទតិ។ តិក្ខត្តុំ សីហនាទំ នទិត្វា គោចរាយ បក្កមតិ។ តំ កិស្ស ហេតុ។ មាហំ ខុទ្ទកេ បាណេ វិសមគតេ សង្ឃាតំ អាបាទេសិន្តិ។>
    text <សីហោតិ ខោ ភិក្ខវេ តថាគតស្សេតំ អធិវចនំ អរហតោ សម្មាសម្ពុទ្ធស្ស។ យំ ខោ ភិក្ខវេ តថាគតោ បរិសាយ ធម្មំ ទេសេតិ ឥទមស្ស ហោតិ សីហនាទស្មិំ។>
    text <ទសយិមានិ ភិក្ខវេ តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។ កតមានិ ទស។ ឥធ ភិក្ខវេ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ។ យម្បិ ភិក្ខវេ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ បជានាតិ។ យម្បិ ភិក្ខវេ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ សព្ពត្ថគាមិនិំ បដិបទំ យថាភូតំ បជានាតិ។ យម្បិ ភិក្ខវេ តថាគតោ សព្ពត្ថគាមិនិំ បដិបទំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អនេកធាតុំ នានាធាតុំ លោកំ យថាភូតំ បជានាតិ។ យម្បិ ភិក្ខវេ តថាគតោ អនេកធាតុំ នានាធាតុំ លោកំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ…បេ។… ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ សត្តានំ នានាធិមុត្តិកតំ យថាភូតំ បជានាតិ។ យម្បិ ភិក្ខវេ តថាគតោ សត្តានំ នានាធិមុត្តិកតំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ…បេ។… ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ បរសត្តានំ បរបុគ្គលានំ ឥន្ទ្រិយបរោបរិយត្តំ យថាភូតំ បជានាតិ។ យម្បិ ភិក្ខវេ តថាគតោ បរសត្តានំ បរបុគ្គលានំ ឥន្ទ្រិយបរោបរិយត្តំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ…បេ។… ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ បជានាតិ។ យម្បិ…បេ។… បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ…បេ។… ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ តិស្សោបិ ជាតិយោ ចតស្សោបិ ជាតិយោ បញ្ចបិ ជាតិយោ ទសបិ ជាតិយោ វីសម្បិ ជាតិយោ តិំសម្បិ ជាតិយោ ចត្តាលីសម្បិ ជាតិយោ បញ្ញាសម្បិ ជាតិយោ ជាតិសតម្បិ ជាតិសហស្សម្បិ ជាតិសតសហស្សម្បិ អនេកេបិ សំវដ្ដកប្បេ អនេកេបិ វិវដ្ដកប្បេ អនេកេបិ សំវដ្ដវិវដ្ដកប្បេ អមុត្រាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ អមុត្រ ឧទបាទិំ តត្រាបាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ ឥធូបបន្នោតិ ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ យម្បិ ភិក្ខវេ តថាគតោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ។ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ។ យម្បិ ភិក្ខវេ តថាគតោ ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។ យម្បិ ភិក្ខវេ តថាគតោ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <ឥមានិ ខោ ភិក្ខវេ ទស តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតីតិ។ បឋមំ។>
  text <២។ អធិវុត្តិបទសុត្តំ>
    text <២២>, <អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នំ ខោ អាយស្មន្តំ អានន្ទំ ភគវា ឯតទវោច>
    text <យេ តេ អានន្ទ ធម្មា តេសំ តេសំ អធិវុត្តិបទានំ អភិញ្ញា សច្ឆិកិរិយាយ សំវត្តន្តិ វិសារទោ អហំ អានន្ទ តត្ថ បដិជានាមិ។ តេសំ តេសំ តថា តថា ធម្មំ ទេសេតុំ យថា យថា បដិបន្នោ សន្តំ វា អត្ថីតិ ញស្សតិ អសន្តំ វា នត្ថីតិ ញស្សតិ ហីនំ វា ហីនន្តិ ញស្សតិ បណីតំ វា បណីតន្តិ ញស្សតិ សឧត្តរំ វា សឧត្តរន្តិ ញស្សតិ អនុត្តរំ វា អនុត្តរន្តិ ញស្សតិ យថា យថា វា បន តំ ញាតេយ្យំ វា ទដ្ឋេយ្យំ វា សច្ឆិករេយ្យំ វា តថា តថា ញស្សតិ វា ទក្ខតិ វា សច្ឆិករិស្សតិ វាតិ ឋានមេតំ វិជ្ជតិ។ ឯតទានុត្តរិយំ អានន្ទ ញាណានំ យទិទំ តត្ថ តត្ថ យថាភូតញាណំ។ ឯតស្មា ចាហំ អានន្ទ ញាណា អញ្ញំ ញាណំ ឧត្តរិតរំ វា បណីតតរំ វា នត្ថីតិ វទាមិ។>
    text <ទសយិមានិ អានន្ទ តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។ កតមានិ ទស។ ឥធានន្ទ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ។ យម្បានន្ទ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ ឥទម្បានន្ទ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ អានន្ទ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ សព្ពត្ថគាមិនិំ បដិបទំ យថាភូតំ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ អនេកធាតុំ នានាធាតុំ លោកំ យថាភូតំ បជានាតិ។ យម្បានន្ទ …បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ សត្តានំ នានាធិមុត្តិកតំ យថាភូតំ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ បរសត្តានំ បរបុគ្គលានំ ឥន្ទ្រិយបរោបរិយត្តំ យថាភូតំ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានាតិ។ យម្បានន្ទ…បេ។… ឥទម្បានន្ទ…បេ។…។>
    text <បុន ចបរំ អានន្ទ តថាគតោ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។ យម្បានន្ទ តថាគតោ អាសវានំ ខយា អនាសវំ ចេតោវិមុត្តិំ…បេ។… សច្ឆិកត្វា ឧបសម្បជ្ជ វិហរតិ។ ឥទម្បានន្ទ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <ឥមានិ ខោ អានន្ទ ទស តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតីតិ។ ទុតិយំ។>
  text <៣។ កាយសុត្តំ>
    text <២៣>, <អត្ថិ ភិក្ខវេ ធម្មា កាយេន បហាតព្ពា នោ វាចាយ។ អត្ថិ ភិក្ខវេ ធម្មា វាចាយ បហាតព្ពា នោ កាយេន។ អត្ថិ ភិក្ខវេ ធម្មា នេវ កាយេន បហាតព្ពា នោ វាចាយ បញ្ញាយ ទិស្វា បហាតព្ពា។>
    text <កតមេ ច ភិក្ខវេ ធម្មា កាយេន បហាតព្ពា នោ វាចាយ។ ឥធ ភិក្ខវេ ភិក្ខុ អកុសលំ អាបន្នោ ហោតិ កិញ្ចិ ទេសំ កាយេន។ តមេនំ អនុវិច្ច វិញ្ញូ សព្រហ្មចារី ឯវមាហំសុ អាយស្មា ខោ អកុសលំ អាបន្នោ កិញ្ចិ ទេសំ កាយេន។ សាធុ វតាយស្មា កាយទុច្ចរិតំ បហាយ កាយសុចរិតំ ភាវេតូតិ។ សោ អនុវិច្ច វិញ្ញូហិ សព្រហ្មចារីហិ វុច្ចមានោ កាយទុច្ចរិតំ បហាយ កាយសុចរិតំ ភាវេតិ។ ឥមេ វុច្ចន្តិ ភិក្ខវេ ធម្មា កាយេន បហាតព្ពា នោ វាចាយ។>
    text <កតមេ ច ភិក្ខវេ ធម្មា វាចាយ បហាតព្ពា នោ កាយេន។ ឥធ ភិក្ខវេ ភិក្ខុ អកុសលំ អាបន្នោ ហោតិ កិញ្ចិ ទេសំ វាចាយ។ តមេនំ អនុវិច្ច វិញ្ញូ សព្រហ្មចារី ឯវមាហំសុ អាយស្មា ខោ អកុសលំ អាបន្នោ កិញ្ចិ ទេសំ វាចាយ។ សាធុ វតាយស្មា វចីទុច្ចរិតំ បហាយ វចីសុចរិតំ ភាវេតូតិ។ សោ អនុវិច្ច វិញ្ញូហិ សព្រហ្មចារីហិ វុច្ចមានោ វចីទុច្ចរិតំ បហាយ វចីសុចរិតំ ភាវេតិ។ ឥមេ វុច្ចន្តិ ភិក្ខវេ ធម្មា វាចាយ បហាតព្ពា នោ កាយេន។>
    text <កតមេ ច ភិក្ខវេ ធម្មា នេវ កាយេន បហាតព្ពា នោ វាចាយ បញ្ញាយ ទិស្វា បហាតព្ពា។ លោភោ ភិក្ខវេ នេវ កាយេន បហាតព្ពោ នោ វាចាយ បញ្ញាយ ទិស្វា បហាតព្ពោ។ ទោសោ ភិក្ខវេ…បេ។… មោហោ… កោធោ… ឧបនាហោ… មក្ខោ… បឡាសោ … មច្ឆរិយំ ភិក្ខវេ នេវ កាយេន បហាតព្ពំ នោ វាចាយ បញ្ញាយ ទិស្វា បហាតព្ពំ។>
    text <បាបិកា ភិក្ខវេ ឥស្សា នេវ កាយេន បហាតព្ពា នោ វាចាយ បញ្ញាយ ទិស្វា បហាតព្ពា។ កតមា ច ភិក្ខវេ បាបិកា ឥស្សា។ ឥធ ភិក្ខវេ ឥជ្ឈតិ គហបតិស្ស វា គហបតិបុត្តស្ស វា ធនេន វា ធញ្ញេន វា រជតេន វា ជាតរូបេន វា។ តត្រាញ្ញតរស្ស ទាសស្ស វា ឧបវាសស្ស វា ឯវំ ហោតិ អហោ វតិមស្ស គហបតិស្ស វា គហបតិបុត្តស្ស វា ន ឥជ្ឈេយ្យ ធនេន វា ធញ្ញេន វា រជតេន វា ជាតរូបេន វាតិ។ សមណោ វា បន ព្រាហ្មណោ វា លាភី ហោតិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារានំ។ តត្រាញ្ញតរស្ស សមណស្ស វា ព្រាហ្មណស្ស វា ឯវំ ហោតិ អហោ វត អយមាយស្មា ន លាភី អស្ស ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ។ អយំ វុច្ចតិ ភិក្ខវេ បាបិកា ឥស្សា។>
    text <បាបិកា ភិក្ខវេ ឥច្ឆា នេវ កាយេន បហាតព្ពា នោ វាចាយ បញ្ញាយ ទិស្វា បហាតព្ពា។ កតមា ច ភិក្ខវេ បាបិកា ឥច្ឆា។ ឥធ ភិក្ខវេ ឯកច្ចោ អស្សទ្ធោ សមានោ សទ្ធោតិ មំ ជានេយ្យុន្តិ ឥច្ឆតិ ទុស្សីលោ សមានោ សីលវាតិ មំ ជានេយ្យុន្តិ ឥច្ឆតិ អប្បស្សុតោ សមានោ ពហុស្សុតោតិ មំ ជានេយ្យុន្តិ ឥច្ឆតិ សង្គណិការាមោ សមានោ បវិវិត្តោតិ មំ ជានេយ្យុន្តិ ឥច្ឆតិ កុសីតោ សមានោ អារទ្ធវីរិយោតិ មំ ជានេយ្យុន្តិ ឥច្ឆតិ មុដ្ឋស្សតិ សមានោ ឧបដ្ឋិតស្សតីតិ មំ ជានេយ្យុន្តិ ឥច្ឆតិ អសមាហិតោ សមានោ សមាហិតោតិ មំ ជានេយ្យុន្តិ ឥច្ឆតិ ទុប្បញ្ញោ សមានោ បញ្ញវាតិ មំ ជានេយ្យុន្តិ ឥច្ឆតិ អខីណាសវោ សមានោ ខីណាសវោតិ មំ ជានេយ្យុន្តិ ឥច្ឆតិ។ អយំ វុច្ចតិ ភិក្ខវេ បាបិកា ឥច្ឆា។ ឥមេ វុច្ចន្តិ ភិក្ខវេ ធម្មា នេវ កាយេន បហាតព្ពា នោ វាចាយ បញ្ញាយ ទិស្វា បហាតព្ពា។>
    text <តញ្ចេ ភិក្ខវេ ភិក្ខុំ លោភោ អភិភុយ្យ ឥរិយតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា អភិភុយ្យ ឥរិយតិ។ សោ ឯវមស្ស វេទិតព្ពោ នាយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ អភិភុយ្យ ឥរិយតិ នាយមាយស្មា តថា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា អភិភុយ្យ ឥរិយតីតិ។>
    text <តញ្ចេ ភិក្ខវេ ភិក្ខុំ លោភោ នាភិភុយ្យ ឥរិយតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា នាភិភុយ្យ ឥរិយតិ សោ ឯវមស្ស វេទិតព្ពោ តថា អយមាយស្មា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ នាភិភុយ្យ ឥរិយតិ តថា អយមាយស្មា បជានាតិ យថា បជានតោ ទោសោ ន ហោតិ… មោហោ… កោធោ … ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា នាភិភុយ្យ ឥរិយតីតិ។ តតិយំ។>
  text <៤។ មហាចុន្ទសុត្តំ>
    text <២៤>, <ឯកំ សមយំ អាយស្មា មហាចុន្ទោ ចេតីសុ វិហរតិ សហជាតិយំ។ តត្រ ខោ អាយស្មា មហាចុន្ទោ ភិក្ខូ អាមន្តេសិ អាវុសោ ភិក្ខវេតិ។ អាវុសោតិ ខោ តេ ភិក្ខូ អាយស្មតោ មហាចុន្ទស្ស បច្ចស្សោសុំ។ អាយស្មា មហាចុន្ទោ ឯតទវោច>
    text <ញាណវាទំ អាវុសោ ភិក្ខុ វទមានោ ជានាមិមំ ធម្មំ បស្សាមិមំ ធម្មន្តិ។ តញ្ចេ អាវុសោ ភិក្ខុំ លោភោ អភិភុយ្យ តិដ្ឋតិ ទោសោ… មោហោ … កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា អភិភុយ្យ តិដ្ឋតិ សោ ឯវមស្ស វេទិតព្ពោ នាយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ អភិភុយ្យ តិដ្ឋតិ នាយមាយស្មា តថា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា អភិភុយ្យ តិដ្ឋតីតិ។>
    text <ភាវនាវាទំ អាវុសោ ភិក្ខុ វទមានោ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តញ្ចេ អាវុសោ ភិក្ខុំ លោភោ អភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា អភិភុយ្យ តិដ្ឋតិ សោ ឯវមស្ស វេទិតព្ពោ នាយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ អភិភុយ្យ តិដ្ឋតិ នាយមាយស្មា តថា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ … មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា អភិភុយ្យ តិដ្ឋតីតិ។>
    text <ញាណវាទញ្ច អាវុសោ ភិក្ខុ វទមានោ ភាវនាវាទញ្ច ជានាមិមំ ធម្មំ បស្សាមិមំ ធម្មំ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តញ្ចេ អាវុសោ ភិក្ខុំ លោភោ អភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា អភិភុយ្យ តិដ្ឋតិ សោ ឯវមស្ស វេទិតព្ពោ នាយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ អភិភុយ្យ តិដ្ឋតិ នាយមាយស្មា តថា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា អភិភុយ្យ តិដ្ឋតីតិ។>
    text <សេយ្យថាបិ អាវុសោ បុរិសោ ទលិទ្ទោវ សមានោ អឌ្ឍវាទំ វទេយ្យ អធនោវ សមានោ ធនវាវាទំ វទេយ្យ អភោគោវ សមានោ ភោគវាវាទំ វទេយ្យ។ សោ កិស្មិញ្ចិទេវ ធនករណីយេ សមុប្បន្នេ ន សក្កុណេយ្យ ឧបនីហាតុំ ធនំ វា ធញ្ញំ វា រជតំ វា ជាតរូបំ វា។ តមេនំ ឯវំ ជានេយ្យុំ ទលិទ្ទោវ អយមាយស្មា សមានោ អឌ្ឍវាទំ វទេតិ អធនោវ អយមាយស្មា សមានោ ធនវាវាទំ វទេតិ អភោគវាវ អយមាយស្មា សមានោ ភោគវាវាទំ វទេតិ។ តំ កិស្ស ហេតុ។ តថា ហិ អយមាយស្មា កិស្មិញ្ចិទេវ ធនករណីយេ សមុប្បន្នេ ន សក្កោតិ ឧបនីហាតុំ ធនំ វា ធញ្ញំ វា រជតំ វា ជាតរូបំ វាតិ។>
    text <ឯវមេវំ ខោ អាវុសោ ញាណវាទញ្ច ភិក្ខុ វទមានោ ភាវនាវាទញ្ច ជានាមិមំ ធម្មំ បស្សាមិមំ ធម្មំ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តំ ចេ អាវុសោ ភិក្ខុំ លោភោ អភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា អភិភុយ្យ តិដ្ឋតិ សោ ឯវមស្ស វេទិតព្ពោ នាយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ អភិភុយ្យ តិដ្ឋតិ នាយមាយស្មា តថា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា … បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា អភិភុយ្យ តិដ្ឋតីតិ។>
    text <ញាណវាទំ អាវុសោ ភិក្ខុ វទមានោ ជានាមិមំ ធម្មំ បស្សាមិមំ ធម្មន្តិ។ តញ្ចេ អាវុសោ ភិក្ខុំ លោភោ នាភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា នាភិភុយ្យ តិដ្ឋតិ សោ ឯវមស្ស វេទិតព្ពោ អយមាយស្មា តថា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ នាភិភុយ្យ តិដ្ឋតិ តថា អយមាយស្មា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា នាភិភុយ្យ តិដ្ឋតីតិ។>
    text <ភាវនាវាទំ អាវុសោ ភិក្ខុ វទមានោ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តញ្ចេ អាវុសោ ភិក្ខុំ លោភោ នាភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា នាភិភុយ្យ តិដ្ឋតិ សោ ឯវមស្ស វេទិតព្ពោ តថា អយមាយស្មា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ នាភិភុយ្យ តិដ្ឋតិ តថា អយមាយស្មា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា នាភិភុយ្យ តិដ្ឋតីតិ។>
    text <ញាណវាទញ្ច អាវុសោ ភិក្ខុ វទមានោ ភាវនាវាទញ្ច ជានាមិមំ ធម្មំ បស្សាមិមំ ធម្មំ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តញ្ចេ អាវុសោ ភិក្ខុំ លោភោ នាភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា នាភិភុយ្យ តិដ្ឋតិ សោ ឯវមស្ស វេទិតព្ពោ តថា អយមាយស្មា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ នាភិភុយ្យ តិដ្ឋតិ តថា អយមាយស្មា បជានាតិ យថា បជានតោ ទោសោ ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា នាភិភុយ្យ តិដ្ឋតីតិ។>
    text <សេយ្យថាបិ អាវុសោ បុរិសោ អឌ្ឍោវ សមានោ អឌ្ឍវាទំ វទេយ្យ ធនវាវ សមានោ ធនវាវាទំ វទេយ្យ ភោគវាវ សមានោ ភោគវាវាទំ វទេយ្យ។ សោ កិស្មិញ្ចិទេវ ធនករណីយេ សមុប្បន្នេ សក្កុណេយ្យ ឧបនីហាតុំ ធនំ វា ធញ្ញំ វា រជតំ វា ជាតរូបំ វា។ តមេនំ ឯវំ ជានេយ្យុំ អឌ្ឍោវ អយមាយស្មា សមានោ អឌ្ឍវាទំ វទេតិ ធនវាវ អយមាយស្មា សមានោ ធនវាវាទំ វទេតិ ភោគវាវ អយមាយស្មា សមានោ ភោគវាវាទំ វទេតិ។ តំ កិស្ស ហេតុ។ តថា ហិ អយមាយស្មា កិស្មិញ្ចិទេវ ធនករណីយេ សមុប្បន្នេ សក្កោតិ ឧបនីហាតុំ ធនំ វា ធញ្ញំ វា រជតំ វា ជាតរូបំ វាតិ។>
    text <ឯវមេវំ ខោ អាវុសោ ញាណវាទញ្ច ភិក្ខុ វទមានោ ភាវនាវាទញ្ច ជានាមិមំ ធម្មំ បស្សាមិមំ ធម្មំ ភាវិតកាយោម្ហិ ភាវិតសីលោ ភាវិតចិត្តោ ភាវិតបញ្ញោតិ។ តញ្ចេ អាវុសោ ភិក្ខុំ លោភោ នាភិភុយ្យ តិដ្ឋតិ ទោសោ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា នាភិភុយ្យ តិដ្ឋតិ សោ ឯវមស្ស វេទិតព្ពោ តថា អយមាយស្មា បជានាតិ យថា បជានតោ លោភោ ន ហោតិ តថាហិមំ អាយស្មន្តំ លោភោ នាភិភុយ្យ តិដ្ឋតិ តថា អយមាយស្មា បជានាតិ យថា បជានតោ ទោសោ ន ហោតិ… មោហោ… កោធោ… ឧបនាហោ… មក្ខោ… បឡាសោ… មច្ឆរិយំ… បាបិកា ឥស្សា… បាបិកា ឥច្ឆា ន ហោតិ តថាហិមំ អាយស្មន្តំ បាបិកា ឥច្ឆា នាភិភុយ្យ តិដ្ឋតីតិ។ ចតុត្ថំ។>
  text <៥។ កសិណសុត្តំ>
    text <២៥>, <ទសយិមានិ ភិក្ខវេ កសិណាយតនានិ។ កតមានិ ទស។ បថវីកសិណមេកោ សញ្ជានាតិ ឧទ្ធំ អធោ តិរិយំ អទ្វយំ អប្បមាណំ អាបោកសិណមេកោ សញ្ជានាតិ…បេ។… តេជោកសិណមេកោ សញ្ជានាតិ… វាយោកសិណមេកោ សញ្ជានាតិ… នីលកសិណមេកោ សញ្ជានាតិ… បីតកសិណមេកោ សញ្ជានាតិ… លោហិតកសិណមេកោ សញ្ជានាតិ… ឱទាតកសិណមេកោ សញ្ជានាតិ… អាកាសកសិណមេកោ សញ្ជានាតិ… វិញ្ញាណកសិណមេកោ សញ្ជានាតិ ឧទ្ធំ អធោ តិរិយំ អទ្វយំ អប្បមាណំ។ ឥមានិ ខោ ភិក្ខវេ ទស កសិណាយតនានីតិ។ បញ្ចមំ។>
  text <៦។ កាឡីសុត្តំ>
    text <២៦>, <ឯកំ សមយំ អាយស្មា មហាកច្ចានោ អវន្តីសុ វិហរតិ កុររឃរេ បវត្តេ បព្ពតេ។ អថ ខោ កាឡី ឧបាសិកា កុររឃរិកា យេនាយស្មា មហាកច្ចានោ តេនុបសង្កមិ ឧបសង្កមិត្វា អាយស្មន្តំ មហាកច្ចានំ អភិវាទេត្វា ឯកមន្តំ និសីទិ។ ឯកមន្តំ និសិន្នា ខោ កាឡី ឧបាសិកា កុររឃរិកា អាយស្មន្តំ មហាកច្ចានំ ឯតទវោច វុត្តមិទំ ភន្តេ ភគវតា កុមារិបញ្ហេសុ>
    block
      text <អត្ថស្ស បត្តិំ ហទយស្ស សន្តិំ>
      text <ជេត្វាន សេនំ បិយសាតរូបំ>
      text <ឯកោហំ ឈាយំ សុខមនុពោធិំ>
      text <តស្មា ជនេន ន ករោមិ សក្ខិំ>
      text <សក្ខី ន សម្បជ្ជតិ កេនចិ មេតិ។>
      text <អត្ថស្ស បត្តិំ ហទយស្ស សន្តិំ>
      text <ជេត្វាន សេនំ បិយសាតរូបំ>
      text <ឯកោហំ ឈាយំ សុខមនុពោធិំ>
      text <តស្មា ជនេន ន ករោមិ សក្ខិំ>
      text <សក្ខី ន សម្បជ្ជតិ កេនចិ មេតិ។>
      text <សីហាធិវុត្តិ កាយេន ចុន្ទេន កសិណេន ច>
      text <កាឡី ច ទ្វេ មហាបញ្ហា កោសលេហិ បរេ ទុវេតិ។>
    text <ឥមស្ស ខោ ភន្តេ ភគវតា សំខិត្តេន ភាសិតស្ស កថំ វិត្ថារេន អត្ថោ ទដ្ឋព្ពោតិ។>
    text <បថវីកសិណសមាបត្តិបរមា ខោ ភគិនិ ឯកេ សមណព្រាហ្មណា អត្ថោតិ អភិនិព្ពត្តេសុំ។ យាវតា ខោ ភគិនិ បថវីកសិណសមាបត្តិបរមតា តទភិញ្ញាសិ ភគវា។ តទភិញ្ញាយ ភគវា អស្សាទមទ្ទស អាទីនវមទ្ទស និស្សរណមទ្ទស មគ្គាមគ្គញាណទស្សនមទ្ទស។ តស្ស អស្សាទទស្សនហេតុ អាទីនវទស្សនហេតុ និស្សរណទស្សនហេតុ មគ្គាមគ្គញាណទស្សនហេតុ អត្ថស្ស បត្តិ ហទយស្ស សន្តិ វិទិតា ហោតិ។>
    text <អាបោកសិណសមាបត្តិបរមា ខោ ភគិនិ…បេ។… តេជោកសិណសមាបត្តិបរមា ខោ ភគិនិ… វាយោកសិណសមាបត្តិបរមា ខោ ភគិនិ… នីលកសិណសមាបត្តិបរមា ខោ ភគិនិ… បីតកសិណសមាបត្តិបរមា ខោ ភគិនិ… លោហិតកសិណសមាបត្តិបរមា ខោ ភគិនិ… ឱទាតកសិណសមាបត្តិបរមា ខោ ភគិនិ… អាកាសកសិណសមាបត្តិបរមា ខោ ភគិនិ… វិញ្ញាណកសិណសមាបត្តិបរមា ខោ ភគិនិ ឯកេ សមណព្រាហ្មណា អត្ថោតិ អភិនិព្ពត្តេសុំ។ យាវតា ខោ ភគិនិ វិញ្ញាណកសិណសមាបត្តិបរមតា តទភិញ្ញាសិ ភគវា។ តទភិញ្ញាយ ភគវា អស្សាទមទ្ទស អាទីនវមទ្ទស និស្សរណមទ្ទស មគ្គាមគ្គញាណទស្សនមទ្ទស។ តស្ស អស្សាទទស្សនហេតុ អាទីនវទស្សនហេតុ និស្សរណទស្សនហេតុ មគ្គាមគ្គញាណទស្សនហេតុ អត្ថស្ស បត្តិ ហទយស្ស សន្តិ វិទិតា ហោតិ។ ឥតិ ខោ ភគិនិ យំ តំ វុត្តំ ភគវតា កុមារិបញ្ហេសុ>
    text <ឥមស្ស ខោ ភគិនិ ភគវតា សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោតិ។ ឆដ្ឋំ។>
  text <៧។ បឋមមហាបញ្ហាសុត្តំ>
    text <២៧>, <ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ សម្ពហុលា ភិក្ខូ បុព្ពណ្ហសមយំ និវាសេត្វា បត្តចីវរមាទាយ សាវត្ថិំ បិណ្ឌាយ បវិសិំសុ។ អថ ខោ តេសំ ភិក្ខូនំ ឯតទហោសិ អតិប្បគោ ខោ តាវ សាវត្ថិយំ បិណ្ឌាយ ចរិតុំ យំនូន មយំ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមេយ្យាមាតិ។>
    text <អថ ខោ តេ ភិក្ខូ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមិំសុ ឧបសង្កមិត្វា តេហិ អញ្ញតិត្ថិយេហិ បរិព្ពាជកេហិ សទ្ធិំ សម្មោទិំសុ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិំសុ។ ឯកមន្តំ និសិន្នេ ខោ តេ ភិក្ខូ តេ អញ្ញតិត្ថិយា បរិព្ពាជកា ឯតទវោចុំ>
    text <សមណោ អាវុសោ គោតមោ សាវកានំ ឯវំ ធម្មំ ទេសេតិ ឯថ តុម្ហេ ភិក្ខវេ សព្ពំ ធម្មំ អភិជានាថ សព្ពំ ធម្មំ អភិញ្ញាយ វិហរថាតិ មយម្បិ ខោ អាវុសោ សាវកានំ ឯវំ ធម្មំ ទេសេម ឯថ តុម្ហេ អាវុសោ សព្ពំ ធម្មំ អភិជានាថ សព្ពំ ធម្មំ អភិញ្ញាយ វិហរថាតិ។ ឥធ នោ អាវុសោ កោ វិសេសោ កោ អធិប្បយាសោ កិំ នានាករណំ សមណស្ស វា គោតមស្ស អម្ហាកំ វា យទិទំ ធម្មទេសនាយ វា ធម្មទេសនំ អនុសាសនិយា វា អនុសាសនិន្តិ។>
    text <អថ ខោ តេ ភិក្ខូ តេសំ អញ្ញតិត្ថិយានំ បរិព្ពាជកានំ ភាសិតំ នេវ អភិនន្ទិំសុ នប្បដិក្កោសិំសុ។ អនភិនន្ទិត្វា អប្បដិក្កោសិត្វា ឧដ្ឋាយាសនា បក្កមិំសុ ភគវតោ សន្តិកេ ឯតស្ស ភាសិតស្ស អត្ថំ អាជានិស្សាមាតិ។>
    text <អថ ខោ តេ ភិក្ខូ សាវត្ថិយំ បិណ្ឌាយ ចរិត្វា បច្ឆាភត្តំ បិណ្ឌបាតបដិក្កន្តា យេន ភគវា តេនុបសង្កមិំសុ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិំសុ។ ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ>
    text <ឥធ មយំ ភន្តេ បុព្ពណ្ហសមយំ និវាសេត្វា បត្តចីវរមាទាយ សាវត្ថិំ បិណ្ឌាយ បវិសិម្ហា។ តេសំ នោ ភន្តេ អម្ហាកំ ឯតទហោសិ អតិប្បគោ ខោ តាវ សាវត្ថិយំ បិណ្ឌាយ ចរិតុំ យំនូន មយំ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមេយ្យាមាតិ។ អថ ខោ មយំ ភន្តេ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមិម្ហា ឧបសង្កមិត្វា តេហិ អញ្ញតិត្ថិយេហិ បរិព្ពាជកេហិ សទ្ធិំ សម្មោទិម្ហា។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិម្ហា។ ឯកមន្តំ និសិន្នេ ខោ ភន្តេ អញ្ញតិត្ថិយា បរិព្ពាជកា អម្ហេ ឯតទវោចុំ>
    text <សមណោ អាវុសោ គោតមោ សាវកានំ ឯវំ ធម្មំ ទេសេតិ ឯថ តុម្ហេ ភិក្ខវេ សព្ពំ ធម្មំ អភិជានាថ សព្ពំ ធម្មំ អភិញ្ញាយ វិហរថាតិ មយម្បិ ខោ អាវុសោ សាវកានំ ឯវំ ធម្មំ ទេសេម ឯថ តុម្ហេ អាវុសោ សព្ពំ ធម្មំ អភិជានាថ សព្ពំ ធម្មំ អភិញ្ញាយ វិហរថាតិ។ ឥធ នោ អាវុសោ កោ វិសេសោ កោ អធិប្បយាសោ កិំ នានាករណំ សមណស្ស វា គោតមស្ស អម្ហាកំ វា យទិទំ ធម្មទេសនាយ វា ធម្មទេសនំ អនុសាសនិយា វា អនុសាសនិន្តិ។>
    text <អថ ខោ មយំ ភន្តេ តេសំ អញ្ញតិត្ថិយានំ បរិព្ពាជកានំ ភាសិតំ នេវ អភិនន្ទិម្ហា នប្បដិក្កោសិម្ហា។ អនភិនន្ទិត្វា អប្បដិក្កោសិត្វា ឧដ្ឋាយាសនា បក្កមិម្ហា ភគវតោ សន្តិកេ ឯតស្ស ភាសិតស្ស អត្ថំ អាជានិស្សាមាតិ។>
    text <ឯវំវាទិនោ ភិក្ខវេ អញ្ញតិត្ថិយា បរិព្ពាជកា ឯវមស្សុ វចនីយា ឯកោ អាវុសោ បញ្ហោ ឯកោ ឧទ្ទេសោ ឯកំ វេយ្យាករណំ ទ្វេ បញ្ហា ទ្វេ ឧទ្ទេសា ទ្វេ វេយ្យាករណានិ តយោ បញ្ហា តយោ ឧទ្ទេសា តីណិ វេយ្យាករណានិ ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានិ បញ្ច បញ្ហា បញ្ចុទ្ទេសា បញ្ច វេយ្យាករណានិ ឆ បញ្ហា ឆ ឧទ្ទេសា ឆ វេយ្យាករណានិ សត្ត បញ្ហា សត្តុទ្ទេសា សត្ត វេយ្យាករណានិ អដ្ឋ បញ្ហា អដ្ឋុទ្ទេសា អដ្ឋ វេយ្យាករណានិ នវ បញ្ហា នវុទ្ទេសា នវ វេយ្យាករណានិ ទស បញ្ហា ទសុទ្ទេសា ទស វេយ្យាករណានីតិ។ ឯវំ បុដ្ឋា ភិក្ខវេ អញ្ញតិត្ថិយា បរិព្ពាជកា ន ចេវ សម្បាយិស្សន្តិ ឧត្តរិ ច វិឃាតំ អាបជ្ជិស្សន្តិ។ តំ កិស្ស ហេតុ។ យថា តំ ភិក្ខវេ អវិសយស្មិំ។ នាហំ តំ ភិក្ខវេ បស្សាមិ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ យោ ឥមេសំ បញ្ហានំ វេយ្យាករណេន ចិត្តំ អារាធេយ្យ អញ្ញត្រ តថាគតេន វា តថាគតសាវកេន វា ឥតោ វា បន សុត្វា។>
    text <ឯកោ បញ្ហោ ឯកោ ឧទ្ទេសោ ឯកំ វេយ្យាករណន្តិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឯកធម្មេ ភិក្ខវេ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមស្មិំ ឯកធម្មេ។ សព្ពេ សត្តា អាហារដ្ឋិតិកា ឥមស្មិំ ខោ ភិក្ខវេ ឯកធម្មេ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ឯកោ បញ្ហោ ឯកោ ឧទ្ទេសោ ឯកំ វេយ្យាករណន្តិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ទ្វេ បញ្ហា ទ្វេ ឧទ្ទេសា ទ្វេ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ទ្វីសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ទ្វីសុ។ នាមេ ច រូបេ ច ឥមេសុ ខោ ភិក្ខវេ ទ្វីសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ទ្វេ បញ្ហា ទ្វេ ឧទ្ទេសា ទ្វេ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <តយោ បញ្ហា តយោ ឧទ្ទេសា តីណិ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ តីសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ តីសុ។ តីសុ វេទនាសុ ឥមេសុ ខោ ភិក្ខវេ តីសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ តយោ បញ្ហា តយោ ឧទ្ទេសា តីណិ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ចតូសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ចតូសុ។ ចតូសុ អាហារេសុ ឥមេសុ ខោ ភិក្ខវេ ចតូសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <បញ្ច បញ្ហា បញ្ចុទ្ទេសា បញ្ច វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ បញ្ចសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ បញ្ចសុ។ បញ្ចសុ ឧបាទានក្ខន្ធេសុ ឥមេសុ ខោ ភិក្ខវេ បញ្ចសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ បញ្ច បញ្ហា បញ្ចុទ្ទេសា បញ្ច វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ឆ បញ្ហា ឆ ឧទ្ទេសា ឆ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឆសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ឆសុ។ ឆសុ អជ្ឈត្តិកេសុ អាយតនេសុ ឥមេសុ ខោ ភិក្ខវេ ឆសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ឆ បញ្ហា ឆ ឧទ្ទេសា ឆ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <សត្ត បញ្ហា សត្តុទ្ទេសា សត្ត វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ សត្តសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ សត្តសុ។ សត្តសុ វិញ្ញាណដ្ឋិតីសុ ឥមេសុ ខោ ភិក្ខវេ សត្តសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ សត្ត បញ្ហា សត្តុទ្ទេសា សត្ត វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <អដ្ឋ បញ្ហា អដ្ឋុទ្ទេសា អដ្ឋ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ អដ្ឋសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ អដ្ឋសុ។ អដ្ឋសុ លោកធម្មេសុ ឥមេសុ ខោ ភិក្ខវេ អដ្ឋសុ ធម្មេសុ ភិក្ខុ សម្មា និព្ពិន្ទមានោ…បេ។… ទុក្ខស្សន្តករោ ហោតិ។ អដ្ឋ បញ្ហា អដ្ឋុទ្ទេសា អដ្ឋ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <នវ បញ្ហា នវុទ្ទេសា នវ វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ នវសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ នវសុ។ នវសុ សត្តាវាសេសុ ឥមេសុ ខោ ភិក្ខវេ នវសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ នវ បញ្ហា នវុទ្ទេសា នវ វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ទស បញ្ហា ទសុទ្ទេសា ទស វេយ្យាករណានីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ទសសុ ភិក្ខវេ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ទសសុ។ ទសសុ អកុសលេសុ កម្មបថេសុ ឥមេសុ ខោ ភិក្ខវេ ទសសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ទស បញ្ហា ទសុទ្ទេសា ទស វេយ្យាករណានីតិ ឥតិ យំ តំ វុត្តំ ឥទមេតំ បដិច្ច វុត្តន្តិ។ សត្តមំ។>
  text <៨។ ទុតិយមហាបញ្ហាសុត្តំ>
    text <២៨>, <ឯកំ សមយំ ភគវា កជង្គលាយំ វិហរតិ វេឡុវនេ។ អថ ខោ សម្ពហុលា កជង្គលកា ឧបាសកា យេន កជង្គលិកា ភិក្ខុនី តេនុបសង្កមិំសុ ឧបសង្កមិត្វា កជង្គលិកំ ភិក្ខុនិំ អភិវាទេត្វា ឯកមន្តំ និសីទិំសុ។ ឯកមន្តំ និសិន្នា ខោ កជង្គលកា ឧបាសកា កជង្គលិកំ ភិក្ខុនិំ ឯតទវោចុំ>
    text <វុត្តមិទំ អយ្យេ ភគវតា មហាបញ្ហេសុ ឯកោ បញ្ហោ ឯកោ ឧទ្ទេសោ ឯកំ វេយ្យាករណំ ទ្វេ បញ្ហា ទ្វេ ឧទ្ទេសា ទ្វេ វេយ្យាករណានិ តយោ បញ្ហា តយោ ឧទ្ទេសា តីណិ វេយ្យាករណានិ ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានិ បញ្ច បញ្ហា បញ្ចុទ្ទេសា បញ្ច វេយ្យាករណានិ ឆ បញ្ហា ឆ ឧទ្ទេសា ឆ វេយ្យាករណានិ សត្ត បញ្ហា សត្តុទ្ទេសា សត្ត វេយ្យាករណានិ អដ្ឋ បញ្ហា អដ្ឋុទ្ទេសា អដ្ឋ វេយ្យាករណានិ នវ បញ្ហា នវុទ្ទេសា នវ វេយ្យាករណានិ ទស បញ្ហា ទសុទ្ទេសា ទស វេយ្យាករណានីតិ។ ឥមស្ស នុ ខោ អយ្យេ ភគវតា សំខិត្តេន ភាសិតស្ស កថំ វិត្ថារេន អត្ថោ ទដ្ឋព្ពោតិ។>
    text <ន ខោ បនេតំ អាវុសោ ភគវតោ សម្មុខា សុតំ សម្មុខា បដិគ្គហិតំ នបិ មនោភាវនីយានំ ភិក្ខូនំ សម្មុខា សុតំ សម្មុខា បដិគ្គហិតំ អបិ ច យថា មេត្ថ ខាយតិ តំ សុណាថ សាធុកំ មនសិ ករោថ ភាសិស្សាមីតិ។ ឯវំ អយ្យេតិ ខោ កជង្គលកា ឧបាសកា កជង្គលិកាយ ភិក្ខុនិយា បច្ចស្សោសុំ។ កជង្គលិកា ភិក្ខុនី ឯតទវោច>
    text <ឯកោ បញ្ហោ ឯកោ ឧទ្ទេសោ ឯកំ វេយ្យាករណន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ ឯកធម្មេ អាវុសោ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមស្មិំ ឯកធម្មេ។ សព្ពេ សត្តា អាហារដ្ឋិតិកា ឥមស្មិំ ខោ អាវុសោ ឯកធម្មេ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ឯកោ បញ្ហោ ឯកោ ឧទ្ទេសោ ឯកំ វេយ្យាករណន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <ទ្វេ បញ្ហា ទ្វេ ឧទ្ទេសា ទ្វេ វេយ្យាករណានីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ ទ្វីសុ អាវុសោ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ទ្វីសុ។ នាមេ ច រូបេ ច…បេ។… កតមេសុ តីសុ។ តីសុ វេទនាសុ ឥមេសុ ខោ អាវុសោ តីសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ តយោ បញ្ហា តយោ ឧទ្ទេសា តីណិ វេយ្យាករណានីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ ចតូសុ អាវុសោ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ចតូសុ។ ចតូសុ សតិបដ្ឋានេសុ ឥមេសុ ខោ អាវុសោ ចតូសុ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ចត្តារោ បញ្ហា ចត្តារោ ឧទ្ទេសា ចត្តារិ វេយ្យាករណានីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <បញ្ច បញ្ហា បញ្ចុទ្ទេសា បញ្ច វេយ្យាករណានីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ បញ្ចសុ អាវុសោ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ បញ្ចសុ។ បញ្ចសុ ឥន្ទ្រិយេសុ…បេ។… កតមេសុ ឆសុ។ ឆសុ និស្សរណីយាសុ ធាតូសុ…បេ។… កតមេសុ សត្តសុ។ សត្តសុ ពោជ្ឈង្គេសុ…បេ។… កតមេសុ អដ្ឋសុ។ អដ្ឋសុ អរិយអដ្ឋង្គិកមគ្គេសុ ឥមេសុ ខោ អាវុសោ អដ្ឋសុ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ អដ្ឋ បញ្ហា អដ្ឋុទ្ទេសា អដ្ឋ វេយ្យាករណានីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <នវ បញ្ហា នវុទ្ទេសា នវ វេយ្យាករណានីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ នវសុ អាវុសោ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ នវសុ។ នវសុ សត្តាវាសេសុ ឥមេសុ ខោ អាវុសោ នវសុ ធម្មេសុ ភិក្ខុ សម្មា និព្ពិន្ទមានោ សម្មា វិរជ្ជមានោ សម្មា វិមុច្ចមានោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ នវ បញ្ហា នវុទ្ទេសា នវ វេយ្យាករណានីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <ទស បញ្ហា ទសុទ្ទេសា ទស វេយ្យាករណានីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ ទសសុ អាវុសោ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ កតមេសុ ទសសុ។ ទសសុ កុសលេសុ កម្មបថេសុ ឥមេសុ ខោ អាវុសោ ទសសុ ធម្មេសុ ភិក្ខុ សម្មា សុភាវិតចិត្តោ សម្មា បរិយន្តទស្សាវី សម្មទត្ថំ អភិសមេច្ច ទិដ្ឋេវ ធម្មេ ទុក្ខស្សន្តករោ ហោតិ។ ទស បញ្ហា ទសុទ្ទេសា ទស វេយ្យាករណានីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <ឥតិ ខោ អាវុសោ យំ តំ វុត្តំ ភគវតា សំខិត្តេន ភាសិតាសុ មហាបញ្ហាសុ ឯកោ បញ្ហោ ឯកោ ឧទ្ទេសោ ឯកំ វេយ្យាករណំ…បេ។… ទស បញ្ហា ទសុទ្ទេសា ទស វេយ្យាករណានីតិ ឥមស្ស ខោ អហំ អាវុសោ ភគវតា សំខិត្តេន ភាសិតស្ស ឯវំ វិត្ថារេន អត្ថំ អាជានាមិ។ អាកង្ខមានា ច បន តុម្ហេ អាវុសោ ភគវន្តញ្ញេវ ឧបសង្កមិត្វា ឯតមត្ថំ បដិបុច្ឆេយ្យាថ។ យថា វោ ភគវា ព្យាករោតិ តថា នំ ធារេយ្យាថាតិ។ ឯវំ អយ្យេតិ ខោ កជង្គលកា ឧបាសកា កជង្គលិកាយ ខោ ភិក្ខុនិយា ភាសិតំ អភិនន្ទិត្វា អនុមោទិត្វា ឧដ្ឋាយាសនា កជង្គលិកំ ភិក្ខុនិំ អភិវាទេត្វា បទក្ខិណំ កត្វា យេន ភគវា តេនុបសង្កមិំសុ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិំសុ។ ឯកមន្តំ និសិន្នា ខោ កជង្គលកា ឧបាសកា យាវតកោ អហោសិ កជង្គលិកាយ ភិក្ខុនិយា សទ្ធិំ កថាសល្លាបោ តំ សព្ពំ ភគវតោ អារោចេសុំ។>
    text <សាធុ សាធុ គហបតយោ។ បណ្ឌិតា គហបតយោ កជង្គលិកា ភិក្ខុនី។ មហាបញ្ញា គហបតយោ កជង្គលិកា ភិក្ខុនី។ មញ្ចេបិ តុម្ហេ គហបតយោ ឧបសង្កមិត្វា ឯតមត្ថំ បដិបុច្ឆេយ្យាថ អហម្បិ ចេតំ ឯវមេវំ ព្យាករេយ្យំ យថា តំ កជង្គលិកាយ ភិក្ខុនិយា ព្យាកតំ។ ឯសោ ចេវ តស្ស អត្ថោ។ ឯវញ្ច នំ ធារេយ្យាថាតិ។ អដ្ឋមំ។>
  text <៩។ បឋមកោសលសុត្តំ>
    text <២៩>, <យាវតា ភិក្ខវេ កាសិកោសលា យាវតា រញ្ញោ បសេនទិស្ស កោសលស្ស វិជិតំ រាជា តត្ថ បសេនទិ កោសលោ អគ្គមក្ខាយតិ។ រញ្ញោបិ ខោ ភិក្ខវេ បសេនទិស្ស កោសលស្ស អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <យាវតា ភិក្ខវេ ចន្ទិមសូរិយា បរិហរន្តិ ទិសា ភន្តិ វិរោចមានា តាវ សហស្សធា លោកោ។ តស្មិំ សហស្សធា លោកេ សហស្សំ ចន្ទានំ សហស្សំ សូរិយានំ សហស្សំ សិនេរុបព្ពតរាជានំ សហស្សំ ជម្ពុទីបានំ សហស្សំ អបរគោយានានំ សហស្សំ ឧត្តរកុរូនំ សហស្សំ បុព្ពវិទេហានំ ចត្តារិ មហាសមុទ្ទសហស្សានិ ចត្តារិ មហារាជសហស្សានិ សហស្សំ ចាតុមហារាជិកានំ សហស្សំ តាវតិំសានំ សហស្សំ យាមានំ សហស្សំ តុសិតានំ សហស្សំ និម្មានរតីនំ សហស្សំ បរនិម្មិតវសវត្តីនំ សហស្សំ ព្រហ្មលោកានំ។ យាវតា ភិក្ខវេ សហស្សី លោកធាតុ មហាព្រហ្មា តត្ថ អគ្គមក្ខាយតិ។ មហាព្រហ្មុនោបិ ខោ ភិក្ខវេ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <ហោតិ សោ ភិក្ខវេ សមយោ យំ អយំ លោកោ សំវដ្ដតិ។ សំវដ្ដមានេ ភិក្ខវេ លោកេ យេភុយ្យេន សត្តា អាភស្សរសំវត្តនិកា ភវន្តិ។ តេ តត្ថ ហោន្តិ មនោមយា បីតិភក្ខា សយំបភា អន្តលិក្ខេចរា សុភដ្ឋាយិនោ ចិរំ ទីឃមទ្ធានំ តិដ្ឋន្តិ។ សំវដ្ដមានេ ភិក្ខវេ លោកេ អាភស្សរា ទេវា អគ្គមក្ខាយន្តិ។ អាភស្សរានម្បិ ខោ ភិក្ខវេ ទេវានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <ទសយិមានិ ភិក្ខវេ កសិណាយតនានិ។ កតមានិ ទស។ បថវីកសិណមេកោ សញ្ជានាតិ ឧទ្ធំ អធោ តិរិយំ អទ្វយំ អប្បមាណំ អាបោកសិណមេកោ សញ្ជានាតិ…បេ។… តេជោកសិណមេកោ សញ្ជានាតិ… វាយោកសិណមេកោ សញ្ជានាតិ… នីលកសិណមេកោ សញ្ជានាតិ… បីតកសិណមេកោ សញ្ជានាតិ… លោហិតកសិណមេកោ សញ្ជានាតិ… ឱទាតកសិណមេកោ សញ្ជានាតិ… អាកាសកសិណមេកោ សញ្ជានាតិ… វិញ្ញាណកសិណមេកោ សញ្ជានាតិ ឧទ្ធំ អធោ តិរិយំ អទ្វយំ អប្បមាណំ។ ឥមានិ ខោ ភិក្ខវេ ទស កសិណាយតនានិ។>
    text <ឯតទគ្គំ ភិក្ខវេ ឥមេសំ ទសន្នំ កសិណាយតនានំ យទិទំ វិញ្ញាណកសិណំ ឯកោ សញ្ជានាតិ ឧទ្ធំ អធោ តិរិយំ អទ្វយំ អប្បមាណំ។ ឯវំសញ្ញិនោបិ ខោ ភិក្ខវេ សន្តិ សត្តា។ ឯវំសញ្ញីនម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <អដ្ឋិមានិ ភិក្ខវេ អភិភាយតនានិ។ កតមានិ អដ្ឋ។ អជ្ឈត្តំ រូបសញ្ញី ឯកោ ពហិទ្ធា រូបានិ បស្សតិ បរិត្តានិ សុវណ្ណទុព្ពណ្ណានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ បឋមំ អភិភាយតនំ។>
    text <អជ្ឈត្តំ រូបសញ្ញី ឯកោ ពហិទ្ធា រូបានិ បស្សតិ អប្បមាណានិ សុវណ្ណទុព្ពណ្ណានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ ទុតិយំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ បរិត្តានិ សុវណ្ណទុព្ពណ្ណានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ តតិយំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ អប្បមាណានិ សុវណ្ណទុព្ពណ្ណានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ ចតុត្ថំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ នីលានិ នីលវណ្ណានិ នីលនិទស្សនានិ នីលនិភាសានិ។ សេយ្យថាបិ នាម ឧមាបុប្ផំ នីលំ នីលវណ្ណំ នីលនិទស្សនំ នីលនិភាសំ សេយ្យថា វា បន តំ វត្ថំ ពារាណសេយ្យកំ ឧភតោភាគវិមដ្ឋំ នីលំ នីលវណ្ណំ នីលនិទស្សនំ នីលនិភាសំ ឯវមេវំ អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ នីលានិ នីលវណ្ណានិ នីលនិទស្សនានិ នីលនិភាសានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ បញ្ចមំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ បីតានិ បីតវណ្ណានិ បីតនិទស្សនានិ បីតនិភាសានិ។ សេយ្យថាបិ នាម កណិការបុប្ផំ បីតំ បីតវណ្ណំ បីតនិទស្សនំ បីតនិភាសំ សេយ្យថា វា បន តំ វត្ថំ ពារាណសេយ្យកំ ឧភតោភាគវិមដ្ឋំ បីតំ បីតវណ្ណំ បីតនិទស្សនំ បីតនិភាសំ ឯវមេវំ អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ បីតានិ បីតវណ្ណានិ បីតនិទស្សនានិ បីតនិភាសានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ ឆដ្ឋំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ លោហិតកានិ លោហិតកវណ្ណានិ លោហិតកនិទស្សនានិ លោហិតកនិភាសានិ។ សេយ្យថាបិ នាម ពន្ធុជីវកបុប្ផំ លោហិតកំ លោហិតកវណ្ណំ លោហិតកនិទស្សនំ លោហិតកនិភាសំ សេយ្យថា វា បន តំ វត្ថំ ពារាណសេយ្យកំ ឧភតោភាគវិមដ្ឋំ លោហិតកំ លោហិតកវណ្ណំ លោហិតកនិទស្សនំ លោហិតកនិភាសំ ឯវមេវំ អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ លោហិតកានិ លោហិតកវណ្ណានិ លោហិតកនិទស្សនានិ លោហិតកនិភាសានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ សត្តមំ អភិភាយតនំ។>
    text <អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ ឱទាតានិ ឱទាតវណ្ណានិ ឱទាតនិទស្សនានិ ឱទាតនិភាសានិ។ សេយ្យថាបិ នាម ឱសធិតារកា ឱទាតា ឱទាតវណ្ណា ឱទាតនិទស្សនា ឱទាតនិភាសា សេយ្យថា វា បន តំ វត្ថំ ពារាណសេយ្យកំ ឧភតោភាគវិមដ្ឋំ ឱទាតំ ឱទាតវណ្ណំ ឱទាតនិទស្សនំ ឱទាតនិភាសំ ឯវមេវំ អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ ឱទាតានិ ឱទាតវណ្ណានិ ឱទាតនិទស្សនានិ ឱទាតនិភាសានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឥទំ អដ្ឋមំ អភិភាយតនំ។ ឥមានិ ខោ ភិក្ខវេ អដ្ឋ អភិភាយតនានិ។>
    text <ឯតទគ្គំ ភិក្ខវេ ឥមេសំ អដ្ឋន្នំ អភិភាយតនានំ យទិទំ អជ្ឈត្តំ អរូបសញ្ញី ឯកោ ពហិទ្ធា រូបានិ បស្សតិ ឱទាតានិ ឱទាតវណ្ណានិ ឱទាតនិទស្សនានិ ឱទាតនិភាសានិ តានិ អភិភុយ្យ ជានាមិ បស្សាមីតិ ឯវំសញ្ញី ហោតិ។ ឯវំសញ្ញិនោបិ ខោ ភិក្ខវេ សន្តិ សត្តា។ ឯវំសញ្ញីនម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <ចតស្សោ ឥមា ភិក្ខវេ បដិបទា។ កតមា ចតស្សោ។ ទុក្ខា បដិបទា ទន្ធាភិញ្ញា ទុក្ខា បដិបទា ខិប្បាភិញ្ញា សុខា បដិបទា ទន្ធាភិញ្ញា សុខា បដិបទា ខិប្បាភិញ្ញា ឥមា ខោ ភិក្ខវេ ចតស្សោ បដិបទា។>
    text <ឯតទគ្គំ ភិក្ខវេ ឥមាសំ ចតុន្នំ បដិបទានំ យទិទំ សុខា បដិបទា ខិប្បាភិញ្ញា។ ឯវំបដិបន្នាបិ ខោ ភិក្ខវេ សន្តិ សត្តា។ ឯវំបដិបន្នានម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <ចតស្សោ ឥមា ភិក្ខវេ សញ្ញា។ កតមា ចតស្សោ។ បរិត្តមេកោ សញ្ជានាតិ មហគ្គតមេកោ សញ្ជានាតិ អប្បមាណមេកោ សញ្ជានាតិ នត្ថិ កិញ្ចីតិ អាកិញ្ចញ្ញាយតនមេកោ សញ្ជានាតិ ឥមា ខោ ភិក្ខវេ ចតស្សោ សញ្ញា។>
    text <ឯតទគ្គំ ភិក្ខវេ ឥមាសំ ចតុន្នំ សញ្ញានំ យទិទំ នត្ថិ កិញ្ចីតិ អាកិញ្ចញ្ញាយតនមេកោ សញ្ជានាតិ។ ឯវំសញ្ញិនោបិ ខោ ភិក្ខវេ សន្តិ សត្តា។ ឯវំសញ្ញីនម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <ឯតទគ្គំ ភិក្ខវេ ពាហិរកានំ ទិដ្ឋិគតានំ យទិទំ នោ ចស្សំ នោ ច មេ សិយា ន ភវិស្សាមិ ន មេ ភវិស្សតីតិ។ ឯវំទិដ្ឋិនោ ភិក្ខវេ ឯតំ បាដិកង្ខំ យា ចាយំ ភវេ អប្បដិកុល្យតា សា ចស្ស ន ភវិស្សតិ យា ចាយំ ភវនិរោធេ បាដិកុល្យតា សា ចស្ស ន ភវិស្សតីតិ។ ឯវំទិដ្ឋិនោបិ ខោ ភិក្ខវេ សន្តិ សត្តា។ ឯវំទិដ្ឋីនម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <សន្តិ ភិក្ខវេ ឯកេ សមណព្រាហ្មណា បរមត្ថវិសុទ្ធិំ បញ្ញាបេន្តិ។ ឯតទគ្គំ ភិក្ខវេ បរមត្ថវិសុទ្ធិំ បញ្ញាបេន្តានំ យទិទំ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ តេ តទភិញ្ញាយ តស្ស សច្ឆិកិរិយាយ ធម្មំ ទេសេន្តិ។ ឯវំវាទិនោបិ ខោ ភិក្ខវេ សន្តិ សត្តា។ ឯវំវាទីនម្បិ ខោ ភិក្ខវេ សត្តានំ អត្ថេវ អញ្ញថត្តំ អត្ថិ វិបរិណាមោ។ ឯវំ បស្សំ ភិក្ខវេ សុតវា អរិយសាវកោ តស្មិម្បិ និព្ពិន្ទតិ។ តស្មិំ និព្ពិន្ទន្តោ អគ្គេ វិរជ្ជតិ បគេវ ហីនស្មិំ។>
    text <សន្តិ ភិក្ខវេ ឯកេ សមណព្រាហ្មណា បរមទិដ្ឋធម្មនិព្ពានំ បញ្ញាបេន្តិ។ ឯតទគ្គំ ភិក្ខវេ បរមទិដ្ឋធម្មនិព្ពានំ បញ្ញាបេន្តានំ យទិទំ ឆន្នំ ផស្សាយតនានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច យថាភូតំ វិទិត្វា អនុបាទា វិមោក្ខោ។ ឯវំវាទិំ ខោ មំ ភិក្ខវេ ឯវមក្ខាយិំ ឯកេ សមណព្រាហ្មណា អសតា តុច្ឆា មុសា អភូតេន អព្ភាចិក្ខន្តិ សមណោ គោតមោ ន កាមានំ បរិញ្ញំ បញ្ញាបេតិ ន រូបានំ បរិញ្ញំ បញ្ញាបេតិ ន វេទនានំ បរិញ្ញំ បញ្ញាបេតីតិ។ កាមានញ្ចាហំ ភិក្ខវេ បរិញ្ញំ បញ្ញាបេមិ រូបានញ្ច បរិញ្ញំ បញ្ញាបេមិ វេទនានញ្ច បរិញ្ញំ បញ្ញាបេមិ ទិដ្ឋេវ ធម្មេ និច្ឆាតោ និព្ពុតោ សីតិភូតោ អនុបាទា បរិនិព្ពានំ បញ្ញាបេមីតិ។ នវមំ។>
  text <១០។ ទុតិយកោសលសុត្តំ>
    text <៣០>, <ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តេន ខោ បន សមយេន រាជា បសេនទិ កោសលោ ឧយ្យោធិកា និវត្តោ ហោតិ វិជិតសង្គាមោ លទ្ធាធិប្បាយោ។ អថ ខោ រាជា បសេនទិ កោសលោ យេន អារាមោ តេន បាយាសិ។ យាវតិកា យានស្ស ភូមិ យានេន គន្ត្វា យានា បច្ចោរោហិត្វា បត្តិកោវ អារាមំ បាវិសិ។ តេន ខោ បន សមយេន សម្ពហុលា ភិក្ខូ អព្ភោកាសេ ចង្កមន្តិ។ អថ ខោ រាជា បសេនទិ កោសលោ យេន តេ ភិក្ខូ តេនុបសង្កមិ ឧបសង្កមិត្វា តេ ភិក្ខូ ឯតទវោច កហំ នុ ខោ ភន្តេ ភគវា ឯតរហិ វិហរតិ អរហំ សម្មាសម្ពុទ្ធោ។ ទស្សនកាមា ហិ មយំ ភន្តេ តំ ភគវន្តំ អរហន្តំ សម្មាសម្ពុទ្ធន្តិ។ ឯសោ មហារាជ វិហារោ សំវុតទ្វារោ។ តេន អប្បសទ្ទោ ឧបសង្កមិត្វា អតរមានោ អាលិន្ទំ បវិសិត្វា ឧក្កាសិត្វា អគ្គឡំ អាកោដេហិ វិវរិស្សតិ តេ ភគវា ទ្វារន្តិ។>
    text <អថ ខោ រាជា បសេនទិ កោសលោ យេន សោ វិហារោ សំវុតទ្វារោ តេន អប្បសទ្ទោ ឧបសង្កមិត្វា អតរមានោ អាលិន្ទំ បវិសិត្វា ឧក្កាសិត្វា អគ្គឡំ អាកោដេសិ។ វិវរិ ភគវា ទ្វារំ។ អថ ខោ រាជា បសេនទិ កោសលោ វិហារំ បវិសិត្វា ភគវតោ បាទេសុ សិរសា និបតិត្វា ភគវតោ បាទានិ មុខេន ច បរិចុម្ពតិ បាណីហិ ច បរិសម្ពាហតិ នាមញ្ច សាវេតិ រាជាហំ ភន្តេ បសេនទិ កោសលោ រាជាហំ ភន្តេ បសេនទិ កោសលោតិ។>
    text <កំ បន ត្វំ មហារាជ អត្ថវសំ សម្បស្សមានោ ឥមស្មិំ សរីរេ ឯវរូបំ បរមនិបច្ចការំ ករោសិ មេត្តូបហារំ ឧបទំសេសីតិ។ កតញ្ញុតំ ខោ អហំ ភន្តេ កតវេទិតំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <ភគវា ហិ ភន្តេ ពហុជនហិតាយ បដិបន្នោ ពហុជនសុខាយ ពហុនោ ជនស្ស អរិយេ ញាយេ បតិដ្ឋាបិតា យទិទំ កល្យាណធម្មតាយ កុសលធម្មតាយ។ យម្បិ ភន្តេ ភគវា ពហុជនហិតាយ បដិបន្នោ ពហុជនសុខាយ ពហុនោ ជនស្ស អរិយេ ញាយេ បតិដ្ឋាបិតា យទិទំ កល្យាណធម្មតាយ កុសលធម្មតាយ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា សីលវា វុទ្ធសីលោ អរិយសីលោ កុសលសីលោ កុសលសីលេន សមន្នាគតោ។ យម្បិ ភន្តេ ភគវា សីលវា វុទ្ធសីលោ អរិយសីលោ កុសលសីលោ កុសលសីលេន សមន្នាគតោ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា ទីឃរត្តំ អារញ្ញិកោ អរញ្ញវនបត្ថានិ បន្តានិ សេនាសនានិ បដិសេវតិ។ យម្បិ ភន្តេ ភគវា ទីឃរត្តំ អារញ្ញិកោ អរញ្ញវនបត្ថានិ បន្តានិ សេនាសនានិ បដិសេវតិ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា សន្តុដ្ឋោ ឥតរីតរចីវរបិណ្ឌបាតសេនាសនគិលានបច្ចយភេសជ្ជបរិក្ខារេន។ យម្បិ ភន្តេ ភគវា សន្តុដ្ឋោ ឥតរីតរចីវរបិណ្ឌបាតសេនាសនគិលានបច្ចយភេសជ្ជបរិក្ខារេន ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។ បុន ចបរំ ភន្តេ ភគវា អាហុនេយ្យោ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្ស។ យម្បិ ភន្តេ ភគវា អាហុនេយ្យោ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្ស ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា យាយំ កថា អភិសល្លេខិកា ចេតោវិវរណសប្បាយា សេយ្យថិទំ អប្បិច្ឆកថា សន្តុដ្ឋិកថា បវិវេកកថា អសំសគ្គកថា វីរិយារម្ភកថា សីលកថា សមាធិកថា បញ្ញាកថា វិមុត្តិកថា វិមុត្តិញាណទស្សនកថា ឯវរូបាយ កថាយ និកាមលាភី អកិច្ឆលាភី អកសិរលាភី។ យម្បិ ភន្តេ ភគវា យាយំ កថា អភិសល្លេខិកា ចេតោវិវរណសប្បាយា សេយ្យថិទំ អប្បិច្ឆកថា…បេ។… វិមុត្តិញាណទស្សនកថា ឯវរូបាយ កថាយ និកាមលាភី អកិច្ឆលាភី អកសិរលាភី ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា ចតុន្នំ ឈានានំ អាភិចេតសិកានំ ទិដ្ឋធម្មសុខវិហារានំ និកាមលាភី អកិច្ឆលាភី អកសិរលាភី។ យម្បិ ភន្តេ ភគវា ចតុន្នំ ឈានានំ អាភិចេតសិកានំ ទិដ្ឋធម្មសុខវិហារានំ និកាមលាភី អកិច្ឆលាភី អកសិរលាភី ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ តិស្សោបិ ជាតិយោ ចតស្សោបិ ជាតិយោ បញ្ចបិ ជាតិយោ ទសបិ ជាតិយោ វីសម្បិ ជាតិយោ តិំសម្បិ ជាតិយោ ចត្តាលីសម្បិ ជាតិយោ បញ្ញាសម្បិ ជាតិយោ ជាតិសតម្បិ ជាតិសហស្សម្បិ ជាតិសតសហស្សម្បិ អនេកេបិ សំវដ្ដកប្បេ អនេកេបិ វិវដ្ដកប្បេ អនេកេបិ សំវដ្ដវិវដ្ដកប្បេ អមុត្រាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ អមុត្រ ឧទបាទិំ តត្រាបាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ ឥធូបបន្នោតិ។ ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ យម្បិ ភន្តេ ភគវា អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ…បេ។… យថាកម្មូបគេ សត្តេ បជានាតិ។ យម្បិ ភន្តេ ភគវា ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានាតិ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <បុន ចបរំ ភន្តេ ភគវា អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។ យម្បិ ភន្តេ ភគវា អាសវានំ ខយា អនាសវំ ចេតោវិមុត្តិំ…បេ។… សច្ឆិកត្វា ឧបសម្បជ្ជ វិហរតិ ឥទម្បិ ខោ អហំ ភន្តេ អត្ថវសំ សម្បស្សមានោ ភគវតិ ឯវរូបំ បរមនិបច្ចការំ ករោមិ មេត្តូបហារំ ឧបទំសេមិ។>
    text <ហន្ទ ច ទានិ មយំ ភន្តេ គច្ឆាម។ ពហុកិច្ចា មយំ ពហុករណីយាតិ។ យស្ស ទានិ ត្វំ មហារាជ កាលំ មញ្ញសីតិ។ អថ ខោ រាជា បសេនទិ កោសលោ ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមីតិ។ ទសមំ។>
    stand <មហាវគ្គោ តតិយោ។>
    text <តស្សុទ្ទានំ>
