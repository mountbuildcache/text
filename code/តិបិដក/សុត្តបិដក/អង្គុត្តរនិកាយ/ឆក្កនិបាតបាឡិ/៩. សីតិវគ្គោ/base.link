text <៩។ សីតិវគ្គោ>
  text <១។ សីតិភាវសុត្តំ>
    text <៨៥>, <ឆហិ ភិក្ខវេ ធម្មេហិ សមន្នាគតោ ភិក្ខុ អភព្ពោ អនុត្តរំ សីតិភាវំ សច្ឆិកាតុំ។ កតមេហិ ឆហិ។ ឥធ ភិក្ខវេ ភិក្ខុ យស្មិំ សមយេ ចិត្តំ និគ្គហេតព្ពំ តស្មិំ សមយេ ចិត្តំ ន និគ្គណ្ហាតិ យស្មិំ សមយេ ចិត្តំ បគ្គហេតព្ពំ តស្មិំ សមយេ ចិត្តំ ន បគ្គណ្ហាតិ យស្មិំ សមយេ ចិត្តំ សម្បហំសិតព្ពំ តស្មិំ សមយេ ចិត្តំ ន សម្បហំសេតិ យស្មិំ សមយេ ចិត្តំ អជ្ឈុបេក្ខិតព្ពំ តស្មិំ សមយេ ចិត្តំ ន អជ្ឈុបេក្ខតិ ហីនាធិមុត្តិកោ ច ហោតិ សក្កាយាភិរតោ ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ អភព្ពោ អនុត្តរំ សីតិភាវំ សច្ឆិកាតុំ។>
    text <ឆហិ ភិក្ខវេ ធម្មេហិ សមន្នាគតោ ភិក្ខុ ភព្ពោ អនុត្តរំ សីតិភាវំ សច្ឆិកាតុំ។ កតមេហិ ឆហិ។ ឥធ ភិក្ខវេ ភិក្ខុ យស្មិំ សមយេ ចិត្តំ និគ្គហេតព្ពំ តស្មិំ សមយេ ចិត្តំ និគ្គណ្ហាតិ យស្មិំ សមយេ ចិត្តំ បគ្គហេតព្ពំ តស្មិំ សមយេ ចិត្តំ បគ្គណ្ហាតិ យស្មិំ សមយេ ចិត្តំ សម្បហំសិតព្ពំ តស្មិំ សមយេ ចិត្តំ សម្បហំសេតិ យស្មិំ សមយេ ចិត្តំ អជ្ឈុបេក្ខិតព្ពំ តស្មិំ សមយេ ចិត្តំ អជ្ឈុបេក្ខតិ បណីតាធិមុត្តិកោ ច ហោតិ និព្ពានាភិរតោ ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ ភព្ពោ អនុត្តរំ សីតិភាវំ សច្ឆិកាតុន្តិ។ បឋមំ។>
  text <២។ អាវរណសុត្តំ>
    text <៨៦>, <ឆហិ ភិក្ខវេ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ កម្មាវរណតាយ សមន្នាគតោ ហោតិ កិលេសាវរណតាយ សមន្នាគតោ ហោតិ វិបាកាវរណតាយ សមន្នាគតោ ហោតិ អស្សទ្ធោ ច ហោតិ អច្ឆន្ទិកោ ច ទុប្បញ្ញោ ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។>
    text <ឆហិ ភិក្ខវេ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ ន កម្មាវរណតាយ សមន្នាគតោ ហោតិ ន កិលេសាវរណតាយ សមន្នាគតោ ហោតិ ន វិបាកាវរណតាយ សមន្នាគតោ ហោតិ សទ្ធោ ច ហោតិ ឆន្ទិកោ ច បញ្ញវា ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តន្តិ។ ទុតិយំ។>
  text <៣។ វោរោបិតសុត្តំ>
    text <៨៧>, <ឆហិ ភិក្ខវេ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ មាតា ជីវិតា វោរោបិតា ហោតិ បិតា ជីវិតា វោរោបិតោ ហោតិ អរហំ ជីវិតា វោរោបិតោ ហោតិ តថាគតស្ស ទុដ្ឋេន ចិត្តេន លោហិតំ ឧប្បាទិតំ ហោតិ សង្ឃោ ភិន្នោ ហោតិ ទុប្បញ្ញោ ហោតិ ជឡោ ឯឡមូគោ។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។>
    text <ឆហិ ភិក្ខវេ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ ន មាតា ជីវិតា វោរោបិតា ហោតិ ន បិតា ជីវិតា វោរោបិតោ ហោតិ ន អរហំ ជីវិតា វោរោបិតោ ហោតិ ន តថាគតស្ស ទុដ្ឋេន ចិត្តេន លោហិតំ ឧប្បាទិតំ ហោតិ ន សង្ឃោ ភិន្នោ ហោតិ បញ្ញវា ហោតិ អជឡោ អនេឡមូគោ។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តន្តិ។ តតិយំ។>
  text <៤។ សុស្សូសតិសុត្តំ>
    text <៨៨>, <ឆហិ ភិក្ខវេ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ តថាគតប្បវេទិតេ ធម្មវិនយេ ទេសិយមានេ ន សុស្សូសតិ ន សោតំ ឱទហតិ ន អញ្ញា ចិត្តំ ឧបដ្ឋាបេតិ អនត្ថំ គណ្ហាតិ អត្ថំ រិញ្ចតិ អននុលោមិកាយ ខន្តិយា សមន្នាគតោ ហោតិ។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោបិ សទ្ធម្មំ អភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។>
    text <ឆហិ ភិក្ខវេ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តំ។ កតមេហិ ឆហិ។ តថាគតប្បវេទិតេ ធម្មវិនយេ ទេសិយមានេ សុស្សូសតិ សោតំ ឱទហតិ អញ្ញា ចិត្តំ ឧបដ្ឋាបេតិ អត្ថំ គណ្ហាតិ អនត្ថំ រិញ្ចតិ អនុលោមិកាយ ខន្តិយា សមន្នាគតោ ហោតិ។ ឥមេហិ ខោ ភិក្ខវេ ឆហិ ធម្មេហិ សមន្នាគតោ សុណន្តោ សទ្ធម្មំ ភព្ពោ និយាមំ ឱក្កមិតុំ កុសលេសុ ធម្មេសុ សម្មត្តន្តិ។ ចតុត្ថំ។>
  text <៥។ អប្បហាយសុត្តំ>
    text <៨៩>, <ឆ ភិក្ខវេ ធម្មេ អប្បហាយ អភព្ពោ ទិដ្ឋិសម្បទំ សច្ឆិកាតុំ។ កតមេ ឆ។ សក្កាយទិដ្ឋិំ វិចិកិច្ឆំ សីលព្ពតបរាមាសំ អបាយគមនីយំ រាគំ អបាយគមនីយំ ទោសំ អបាយគមនីយំ មោហំ។ ឥមេ ខោ ភិក្ខវេ ឆ ធម្មេ អប្បហាយ អភព្ពោ ទិដ្ឋិសម្បទំ សច្ឆិកាតុំ។>
    text <ឆ ភិក្ខវេ ធម្មេ បហាយ ភព្ពោ ទិដ្ឋិសម្បទំ សច្ឆិកាតុំ។ កតមេ ឆ។ សក្កាយទិដ្ឋិំ វិចិកិច្ឆំ សីលព្ពតបរាមាសំ អបាយគមនីយំ រាគំ អបាយគមនីយំ ទោសំ អបាយគមនីយំ មោហំ។ ឥមេ ខោ ភិក្ខវេ ឆ ធម្មេ បហាយ ភព្ពោ ទិដ្ឋិសម្បទំ សច្ឆិកាតុន្តិ។ បញ្ចមំ។>
  text <៦។ បហីនសុត្តំ>
    text <៩០>, <ឆយិមេ ភិក្ខវេ ធម្មា ទិដ្ឋិសម្បន្នស្ស បុគ្គលស្ស បហីនា។ កតមេ ឆ។ សក្កាយទិដ្ឋិ វិចិកិច្ឆា សីលព្ពតបរាមាសោ អបាយគមនីយោ រាគោ អបាយគមនីយោ ទោសោ អបាយគមនីយោ មោហោ។ ឥមេ ខោ ភិក្ខវេ ឆ ធម្មា ទិដ្ឋិសម្បន្នស្ស បុគ្គលស្ស បហីនាតិ។ ឆដ្ឋំ។>
  text <៧។ អភព្ពសុត្តំ>
    text <៩១>, <ឆ ភិក្ខវេ ធម្មេ អភព្ពោ ទិដ្ឋិសម្បន្នោ បុគ្គលោ ឧប្បាទេតុំ។ កតមេ ឆ។ សក្កាយទិដ្ឋិំ វិចិកិច្ឆំ សីលព្ពតបរាមាសំ អបាយគមនីយំ រាគំ អបាយគមនីយំ ទោសំ អបាយគមនីយំ មោហំ។ ឥមេ ខោ ភិក្ខវេ ឆ ធម្មេ អភព្ពោ ទិដ្ឋិសម្បន្នោ បុគ្គលោ ឧប្បាទេតុន្តិ។ សត្តមំ។>
  text <៨។ បឋមអភព្ពដ្ឋានសុត្តំ>
    text <៩២>, <ឆយិមានិ ភិក្ខវេ អភព្ពដ្ឋានានិ។ កតមានិ ឆ។ អភព្ពោ ទិដ្ឋិសម្បន្នោ បុគ្គលោ សត្ថរិ អគារវោ វិហរិតុំ អប្បតិស្សោ អភព្ពោ ទិដ្ឋិសម្បន្នោ បុគ្គលោ ធម្មេ អគារវោ វិហរិតុំ អប្បតិស្សោ អភព្ពោ ទិដ្ឋិសម្បន្នោ បុគ្គលោ សង្ឃេ អគារវោ វិហរិតុំ អប្បតិស្សោ អភព្ពោ ទិដ្ឋិសម្បន្នោ បុគ្គលោ សិក្ខាយ អគារវោ វិហរិតុំ អប្បតិស្សោ អភព្ពោ ទិដ្ឋិសម្បន្នោ បុគ្គលោ អនាគមនីយំ វត្ថុំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ អដ្ឋមំ ភវំ និព្ពត្តេតុំ។ ឥមានិ ខោ ភិក្ខវេ ឆ អភព្ពដ្ឋានានីតិ។ អដ្ឋមំ។>
  text <៩។ ទុតិយអភព្ពដ្ឋានសុត្តំ>
    text <៩៣>, <ឆយិមានិ ភិក្ខវេ អភព្ពដ្ឋានានិ។ កតមានិ ឆ។ អភព្ពោ ទិដ្ឋិសម្បន្នោ បុគ្គលោ កញ្ចិ សង្ខារំ និច្ចតោ ឧបគន្តុំ អភព្ពោ ទិដ្ឋិសម្បន្នោ បុគ្គលោ កញ្ចិ សង្ខារំ សុខតោ ឧបគន្តុំ អភព្ពោ ទិដ្ឋិសម្បន្នោ បុគ្គលោ កញ្ចិ ធម្មំ អត្តតោ ឧបគន្តុំ អភព្ពោ ទិដ្ឋិសម្បន្នោ បុគ្គលោ អានន្តរិយំ កម្មំ កាតុំ អភព្ពោ ទិដ្ឋិសម្បន្នោ បុគ្គលោ កោតូហលមង្គលេន សុទ្ធិំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ ឥតោ ពហិទ្ធា ទក្ខិណេយ្យំ គវេសិតុំ។ ឥមានិ ខោ ភិក្ខវេ ឆ អភព្ពដ្ឋានានីតិ។ នវមំ។>
  text <១០។ តតិយអភព្ពដ្ឋានសុត្តំ>
    text <៩៤>, <ឆយិមានិ ភិក្ខវេ អភព្ពដ្ឋានានិ។ កតមានិ ឆ។ អភព្ពោ ទិដ្ឋិសម្បន្នោ បុគ្គលោ មាតរំ ជីវិតា វោរោបេតុំ អភព្ពោ ទិដ្ឋិសម្បន្នោ បុគ្គលោ បិតរំ ជីវិតា វោរោបេតុំ អភព្ពោ ទិដ្ឋិសម្បន្នោ បុគ្គលោ អរហន្តំ ជីវិតា វោរោបេតុំ អភព្ពោ ទិដ្ឋិសម្បន្នោ បុគ្គលោ តថាគតស្ស ទុដ្ឋេន ចិត្តេន លោហិតំ ឧប្បាទេតុំ អភព្ពោ ទិដ្ឋិសម្បន្នោ បុគ្គលោ សង្ឃំ ភិន្ទិតុំ អភព្ពោ ទិដ្ឋិសម្បន្នោ បុគ្គលោ អញ្ញំ សត្ថារំ ឧទ្ទិសិតុំ។ ឥមានិ ខោ ភិក្ខវេ ឆ អភព្ពដ្ឋានានីតិ។ ទសមំ។>
  text <១១។ ចតុត្ថអភព្ពដ្ឋានសុត្តំ>
    text <៩៥>, <ឆយិមានិ ភិក្ខវេ អភព្ពដ្ឋានានិ។ កតមានិ ឆ។ អភព្ពោ ទិដ្ឋិសម្បន្នោ បុគ្គលោ សយំកតំ សុខទុក្ខំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ បរំកតំ សុខទុក្ខំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ សយំកតញ្ច បរំកតញ្ច សុខទុក្ខំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ អសយំការំ អធិច្ចសមុប្បន្នំ សុខទុក្ខំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ អបរំការំ អធិច្ចសមុប្បន្នំ សុខទុក្ខំ បច្ចាគន្តុំ អភព្ពោ ទិដ្ឋិសម្បន្នោ បុគ្គលោ អសយំការញ្ច អបរំការញ្ច អធិច្ចសមុប្បន្នំ សុខទុក្ខំ បច្ចាគន្តុំ។ តំ កិស្ស ហេតុ។ តថា ហិស្ស ភិក្ខវេ ទិដ្ឋិសម្បន្នស្ស បុគ្គលស្ស ហេតុ ច សុទិដ្ឋោ ហេតុសមុប្បន្នា ច ធម្មា។ ឥមានិ ខោ ភិក្ខវេ ឆ អភព្ពដ្ឋានានីតិ។ ឯកាទសមំ។>
    stand <សីតិវគ្គោ នវមោ។>
    text <តស្សុទ្ទានំ>
    block
      text <សីតិភាវំ អាវរណំ វោរោបិតា សុស្សូសតិ>
      text <អប្បហាយ បហីនាភព្ពោ តដ្ឋានា ចតុរោបិ ចាតិ។>
