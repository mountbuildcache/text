text <៤។ ទេវតាវគ្គោ>
  text <១។ អនាគាមិផលសុត្តំ>
    text <៦៥>, <ឆ ភិក្ខវេ ធម្មេ អប្បហាយ អភព្ពោ អនាគាមិផលំ សច្ឆិកាតុំ។ កតមេ ឆ។ អស្សទ្ធិយំ អហិរិកំ អនោត្តប្បំ កោសជ្ជំ មុដ្ឋស្សច្ចំ ទុប្បញ្ញតំ ឥមេ ខោ ភិក្ខវេ ឆ ធម្មេ អប្បហាយ អភព្ពោ អនាគាមិផលំ សច្ឆិកាតុំ។>
    text <ឆ ភិក្ខវេ ធម្មេ បហាយ ភព្ពោ អនាគាមិផលំ សច្ឆិកាតុំ។ កតមេ ឆ។ អស្សទ្ធិយំ អហិរិកំ អនោត្តប្បំ កោសជ្ជំ មុដ្ឋស្សច្ចំ ទុប្បញ្ញតំ ឥមេ ខោ ភិក្ខវេ ឆ ធម្មេ បហាយ ភព្ពោ អនាគាមិផលំ សច្ឆិកាតុន្តិ។ បឋមំ។>
  text <២។ អរហត្តសុត្តំ>
    text <៦៦>, <ឆ ភិក្ខវេ ធម្មេ អប្បហាយ អភព្ពោ អរហត្តំ សច្ឆិកាតុំ។ កតមេ ឆ។ ថិនំ មិទ្ធំ ឧទ្ធច្ចំ កុក្កុច្ចំ អស្សទ្ធិយំ បមាទំ ឥមេ ខោ ភិក្ខវេ ឆ ធម្មេ អប្បហាយ អភព្ពោ អរហត្តំ សច្ឆិកាតុំ។>
    text <ឆ ភិក្ខវេ ធម្មេ បហាយ ភព្ពោ អរហត្តំ សច្ឆិកាតុំ។ កតមេ ឆ។ ថិនំ មិទ្ធំ ឧទ្ធច្ចំ កុក្កុច្ចំ អស្សទ្ធិយំ បមាទំ ឥមេ ខោ ភិក្ខវេ ឆ ធម្មេ បហាយ ភព្ពោ អរហត្តំ សច្ឆិកាតុន្តិ។ ទុតិយំ។>
  text <៣។ មិត្តសុត្តំ>
    text <៦៧>, <សោ វត ភិក្ខវេ ភិក្ខុ បាបមិត្តោ បាបសហាយោ បាបសម្បវង្កោ បាបមិត្តេ សេវមានោ ភជមានោ បយិរុបាសមានោ តេសញ្ច ទិដ្ឋានុគតិំ អាបជ្ជមានោ អាភិសមាចារិកំ ធម្មំ បរិបូរេស្សតីតិ នេតំ ឋានំ វិជ្ជតិ។ អាភិសមាចារិកំ ធម្មំ អបរិបូរេត្វា សេខំ ធម្មំ បរិបូរេស្សតីតិ នេតំ ឋានំ វិជ្ជតិ។ សេខំ ធម្មំ អបរិបូរេត្វា សីលានិ បរិបូរេស្សតីតិ នេតំ ឋានំ វិជ្ជតិ។ សីលានិ អបរិបូរេត្វា កាមរាគំ វា រូបរាគំ វា អរូបរាគំ វា បជហិស្សតីតិ នេតំ ឋានំ វិជ្ជតិ។>
    text <សោ វត ភិក្ខវេ ភិក្ខុ កល្យាណមិត្តោ កល្យាណសហាយោ កល្យាណសម្បវង្កោ កល្យាណមិត្តេ សេវមានោ ភជមានោ បយិរុបាសមានោ តេសញ្ច ទិដ្ឋានុគតិំ អាបជ្ជមានោ អាភិសមាចារិកំ ធម្មំ បរិបូរេស្សតីតិ ឋានមេតំ វិជ្ជតិ។ អាភិសមាចារិកំ ធម្មំ បរិបូរេត្វា សេខំ ធម្មំ បរិបូរេស្សតីតិ ឋានមេតំ វិជ្ជតិ។ សេខំ ធម្មំ បរិបូរេត្វា សីលានិ បរិបូរេស្សតីតិ ឋានមេតំ វិជ្ជតិ។ សីលានិ បរិបូរេត្វា កាមរាគំ វា រូបរាគំ វា អរូបរាគំ វា បជហិស្សតីតិ ឋានមេតំ វិជ្ជតីតិ។ តតិយំ។>
  text <៤។ សង្គណិការាមសុត្តំ>
    text <៦៨>, <សោ វត ភិក្ខវេ ភិក្ខុ សង្គណិការាមោ សង្គណិករតោ សង្គណិការាមតំ អនុយុត្តោ គណារាមោ គណរតោ គណារាមតំ អនុយុត្តោ ឯកោ បវិវេកេ អភិរមិស្សតីតិ នេតំ ឋានំ វិជ្ជតិ។ ឯកោ បវិវេកេ អនភិរមន្តោ ចិត្តស្ស និមិត្តំ គហេស្សតីតិ នេតំ ឋានំ វិជ្ជតិ។ ចិត្តស្ស និមិត្តំ អគណ្ហន្តោ សម្មាទិដ្ឋិំ បរិបូរេស្សតីតិ នេតំ ឋានំ វិជ្ជតិ។ សម្មាទិដ្ឋិំ អបរិបូរេត្វា សម្មាសមាធិំ បរិបូរេស្សតីតិ នេតំ ឋានំ វិជ្ជតិ។ សម្មាសមាធិំ អបរិបូរេត្វា សំយោជនានិ បជហិស្សតីតិ នេតំ ឋានំ វិជ្ជតិ។ សំយោជនានិ អប្បហាយ និព្ពានំ សច្ឆិករិស្សតីតិ នេតំ ឋានំ វិជ្ជតិ។>
    text <សោ វត ភិក្ខវេ ភិក្ខុ ន សង្គណិការាមោ ន សង្គណិករតោ ន សង្គណិការាមតំ អនុយុត្តោ ន គណារាមោ ន គណរតោ ន គណារាមតំ អនុយុត្តោ ឯកោ បវិវេកេ អភិរមិស្សតីតិ ឋានមេតំ វិជ្ជតិ។ ឯកោ បវិវេកេ អភិរមន្តោ ចិត្តស្ស និមិត្តំ គហេស្សតីតិ ឋានមេតំ វិជ្ជតិ។ ចិត្តស្ស និមិត្តំ គណ្ហន្តោ សម្មាទិដ្ឋិំ បរិបូរេស្សតីតិ ឋានមេតំ វិជ្ជតិ។ សម្មាទិដ្ឋិំ បរិបូរេត្វា សម្មាសមាធិំ បរិបូរេស្សតីតិ ឋានមេតំ វិជ្ជតិ។ សម្មាសមាធិំ បរិបូរេត្វា សំយោជនានិ បជហិស្សតីតិ ឋានមេតំ វិជ្ជតិ។ សំយោជនានិ បហាយ និព្ពានំ សច្ឆិករិស្សតីតិ ឋានមេតំ វិជ្ជតីតិ។ ចតុត្ថំ។>
  text <៥។ ទេវតាសុត្តំ>
    text <៦៩>, <អថ ខោ អញ្ញតរា ទេវតា អភិក្កន្តាយ រត្តិយា អភិក្កន្តវណ្ណា កេវលកប្បំ ជេតវនំ ឱភាសេត្វា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតា ខោ សា ទេវតា ភគវន្តំ ឯតទវោច ឆយិមេ ភន្តេ ធម្មា ភិក្ខុនោ អបរិហានាយ សំវត្តន្តិ។ កតមេ ឆ។ សត្ថុគារវតា ធម្មគារវតា សង្ឃគារវតា សិក្ខាគារវតា សោវចស្សតា កល្យាណមិត្តតា ឥមេ ខោ ភន្តេ ឆ ធម្មា ភិក្ខុនោ អបរិហានាយ សំវត្តន្តីតិ។ ឥទមវោច សា ទេវតា។ សមនុញ្ញោ សត្ថា អហោសិ។ អថ ខោ សា ទេវតា សមនុញ្ញោ មេ សត្ថាតិ ភគវន្តំ អភិវាទេត្វា បទក្ខិណំ កត្វា តត្ថេវន្តរធាយិ។>
    text <អថ ខោ ភគវា តស្សា រត្តិយា អច្ចយេន ភិក្ខូ អាមន្តេសិ ឥមំ ភិក្ខវេ រត្តិំ អញ្ញតរា ទេវតា អភិក្កន្តាយ រត្តិយា អភិក្កន្តវណ្ណា កេវលកប្បំ ជេតវនំ ឱភាសេត្វា យេនាហំ តេនុបសង្កមិ ឧបសង្កមិត្វា មំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតា ខោ ភិក្ខវេ សា ទេវតា មំ ឯតទវោច ឆយិមេ ភន្តេ ធម្មា ភិក្ខុនោ អបរិហានាយ សំវត្តន្តិ។ កតមេ ឆ។ សត្ថុគារវតា ធម្មគារវតា សង្ឃគារវតា សិក្ខាគារវតា សោវចស្សតា កល្យាណមិត្តតា ឥមេ ខោ ភន្តេ ឆ ធម្មា ភិក្ខុនោ អបរិហានាយ សំវត្តន្តីតិ។ ឥទមវោច ភិក្ខវេ សា ទេវតា។ ឥទំ វត្វា មំ អភិវាទេត្វា បទក្ខិណំ កត្វា តត្ថេវន្តរធាយីតិ។>
    text <ឯវំ វុត្តេ អាយស្មា សារិបុត្តោ ភគវន្តំ អភិវាទេត្វា ឯតទវោច ឥមស្ស ខោ អហំ ភន្តេ ភគវតា សំខិត្តេន ភាសិតស្ស ឯវំ វិត្ថារេន អត្ថំ អាជានាមិ។ ឥធ ភន្តេ ភិក្ខុ អត្តនា ច សត្ថុគារវោ ហោតិ សត្ថុគារវតាយ ច វណ្ណវាទី។ យេ ចញ្ញេ ភិក្ខូ ន សត្ថុគារវា តេ ច សត្ថុគារវតាយ សមាទបេតិ។ យេ ចញ្ញេ ភិក្ខូ សត្ថុគារវា តេសញ្ច វណ្ណំ ភណតិ ភូតំ តច្ឆំ កាលេន។ អត្តនា ច ធម្មគារវោ ហោតិ…បេ។… សង្ឃគារវោ ហោតិ… សិក្ខាគារវោ ហោតិ … សុវចោ ហោតិ… កល្យាណមិត្តោ ហោតិ កល្យាណមិត្តតាយ ច វណ្ណវាទី។ យេ ចញ្ញេ ភិក្ខូ ន កល្យាណមិត្តា តេ ច កល្យាណមិត្តតាយ សមាទបេតិ។ យេ ចញ្ញេ ភិក្ខូ កល្យាណមិត្តា តេសញ្ច វណ្ណំ ភណតិ ភូតំ តច្ឆំ កាលេន។ ឥមស្ស ខោ អហំ ភន្តេ ភគវតា សំខិត្តេន ភាសិតស្ស ឯវំ វិត្ថារេន អត្ថំ អាជានាមីតិ។>
    text <សាធុ សាធុ សារិបុត្ត។ សាធុ ខោ ត្វំ សារិបុត្ត ឥមស្ស មយា សំខិត្តេន ភាសិតស្ស ឯវំ វិត្ថារេន អត្ថំ អាជានាសិ។ ឥធ សារិបុត្ត ភិក្ខុ អត្តនា ច សត្ថុគារវោ ហោតិ សត្ថុគារវតាយ ច វណ្ណវាទី។ យេ ចញ្ញេ ភិក្ខូ ន សត្ថុគារវា តេ ច សត្ថុគារវតាយ សមាទបេតិ។ យេ ចញ្ញេ ភិក្ខូ សត្ថុគារវា តេសញ្ច វណ្ណំ ភណតិ ភូតំ តច្ឆំ កាលេន។ អត្តនា ច ធម្មគារវោ ហោតិ…បេ។… សង្ឃគារវោ ហោតិ… សិក្ខាគារវោ ហោតិ… សុវចោ ហោតិ… កល្យាណមិត្តោ ហោតិ កល្យាណមិត្តតាយ ច វណ្ណវាទី។ យេ ចញ្ញេ ភិក្ខូ ន កល្យាណមិត្តា តេ ច កល្យាណមិត្តតាយ សមាទបេតិ។ យេ ចញ្ញេ ភិក្ខូ កល្យាណមិត្តា តេសញ្ច វណ្ណំ ភណតិ ភូតំ តច្ឆំ កាលេន។ ឥមស្ស ខោ សារិបុត្ត មយា សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោតិ។ បញ្ចមំ។>
  text <៦។ សមាធិសុត្តំ>
    text <៧០>, <សោ វត ភិក្ខវេ ភិក្ខុ ន សន្តេន សមាធិនា ន បណីតេន ន បដិប្បស្សទ្ធិលទ្ធេន ន ឯកោទិភាវាធិគតេន អនេកវិហិតំ ឥទ្ធិវិធំ បច្ចនុភវិស្សតិ ឯកោបិ ហុត្វា ពហុធា ភវិស្សតិ ពហុធាបិ ហុត្វា ឯកោ ភវិស្សតិ…បេ។… យាវ ព្រហ្មលោកាបិ កាយេន វសំ វត្តេស្សតីតិ នេតំ ឋានំ វិជ្ជតិ។ ទិព្ពាយ សោតធាតុយា វិសុទ្ធាយ អតិក្កន្តមានុសិកាយ ឧភោ សទ្ទេ សុណិស្សតិ ទិព្ពេ ច មានុសេ ច យេ ទូរេ សន្តិកេ ចាតិ នេតំ ឋានំ វិជ្ជតិ។ បរសត្តានំ បរបុគ្គលានំ ចេតសា ចេតោ បរិច្ច បជានិស្សតិ សរាគំ វា ចិត្តំ សរាគំ ចិត្តន្តិ បជានិស្សតិ …បេ។… វិមុត្តំ វា ចិត្តំ វិមុត្តំ ចិត្តន្តិ បជានិស្សតីតិ នេតំ ឋានំ វិជ្ជតិ។ អនេកវិហិតំ បុព្ពេនិវាសំ អនុស្សរិស្សតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរិស្សតីតិ នេតំ ឋានំ វិជ្ជតិ។ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សិស្សតិ…បេ។… យថាកម្មូបគេ សត្តេ បជានិស្សតីតិ នេតំ ឋានំ វិជ្ជតិ។ អាសវានំ ខយា…បេ។… សច្ឆិកត្វា ឧបសម្បជ្ជ វិហរិស្សតីតិ នេតំ ឋានំ វិជ្ជតិ។>
    text <សោ វត ភិក្ខវេ ភិក្ខុ សន្តេន សមាធិនា បណីតេន បដិប្បស្សទ្ធិលទ្ធេន ឯកោទិភាវាធិគតេន អនេកវិហិតំ ឥទ្ធិវិធំ បច្ចនុភវិស្សតិ…បេ។… យាវ ព្រហ្មលោកាបិ កាយេន វសំ វត្តេស្សតីតិ ឋានមេតំ វិជ្ជតិ។ ទិព្ពាយ សោតធាតុយា វិសុទ្ធាយ អតិក្កន្តមានុសិកាយ ឧភោ សទ្ទេ សុណិស្សតិ ទិព្ពេ ច មានុសេ ច យេ ទូរេ សន្តិកេ ចាតិ ឋានមេតំ វិជ្ជតិ។ បរសត្តានំ បរបុគ្គលានំ ចេតសា ចេតោ បរិច្ច បជានិស្សតិ សរាគំ វា ចិត្តំ សរាគំ ចិត្តន្តិ បជានិស្សតិ…បេ។… វិមុត្តំ វា ចិត្តំ វិមុត្តំ ចិត្តន្តិ បជានិស្សតីតិ ឋានមេតំ វិជ្ជតិ។ អនេកវិហិតំ បុព្ពេនិវាសំ អនុស្សរិស្សតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរិស្សតីតិ ឋានមេតំ វិជ្ជតិ។ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សិស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានិស្សតីតិ ឋានមេតំ វិជ្ជតិ។ អាសវានំ ខយា អនាសវំ ចេតោវិមុត្តិំ…បេ។… សច្ឆិកត្វា ឧបសម្បជ្ជ វិហរិស្សតីតិ ឋានមេតំ វិជ្ជតីតិ។ ឆដ្ឋំ។>
  text <៧។ សក្ខិភព្ពសុត្តំ>
    text <៧១>, <ឆហិ ភិក្ខវេ ធម្មេហិ សមន្នាគតោ ភិក្ខុ អភព្ពោ តត្រ តត្រេវ សក្ខិភព្ពតំ បាបុណិតុំ សតិ សតិ អាយតនេ។ កតមេហិ ឆហិ។ ឥធ ភិក្ខវេ ភិក្ខុ ឥមេ ហានភាគិយា ធម្មាតិ យថាភូតំ នប្បជានាតិ ឥមេ ឋិតិភាគិយា ធម្មាតិ យថាភូតំ នប្បជានាតិ ឥមេ វិសេសភាគិយា ធម្មាតិ យថាភូតំ នប្បជានាតិ ឥមេ និព្ពេធភាគិយា ធម្មាតិ យថាភូតំ នប្បជានាតិ អសក្កច្ចការី ច ហោតិ អសប្បាយការី ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ អភព្ពោ តត្រ តត្រេវ សក្ខិភព្ពតំ បាបុណិតុំ សតិ សតិ អាយតនេ។>
    text <ឆហិ ភិក្ខវេ ធម្មេហិ សមន្នាគតោ ភិក្ខុ ភព្ពោ តត្រ តត្រេវ សក្ខិភព្ពតំ បាបុណិតុំ សតិ សតិ អាយតនេ។ កតមេហិ ឆហិ។ ឥធ ភិក្ខវេ ភិក្ខុ ឥមេ ហានភាគិយា ធម្មាតិ យថាភូតំ បជានាតិ ឥមេ ឋិតិភាគិយា ធម្មាតិ យថាភូតំ បជានាតិ ឥមេ វិសេសភាគិយា ធម្មាតិ យថាភូតំ បជានាតិ ឥមេ និព្ពេធភាគិយា ធម្មាតិ យថាភូតំ បជានាតិ សក្កច្ចការី ច ហោតិ សប្បាយការី ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ ភព្ពោ តត្រ តត្រេវ សក្ខិភព្ពតំ បាបុណិតុំ សតិ សតិ អាយតនេតិ។ សត្តមំ។>
  text <៨។ ពលសុត្តំ>
    text <៧២>, <ឆហិ ភិក្ខវេ ធម្មេហិ សមន្នាគតោ ភិក្ខុ អភព្ពោ សមាធិស្មិំ ពលតំ បាបុណិតុំ។ កតមេហិ ឆហិ។ ឥធ ភិក្ខវេ ភិក្ខុ ន សមាធិស្ស សមាបត្តិកុសលោ ហោតិ ន សមាធិស្ស ឋិតិកុសលោ ហោតិ ន សមាធិស្ស វុដ្ឋានកុសលោ ហោតិ អសក្កច្ចការី ច ហោតិ អសាតច្ចការី ច អសប្បាយការី ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ អភព្ពោ សមាធិស្មិំ ពលតំ បាបុណិតុំ។>
    text <ឆហិ ភិក្ខវេ ធម្មេហិ សមន្នាគតោ ភិក្ខុ ភព្ពោ សមាធិស្មិំ ពលតំ បាបុណិតុំ។ កតមេហិ ឆហិ។ ឥធ ភិក្ខវេ ភិក្ខុ សមាធិស្ស សមាបត្តិកុសលោ ហោតិ សមាធិស្ស ឋិតិកុសលោ ហោតិ សមាធិស្ស វុដ្ឋានកុសលោ ហោតិ សក្កច្ចការី ច ហោតិ សាតច្ចការី ច សប្បាយការី ច។ ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ ភព្ពោ សមាធិស្មិំ ពលតំ បាបុណិតុន្តិ។ អដ្ឋមំ។>
  text <៩។ បឋមតជ្ឈានសុត្តំ>
    text <៧៣>, <ឆ ភិក្ខវេ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។ កតមេ ឆ។ កាមច្ឆន្ទំ ព្យាបាទំ ថិនមិទ្ធំ ឧទ្ធច្ចកុក្កុច្ចំ វិចិកិច្ឆំ។ កាមេសុ ខោ បនស្ស អាទីនវោ ន យថាភូតំ សម្មប្បញ្ញាយ សុទិដ្ឋោ ហោតិ។ ឥមេ ខោ ភិក្ខវេ ឆ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។>
    text <ឆ ភិក្ខវេ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុំ។ កតមេ ឆ។ កាមច្ឆន្ទំ ព្យាបាទំ ថិនមិទ្ធំ ឧទ្ធច្ចកុក្កុច្ចំ វិចិកិច្ឆំ កាមេសុ ខោ បនស្ស អាទីនវោ ន យថាភូតំ សម្មប្បញ្ញាយ សុទិដ្ឋោ ហោតិ។ ឥមេ ខោ ភិក្ខវេ ឆ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុន្តិ។ នវមំ។>
  text <១០។ ទុតិយតជ្ឈានសុត្តំ>
    text <៧៤>, <ឆ ភិក្ខវេ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។ កតមេ ឆ។ កាមវិតក្កំ ព្យាបាទវិតក្កំ វិហិំសាវិតក្កំ កាមសញ្ញំ ព្យាបាទសញ្ញំ វិហិំសាសញ្ញំ ឥមេ ខោ ភិក្ខវេ ឆ ធម្មេ អប្បហាយ អភព្ពោ បឋមំ ឈានំ ឧបសម្បជ្ជ វិហរិតុំ។>
    text <ឆ ភិក្ខវេ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុំ។ កតមេ ឆ។ កាមវិតក្កំ ព្យាបាទវិតក្កំ វិហិំសាវិតក្កំ កាមសញ្ញំ ព្យាបាទសញ្ញំ វិហិំសាសញ្ញំ ឥមេ ខោ ភិក្ខវេ ឆ ធម្មេ បហាយ ភព្ពោ បឋមំ ឈានំ ឧបសម្បជ្ជ វិហរិតុន្តិ។ ទសមំ។>
    stand <ទេវតាវគ្គោ សត្តមោ។>
    text <តស្សុទ្ទានំ>
    block
      text <អនាគាមិ អរហំ មិត្តា សង្គណិការាមទេវតា>
      text <សមាធិ សក្ខិភព្ពំ ពលំ តជ្ឈានា អបរេ ទុវេតិ។>
