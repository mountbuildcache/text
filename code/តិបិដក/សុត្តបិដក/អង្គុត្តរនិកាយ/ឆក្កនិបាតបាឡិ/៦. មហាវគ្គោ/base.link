text <៦។ មហាវគ្គោ>
  text <១។ សោណសុត្តំ>
    text <៥៥>, <ឯវំ មេ សុតំ ឯកំ សមយំ ភគវា រាជគហេ វិហរតិ គិជ្ឈកូដេ បព្ពតេ។ តេន ខោ បន សមយេន អាយស្មា សោណោ រាជគហេ វិហរតិ សីតវនស្មិំ។ អថ ខោ អាយស្មតោ សោណស្ស រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ យេ ខោ កេចិ ភគវតោ សាវកា អារទ្ធវីរិយា វិហរន្តិ អហំ តេសំ អញ្ញតរោ។ អថ ច បន មេ ន អនុបាទាយ អាសវេហិ ចិត្តំ វិមុច្ចតិ សំវិជ្ជន្តិ ខោ បន មេ កុលេ ភោគា សក្កា ភោគា ច ភុញ្ជិតុំ បុញ្ញានិ ច កាតុំ។ យំនូនាហំ សិក្ខំ បច្ចក្ខាយ ហីនាយាវត្តិត្វា ភោគេ ច ភុញ្ជេយ្យំ បុញ្ញានិ ច ករេយ្យន្តិ។>
    text <អថ ខោ ភគវា អាយស្មតោ សោណស្ស ចេតសា ចេតោបរិវិតក្កមញ្ញាយ សេយ្យថាបិ នាម ពលវា បុរិសោ សម្មិញ្ជិតំ វា ពាហំ បសារេយ្យ បសារិតំ វា ពាហំ សម្មិញ្ជេយ្យ ឯវមេវំ ខោ គិជ្ឈកូដេ បព្ពតេ អន្តរហិតោ សីតវនេ អាយស្មតោ សោណស្ស សម្មុខេ បាតុរហោសិ។ និសីទិ ភគវា បញ្ញត្តេ អាសនេ។ អាយស្មាបិ ខោ សោណោ ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នំ ខោ អាយស្មន្តំ សោណំ ភគវា ឯតទវោច>
    text <ននុ តេ សោណ រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ យេ ខោ កេចិ ភគវតោ សាវកា អារទ្ធវីរិយា វិហរន្តិ អហំ តេសំ អញ្ញតរោ។ អថ ច បន មេ ន អនុបាទាយ អាសវេហិ ចិត្តំ វិមុច្ចតិ សំវិជ្ជន្តិ ខោ បន មេ កុលេ ភោគា សក្កា ភោគា ច ភុញ្ជិតុំ បុញ្ញានិ ច កាតុំ។ យំនូនាហំ សិក្ខំ បច្ចក្ខាយ ហីនាយាវត្តិត្វា ភោគេ ច ភុញ្ជេយ្យំ បុញ្ញានិ ច ករេយ្យន្តិ។ ឯវំ ភន្តេ។>
    text <តំ កិំ មញ្ញសិ សោណ កុសលោ ត្វំ បុព្ពេ អគារិយភូតោ វីណាយ តន្តិស្សរេតិ។ ឯវំ ភន្តេ។ តំ កិំ មញ្ញសិ សោណ យទា តេ វីណាយ តន្តិយោ អច្ចាយតា ហោន្តិ អបិ នុ តេ វីណា តស្មិំ សមយេ សរវតី វា ហោតិ កម្មញ្ញា វាតិ។ នោ ហេតំ ភន្តេ។>
    text <តំ កិំ មញ្ញសិ សោណ យទា តេ វីណាយ តន្តិយោ អតិសិថិលា ហោន្តិ អបិ នុ តេ វីណា តស្មិំ សមយេ សរវតី វា ហោតិ កម្មញ្ញា វាតិ។ នោ ហេតំ ភន្តេ។>
    text <យទា បន តេ សោណ វីណាយ តន្តិយោ ន អច្ចាយតា ហោន្តិ នាតិសិថិលា សមេ គុណេ បតិដ្ឋិតា អបិ នុ តេ វីណា តស្មិំ សមយេ សរវតី វា ហោតិ កម្មញ្ញា វាតិ។ ឯវំ ភន្តេ។>
    text <ឯវមេវំ ខោ សោណ អច្ចារទ្ធវីរិយំ ឧទ្ធច្ចាយ សំវត្តតិ អតិសិថិលវីរិយំ កោសជ្ជាយ សំវត្តតិ។ តស្មាតិហ ត្វំ សោណ វីរិយសមថំ អធិដ្ឋហំ ឥន្ទ្រិយានញ្ច សមតំ បដិវិជ្ឈ តត្ថ ច និមិត្តំ គណ្ហាហីតិ។ ឯវំ ភន្តេតិ ខោ អាយស្មា សោណោ ភគវតោ បច្ចស្សោសិ។ អថ ខោ ភគវា អាយស្មន្តំ សោណំ ឥមិនា ឱវាទេន ឱវទិត្វា សេយ្យថាបិ នាម ពលវា បុរិសោ សមិញ្ជិតំ វា ពាហំ បសារេយ្យ បសារិតំ វា ពាហំ សមិញ្ជេយ្យ ឯវមេវំ ខោ សីតវនេ អន្តរហិតោ គិជ្ឈកូដេ បព្ពតេ បាតុរហោសិ។>
    text <អថ ខោ អាយស្មា សោណោ អបរេន សមយេន វីរិយសមថំ អធិដ្ឋាសិ ឥន្ទ្រិយានញ្ច សមតំ បដិវិជ្ឈិ តត្ថ ច និមិត្តំ អគ្គហេសិ។ អថ ខោ អាយស្មា សោណោ ឯកោ វូបកដ្ឋោ អប្បមត្តោ អាតាបី បហិតត្តោ វិហរន្តោ នចិរស្សេវ យស្សត្ថាយ កុលបុត្តា សម្មទេវ អគារស្មា អនាគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហាសិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ អព្ភញ្ញាសិ។ អញ្ញតរោ ច បនាយស្មា សោណោ អរហតំ អហោសិ។>
    text <អថ ខោ អាយស្មតោ សោណស្ស អរហត្តប្បត្តស្ស ឯតទហោសិ យំនូនាហំ យេន ភគវា តេនុបសង្កមេយ្យំ ឧបសង្កមិត្វា ភគវតោ សន្តិកេ អញ្ញំ ព្យាករេយ្យន្តិ។ អថ ខោ អាយស្មា សោណោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា សោណោ ភគវន្តំ ឯតទវោច>
    text <យោ សោ ភន្តេ ភិក្ខុ អរហំ ខីណាសវោ វុសិតវា កតករណីយោ ឱហិតភារោ អនុប្បត្តសទត្ថោ បរិក្ខីណភវសំយោជនោ សម្មទញ្ញាវិមុត្តោ សោ ឆ ឋានានិ អធិមុត្តោ ហោតិ នេក្ខម្មាធិមុត្តោ ហោតិ បវិវេកាធិមុត្តោ ហោតិ អព្យាបជ្ជាធិមុត្តោ ហោតិ តណ្ហាក្ខយាធិមុត្តោ ហោតិ ឧបាទានក្ខយាធិមុត្តោ ហោតិ អសម្មោហាធិមុត្តោ ហោតិ។>
    text <សិយា ខោ បន ភន្តេ ឥធេកច្ចស្ស អាយស្មតោ ឯវមស្ស កេវលំសទ្ធាមត្តកំ នូន អយមាយស្មា និស្សាយ នេក្ខម្មាធិមុត្តោតិ។ ន ខោ បនេតំ ភន្តេ ឯវំ ទដ្ឋព្ពំ។ ខីណាសវោ ភន្តេ ភិក្ខុ វុសិតវា កតករណីយោ ករណីយំ អត្តនោ អសមនុបស្សន្តោ កតស្ស វា បដិចយំ ខយា រាគស្ស វីតរាគត្តា នេក្ខម្មាធិមុត្តោ ហោតិ ខយា ទោសស្ស វីតទោសត្តា នេក្ខម្មាធិមុត្តោ ហោតិ ខយា មោហស្ស វីតមោហត្តា នេក្ខម្មាធិមុត្តោ ហោតិ។>
    text <សិយា ខោ បន ភន្តេ ឥធេកច្ចស្ស អាយស្មតោ ឯវមស្ស លាភសក្ការសិលោកំ នូន អយមាយស្មា និកាមយមានោ បវិវេកាធិមុត្តោតិ។ ន ខោ បនេតំ ភន្តេ ឯវំ ទដ្ឋព្ពំ។ ខីណាសវោ ភន្តេ ភិក្ខុ វុសិតវា កតករណីយោ ករណីយំ អត្តនោ អសមនុបស្សន្តោ កតស្ស វា បដិចយំ ខយា រាគស្ស វីតរាគត្តា បវិវេកាធិមុត្តោ ហោតិ ខយា ទោសស្ស វីតទោសត្តា បវិវេកាធិមុត្តោ ហោតិ ខយា មោហស្ស វីតមោហត្តា បវិវេកាធិមុត្តោ ហោតិ។>
    text <សិយា ខោ បន ភន្តេ ឥធេកច្ចស្ស អាយស្មតោ ឯវមស្ស សីលព្ពតបរាមាសំ នូន អយមាយស្មា សារតោ បច្ចាគច្ឆន្តោ អព្យាបជ្ជាធិមុត្តោតិ។ ន ខោ បនេតំ ភន្តេ ឯវំ ទដ្ឋព្ពំ។ ខីណាសវោ ភន្តេ ភិក្ខុ វុសិតវា កតករណីយោ ករណីយំ អត្តនោ អសមនុបស្សន្តោ កតស្ស វា បដិចយំ ខយា រាគស្ស វីតរាគត្តា អព្យាបជ្ជាធិមុត្តោ ហោតិ ខយា ទោសស្ស វីតទោសត្តា អព្យាបជ្ជាធិមុត្តោ ហោតិ ខយា មោហស្ស វីតមោហត្តា អព្យាបជ្ជាធិមុត្តោ ហោតិ។>
    text <ខយា រាគស្ស វីតរាគត្តា តណ្ហាក្ខយាធិមុត្តោ ហោតិ ខយា ទោសស្ស វីតទោសត្តា តណ្ហាក្ខយាធិមុត្តោ ហោតិ ខយា មោហស្ស វីតមោហត្តា តណ្ហាក្ខយាធិមុត្តោ ហោតិ។>
    text <ខយា រាគស្ស វីតរាគត្តា ឧបាទានក្ខយាធិមុត្តោ ហោតិ ខយា ទោសស្ស វីតទោសត្តា ឧបាទានក្ខយាធិមុត្តោ ហោតិ ខយា មោហស្ស វីតមោហត្តា ឧបាទានក្ខយាធិមុត្តោ ហោតិ។>
    text <ខយា រាគស្ស វីតរាគត្តា អសម្មោហាធិមុត្តោ ហោតិ ខយា ទោសស្ស វីតទោសត្តា អសម្មោហាធិមុត្តោ ហោតិ ខយា មោហស្ស វីតមោហត្តា អសម្មោហាធិមុត្តោ ហោតិ។>
    text <ឯវំ សម្មា វិមុត្តចិត្តស្ស ភន្តេ ភិក្ខុនោ ភុសា ចេបិ ចក្ខុវិញ្ញេយ្យា រូបា ចក្ខុស្ស អាបាថំ អាគច្ឆន្តិ នេវស្ស ចិត្តំ បរិយាទិយន្តិ។ អមិស្សីកតមេវស្ស ចិត្តំ ហោតិ ឋិតំ អានេញ្ជប្បត្តំ វយញ្ចស្សានុបស្សតិ។ ភុសា ចេបិ សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា… មនោវិញ្ញេយ្យា ធម្មា មនស្ស អាបាថំ អាគច្ឆន្តិ នេវស្ស ចិត្តំ បរិយាទិយន្តិ។ អមិស្សីកតមេវស្ស ចិត្តំ ហោតិ ឋិតំ អានេញ្ជប្បត្តំ វយញ្ចស្សានុបស្សតិ។ សេយ្យថាបិ ភន្តេ សេលោ បព្ពតោ អច្ឆិទ្ទោ អសុសិរោ ឯកគ្ឃនោ។ អថ បុរត្ថិមាយ ចេបិ ទិសាយ អាគច្ឆេយ្យ ភុសា វាតវុដ្ឋិ នេវ នំ សង្កម្បេយ្យ ន សម្បកម្បេយ្យ ន សម្បវេធេយ្យ អថ បច្ឆិមាយ ចេបិ ទិសាយ អាគច្ឆេយ្យ ភុសា វាតវុដ្ឋិ…បេ។… អថ ឧត្តរាយ ចេបិ ទិសាយ អាគច្ឆេយ្យ ភុសា វាតវុដ្ឋិ… អថ ទក្ខិណាយ ចេបិ ទិសាយ អាគច្ឆេយ្យ ភុសា វាតវុដ្ឋិ នេវ នំ សង្កម្បេយ្យ ន សម្បកម្បេយ្យ ន សម្បវេធេយ្យ ឯវមេវំ ខោ ភន្តេ ឯវំ សម្មាវិមុត្តចិត្តស្ស ភិក្ខុនោ ភុសា ចេបិ ចក្ខុវិញ្ញេយ្យា រូបា ចក្ខុស្ស អាបាថំ អាគច្ឆន្តិ នេវស្ស ចិត្តំ បរិយាទិយន្តិ។ អមិស្សីកតមេវស្ស ចិត្តំ ហោតិ ឋិតំ អានេញ្ជប្បត្តំ វយញ្ចស្សានុបស្សតិ។ ភុសា ចេបិ សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា… មនោវិញ្ញេយ្យា ធម្មា មនស្ស អាបាថំ អាគច្ឆន្តិ នេវស្ស ចិត្តំ បរិយាទិយន្តិ។ អមិស្សីកតមេវស្ស ចិត្តំ ហោតិ ឋិតំ អានេញ្ជប្បត្តំ វយញ្ចស្សានុបស្សតីតិ។>
    block
      text <នេក្ខម្មំ អធិមុត្តស្ស បវិវេកញ្ច ចេតសោ>
      text <អព្យាបជ្ជាធិមុត្តស្ស ឧបាទានក្ខយស្ស ច។>
      text <តណ្ហាក្ខយាធិមុត្តស្ស អសម្មោហញ្ច ចេតសោ>
      text <ទិស្វា អាយតនុប្បាទំ សម្មា ចិត្តំ វិមុច្ចតិ។>
      text <តស្ស សម្មា វិមុត្តស្ស សន្តចិត្តស្ស ភិក្ខុនោ>
      text <កតស្ស បដិចយោ នត្ថិ ករណីយំ ន វិជ្ជតិ។>
      text <សេលោ យថា ឯកគ្ឃនោ វាតេន ន សមីរតិ>
      text <ឯវំ រូបា រសា សទ្ទា គន្ធា ផស្សា ច កេវលា។>
      text <ឥដ្ឋា ធម្មា អនិដ្ឋា ច នប្បវេធេន្តិ តាទិនោ>
      text <ឋិតំ ចិត្តំ វិប្បមុត្តំ វយញ្ចស្សានុបស្សតីតិ។ បឋមំ>
      text <យោ ឧភោន្តេ វិទិត្វាន មជ្ឈេ មន្តា ន លិប្បតិ>
      text <តំ ព្រូមិ មហាបុរិសោតិ សោធ សិព្ពិនិ មច្ចគាតិ។>
      text <យោ ឧភោន្តេ វិទិត្វាន មជ្ឈេ មន្តា ន លិប្បតិ>
      text <តំ ព្រូមិ មហាបុរិសោតិ សោធ សិព្ពិនិមច្ចគាតិ។>
      text <សង្កប្បរាគោ បុរិសស្ស កាមោ>
      text <នេតេ កាមា យានិ ចិត្រានិ លោកេ>
      text <សង្កប្បរាគោ បុរិសស្ស កាមោ>
      text <តិដ្ឋន្តិ ចិត្រានិ តថេវ លោកេ>
      text <អថេត្ថ ធីរា វិនយន្តិ ឆន្ទន្តិ។>
      text <សោណោ ផគ្គុនោ ភិជាតិ អាសវា ទារុហត្ថិ ច>
      text <មជ្ឈេ ញាណំ និព្ពេធិកំ សីហនាទោតិ តេ ទសាតិ។>
  text <២។ ផគ្គុនសុត្តំ>
    text <៥៦>, <តេន ខោ បន សមយេន អាយស្មា ផគ្គុនោ អាពាធិកោ ហោតិ ទុក្ខិតោ ពាឡ្ហគិលានោ។ អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច អាយស្មា ភន្តេ ផគ្គុនោ អាពាធិកោ ទុក្ខិតោ ពាឡ្ហគិលានោ។ សាធុ ភន្តេ ភគវា យេនាយស្មា ផគ្គុនោ តេនុបសង្កមតុ អនុកម្បំ ឧបាទាយាតិ។ អធិវាសេសិ ភគវា តុណ្ហីភាវេន។ អថ ខោ ភគវា សាយន្ហសមយំ បដិសល្លានា វុដ្ឋិតោ យេនាយស្មា ផគ្គុនោ តេនុបសង្កមិ។ អទ្ទសា ខោ អាយស្មា ផគ្គុនោ ភគវន្តំ ទូរតោវ អាគច្ឆន្តំ។ ទិស្វាន មញ្ចកេ សមធោសិ។ អថ ខោ ភគវា អាយស្មន្តំ ផគ្គុនំ ឯតទវោច អលំ ផគ្គុន មា ត្វំ មញ្ចកេ សមធោសិ។ សន្តិមានិ អាសនានិ បរេហិ បញ្ញត្តានិ តត្ថាហំ និសីទិស្សាមីតិ។ និសីទិ ភគវា បញ្ញត្តេ អាសនេ។ និសជ្ជ ខោ ភគវា អាយស្មន្តំ ផគ្គុនំ ឯតទវោច>
    text <កច្ចិ តេ ផគ្គុន ខមនីយំ កច្ចិ យាបនីយំ។ កច្ចិ តេ ទុក្ខា វេទនា បដិក្កមន្តិ នោ អភិក្កមន្តិ បដិក្កមោសានំ បញ្ញាយតិ នោ អភិក្កមោតិ។ ន មេ ភន្តេ ខមនីយំ ន យាបនីយំ។ ពាឡ្ហា មេ ទុក្ខា វេទនា អភិក្កមន្តិ នោ បដិក្កមន្តិ អភិក្កមោសានំ បញ្ញាយតិ នោ បដិក្កមោ។>
    text <សេយ្យថាបិ ភន្តេ ពលវា បុរិសោ តិណ្ហេន សិខរេន មុទ្ធនិ អភិមត្ថេយ្យ ឯវមេវំ ខោ មេ ភន្តេ អធិមត្តា វាតា មុទ្ធនិ ឩហនន្តិ។ ន មេ ភន្តេ ខមនីយំ ន យាបនីយំ។ ពាឡ្ហា មេ ទុក្ខា វេទនា អភិក្កមន្តិ នោ បដិក្កមន្តិ អភិក្កមោសានំ បញ្ញាយតិ នោ បដិក្កមោ។>
    text <សេយ្យថាបិ ភន្តេ ពលវា បុរិសោ ទឡ្ហេន វរត្តក្ខណ្ឌេន សីសវេឋនំ ទទេយ្យ ឯវមេវំ ខោ មេ ភន្តេ អធិមត្តា សីសេ សីសវេទនា។ ន មេ ភន្តេ ខមនីយំ ន យាបនីយំ។ ពាឡ្ហា មេ ទុក្ខា វេទនា អភិក្កមន្តិ នោ បដិក្កមន្តិ អភិក្កមោសានំ បញ្ញាយតិ នោ បដិក្កមោ។>
    text <សេយ្យថាបិ ភន្តេ ទក្ខោ គោឃាតកោ វា គោឃាតកន្តេវាសី វា តិណ្ហេន គោវិកន្តនេន កុច្ឆិំ បរិកន្តេយ្យ ឯវមេវំ ខោ មេ ភន្តេ អធិមត្តា វាតា កុច្ឆិំ បរិកន្តន្តិ។ ន មេ ភន្តេ ខមនីយំ ន យាបនីយំ។ ពាឡ្ហា មេ ទុក្ខា វេទនា អភិក្កមន្តិ នោ បដិក្កមន្តិ អភិក្កមោសានំ បញ្ញាយតិ នោ បដិក្កមោ។>
    text <សេយ្យថាបិ ភន្តេ ទ្វេ ពលវន្តោ បុរិសា ទុព្ពលតរំ បុរិសំ នានាពាហាសុ គហេត្វា អង្គារកាសុយា សន្តាបេយ្យុំ សម្បរិតាបេយ្យុំ ឯវមេវំ ខោ មេ ភន្តេ អធិមត្តោ កាយស្មិំ ឌាហោ។ ន មេ ភន្តេ ខមនីយំ ន យាបនីយំ។ ពាឡ្ហា មេ ទុក្ខា វេទនា អភិក្កមន្តិ នោ បដិក្កមន្តិ អភិក្កមោសានំ បញ្ញាយតិ នោ បដិក្កមោតិ។ អថ ខោ ភគវា អាយស្មន្តំ ផគ្គុនំ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា ឧដ្ឋាយាសនា បក្កាមិ។>
    text <អថ ខោ អាយស្មា ផគ្គុនោ អចិរបក្កន្តស្ស ភគវតោ កាលមកាសិ។ តម្ហិ ចស្ស សមយេ មរណកាលេ ឥន្ទ្រិយានិ វិប្បសីទិំសុ។ អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច អាយស្មា ភន្តេ ផគ្គុនោ អចិរបក្កន្តស្ស ភគវតោ កាលមកាសិ។ តម្ហិ ចស្ស សមយេ មរណកាលេ ឥន្ទ្រិយានិ វិប្បសីទិំសូតិ។>
    text <កិំ ហានន្ទ ផគ្គុនស្ស ភិក្ខុនោ ឥន្ទ្រិយានិ ន វិប្បសីទិស្សន្តិ។ ផគ្គុនស្ស អានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ អវិមុត្តំ អហោសិ។ តស្ស តំ ធម្មទេសនំ សុត្វា បញ្ចហិ ឱរម្ភាគិយេហិ សំយោជនេហិ ចិត្តំ វិមុត្តំ។>
    text <ឆយិមេ អានន្ទ អានិសំសា កាលេន ធម្មស្សវនេ កាលេន អត្ថុបបរិក្ខាយ។ កតមេ ឆ។ ឥធានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ លភតិ តថាគតំ ទស្សនាយ។ តស្ស តថាគតោ ធម្មំ ទេសេតិ អាទិកល្យាណំ មជ្ឈេកល្យាណំ បរិយោសានកល្យាណំ សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ បកាសេតិ។ តស្ស តំ ធម្មទេសនំ សុត្វា បញ្ចហិ ឱរម្ភាគិយេហិ សំយោជនេហិ ចិត្តំ វិមុច្ចតិ។ អយំ អានន្ទ បឋមោ អានិសំសោ កាលេន ធម្មស្សវនេ។>
    text <បុន ចបរំ អានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ ន ហេវ ខោ លភតិ តថាគតំ ទស្សនាយ អបិ ច ខោ តថាគតសាវកំ លភតិ ទស្សនាយ។ តស្ស តថាគតសាវកោ ធម្មំ ទេសេតិ អាទិកល្យាណំ មជ្ឈេកល្យាណំ បរិយោសានកល្យាណំ សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ បកាសេតិ។ តស្ស តំ ធម្មទេសនំ សុត្វា បញ្ចហិ ឱរម្ភាគិយេហិ សំយោជនេហិ ចិត្តំ វិមុច្ចតិ។ អយំ អានន្ទ ទុតិយោ អានិសំសោ កាលេន ធម្មស្សវនេ។>
    text <បុន ចបរំ អានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ ន ហេវ ខោ លភតិ តថាគតំ ទស្សនាយ នបិ តថាគតសាវកំ លភតិ ទស្សនាយ អបិ ច ខោ យថាសុតំ យថាបរិយត្តំ ធម្មំ ចេតសា អនុវិតក្កេតិ អនុវិចារេតិ មនសានុបេក្ខតិ។ តស្ស យថាសុតំ យថាបរិយត្តំ ធម្មំ ចេតសា អនុវិតក្កយតោ អនុវិចារយតោ មនសានុបេក្ខតោ បញ្ចហិ ឱរម្ភាគិយេហិ សំយោជនេហិ ចិត្តំ វិមុច្ចតិ។ អយំ អានន្ទ តតិយោ អានិសំសោ កាលេន អត្ថុបបរិក្ខាយ។>
    text <ឥធានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ វិមុត្តំ ហោតិ អនុត្តរេ ច ខោ ឧបធិសង្ខយេ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ លភតិ តថាគតំ ទស្សនាយ។ តស្ស តថាគតោ ធម្មំ ទេសេតិ អាទិកល្យាណំ មជ្ឈេកល្យាណំ…បេ។… ព្រហ្មចរិយំ បកាសេតិ។ តស្ស តំ ធម្មទេសនំ សុត្វា អនុត្តរេ ឧបធិសង្ខយេ ចិត្តំ វិមុច្ចតិ។ អយំ អានន្ទ ចតុត្ថោ អានិសំសោ កាលេន ធម្មស្សវនេ។>
    text <បុន ចបរំ អានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ វិមុត្តំ ហោតិ អនុត្តរេ ច ខោ ឧបធិសង្ខយេ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ ន ហេវ ខោ លភតិ តថាគតំ ទស្សនាយ អបិ ច ខោ តថាគតសាវកំ លភតិ ទស្សនាយ។ តស្ស តថាគតសាវកោ ធម្មំ ទេសេតិ អាទិកល្យាណំ…បេ។… បរិសុទ្ធំ ព្រហ្មចរិយំ បកាសេតិ។ តស្ស តំ ធម្មទេសនំ សុត្វា អនុត្តរេ ឧបធិសង្ខយេ ចិត្តំ វិមុច្ចតិ។ អយំ អានន្ទ បញ្ចមោ អានិសំសោ កាលេន ធម្មស្សវនេ។>
    text <បុន ចបរំ អានន្ទ ភិក្ខុនោ បញ្ចហិ ឱរម្ភាគិយេហិ សំយោជនេហិ ចិត្តំ វិមុត្តំ ហោតិ អនុត្តរេ ច ខោ ឧបធិសង្ខយេ ចិត្តំ អវិមុត្តំ ហោតិ។ សោ តម្ហិ សមយេ មរណកាលេ ន ហេវ ខោ លភតិ តថាគតំ ទស្សនាយ នបិ តថាគតសាវកំ លភតិ ទស្សនាយ អបិ ច ខោ យថាសុតំ យថាបរិយត្តំ ធម្មំ ចេតសា អនុវិតក្កេតិ អនុវិចារេតិ មនសានុបេក្ខតិ។ តស្ស យថាសុតំ យថាបរិយត្តំ ធម្មំ ចេតសា អនុវិតក្កយតោ អនុវិចារយតោ មនសានុបេក្ខតោ អនុត្តរេ ឧបធិសង្ខយេ ចិត្តំ វិមុច្ចតិ។ អយំ អានន្ទ ឆដ្ឋោ អានិសំសោ កាលេន អត្ថុបបរិក្ខាយ។ ឥមេ ខោ អានន្ទ ឆ អានិសំសា កាលេន ធម្មស្សវនេ កាលេន អត្ថុបបរិក្ខាយាតិ។ ទុតិយំ។>
  text <៣។ ឆឡភិជាតិសុត្តំ>
    text <៥៧>, <ឯកំ សមយំ ភគវា រាជគហេ វិហរតិ គិជ្ឈកូដេ បព្ពតេ។ អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច បូរណេន ភន្តេ កស្សបេន ឆឡភិជាតិយោ បញ្ញត្តា កណ្ហាភិជាតិ បញ្ញត្តា នីលាភិជាតិ បញ្ញត្តា លោហិតាភិជាតិ បញ្ញត្តា ហលិទ្ទាភិជាតិ បញ្ញត្តា សុក្កាភិជាតិ បញ្ញត្តា បរមសុក្កាភិជាតិ បញ្ញត្តា។>
    text <តត្រិទំ ភន្តេ បូរណេន កស្សបេន កណ្ហាភិជាតិ បញ្ញត្តា ឱរព្ភិកា សូករិកា សាកុណិកា មាគវិកា លុទ្ទា មច្ឆឃាតកា ចោរា ចោរឃាតកា ពន្ធនាគារិកា យេ វា បនញ្ញេបិ កេចិ កុរូរកម្មន្តា។>
    text <តត្រិទំ ភន្តេ បូរណេន កស្សបេន នីលាភិជាតិ បញ្ញត្តា ភិក្ខូ កណ្ដកវុត្តិកា យេ វា បនញ្ញេបិ កេចិ កម្មវាទា ក្រិយវាទា។>
    text <តត្រិទំ ភន្តេ បូរណេន កស្សបេន លោហិតាភិជាតិ បញ្ញត្តា និគណ្ឋា ឯកសាដកា។>
    text <តត្រិទំ ភន្តេ បូរណេន កស្សបេន ហលិទ្ទាភិជាតិ បញ្ញត្តា គិហី ឱទាតវសនា អចេលកសាវកា។>
    text <តត្រិទំ ភន្តេ បូរណេន កស្សបេន សុក្កាភិជាតិ បញ្ញត្តា អាជីវកា អាជីវកិនិយោ។>
    text <តត្រិទំ ភន្តេ បូរណេន កស្សបេន បរមសុក្កាភិជាតិ បញ្ញត្តា នន្ទោ វច្ឆោ កិសោ សំកិច្ចោ មក្ខលិ គោសាលោ។ បូរណេន ភន្តេ កស្សបេន ឥមា ឆឡភិជាតិយោ បញ្ញត្តាតិ។>
    text <កិំ បនានន្ទ បូរណស្ស កស្សបស្ស សព្ពោ លោកោ ឯតទព្ភនុជានាតិ ឥមា ឆឡភិជាតិយោ បញ្ញាបេតុន្តិ។ នោ ហេតំ ភន្តេ។ សេយ្យថាបិ អានន្ទ បុរិសោ ទលិទ្ទោ អស្សកោ អនាឡ្ហិកោ តស្ស អកាមកស្ស ពិលំ ឱលគ្គេយ្យុំ ឥទំ តេ អម្ភោ បុរិស មំសញ្ច ខាទិតព្ពំ មូលញ្ច អនុប្បទាតព្ពន្តិ។ ឯវមេវំ ខោ អានន្ទ បូរណេន កស្សបេន អប្បដិញ្ញាយ ឯតេសំ សមណព្រាហ្មណានំ ឥមា ឆឡភិជាតិយោ បញ្ញត្តា យថា តំ ពាលេន អព្យត្តេន អខេត្តញ្ញុនា អកុសលេន។>
    text <អហំ ខោ បនានន្ទ ឆឡភិជាតិយោ បញ្ញាបេមិ។ តំ សុណាហិ សាធុកំ មនសិ ករោហិ ភាសិស្សាមីតិ។ ឯវំ ភន្តេតិ ខោ អាយស្មា អានន្ទោ ភគវតោ បច្ចស្សោសិ។ ភគវា ឯតទវោច កតមា ចានន្ទ ឆឡភិជាតិយោ។ ឥធានន្ទ ឯកច្ចោ កណ្ហាភិជាតិយោ សមានោ កណ្ហំ ធម្មំ អភិជាយតិ។ ឥធ បនានន្ទ ឯកច្ចោ កណ្ហាភិជាតិយោ សមានោ សុក្កំ ធម្មំ អភិជាយតិ។ ឥធ បនានន្ទ ឯកច្ចោ កណ្ហាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។ ឥធ បនានន្ទ ឯកច្ចោ សុក្កាភិជាតិយោ សមានោ កណ្ហំ ធម្មំ អភិជាយតិ។ ឥធ បនានន្ទ ឯកច្ចោ សុក្កាភិជាតិយោ សមានោ សុក្កំ ធម្មំ អភិជាយតិ។ ឥធ បនានន្ទ ឯកច្ចោ សុក្កាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។>
    text <កថញ្ចានន្ទ កណ្ហាភិជាតិយោ សមានោ កណ្ហំ ធម្មំ អភិជាយតិ។ ឥធានន្ទ ឯកច្ចោ នីចេ កុលេ បច្ចាជាតោ ហោតិ ចណ្ឌាលកុលេ វា នេសាទកុលេ វា វេនកុលេ វា រថការកុលេ វា បុក្កុសកុលេ វា ទលិទ្ទេ អប្បន្នបានភោជនេ កសិរវុត្តិកេ យត្ថ កសិរេន ឃាសច្ឆាទោ លព្ភតិ។ សោ ច ហោតិ ទុព្ពណ្ណោ ទុទ្ទសិកោ ឱកោដិមកោ ពវ្ហាពាធោ កាណោ វា កុណី វា ខញ្ជោ វា បក្ខហតោ វា ន លាភី អន្នស្ស បានស្ស វត្ថស្ស យានស្ស មាលាគន្ធវិលេបនស្ស សេយ្យាវសថបទីបេយ្យស្ស។ សោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ។ សោ កាយេន ទុច្ចរិតំ ចរិត្វា វាចាយ ទុច្ចរិតំ ចរិត្វា មនសា ទុច្ចរិតំ ចរិត្វា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជតិ។ ឯវំ ខោ អានន្ទ កណ្ហាភិជាតិយោ សមានោ កណ្ហំ ធម្មំ អភិជាយតិ។>
    text <កថញ្ចានន្ទ កណ្ហាភិជាតិយោ សមានោ សុក្កំ ធម្មំ អភិជាយតិ។ ឥធានន្ទ ឯកច្ចោ នីចេ កុលេ បច្ចាជាតោ ហោតិ ចណ្ឌាលកុលេ វា…បេ។… សេយ្យាវសថបទីបេយ្យស្ស។ សោ កាយេន សុចរិតំ ចរតិ វាចាយ សុចរិតំ ចរតិ មនសា សុចរិតំ ចរតិ។ សោ កាយេន សុចរិតំ ចរិត្វា វាចាយ សុចរិតំ ចរិត្វា មនសា សុចរិតំ ចរិត្វា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជតិ។ ឯវំ ខោ អានន្ទ កណ្ហាភិជាតិយោ សមានោ សុក្កំ ធម្មំ អភិជាយតិ។>
    text <កថញ្ចានន្ទ កណ្ហាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។ ឥធានន្ទ ឯកច្ចោ នីចេ កុលេ បច្ចាជាតោ ហោតិ ចណ្ឌាលកុលេ វា…បេ។… សោ ច ហោតិ ទុព្ពណ្ណោ ទុទ្ទសិកោ ឱកោដិមកោ។ សោ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជតិ។ សោ ឯវំ បព្ពជិតោ សមានោ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ ចតូសុ សតិបដ្ឋានេសុ សុប្បតិដ្ឋិតចិត្តោ សត្ត ពោជ្ឈង្គេ យថាភូតំ ភាវេត្វា អកណ្ហំ អសុក្កំ និព្ពានំ អភិជាយតិ។ ឯវំ ខោ អានន្ទ កណ្ហាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។>
    text <កថញ្ចានន្ទ សុក្កាភិជាតិយោ សមានោ កណ្ហំ ធម្មំ អភិជាយតិ។ ឥធានន្ទ ឯកច្ចោ ឧច្ចេ កុលេ បច្ចាជាតោ ហោតិ ខត្តិយមហាសាលកុលេ វា ព្រាហ្មណមហាសាលកុលេ វា គហបតិមហាសាលកុលេ វា អឌ្ឍេ មហទ្ធនេ មហាភោគេ បហូតជាតរូបរជតេ បហូតវិត្តូបករណេ បហូតធនធញ្ញេ។ សោ ច ហោតិ អភិរូបោ ទស្សនីយោ បាសាទិកោ បរមាយ វណ្ណបោក្ខរតាយ សមន្នាគតោ លាភី អន្នស្ស បានស្ស វត្ថស្ស យានស្ស មាលាគន្ធវិលេបនស្ស សេយ្យាវសថបទីបេយ្យស្ស។ សោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ។ សោ កាយេន ទុច្ចរិតំ ចរិត្វា វាចាយ ទុច្ចរិតំ ចរិត្វា មនសា ទុច្ចរិតំ ចរិត្វា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជតិ។ ឯវំ ខោ អានន្ទ សុក្កាភិជាតិយោ សមានោ កណ្ហំ ធម្មំ អភិជាយតិ។>
    text <កថញ្ចានន្ទ សុក្កាភិជាតិយោ សមានោ សុក្កំ ធម្មំ អភិជាយតិ។ ឥធានន្ទ ឯកច្ចោ ឧច្ចេ កុលេ បច្ចាជាតោ ហោតិ ខត្តិយមហាសាលកុលេ វា…បេ។… សេយ្យាវសថបទីបេយ្យស្ស។ សោ កាយេន សុចរិតំ ចរតិ វាចាយ សុចរិតំ ចរតិ មនសា សុចរិតំ ចរតិ។ សោ កាយេន សុចរិតំ ចរិត្វា វាចាយ សុចរិតំ ចរិត្វា មនសា សុចរិតំ ចរិត្វា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជតិ។ ឯវំ ខោ អានន្ទ សុក្កាភិជាតិយោ សមានោ សុក្កំ ធម្មំ អភិជាយតិ។>
    text <កថញ្ចានន្ទ សុក្កាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។ ឥធានន្ទ ឯកច្ចោ ឧច្ចេ កុលេ បច្ចាជាតោ ហោតិ ខត្តិយមហាសាលកុលេ វា ព្រាហ្មណមហាសាលកុលេ វា គហបតិមហាសាលកុលេ វា អឌ្ឍេ មហទ្ធនេ មហាភោគេ បហូតជាតរូបរជតេ បហូតវិត្តូបករណេ បហូតធនធញ្ញេ។ សោ ច ហោតិ អភិរូបោ ទស្សនីយោ បាសាទិកោ បរមាយ វណ្ណបោក្ខរតាយ សមន្នាគតោ លាភី អន្នស្ស បានស្ស វត្ថស្ស យានស្ស មាលាគន្ធវិលេបនស្ស សេយ្យាវសថបទីបេយ្យស្ស។ សោ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជតិ។ សោ ឯវំ បព្ពជិតោ សមានោ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ ចតូសុ សតិបដ្ឋានេសុ សុប្បតិដ្ឋិតចិត្តោ សត្ត ពោជ្ឈង្គេ យថាភូតំ ភាវេត្វា អកណ្ហំ អសុក្កំ និព្ពានំ អភិជាយតិ។ ឯវំ ខោ អានន្ទ សុក្កាភិជាតិយោ សមានោ អកណ្ហំ អសុក្កំ និព្ពានំ អភិជាយតិ។ ឥមា ខោ អានន្ទ ឆឡភិជាតិយោតិ។ តតិយំ។>
  text <៤។ អាសវសុត្តំ>
    text <៥៨>, <ឆហិ ភិក្ខវេ ធម្មេហិ សមន្នាគតោ ភិក្ខុ អាហុនេយ្យោ ហោតិ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្ស។>
    text <កតមេហិ ឆហិ។ ឥធ ភិក្ខវេ ភិក្ខុនោ យេ អាសវា សំវរា បហាតព្ពា តេ សំវរេន បហីនា ហោន្តិ យេ អាសវា បដិសេវនា បហាតព្ពា តេ បដិសេវនាយ បហីនា ហោន្តិ យេ អាសវា អធិវាសនា បហាតព្ពា តេ អធិវាសនាយ បហីនា ហោន្តិ យេ អាសវា បរិវជ្ជនា បហាតព្ពា តេ បរិវជ្ជនាយ បហីនា ហោន្តិ យេ អាសវា វិនោទនា បហាតព្ពា តេ វិនោទនាយ បហីនា ហោន្តិ យេ អាសវា ភាវនា បហាតព្ពា តេ ភាវនាយ បហីនា ហោន្តិ។>
    text <កតមេ ច ភិក្ខវេ អាសវា សំវរា បហាតព្ពា យេ សំវរេន បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ ចក្ខុន្ទ្រិយសំវរសំវុតោ វិហរតិ។ យំ ហិស្ស ភិក្ខវេ ចក្ខុន្ទ្រិយសំវរំ អសំវុតស្ស វិហរតោ ឧប្បជ្ជេយ្យុំ អាសវា វិឃាតបរិឡាហា ចក្ខុន្ទ្រិយសំវរំ សំវុតស្ស វិហរតោ ឯវំស តេ អាសវា វិឃាតបរិឡាហា ន ហោន្តិ។ បដិសង្ខា យោនិសោ សោតិន្ទ្រិយ…បេ។… ឃានិន្ទ្រិយ… ជិវ្ហិន្ទ្រិយ… កាយិន្ទ្រិយ… មនិន្ទ្រិយសំវរសំវុតោ វិហរតិ។ យំ ហិស្ស ភិក្ខវេ មនិន្ទ្រិយសំវរំ អសំវុតស្ស វិហរតោ ឧប្បជ្ជេយ្យុំ អាសវា វិឃាតបរិឡាហា មនិន្ទ្រិយសំវរំ សំវុតស្ស វិហរតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា សំវរា បហាតព្ពា យេ សំវរេន បហីនា ហោន្តិ។>
    text <កតមេ ច ភិក្ខវេ អាសវា បដិសេវនា បហាតព្ពា យេ បដិសេវនាយ បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ ចីវរំ បដិសេវតិ យាវទេវ សីតស្ស បដិឃាតាយ ឧណ្ហស្ស បដិឃាតាយ ឌំសមកសវាតាតបសរីសបសម្ផស្សានំ បដិឃាតាយ យាវទេវ ហិរិកោបីនបដិច្ឆាទនត្ថំ។ បដិសង្ខា យោនិសោ បិណ្ឌបាតំ បដិសេវតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុវិហារោ ច។ បដិសង្ខា យោនិសោ សេនាសនំ បដិសេវតិ យាវទេវ សីតស្ស បដិឃាតាយ ឧណ្ហស្ស បដិឃាតាយ ឌំសមកសវាតាតបសរីសបសម្ផស្សានំ បដិឃាតាយ យាវទេវ ឧតុបរិស្សយវិនោទនបដិសល្លានារាមត្ថំ។ បដិសង្ខា យោនិសោ គិលានប្បច្ចយភេសជ្ជបរិក្ខារំ បដិសេវតិ យាវទេវ ឧប្បន្នានំ វេយ្យាពាធិកានំ វេទនានំ បដិឃាតាយ អព្យាពជ្ឈបរមតាយាតិ។ យំ ហិស្ស ភិក្ខវេ អប្បដិសេវតោ ឧប្បជ្ជេយ្យុំ អាសវា វិឃាតបរិឡាហា បដិសេវតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា បដិសេវនា បហាតព្ពា យេ បដិសេវនាយ បហីនា ហោន្តិ។>
    text <កតមេ ច ភិក្ខវេ អាសវា អធិវាសនា បហាតព្ពា យេ អធិវាសនាយ បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ ខមោ ហោតិ សីតស្ស ឧណ្ហស្ស ជិឃច្ឆាយ បិបាសាយ ឌំសមកសវាតាតបសរីសបសម្ផស្សានំ ទុរុត្តានំ ទុរាគតានំ វចនបថានំ ឧប្បន្នានំ សារីរិកានំ វេទនានំ ទុក្ខានំ តិព្ពានំ ខរានំ កដុកានំ អសាតានំ អមនាបានំ បាណហរានំ អធិវាសកជាតិកោ ហោតិ។ យំ ហិស្ស ភិក្ខវេ អនធិវាសតោ ឧប្បជ្ជេយ្យុំ អាសវា វិឃាតបរិឡាហា អធិវាសតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា អធិវាសនា បហាតព្ពា យេ អធិវាសនាយ បហីនា ហោន្តិ។>
    text <កតមេ ច ភិក្ខវេ អាសវា បរិវជ្ជនា បហាតព្ពា យេ បរិវជ្ជនាយ បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ ចណ្ឌំ ហត្ថិំ បរិវជ្ជេតិ ចណ្ឌំ អស្សំ បរិវជ្ជេតិ ចណ្ឌំ គោណំ បរិវជ្ជេតិ ចណ្ឌំ កុក្កុរំ បរិវជ្ជេតិ អហិំ ខាណុំ កណ្ដកដ្ឋានំ សោព្ភំ បបាតំ ចន្ទនិកំ ឱឡិគល្លំ យថារូបេ អនាសនេ និសិន្នំ យថារូបេ អគោចរេ ចរន្តំ យថារូបេ បាបកេ មិត្តេ ភជន្តំ វិញ្ញូ សព្រហ្មចារី បាបកេសុ ឋានេសុ ឱកប្បេយ្យុំ សោ តញ្ច អនាសនំ តញ្ច អគោចរំ តេ ច បាបកេ មិត្តេ បដិសង្ខា យោនិសោ បរិវជ្ជេតិ។ យំ ហិស្ស ភិក្ខវេ អបរិវជ្ជយតោ ឧប្បជ្ជេយ្យុំ អាសវា វិឃាតបរិឡាហា បរិវជ្ជយតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា បរិវជ្ជនា បហាតព្ពា យេ បរិវជ្ជនាយ បហីនា ហោន្តិ។>
    text <កតមេ ច ភិក្ខវេ អាសវា វិនោទនា បហាតព្ពា យេ វិនោទនាយ បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ ឧប្បន្នំ កាមវិតក្កំ នាធិវាសេតិ បជហតិ វិនោទេតិ ព្យន្តីករោតិ អនភាវំ គមេតិ បដិសង្ខា យោនិសោ ឧប្បន្នំ ព្យាបាទវិតក្កំ…បេ។… ឧប្បន្នំ វិហិំសាវិតក្កំ… ឧប្បន្នុប្បន្នេ បាបកេ អកុសលេ ធម្មេ នាធិវាសេតិ បជហតិ វិនោទេតិ ព្យន្តីករោតិ អនភាវំ គមេតិ។ យំ ហិស្ស ភិក្ខវេ អវិនោទយតោ ឧប្បជ្ជេយ្យុំ អាសវា វិឃាតបរិឡាហា វិនោទយតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា វិនោទនា បហាតព្ពា យេ វិនោទនាយ បហីនា ហោន្តិ។>
    text <កតមេ ច ភិក្ខវេ អាសវា ភាវនា បហាតព្ពា យេ ភាវនាយ បហីនា ហោន្តិ។ ឥធ ភិក្ខវេ ភិក្ខុ បដិសង្ខា យោនិសោ សតិសម្ពោជ្ឈង្គំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ បដិសង្ខា យោនិសោ ធម្មវិចយសម្ពោជ្ឈង្គំ ភាវេតិ…បេ។… វីរិយសម្ពោជ្ឈង្គំ ភាវេតិ… បីតិសម្ពោជ្ឈង្គំ ភាវេតិ… បស្សទ្ធិសម្ពោជ្ឈង្គំ ភាវេតិ… សមាធិសម្ពោជ្ឈង្គំ ភាវេតិ… ឧបេក្ខាសម្ពោជ្ឈង្គំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ។ យំ ហិស្ស ភិក្ខវេ អភាវយតោ ឧប្បជ្ជេយ្យុំ អាសវា វិឃាតបរិឡាហា ភាវយតោ ឯវំស តេ អាសវា វិឃាតបរិឡាហា ន ហោន្តិ។ ឥមេ វុច្ចន្តិ ភិក្ខវេ អាសវា ភាវនា បហាតព្ពា យេ ភាវនាយ បហីនា ហោន្តិ។>
    text <ឥមេហិ ខោ ភិក្ខវេ ឆហិ ធម្មេហិ សមន្នាគតោ ភិក្ខុ អាហុនេយ្យោ ហោតិ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្សាតិ។ ចតុត្ថំ។>
  text <៥។ ទារុកម្មិកសុត្តំ>
    text <៥៩>, <ឯវំ មេ សុតំ ឯកំ សមយំ ភគវា នាតិកេ វិហរតិ គិញ្ជកាវសថេ។ អថ ខោ ទារុកម្មិកោ គហបតិ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នំ ខោ ទារុកម្មិកំ គហបតិំ ភគវា ឯតទវោច អបិ នុ តេ គហបតិ កុលេ ទានំ ទីយតីតិ។ ទីយតិ មេ ភន្តេ កុលេ ទានំ។ តញ្ច ខោ យេ តេ ភិក្ខូ អារញ្ញិកា បិណ្ឌបាតិកា បំសុកូលិកា អរហន្តោ វា អរហត្តមគ្គំ វា សមាបន្នា តថារូបេសុ មេ ភន្តេ ភិក្ខូសុ ទានំ ទីយតីតិ។>
    text <ទុជ្ជានំ ខោ ឯតំ គហបតិ តយា គិហិនា កាមភោគិនា បុត្តសម្ពាធសយនំ អជ្ឈាវសន្តេន កាសិកចន្ទនំ បច្ចនុភោន្តេន មាលាគន្ធវិលេបនំ ធារយន្តេន ជាតរូបរជតំ សាទិយន្តេន ឥមេ វា អរហន្តោ ឥមេ វា អរហត្តមគ្គំ សមាបន្នាតិ។>
    text <អារញ្ញិកោ ចេបិ គហបតិ ភិក្ខុ ហោតិ ឧទ្ធតោ ឧន្នឡោ ចបលោ មុខរោ វិកិណ្ណវាចោ មុដ្ឋស្សតិ អសម្បជានោ អសមាហិតោ វិព្ភន្តចិត្តោ បាកតិន្ទ្រិយោ។ ឯវំ សោ តេនង្គេន គារយ្ហោ។ អារញ្ញិកោ ចេបិ គហបតិ ភិក្ខុ ហោតិ អនុទ្ធតោ អនុន្នឡោ អចបលោ អមុខរោ អវិកិណ្ណវាចោ ឧបដ្ឋិតស្សតិ សម្បជានោ សមាហិតោ ឯកគ្គចិត្តោ សំវុតិន្ទ្រិយោ។ ឯវំ សោ តេនង្គេន បាសំសោ។>
    text <គាមន្តវិហារី ចេបិ គហបតិ ភិក្ខុ ហោតិ ឧទ្ធតោ…បេ។… ឯវំ សោ តេនង្គេន គារយ្ហោ។ គាមន្តវិហារី ចេបិ គហបតិ ភិក្ខុ ហោតិ អនុទ្ធតោ…បេ។… ឯវំ សោ តេនង្គេន បាសំសោ។>
    text <បិណ្ឌបាតិកោ ចេបិ គហបតិ ភិក្ខុ ហោតិ ឧទ្ធតោ…បេ។… ឯវំ សោ តេនង្គេន គារយ្ហោ។ បិណ្ឌបាតិកោ ចេបិ គហបតិ ភិក្ខុ ហោតិ អនុទ្ធតោ…បេ។… ឯវំ សោ តេនង្គេន បាសំសោ។>
    text <នេមន្តនិកោ ចេបិ គហបតិ ភិក្ខុ ហោតិ ឧទ្ធតោ…បេ។… ឯវំ សោ តេនង្គេន គារយ្ហោ។ នេមន្តនិកោ ចេបិ គហបតិ ភិក្ខុ ហោតិ អនុទ្ធតោ…បេ។… ឯវំ សោ តេនង្គេន បាសំសោ។>
    text <បំសុកូលិកោ ចេបិ គហបតិ ភិក្ខុ ហោតិ ឧទ្ធតោ…បេ។… ឯវំ សោ តេនង្គេន គារយ្ហោ។ បំសុកូលិកោ ចេបិ គហបតិ ភិក្ខុ ហោតិ អនុទ្ធតោ…បេ។… ឯវំ សោ តេនង្គេន បាសំសោ។>
    text <គហបតិចីវរធរោ ចេបិ គហបតិ ភិក្ខុ ហោតិ ឧទ្ធតោ ឧន្នឡោ ចបលោ មុខរោ វិកិណ្ណវាចោ មុដ្ឋស្សតិ អសម្បជានោ អសមាហិតោ វិព្ភន្តចិត្តោ បាកតិន្ទ្រិយោ។ ឯវំ សោ តេនង្គេន គារយ្ហោ។ គហបតិចីវរធរោ ចេបិ គហបតិ ភិក្ខុ ហោតិ អនុទ្ធតោ អនុន្នឡោ អចបលោ អមុខរោ អវិកិណ្ណវាចោ ឧបដ្ឋិតស្សតិ សម្បជានោ សមាហិតោ ឯកគ្គចិត្តោ សំវុតិន្ទ្រិយោ។ ឯវំ សោ តេនង្គេន បាសំសោ។>
    text <ឥង្ឃ ត្វំ គហបតិ សង្ឃេ ទានំ ទេហិ។ សង្ឃេ តេ ទានំ ទទតោ ចិត្តំ បសីទិស្សតិ។ សោ ត្វំ បសន្នចិត្តោ កាយស្ស ភេទា បរំ មរណា សុគតិំ សគ្គំ លោកំ ឧបបជ្ជិស្សសីតិ។ ឯសាហំ ភន្តេ អជ្ជតគ្គេ សង្ឃេ ទានំ ទស្សាមីតិ។ បញ្ចមំ។>
  text <៦។ ហត្ថិសារិបុត្តសុត្តំ>
    text <៦០>, <ឯវំ មេ សុតំ ឯកំ សមយំ ភគវា ពារាណសិយំ វិហរតិ ឥសិបតនេ មិគទាយេ។ តេន ខោ បន សមយេន សម្ពហុលា ថេរា ភិក្ខូ បច្ឆាភត្តំ បិណ្ឌបាតបដិក្កន្តា មណ្ឌលមាឡេ សន្និសិន្នា សន្និបតិតា អភិធម្មកថំ កថេន្តិ។ តត្រ សុទំ អាយស្មា ចិត្តោ ហត្ថិសារិបុត្តោ ថេរានំ ភិក្ខូនំ អភិធម្មកថំ កថេន្តានំ អន្តរន្តរា កថំ ឱបាតេតិ។ អថ ខោ អាយស្មា មហាកោដ្ឋិកោ អាយស្មន្តំ ចិត្តំ ហត្ថិសារិបុត្តំ ឯតទវោច មាយស្មា ចិត្តោ ហត្ថិសារិបុត្តោ ថេរានំ ភិក្ខូនំ អភិធម្មកថំ កថេន្តានំ អន្តរន្តរា កថំ ឱបាតេសិ យាវ កថាបរិយោសានំ អាយស្មា ចិត្តោ អាគមេតូតិ។ ឯវំ វុត្តេ អាយស្មតោ ចិត្តស្ស ហត្ថិសារិបុត្តស្ស សហាយកា ភិក្ខូ អាយស្មន្តំ មហាកោដ្ឋិកំ ឯតទវោចុំ មាយស្មា មហាកោដ្ឋិកោ អាយស្មន្តំ ចិត្តំ ហត្ថិសារិបុត្តំ អបសាទេសិ បណ្ឌិតោ អាយស្មា ចិត្តោ ហត្ថិសារិបុត្តោ។ បហោតិ ចាយស្មា ចិត្តោ ហត្ថិសារិបុត្តោ ថេរានំ ភិក្ខូនំ អភិធម្មកថំ កថេតុន្តិ។>
    text <ទុជ្ជានំ ខោ ឯតំ អាវុសោ បរស្ស ចេតោបរិយាយំ អជានន្តេហិ។ ឥធាវុសោ ឯកច្ចោ បុគ្គលោ តាវទេវ សោរតសោរតោ ហោតិ និវាតនិវាតោ ហោតិ ឧបសន្តុបសន្តោ ហោតិ យាវ សត្ថារំ ឧបនិស្សាយ វិហរតិ អញ្ញតរំ វា គរុដ្ឋានិយំ សព្រហ្មចារិំ។ យតោ ច ខោ សោ វបកស្សតេវ សត្ថារា វបកស្សតិ គរុដ្ឋានិយេហិ សព្រហ្មចារីហិ សោ សំសដ្ឋោ វិហរតិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ។ តស្ស សំសដ្ឋស្ស វិស្សត្ថស្ស បាកតស្ស ភស្សមនុយុត្តស្ស វិហរតោ រាគោ ចិត្តំ អនុទ្ធំសេតិ។ សោ រាគានុទ្ធំសិតេន ចិត្តេន សិក្ខំ បច្ចក្ខាយ ហីនាយាវត្តតិ។>
    text <សេយ្យថាបិ អាវុសោ គោណោ កិដ្ឋាទោ ទាមេន វា ពទ្ធោ វជេ វា ឱរុទ្ធោ។ យោ នុ ខោ អាវុសោ ឯវំ វទេយ្យ ន ទានាយំ គោណោ កិដ្ឋាទោ បុនទេវ កិដ្ឋំ ឱតរិស្សតីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ យំ សោ គោណោ កិដ្ឋាទោ ទាមំ វា ឆេត្វា វជំ វា ភិន្ទិត្វា អថ បុនទេវ កិដ្ឋំ ឱតរេយ្យាតិ។ ឯវមេវំ ខោ អាវុសោ ឥធេកច្ចោ បុគ្គលោ តាវទេវ សោរតសោរតោ ហោតិ និវាតនិវាតោ ហោតិ ឧបសន្តុបសន្តោ ហោតិ យាវ សត្ថារំ ឧបនិស្សាយ វិហរតិ អញ្ញតរំ វា គរុដ្ឋានិយំ សព្រហ្មចារិំ។ យតោ ច ខោ សោ វបកស្សតេវ សត្ថារា វបកស្សតិ គរុដ្ឋានិយេហិ សព្រហ្មចារីហិ សោ សំសដ្ឋោ វិហរតិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ។ តស្ស សំសដ្ឋស្ស វិស្សត្ថស្ស បាកតស្ស ភស្សមនុយុត្តស្ស វិហរតោ រាគោ ចិត្តំ អនុទ្ធំសេតិ។ សោ រាគានុទ្ធំសិតេន ចិត្តេន សិក្ខំ បច្ចក្ខាយ ហីនាយាវត្តតិ។>
    text <ឥធ បនាវុសោ ឯកច្ចោ បុគ្គលោ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ សោ លាភិម្ហិ បឋមស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។ សេយ្យថាបិ អាវុសោ ចាតុមហាបថេ ថុល្លផុសិតកោ ទេវោ វស្សន្តោ រជំ អន្តរធាបេយ្យ ចិក្ខល្លំ បាតុករេយ្យ។ យោ នុ ខោ អាវុសោ ឯវំ វទេយ្យ ន ទានិ អមុស្មិំ ចាតុមហាបថេ បុនទេវ រជោ បាតុភវិស្សតីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ យំ អមុស្មិំ ចាតុមហាបថេ មនុស្សា វា អតិក្កមេយ្យុំ គោបសូ វា អតិក្កមេយ្យុំ វាតាតបោ វា ស្នេហគតំ បរិយាទិយេយ្យ អថ បុនទេវ រជោ បាតុភវេយ្យាតិ។ ឯវមេវំ ខោ អាវុសោ ឥធេកច្ចោ បុគ្គលោ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ សោ លាភិម្ហិ បឋមស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។>
    text <ឥធ បនាវុសោ ឯកច្ចោ បុគ្គលោ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ។ សោ លាភិម្ហិ ទុតិយស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។ សេយ្យថាបិ អាវុសោ គាមស្ស វា និគមស្ស វា អវិទូរេ មហន្តំ តឡាកំ។ តត្ថ ថុល្លផុសិតកោ ទេវោ វុដ្ឋោ សិប្បិសម្ពុកម្បិ សក្ខរកឋលម្បិ អន្តរធាបេយ្យ។ យោ នុ ខោ អាវុសោ ឯវំ វទេយ្យ ន ទានិ អមុស្មិំ តឡាកេ បុនទេវ សិប្បិសម្ពុកា វា សក្ខរកឋលា វា បាតុភវិស្សន្តីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ យំ អមុស្មិំ តឡាកេ មនុស្សា វា បិវេយ្យុំ គោបសូ វា បិវេយ្យុំ វាតាតបោ វា ស្នេហគតំ បរិយាទិយេយ្យ អថ បុនទេវ សិប្បិសម្ពុកាបិ សក្ខរកឋលាបិ បាតុភវេយ្យុន្តិ។ ឯវមេវំ ខោ អាវុសោ ឥធេកច្ចោ បុគ្គលោ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ។ សោ លាភិម្ហិ ទុតិយស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។>
    text <ឥធ បនាវុសោ ឯកច្ចោ បុគ្គលោ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ។ សោ លាភិម្ហិ តតិយស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។ សេយ្យថាបិ អាវុសោ បុរិសំ បណីតភោជនំ ភុត្តាវិំ អាភិទោសិកំ ភោជនំ នច្ឆាទេយ្យ។ យោ នុ ខោ អាវុសោ ឯវំ វទេយ្យ ន ទានិ អមុំ បុរិសំ បុនទេវ ភោជនំ ឆាទេស្សតីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ អមុំ បុរិសំ បណីតភោជនំ ភុត្តាវិំ យាវស្ស សា ឱជា កាយេ ឋស្សតិ តាវ ន អញ្ញំ ភោជនំ ឆាទេស្សតិ។ យតោ ច ខ្វស្ស សា ឱជា អន្តរធាយិស្សតិ អថ បុនទេវ តំ ភោជនំ ឆាទេយ្យាតិ។ ឯវមេវំ ខោ អាវុសោ ឥធេកច្ចោ បុគ្គលោ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ។ សោ លាភិម្ហិ តតិយស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។>
    text <ឥធ បនាវុសោ ឯកច្ចោ បុគ្គលោ សុខស្ស ច បហានា ទុក្ខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ។ សោ លាភិម្ហិ ចតុត្ថស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។ សេយ្យថាបិ អាវុសោ បព្ពតសង្ខេបេ ឧទករហទោ និវាតោ វិគតឩមិកោ។ យោ នុ ខោ អាវុសោ ឯវំ វទេយ្យ ន ទានិ អមុស្មិំ ឧទករហទេ បុនទេវ ឩមិ បាតុភវិស្សតីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ យា បុរត្ថិមាយ ទិសាយ អាគច្ឆេយ្យ ភុសា វាតវុដ្ឋិ។ សា តស្មិំ ឧទករហទេ ឩមិំ ជនេយ្យ។ យា បច្ឆិមាយ ទិសាយ អាគច្ឆេយ្យ…បេ។… យា ឧត្តរាយ ទិសាយ អាគច្ឆេយ្យ… យា ទក្ខិណាយ ទិសាយ អាគច្ឆេយ្យ ភុសា វាតវុដ្ឋិ។ សា តស្មិំ ឧទករហទេ ឩមិំ ជនេយ្យាតិ។ ឯវមេវំ ខោ អាវុសោ ឥធេកច្ចោ បុគ្គលោ សុខស្ស ច បហានា ទុក្ខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ។ សោ លាភិម្ហិ ចតុត្ថស្ស ឈានស្សាតិ សំសដ្ឋោ វិហរតិ ភិក្ខូហិ…បេ។… សិក្ខំ បច្ចក្ខាយ ហីនាយាវត្តតិ។>
    text <ឥធ បនាវុសោ ឯកច្ចោ បុគ្គលោ សព្ពនិមិត្តានំ អមនសិការា អនិមិត្តំ ចេតោសមាធិំ ឧបសម្បជ្ជ វិហរតិ។ សោ លាភិម្ហិ អនិមិត្តស្ស ចេតោសមាធិស្សាតិ សំសដ្ឋោ វិហរតិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ។ តស្ស សំសដ្ឋស្ស វិស្សត្ថស្ស បាកតស្ស ភស្សមនុយុត្តស្ស វិហរតោ រាគោ ចិត្តំ អនុទ្ធំសេតិ។ សោ រាគានុទ្ធំសិតេន ចិត្តេន សិក្ខំ បច្ចក្ខាយ ហីនាយាវត្តតិ។ សេយ្យថាបិ អាវុសោ រាជា វា រាជមហាមត្តោ វា ចតុរង្គិនិយា សេនាយ អទ្ធានមគ្គប្បដិបន្នោ អញ្ញតរស្មិំ វនសណ្ឌេ ឯករត្តិំ វាសំ ឧបគច្ឆេយ្យ។ តត្រ ហត្ថិសទ្ទេន អស្សសទ្ទេន រថសទ្ទេន បត្តិសទ្ទេន ភេរិបណវសង្ខតិណវនិន្នាទសទ្ទេន ចីរិកសទ្ទោ អន្តរធាយេយ្យ។ យោ នុ ខោ អាវុសោ ឯវំ វទេយ្យ ន ទានិ អមុស្មិំ វនសណ្ឌេ បុនទេវ ចីរិកសទ្ទោ បាតុភវិស្សតីតិ សម្មា នុ ខោ សោ អាវុសោ វទមានោ វទេយ្យាតិ។ នោ ហិទំ អាវុសោ។ ឋានញ្ហេតំ អាវុសោ វិជ្ជតិ យំ សោ រាជា វា រាជមហាមត្តោ វា តម្ហា វនសណ្ឌា បក្កមេយ្យ អថ បុនទេវ ចីរិកសទ្ទោ បាតុភវេយ្យាតិ។ ឯវមេវំ ខោ អាវុសោ ឥធេកច្ចោ បុគ្គលោ សព្ពនិមិត្តានំ អមនសិការា អនិមិត្តំ ចេតោសមាធិំ ឧបសម្បជ្ជ វិហរតិ។ សោ លាភិម្ហិ អនិមិត្តស្ស ចេតោសមាធិស្សាតិ សំសដ្ឋោ វិហរតិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ។ តស្ស សំសដ្ឋស្ស វិស្សត្ថស្ស បាកតស្ស ភស្សមនុយុត្តស្ស វិហរតោ រាគោ ចិត្តំ អនុទ្ធំសេតិ។ សោ រាគានុទ្ធំសិតេន ចិត្តេន សិក្ខំ បច្ចក្ខាយ ហីនាយាវត្តតីតិ។>
    text <អថ ខោ អាយស្មា ចិត្តោ ហត្ថិសារិបុត្តោ អបរេន សមយេន សិក្ខំ បច្ចក្ខាយ ហីនាយាវត្តតិ។ អថ ខោ ចិត្តស្ស ហត្ថិសារិបុត្តស្ស សហាយកា ភិក្ខូ យេនាយស្មា មហាកោដ្ឋិកោ តេនុបសង្កមិំសុ ឧបសង្កមិត្វា អាយស្មន្តំ មហាកោដ្ឋិកំ ឯតទវោចុំ កិំ នុ ខោ អាយស្មតា មហាកោដ្ឋិកេន ចិត្តោ ហត្ថិសារិបុត្តោ ចេតសា ចេតោ បរិច្ច វិទិតោ ឥមាសញ្ច ឥមាសញ្ច វិហារសមាបត្តីនំ ចិត្តោ ហត្ថិសារិបុត្តោ លាភី អថ ច បន សិក្ខំ បច្ចក្ខាយ ហីនាយាវត្តិស្សតីតិ ឧទាហុ ទេវតា ឯតមត្ថំ អារោចេសុំ ចិត្តោ ភន្តេ ហត្ថិសារិបុត្តោ ឥមាសញ្ច ឥមាសញ្ច វិហារសមាបត្តីនំ លាភី អថ ច បន សិក្ខំ បច្ចក្ខាយ ហីនាយាវត្តិស្សតីតិ។ ចេតសា ចេតោ បរិច្ច វិទិតោ មេ អាវុសោ ចិត្តោ ហត្ថិសារិបុត្តោ ឥមាសញ្ច ឥមាសញ្ច វិហារសមាបត្តីនំ លាភី អថ ច បន សិក្ខំ បច្ចក្ខាយ ហីនាយាវត្តិស្សតីតិ។ ទេវតាបិ មេ ឯតមត្ថំ អារោចេសុំ ចិត្តោ ភន្តេ ហត្ថិសារិបុត្តោ ឥមាសញ្ច ឥមាសញ្ច វិហារសមាបត្តីនំ លាភី អថ ច បន សិក្ខំ បច្ចក្ខាយ ហីនាយាវត្តិស្សតីតិ។>
    text <អថ ខោ ចិត្តស្ស ហត្ថិសារិបុត្តស្ស សហាយកា ភិក្ខូ យេន ភគវា តេនុបសង្កមិំសុ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិំសុ។ ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ ចិត្តោ ភន្តេ ហត្ថិសារិបុត្តោ ឥមាសញ្ច ឥមាសញ្ច វិហារសមាបត្តីនំ លាភី អថ ច បន សិក្ខំ បច្ចក្ខាយ ហីនាយាវត្តតីតិ។ ន ភិក្ខវេ ចិត្តោ ចិរំ សរិស្សតិ នេក្ខម្មស្សាតិ។>
    text <អថ ខោ ចិត្តោ ហត្ថិសារិបុត្តោ នចិរស្សេវ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិ។ អថ ខោ អាយស្មា ចិត្តោ ហត្ថិសារិបុត្តោ ឯកោ វូបកដ្ឋោ អប្បមត្តោ អាតាបី បហិតត្តោ វិហរន្តោ នចិរស្សេវ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហាសិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ អព្ភញ្ញាសិ។ អញ្ញតរោ ច បនាយស្មា ចិត្តោ ហត្ថិសារិបុត្តោ អរហតំ អហោសីតិ។ ឆដ្ឋំ។>
  text <៧។ មជ្ឈេសុត្តំ>
    text <៦១>, <ឯវំ មេ សុតំ ឯកំ សមយំ ភគវា ពារាណសិយំ វិហរតិ ឥសិបតនេ មិគទាយេ។ តេន ខោ បន សមយេន សម្ពហុលានំ ថេរានំ ភិក្ខូនំ បច្ឆាភត្តំ បិណ្ឌបាតបដិក្កន្តានំ មណ្ឌលមាឡេ សន្និសិន្នានំ សន្និបតិតានំ អយមន្តរាកថា ឧទបាទិ វុត្តមិទំ អាវុសោ ភគវតា បារាយនេ មេត្តេយ្យបញ្ហេ>
    text <កតមោ នុ ខោ អាវុសោ ឯកោ អន្តោ កតមោ ទុតិយោ អន្តោ កិំ មជ្ឈេ កា សិព្ពិនីតិ។ ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច ផស្សោ ខោ អាវុសោ ឯកោ អន្តោ ផស្សសមុទយោ ទុតិយោ អន្តោ ផស្សនិរោធោ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច អតីតំ ខោ អាវុសោ ឯកោ អន្តោ អនាគតំ ទុតិយោ អន្តោ បច្ចុប្បន្នំ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច សុខា អាវុសោ វេទនា ឯកោ អន្តោ ទុក្ខា វេទនា ទុតិយោ អន្តោ អទុក្ខមសុខា វេទនា មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច នាមំ ខោ អាវុសោ ឯកោ អន្តោ រូបំ ទុតិយោ អន្តោ វិញ្ញាណំ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច ឆ ខោ អាវុសោ អជ្ឈត្តិកានិ អាយតនានិ ឯកោ អន្តោ ឆ ពាហិរានិ អាយតនានិ ទុតិយោ អន្តោ វិញ្ញាណំ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច សក្កាយោ ខោ អាវុសោ ឯកោ អន្តោ សក្កាយសមុទយោ ទុតិយោ អន្តោ សក្កាយនិរោធោ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ អាវុសោ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។>
    text <ឯវំ វុត្តេ អញ្ញតរោ ភិក្ខុ ថេរេ ភិក្ខូ ឯតទវោច ព្យាកតំ ខោ អាវុសោ អម្ហេហិ សព្ពេហេវ យថាសកំ បដិភានំ។ អាយាមាវុសោ យេន ភគវា តេនុបសង្កមិស្សាម ឧបសង្កមិត្វា ភគវតោ ឯតមត្ថំ អារោចេស្សាម។ យថា នោ ភគវា ព្យាករិស្សតិ តថា នំ ធារេស្សាមាតិ។ ឯវមាវុសោតិ ខោ ថេរា ភិក្ខូ តស្ស ភិក្ខុនោ បច្ចស្សោសុំ។ អថ ខោ ថេរា ភិក្ខូ យេន ភគវា តេនុបសង្កមិំសុ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិំសុ។ ឯកមន្តំ និសិន្នា ខោ ថេរា ភិក្ខូ យាវតកោ អហោសិ សព្ពេហេវ សទ្ធិំ កថាសល្លាបោ តំ សព្ពំ ភគវតោ អារោចេសុំ។ កស្ស នុ ខោ ភន្តេ សុភាសិតន្តិ។ សព្ពេសំ វោ ភិក្ខវេ សុភាសិតំ បរិយាយេន អបិ ច យំ មយា សន្ធាយ ភាសិតំ បារាយនេ មេត្តេយ្យបញ្ហេ>
    text <តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ ថេរា ភិក្ខូ ភគវតោ បច្ចស្សោសុំ។ ភគវា ឯតទវោច ផស្សោ ខោ ភិក្ខវេ ឯកោ អន្តោ ផស្សសមុទយោ ទុតិយោ អន្តោ ផស្សនិរោធោ មជ្ឈេ តណ្ហា សិព្ពិនី តណ្ហា ហិ នំ សិព្ពតិ តស្ស តស្សេវ ភវស្ស អភិនិព្ពត្តិយា។ ឯត្តាវតា ខោ ភិក្ខវេ ភិក្ខុ អភិញ្ញេយ្យំ អភិជានាតិ បរិញ្ញេយ្យំ បរិជានាតិ អភិញ្ញេយ្យំ អភិជានន្តោ បរិញ្ញេយ្យំ បរិជានន្តោ ទិដ្ឋេវ ធម្មេ ទុក្ខស្សន្តករោ ហោតីតិ។ សត្តមំ។>
  text <៨។ បុរិសិន្ទ្រិយញាណសុត្តំ>
    text <៦២>, <ឯវំ មេ សុតំ ឯកំ សមយំ ភគវា កោសលេសុ ចារិកំ ចរមានោ មហតា ភិក្ខុសង្ឃេន សទ្ធិំ យេន ទណ្ឌកប្បកំ នាម កោសលានំ និគមោ តទវសរិ។ អថ ខោ ភគវា មគ្គា ឱក្កម្ម អញ្ញតរស្មិំ រុក្ខមូលេ បញ្ញត្តេ អាសនេ និសីទិ។ តេ ច ភិក្ខូ ទណ្ឌកប្បកំ បវិសិំសុ អាវសថំ បរិយេសិតុំ។>
    text <អថ ខោ អាយស្មា អានន្ទោ សម្ពហុលេហិ ភិក្ខូហិ សទ្ធិំ យេន អចិរវតី នទី តេនុបសង្កមិ គត្តានិ បរិសិញ្ចិតុំ។ អចិរវតិយា នទិយា គត្តានិ បរិសិញ្ចិត្វា បច្ចុត្តរិត្វា ឯកចីវរោ អដ្ឋាសិ គត្តានិ បុព្ពាបយមានោ។ អថ ខោ អញ្ញតរោ ភិក្ខុ យេនាយស្មា អានន្ទោ តេនុបសង្កមិ ឧបសង្កមិត្វា អាយស្មន្តំ អានន្ទំ ឯតទវោច កិំ នុ ខោ អាវុសោ អានន្ទ សព្ពំ ចេតសោ សមន្នាហរិត្វា នុ ខោ ទេវទត្តោ ភគវតា ព្យាកតោ អាបាយិកោ ទេវទត្តោ នេរយិកោ កប្បដ្ឋោ អតេកិច្ឆោតិ ឧទាហុ កេនចិទេវ បរិយាយេនាតិ។ ឯវំ ខោ បនេតំ អាវុសោ ភគវតា ព្យាកតន្តិ។>
    text <អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច ឥធាហំ ភន្តេ សម្ពហុលេហិ ភិក្ខូហិ សទ្ធិំ យេន អចិរវតី នទី តេនុបសង្កមិំ គត្តានិ បរិសិញ្ចិតុំ។ អចិរវតិយា នទិយា គត្តានិ បរិសិញ្ចិត្វា បច្ចុត្តរិត្វា ឯកចីវរោ អដ្ឋាសិំ គត្តានិ បុព្ពាបយមានោ។ អថ ខោ ភន្តេ អញ្ញតរោ ភិក្ខុ យេនាហំ តេនុបសង្កមិ ឧបសង្កមិត្វា មំ ឯតទវោច កិំ នុ ខោ អាវុសោ អានន្ទ សព្ពំ ចេតសោ សមន្នាហរិត្វា នុ ខោ ទេវទត្តោ ភគវតា ព្យាកតោ អាបាយិកោ ទេវទត្តោ នេរយិកោ កប្បដ្ឋោ អតេកិច្ឆោតិ ឧទាហុ កេនចិទេវ បរិយាយេនាតិ។ ឯវំ វុត្តេ អហំ ភន្តេ តំ ភិក្ខុំ ឯតទវោចំ ឯវំ ខោ បនេតំ អាវុសោ ភគវតា ព្យាកតន្តិ។>
    text <សោ វា ខោ អានន្ទ ភិក្ខុ នវោ ភវិស្សតិ អចិរបព្ពជិតោ ថេរោ វា បន ពាលោ អព្យត្តោ។ កថញ្ហិ នាម យំ មយា ឯកំសេន ព្យាកតំ តត្ថ ទ្វេជ្ឈំ អាបជ្ជិស្សតិ។ នាហំ អានន្ទ អញ្ញំ ឯកបុគ្គលម្បិ សមនុបស្សាមិ យោ ឯវំ មយា សព្ពំ ចេតសោ សមន្នាហរិត្វា ព្យាកតោ យថយិទំ ទេវទត្តោ។ យាវកីវញ្ចាហំ អានន្ទ ទេវទត្តស្ស វាលគ្គកោដិនិត្តុទនមត្តម្បិ សុក្កធម្មំ អទ្ទសំ នេវ តាវាហំ ទេវទត្តំ ព្យាកាសិំ អាបាយិកោ ទេវទត្តោ នេរយិកោ កប្បដ្ឋោ អតេកិច្ឆោតិ។ យតោ ច ខោ អហំ អានន្ទ ទេវទត្តស្ស វាលគ្គកោដិនិត្តុទនមត្តម្បិ សុក្កធម្មំ ន អទ្ទសំ អថាហំ ទេវទត្តំ ព្យាកាសិំ អាបាយិកោ ទេវទត្តោ នេរយិកោ កប្បដ្ឋោ អតេកិច្ឆោតិ។>
    text <សេយ្យថាបិ អានន្ទ គូថកូបោ សាធិកបោរិសោ បូរោ គូថស្ស សមតិត្តិកោ។ តត្រ បុរិសោ សសីសកោ និមុគ្គោ អស្ស។ តស្ស កោចិទេវ បុរិសោ ឧប្បជ្ជេយ្យ អត្ថកាមោ ហិតកាមោ យោគក្ខេមកាមោ តម្ហា គូថកូបា ឧទ្ធរិតុកាមោ។ សោ តំ គូថកូបំ សមន្តានុបរិគច្ឆន្តោ នេវ បស្សេយ្យ តស្ស បុរិសស្ស វាលគ្គកោដិនិត្តុទនមត្តម្បិ គូថេន អមក្ខិតំ យត្ថ តំ គហេត្វា ឧទ្ធរេយ្យ។ ឯវមេវំ ខោ អហំ អានន្ទ យតោ ទេវទត្តស្ស វាលគ្គកោដិនិត្តុទនមត្តម្បិ សុក្កធម្មំ ន អទ្ទសំ អថាហំ ទេវទត្តំ ព្យាកាសិំ អាបាយិកោ ទេវទត្តោ នេរយិកោ កប្បដ្ឋោ អតេកិច្ឆោតិ។ សចេ តុម្ហេ អានន្ទ សុណេយ្យាថ តថាគតស្ស បុរិសិន្ទ្រិយញាណានិ វិភជិស្សាមីតិ។>
    text <ឯតស្ស ភគវា កាលោ ឯតស្ស សុគត កាលោ យំ ភគវា បុរិសិន្ទ្រិយញាណានិ វិភជេយ្យ។ ភគវតោ សុត្វា ភិក្ខូ ធារេស្សន្តីតិ។ តេនហានន្ទ សុណាហិ សាធុកំ មនសិ ករោហិ ភាសិស្សាមីតិ។ ឯវំ ភន្តេតិ ខោ អាយស្មា អានន្ទោ ភគវតោ បច្ចស្សោសិ។ ភគវា ឯតទវោច>
    text <ឥធាហំ អានន្ទ ឯកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស កុសលា ធម្មា អន្តរហិតា អកុសលា ធម្មា សម្មុខីភូតា។ អត្ថិ ច ខ្វស្ស កុសលមូលំ អសមុច្ឆិន្នំ តម្ហា តស្ស កុសលា កុសលំ បាតុភវិស្សតិ។ ឯវមយំ បុគ្គលោ អាយតិំ អបរិហានធម្មោ ភវិស្សតីតិ។ សេយ្យថាបិ អានន្ទ ពីជានិ អខណ្ឌានិ អបូតីនិ អវាតាតបហតានិ សារទានិ សុខសយិតានិ សុខេត្តេ សុបរិកម្មកតាយ ភូមិយា និក្ខិត្តានិ។ ជានេយ្យាសិ ត្វំ អានន្ទ ឥមានិ ពីជានិ វុទ្ធិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស កុសលា ធម្មា អន្តរហិតា អកុសលា ធម្មា សម្មុខីភូតា។ អត្ថិ ច ខ្វស្ស កុសលមូលំ អសមុច្ឆិន្នំ តម្ហា តស្ស កុសលា កុសលំ បាតុភវិស្សតិ។ ឯវមយំ បុគ្គលោ អាយតិំ អបរិហានធម្មោ ភវិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតិ។>
    text <ឥធ បនាហំ អានន្ទ ឯកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស អកុសលា ធម្មា អន្តរហិតា កុសលា ធម្មា សម្មុខីភូតា។ អត្ថិ ច ខ្វស្ស អកុសលមូលំ អសមុច្ឆិន្នំ តម្ហា តស្ស អកុសលា អកុសលំ បាតុភវិស្សតិ។ ឯវមយំ បុគ្គលោ អាយតិំ បរិហានធម្មោ ភវិស្សតីតិ។ សេយ្យថាបិ អានន្ទ ពីជានិ អខណ្ឌានិ អបូតីនិ អវាតាតបហតានិ សារទានិ សុខសយិតានិ បុថុសិលាយ និក្ខិត្តានិ។ ជានេយ្យាសិ ត្វំ អានន្ទ នយិមានិ ពីជានិ វុទ្ធិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស អកុសលា ធម្មា អន្តរហិតា កុសលា ធម្មា សម្មុខីភូតា។ អត្ថិ ច ខ្វស្ស អកុសលមូលំ អសមុច្ឆិន្នំ តម្ហា តស្ស អកុសលា អកុសលំ បាតុភវិស្សតិ។ ឯវមយំ បុគ្គលោ អាយតិំ បរិហានធម្មោ ភវិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតិ។>
    text <ឥធ បនាហំ អានន្ទ ឯកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ នត្ថិ ឥមស្ស បុគ្គលស្ស វាលគ្គកោដិនិត្តុទនមត្តោបិ សុក្កោ ធម្មោ សមន្នាគតោយំ បុគ្គលោ ឯកន្តកាឡកេហិ អកុសលេហិ ធម្មេហិ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជិស្សតីតិ។ សេយ្យថាបិ អានន្ទ ពីជានិ ខណ្ឌានិ បូតីនិ វាតាតបហតានិ សុខេត្តេ សុបរិកម្មកតាយ ភូមិយា និក្ខិត្តានិ។ ជានេយ្យាសិ ត្វំ អានន្ទ នយិមានិ ពីជានិ វុទ្ធិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ នត្ថិ ឥមស្ស បុគ្គលស្ស វាលគ្គកោដិនិត្តុទនមត្តោបិ សុក្កោ ធម្មោ សមន្នាគតោយំ បុគ្គលោ ឯកន្តកាឡកេហិ អកុសលេហិ ធម្មេហិ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតីតិ។>
    text <ឯវំ វុត្តេ អាយស្មា អានន្ទោ ភគវន្តំ ឯតទវោច សក្កា នុ ខោ ភន្តេ ឥមេសំ តិណ្ណំ បុគ្គលានំ អបរេបិ តយោ បុគ្គលា សប្បដិភាគា បញ្ញាបេតុន្តិ។ សក្កា អានន្ទាតិ ភគវា អវោច ឥធាហំ អានន្ទ ឯកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស កុសលា ធម្មា អន្តរហិតា អកុសលា ធម្មា សម្មុខីភូតា។ អត្ថិ ច ខ្វស្ស កុសលមូលំ អសមុច្ឆិន្នំ តម្បិ សព្ពេន សព្ពំ សមុគ្ឃាតំ គច្ឆតិ។ ឯវមយំ បុគ្គលោ អាយតិំ បរិហានធម្មោ ភវិស្សតីតិ។ សេយ្យថាបិ អានន្ទ អង្គារានិ អាទិត្តានិ សម្បជ្ជលិតានិ សជោតិភូតានិ បុថុសិលាយ និក្ខិត្តានិ។ ជានេយ្យាសិ ត្វំ អានន្ទ នយិមានិ អង្គារានិ វុទ្ធិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ សេយ្យថាបិ វា បន អានន្ទ សាយន្ហសមយំ សូរិយេ ឱគច្ឆន្តេ ជានេយ្យាសិ ត្វំ អានន្ទ អាលោកោ អន្តរធាយិស្សតិ អន្ធការោ បាតុភវិស្សតីតិ។ ឯវំ ភន្តេ។ សេយ្យថាបិ វា បនានន្ទ អភិទោ អទ្ធរត្តំ ភត្តកាលសមយេ ជានេយ្យាសិ ត្វំ អានន្ទ អាលោកោ អន្តរហិតោ អន្ធការោ បាតុភូតោតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស កុសលា ធម្មា អន្តរហិតា អកុសលា ធម្មា សម្មុខីភូតា។ អត្ថិ ច ខ្វស្ស កុសលមូលំ អសមុច្ឆិន្នំ តម្បិ សព្ពេន សព្ពំ សមុគ្ឃាតំ គច្ឆតិ។ ឯវមយំ បុគ្គលោ អាយតិំ បរិហានធម្មោ ភវិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតិ។>
    text <ឥធ បនាហំ អានន្ទ ឯកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស អកុសលា ធម្មា អន្តរហិតា កុសលា ធម្មា សម្មុខីភូតា។ អត្ថិ ច ខ្វស្ស អកុសលមូលំ អសមុច្ឆិន្នំ តម្បិ សព្ពេន សព្ពំ សមុគ្ឃាតំ គច្ឆតិ។ ឯវមយំ បុគ្គលោ អាយតិំ អបរិហានធម្មោ ភវិស្សតីតិ។ សេយ្យថាបិ អានន្ទ អង្គារានិ អាទិត្តានិ សម្បជ្ជលិតានិ សជោតិភូតានិ សុក្ខេ តិណបុញ្ជេ វា កដ្ឋបុញ្ជេ វា និក្ខិត្តានិ។ ជានេយ្យាសិ ត្វំ អានន្ទ ឥមានិ អង្គារានិ វុឌ្ឍិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ សេយ្យថាបិ វា បនានន្ទ រត្តិយា បច្ចូសសមយំ សូរិយេ ឧគ្គច្ឆន្តេ ជានេយ្យាសិ ត្វំ អានន្ទ អន្ធការោ អន្តរធាយិស្សតិ អាលោកោ បាតុភវិស្សតីតិ។ ឯវំ ភន្តេ។ សេយ្យថាបិ វា បនានន្ទ អភិទោ មជ្ឈន្ហិកេ ភត្តកាលសមយេ ជានេយ្យាសិ ត្វំ អានន្ទ អន្ធការោ អន្តរហិតោ អាលោកោ បាតុភូតោតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស អកុសលា ធម្មា អន្តរហិតា កុសលា ធម្មា សម្មុខីភូតា។ អត្ថិ ច ខ្វស្ស អកុសលមូលំ អសមុច្ឆិន្នំ តម្បិ សព្ពេន សព្ពំ សមុគ្ឃាតំ គច្ឆតិ។ ឯវមយំ បុគ្គលោ អាយតិំ អបរិហានធម្មោ ភវិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតិ។>
    text <ឥធ បនាហំ អានន្ទ ឯកច្ចំ បុគ្គលំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ នត្ថិ ឥមស្ស បុគ្គលស្ស វាលគ្គកោដិនិត្តុទនមត្តោបិ អកុសលោ ធម្មោ សមន្នាគតោយំ បុគ្គលោ ឯកន្តសុក្កេហិ អនវជ្ជេហិ ធម្មេហិ ទិដ្ឋេវ ធម្មេ បរិនិព្ពាយិស្សតីតិ។ សេយ្យថាបិ អានន្ទ អង្គារានិ សីតានិ និព្ពុតានិ សុក្ខេ តិណបុញ្ជេ វា កដ្ឋបុញ្ជេ វា និក្ខិត្តានិ។ ជានេយ្យាសិ ត្វំ អានន្ទ នយិមានិ អង្គារានិ វុឌ្ឍិំ វិរូឡ្ហិំ វេបុល្លំ អាបជ្ជិស្សន្តីតិ។ ឯវំ ភន្តេ។ ឯវមេវំ ខោ អហំ អានន្ទ ឥធេកច្ចំ បុគ្គលំ ឯវំ ចេតសា ចេតោ បរិច្ច បជានាមិ ឥមស្ស ខោ បុគ្គលស្ស វិជ្ជមានា កុសលាបិ ធម្មា អកុសលាបិ ធម្មាតិ។ តមេនំ អបរេន សមយេន ឯវំ ចេតសា ចេតោ បរិច្ច បជានាមិ នត្ថិ ឥមស្ស បុគ្គលស្ស វាលគ្គកោដិនិត្តុទនមត្តោបិ អកុសលោ ធម្មោ សមន្នាគតោយំ បុគ្គលោ ឯកន្តសុក្កេហិ អនវជ្ជេហិ ធម្មេហិ ទិដ្ឋេវ ធម្មេ បរិនិព្ពាយិស្សតីតិ។ ឯវម្បិ ខោ អានន្ទ តថាគតស្ស បុរិសបុគ្គលោ ចេតសា ចេតោ បរិច្ច វិទិតោ ហោតិ។ ឯវម្បិ ខោ អានន្ទ តថាគតស្ស បុរិសិន្ទ្រិយញាណំ ចេតសា ចេតោ បរិច្ច វិទិតំ ហោតិ។ ឯវម្បិ ខោ អានន្ទ តថាគតស្ស អាយតិំ ធម្មសមុប្បាទោ ចេតសា ចេតោ បរិច្ច វិទិតោ ហោតិ។>
    text <តត្រានន្ទ យេ តេ បុរិមា តយោ បុគ្គលា តេសំ តិណ្ណំ បុគ្គលានំ ឯកោ អបរិហានធម្មោ ឯកោ បរិហានធម្មោ ឯកោ អាបាយិកោ នេរយិកោ។ តត្រានន្ទ យេមេ បច្ឆិមា តយោ បុគ្គលា ឥមេសំ តិណ្ណំ បុគ្គលានំ ឯកោ បរិហានធម្មោ ឯកោ អបរិហានធម្មោ ឯកោ បរិនិព្ពានធម្មោតិ។ អដ្ឋមំ។>
  text <៩។ និព្ពេធិកសុត្តំ>
    text <៦៣>, <និព្ពេធិកបរិយាយំ វោ ភិក្ខវេ ធម្មបរិយាយំ ទេសេស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <កតមោ ច សោ ភិក្ខវេ និព្ពេធិកបរិយាយោ ធម្មបរិយាយោ។ កាមា ភិក្ខវេ វេទិតព្ពា កាមានំ និទានសម្ភវោ វេទិតព្ពោ កាមានំ វេមត្តតា វេទិតព្ពា កាមានំ វិបាកោ វេទិតព្ពោ កាមនិរោធោ វេទិតព្ពោ កាមនិរោធគាមិនី បដិបទា វេទិតព្ពា។>
    text <វេទនា ភិក្ខវេ វេទិតព្ពា វេទនានំ និទានសម្ភវោ វេទិតព្ពោ វេទនានំ វេមត្តតា វេទិតព្ពា វេទនានំ វិបាកោ វេទិតព្ពោ វេទនានិរោធោ វេទិតព្ពោ វេទនានិរោធគាមិនី បដិបទា វេទិតព្ពា។>
    text <សញ្ញា ភិក្ខវេ វេទិតព្ពា សញ្ញានំ និទានសម្ភវោ វេទិតព្ពោ សញ្ញានំ វេមត្តតា វេទិតព្ពា សញ្ញានំ វិបាកោ វេទិតព្ពោ សញ្ញានិរោធោ វេទិតព្ពោ សញ្ញានិរោធគាមិនី បដិបទា វេទិតព្ពា។>
    text <អាសវា ភិក្ខវេ វេទិតព្ពា អាសវានំ និទានសម្ភវោ វេទិតព្ពោ អាសវានំ វេមត្តតា វេទិតព្ពា អាសវានំ វិបាកោ វេទិតព្ពោ អាសវនិរោធោ វេទិតព្ពោ អាសវនិរោធគាមិនី បដិបទា វេទិតព្ពា។>
    text <កម្មំ ភិក្ខវេ វេទិតព្ពំ កម្មានំ និទានសម្ភវោ វេទិតព្ពោ កម្មានំ វេមត្តតា វេទិតព្ពា កម្មានំ វិបាកោ វេទិតព្ពោ កម្មនិរោធោ វេទិតព្ពោ កម្មនិរោធគាមិនី បដិបទា វេទិតព្ពា។>
    text <ទុក្ខំ ភិក្ខវេ វេទិតព្ពំ ទុក្ខស្ស និទានសម្ភវោ វេទិតព្ពោ ទុក្ខស្ស វេមត្តតា វេទិតព្ពា ទុក្ខស្ស វិបាកោ វេទិតព្ពោ ទុក្ខនិរោធោ វេទិតព្ពោ ទុក្ខនិរោធគាមិនី បដិបទា វេទិតព្ពា។>
    text <កាមា ភិក្ខវេ វេទិតព្ពា កាមានំ និទានសម្ភវោ វេទិតព្ពោ កាមានំ វេមត្តតា វេទិតព្ពា កាមានំ វិបាកោ វេទិតព្ពោ កាមនិរោធោ វេទិតព្ពោ កាមនិរោធគាមិនី បដិបទា វេទិតព្ពាតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ បញ្ចិមេ ភិក្ខវេ កាមគុណា ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ អបិ ច ខោ ភិក្ខវេ នេតេ កាមា កាមគុណា នាមេតេ អរិយស្ស វិនយេ វុច្ចន្តិ>
    text <កតមោ ច ភិក្ខវេ កាមានំ និទានសម្ភវោ។ ផស្សោ ភិក្ខវេ កាមានំ និទានសម្ភវោ។>
    text <កតមា ច ភិក្ខវេ កាមានំ វេមត្តតា។ អញ្ញោ ភិក្ខវេ កាមោ រូបេសុ អញ្ញោ កាមោ សទ្ទេសុ អញ្ញោ កាមោ គន្ធេសុ អញ្ញោ កាមោ រសេសុ អញ្ញោ កាមោ ផោដ្ឋព្ពេសុ។ អយំ វុច្ចតិ ភិក្ខវេ កាមានំ វេមត្តតា។>
    text <កតមោ ច ភិក្ខវេ កាមានំ វិបាកោ។ យំ ខោ ភិក្ខវេ កាមយមានោ តជ្ជំ តជ្ជំ អត្តភាវំ អភិនិព្ពត្តេតិ បុញ្ញភាគិយំ វា អបុញ្ញភាគិយំ វា អយំ វុច្ចតិ ភិក្ខវេ កាមានំ វិបាកោ។>
    text <កតមោ ច ភិក្ខវេ កាមនិរោធោ។ ផស្សនិរោធោ ភិក្ខវេ កាមនិរោធោ។ អយមេវ អរិយោ អដ្ឋង្គិកោ មគ្គោ កាមនិរោធគាមិនី បដិបទា សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ កាមេ បជានាតិ ឯវំ កាមានំ និទានសម្ភវំ បជានាតិ ឯវំ កាមានំ វេមត្តតំ បជានាតិ ឯវំ កាមានំ វិបាកំ បជានាតិ ឯវំ កាមនិរោធំ បជានាតិ ឯវំ កាមនិរោធគាមិនិំ បដិបទំ បជានាតិ សោ ឥមំ និព្ពេធិកំ ព្រហ្មចរិយំ បជានាតិ កាមនិរោធំ។ កាមា ភិក្ខវេ វេទិតព្ពា…បេ។… កាមនិរោធគាមិនី បដិបទា វេទិតព្ពាតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <វេទនា ភិក្ខវេ វេទិតព្ពា…បេ។… វេទនានិរោធគាមិនី បដិបទា វេទិតព្ពាតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ តិស្សោ ឥមា ភិក្ខវេ វេទនា សុខា វេទនា ទុក្ខា វេទនា អទុក្ខមសុខា វេទនា។>
    text <កតមោ ច ភិក្ខវេ វេទនានំ និទានសម្ភវោ។ ផស្សោ ភិក្ខវេ វេទនានំ និទានសម្ភវោ។>
    text <កតមា ច ភិក្ខវេ វេទនានំ វេមត្តតា។ អត្ថិ ភិក្ខវេ សាមិសា សុខា វេទនា អត្ថិ និរាមិសា សុខា វេទនា អត្ថិ សាមិសា ទុក្ខា វេទនា អត្ថិ និរាមិសា ទុក្ខា វេទនា អត្ថិ សាមិសា អទុក្ខមសុខា វេទនា អត្ថិ និរាមិសា អទុក្ខមសុខា វេទនា។ អយំ វុច្ចតិ ភិក្ខវេ វេទនានំ វេមត្តតា។>
    text <កតមោ ច ភិក្ខវេ វេទនានំ វិបាកោ។ យំ ខោ ភិក្ខវេ វេទិយមានោ តជ្ជំ តជ្ជំ អត្តភាវំ អភិនិព្ពត្តេតិ បុញ្ញភាគិយំ វា អបុញ្ញភាគិយំ វា អយំ វុច្ចតិ ភិក្ខវេ វេទនានំ វិបាកោ។>
    text <កតមោ ច ភិក្ខវេ វេទនានិរោធោ។ ផស្សនិរោធោ ភិក្ខវេ វេទនានិរោធោ។ អយមេវ អរិយោ អដ្ឋង្គិកោ មគ្គោ វេទនានិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ វេទនំ បជានាតិ ឯវំ វេទនានំ និទានសម្ភវំ បជានាតិ ឯវំ វេទនានំ វេមត្តតំ បជានាតិ ឯវំ វេទនានំ វិបាកំ បជានាតិ ឯវំ វេទនានិរោធំ បជានាតិ ឯវំ វេទនានិរោធគាមិនិំ បដិបទំ បជានាតិ។ សោ ឥមំ និព្ពេធិកំ ព្រហ្មចរិយំ បជានាតិ វេទនានិរោធំ។ វេទនា ភិក្ខវេ វេទិតព្ពា…បេ។… វេទនានិរោធគាមិនី បដិបទា វេទិតព្ពាតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <សញ្ញា ភិក្ខវេ វេទិតព្ពា…បេ។… សញ្ញានិរោធគាមិនី បដិបទា វេទិតព្ពាតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឆយិមា ភិក្ខវេ សញ្ញា រូបសញ្ញា សទ្ទសញ្ញា គន្ធសញ្ញា រសសញ្ញា ផោដ្ឋព្ពសញ្ញា ធម្មសញ្ញា។>
    text <កតមោ ច ភិក្ខវេ សញ្ញានំ និទានសម្ភវោ។ ផស្សោ ភិក្ខវេ សញ្ញានំ និទានសម្ភវោ។>
    text <កតមា ច ភិក្ខវេ សញ្ញានំ វេមត្តតា។ អញ្ញា ភិក្ខវេ សញ្ញា រូបេសុ អញ្ញា សញ្ញា សទ្ទេសុ អញ្ញា សញ្ញា គន្ធេសុ អញ្ញា សញ្ញា រសេសុ អញ្ញា សញ្ញា ផោដ្ឋព្ពេសុ អញ្ញា សញ្ញា ធម្មេសុ។ អយំ វុច្ចតិ ភិក្ខវេ សញ្ញានំ វេមត្តតា។>
    text <កតមោ ច ភិក្ខវេ សញ្ញានំ វិបាកោ។ វោហារវេបក្កំ ភិក្ខវេ សញ្ញំ វទាមិ។ យថា យថា នំ សញ្ជានាតិ តថា តថា វោហរតិ ឯវំ សញ្ញី អហោសិន្តិ។ អយំ វុច្ចតិ ភិក្ខវេ សញ្ញានំ វិបាកោ។>
    text <កតមោ ច ភិក្ខវេ សញ្ញានិរោធោ។ ផស្សនិរោធោ ភិក្ខវេ សញ្ញានិរោធោ។ អយមេវ អរិយោ អដ្ឋង្គិកោ មគ្គោ សញ្ញានិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ សញ្ញំ បជានាតិ ឯវំ សញ្ញានំ និទានសម្ភវំ បជានាតិ ឯវំ សញ្ញានំ វេមត្តតំ បជានាតិ ឯវំ សញ្ញានំ វិបាកំ បជានាតិ ឯវំ សញ្ញានិរោធំ បជានាតិ ឯវំ សញ្ញានិរោធគាមិនិំ បដិបទំ បជានាតិ សោ ឥមំ និព្ពេធិកំ ព្រហ្មចរិយំ បជានាតិ សញ្ញានិរោធំ។ សញ្ញា ភិក្ខវេ វេទិតព្ពា…បេ។… សញ្ញានិរោធគាមិនី បដិបទា វេទិតព្ពាតិ។ ឥតិ យំ តំ វុត្តំ ឥទមេតំ បដិច្ច វុត្តំ។>
    text <អាសវា ភិក្ខវេ វេទិតព្ពា…បេ។… អាសវនិរោធគាមិនី បដិបទា វេទិតព្ពាតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ តយោមេ ភិក្ខវេ អាសវា កាមាសវោ ភវាសវោ អវិជ្ជាសវោ។>
    text <កតមោ ច ភិក្ខវេ អាសវានំ និទានសម្ភវោ។ អវិជ្ជា ភិក្ខវេ អាសវានំ និទានសម្ភវោ។>
    text <កតមា ច ភិក្ខវេ អាសវានំ វេមត្តតា។ អត្ថិ ភិក្ខវេ អាសវា និរយគមនីយា អត្ថិ អាសវា តិរច្ឆានយោនិគមនីយា អត្ថិ អាសវា បេត្តិវិសយគមនីយា អត្ថិ អាសវា មនុស្សលោកគមនីយា អត្ថិ អាសវា ទេវលោកគមនីយា។ អយំ វុច្ចតិ ភិក្ខវេ អាសវានំ វេមត្តតា។>
    text <កតមោ ច ភិក្ខវេ អាសវានំ វិបាកោ។ យំ ខោ ភិក្ខវេ អវិជ្ជាគតោ តជ្ជំ តជ្ជំ អត្តភាវំ អភិនិព្ពត្តេតិ បុញ្ញភាគិយំ វា អបុញ្ញភាគិយំ វា អយំ វុច្ចតិ ភិក្ខវេ អាសវានំ វិបាកោ។>
    text <កតមោ ច ភិក្ខវេ អាសវនិរោធោ។ អវិជ្ជានិរោធោ ភិក្ខវេ អាសវនិរោធោ។ អយមេវ អរិយោ អដ្ឋង្គិកោ មគ្គោ អាសវនិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ អាសវេ បជានាតិ ឯវំ អាសវានំ និទានសម្ភវំ បជានាតិ ឯវំ អាសវានំ វេមត្តតំ បជានាតិ ឯវំ អាសវានំ វិបាកំ បជានាតិ ឯវំ អាសវានំ និរោធំ បជានាតិ ឯវំ អាសវានំ និរោធគាមិនិំ បដិបទំ បជានាតិ សោ ឥមំ និព្ពេធិកំ ព្រហ្មចរិយំ បជានាតិ អាសវនិរោធំ។ អាសវា ភិក្ខវេ វេទិតព្ពា…បេ។… អាសវនិរោធគាមិនី បដិបទា វេទិតព្ពាតិ។ ឥតិ យំ តំ វុត្តំ ឥទមេតំ បដិច្ច វុត្តំ។>
    text <កម្មំ ភិក្ខវេ វេទិតព្ពំ…បេ។… កម្មនិរោធគាមិនី បដិបទា វេទិតព្ពាតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ចេតនាហំ ភិក្ខវេ កម្មំ វទាមិ។ ចេតយិត្វា កម្មំ ករោតិ កាយេន វាចាយ មនសា។>
    text <កតមោ ច ភិក្ខវេ កម្មានំ និទានសម្ភវោ។ ផស្សោ ភិក្ខវេ កម្មានំ និទានសម្ភវោ។>
    text <កតមា ច ភិក្ខវេ កម្មានំ វេមត្តតា។ អត្ថិ ភិក្ខវេ កម្មំ និរយវេទនីយំ អត្ថិ កម្មំ តិរច្ឆានយោនិវេទនីយំ អត្ថិ កម្មំ បេត្តិវិសយវេទនីយំ អត្ថិ កម្មំ មនុស្សលោកវេទនីយំ អត្ថិ កម្មំ ទេវលោកវេទនីយំ។ អយំ វុច្ចតិ ភិក្ខវេ កម្មានំ វេមត្តតា។>
    text <កតមោ ច ភិក្ខវេ កម្មានំ វិបាកោ។ តិវិធាហំ ភិក្ខវេ កម្មានំ វិបាកំ វទាមិ ទិដ្ឋេវ ធម្មេ ឧបបជ្ជេ វា អបរេ វា បរិយាយេ។ អយំ វុច្ចតិ ភិក្ខវេ កម្មានំ វិបាកោ។>
    text <កតមោ ច ភិក្ខវេ កម្មនិរោធោ។ ផស្សនិរោធោ ភិក្ខវេ កម្មនិរោធោ។ អយមេវ អរិយោ អដ្ឋង្គិកោ មគ្គោ កម្មនិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ កម្មំ បជានាតិ ឯវំ កម្មានំ និទានសម្ភវំ បជានាតិ ឯវំ កម្មានំ វេមត្តតំ បជានាតិ ឯវំ កម្មានំ វិបាកំ បជានាតិ ឯវំ កម្មនិរោធំ បជានាតិ ឯវំ កម្មនិរោធគាមិនិំ បដិបទំ បជានាតិ សោ ឥមំ និព្ពេធិកំ ព្រហ្មចរិយំ បជានាតិ កម្មនិរោធំ។ កម្មំ ភិក្ខវេ វេទិតព្ពំ…បេ។… កម្មនិរោធគាមិនី បដិបទា វេទិតព្ពាតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ទុក្ខំ ភិក្ខវេ វេទិតព្ពំ ទុក្ខស្ស និទានសម្ភវោ វេទិតព្ពោ ទុក្ខស្ស វេមត្តតា វេទិតព្ពា ទុក្ខស្ស វិបាកោ វេទិតព្ពោ ទុក្ខនិរោធោ វេទិតព្ពោ ទុក្ខនិរោធគាមិនី បដិបទា វេទិតព្ពាតិ។ ឥតិ ខោ បនេតំ វុត្តំ កិញ្ចេតំ បដិច្ច វុត្តំ។ ជាតិបិ ទុក្ខា ជរាបិ ទុក្ខា ព្យាធិបិ ទុក្ខោ មរណម្បិ ទុក្ខំ សោកបរិទេវទុក្ខទោមនស្សុបាយាសាបិ ទុក្ខា យម្បិច្ឆំ ន លភតិ តម្បិ ទុក្ខំ សំខិត្តេន បញ្ចុបាទានក្ខន្ធា ទុក្ខា។>
    text <កតមោ ច ភិក្ខវេ ទុក្ខស្ស និទានសម្ភវោ។ តណ្ហា ភិក្ខវេ ទុក្ខស្ស និទានសម្ភវោ។>
    text <កតមា ច ភិក្ខវេ ទុក្ខស្ស វេមត្តតា។ អត្ថិ ភិក្ខវេ ទុក្ខំ អធិមត្តំ អត្ថិ បរិត្តំ អត្ថិ ទន្ធវិរាគិ អត្ថិ ខិប្បវិរាគិ។ អយំ វុច្ចតិ ភិក្ខវេ ទុក្ខស្ស វេមត្តតា។>
    text <កតមោ ច ភិក្ខវេ ទុក្ខស្ស វិបាកោ។ ឥធ ភិក្ខវេ ឯកច្ចោ យេន ទុក្ខេន អភិភូតោ បរិយាទិន្នចិត្តោ សោចតិ កិលមតិ បរិទេវតិ ឧរត្តាឡិំ កន្ទតិ សម្មោហំ អាបជ្ជតិ យេន វា បន ទុក្ខេន អភិភូតោ បរិយាទិន្នចិត្តោ ពហិទ្ធា បរិយេដ្ឋិំ អាបជ្ជតិ កោ ឯកបទំ ទ្វិបទំ ជានាតិ ឥមស្ស ទុក្ខស្ស និរោធាយាតិ។ សម្មោហវេបក្កំ វាហំ ភិក្ខវេ ទុក្ខំ វទាមិ បរិយេដ្ឋិវេបក្កំ វា។ អយំ វុច្ចតិ ភិក្ខវេ ទុក្ខស្ស វិបាកោ។>
    text <កតមោ ច ភិក្ខវេ ទុក្ខនិរោធោ។ តណ្ហានិរោធោ ភិក្ខវេ ទុក្ខនិរោធោ។ អយមេវ អរិយោ អដ្ឋង្គិកោ មគ្គោ ទុក្ខស្ស និរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
    text <យតោ ខោ ភិក្ខវេ អរិយសាវកោ ឯវំ ទុក្ខំ បជានាតិ ឯវំ ទុក្ខស្ស និទានសម្ភវំ បជានាតិ ឯវំ ទុក្ខស្ស វេមត្តតំ បជានាតិ ឯវំ ទុក្ខស្ស វិបាកំ បជានាតិ ឯវំ ទុក្ខនិរោធំ បជានាតិ ឯវំ ទុក្ខនិរោធគាមិនិំ បដិបទំ បជានាតិ សោ ឥមំ និព្ពេធិកំ ព្រហ្មចរិយំ បជានាតិ ទុក្ខនិរោធំ។ ទុក្ខំ ភិក្ខវេ វេទិតព្ពំ ទុក្ខស្ស និទានសម្ភវោ វេទិតព្ពោ ទុក្ខស្ស វេមត្តតា វេទិតព្ពា ទុក្ខស្ស វិបាកោ វេទិតព្ពោ ទុក្ខនិរោធោ វេទិតព្ពោ ទុក្ខនិរោធគាមិនី បដិបទា វេទិតព្ពាតិ។ ឥតិ យំ តំ វុត្តំ ឥទមេតំ បដិច្ច វុត្តំ។>
    text <អយំ ខោ សោ ភិក្ខវេ និព្ពេធិកបរិយាយោ ធម្មបរិយាយោតិ។ នវមំ។>
  text <១០។ សីហនាទសុត្តំ>
    text <៦៤>, <ឆយិមានិ ភិក្ខវេ តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។ កតមានិ ឆ។ ឥធ ភិក្ខវេ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ។ យម្បិ ភិក្ខវេ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ បជានាតិ។ យម្បិ ភិក្ខវេ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ បជានាតិ។ យម្បិ ភិក្ខវេ តថាគតោ…បេ។… ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ យម្បិ ភិក្ខវេ តថាគតោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានាតិ។ យម្បិ ភិក្ខវេ តថាគតោ ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានាតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <បុន ចបរំ ភិក្ខវេ តថាគតោ អាសវានំ ខយា…បេ។… សច្ឆិកត្វា ឧបសម្បជ្ជ វិហរតិ។ យម្បិ ភិក្ខវេ តថាគតោ អាសវានំ ខយា…បេ។… សច្ឆិកត្វា ឧបសម្បជ្ជ វិហរតិ ឥទម្បិ ភិក្ខវេ តថាគតស្ស តថាគតពលំ ហោតិ យំ ពលំ អាគម្ម តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។ ឥមានិ ខោ ភិក្ខវេ ឆ តថាគតស្ស តថាគតពលានិ យេហិ ពលេហិ សមន្នាគតោ តថាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ។>
    text <តត្រ ចេ ភិក្ខវេ បរេ តថាគតំ ឋានញ្ច ឋានតោ អដ្ឋានញ្ច អដ្ឋានតោ យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស ឋានញ្ច ឋានតោ អដ្ឋានញ្ច អដ្ឋានតោ យថាភូតំ ញាណំ វិទិតំ តថា តថា តេសំ តថាគតោ ឋានញ្ច ឋានតោ អដ្ឋានញ្ច អដ្ឋានតោ យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ចេ ភិក្ខវេ បរេ តថាគតំ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ ញាណំ វិទិតំ តថា តថា តេសំ តថាគតោ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ចេ ភិក្ខវេ បរេ តថាគតំ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ ញាណំ វិទិតំ តថា តថា តេសំ តថាគតោ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ចេ ភិក្ខវេ បរេ តថាគតំ បុព្ពេនិវាសានុស្សតិំ យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស បុព្ពេនិវាសានុស្សតិំ យថាភូតំ ញាណំ វិទិតំ តថា តថា តេសំ តថាគតោ បុព្ពេនិវាសានុស្សតិំ យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ចេ ភិក្ខវេ បរេ តថាគតំ សត្តានំ ចុតូបបាតំ យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស សត្តានំ ចុតូបបាតំ យថាភូតំ ញាណំ វិទិតំ តថា តថា តេសំ តថាគតោ សត្តានំ ចុតូបបាតំ យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ចេ ភិក្ខវេ បរេ តថាគតំ អាសវានំ ខយា…បេ។… យថាភូតំ ញាណេន ឧបសង្កមិត្វា បញ្ហំ បុច្ឆន្តិ។ យថា យថា ភិក្ខវេ តថាគតស្ស អាសវានំ ខយា…បេ។… យថាភូតំ ញាណំ វិទិតំ តថា តថា តេសំ តថាគតោ អាសវានំ ខយា…បេ។… យថាភូតំ ញាណេន បញ្ហំ បុដ្ឋោ ព្យាករោតិ។>
    text <តត្រ ភិក្ខវេ យម្បិទំ ឋានញ្ច ឋានតោ អដ្ឋានញ្ច អដ្ឋានតោ យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ យម្បិទំ អតីតានាគតបច្ចុប្បន្នានំ កម្មសមាទានានំ ឋានសោ ហេតុសោ វិបាកំ យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ យម្បិទំ ឈានវិមោក្ខសមាធិសមាបត្តីនំ សំកិលេសំ វោទានំ វុដ្ឋានំ យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ យម្បិទំ បុព្ពេនិវាសានុស្សតិំ យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ យម្បិទំ សត្តានំ ចុតូបបាតំ យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ យម្បិទំ អាសវានំ ខយា…បេ។… យថាភូតំ ញាណំ តម្បិ សមាហិតស្ស វទាមិ នោ អសមាហិតស្ស។ ឥតិ ខោ ភិក្ខវេ សមាធិ មគ្គោ អសមាធិ កុម្មគ្គោតិ។ ទសមំ។>
    stand <មហាវគ្គោ ឆដ្ឋោ។>
    text <តស្សុទ្ទានំ>
