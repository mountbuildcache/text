text <៤។ មហាវគ្គោ>
  text <១។ អនុបុព្ពវិហារសុត្តំ>
    text <៣២>, <នវយិមេ ភិក្ខវេ អនុបុព្ពវិហារា។ កតមេ នវ។ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ អាកាសានញ្ចាយតនំ វិញ្ញាណញ្ចាយតនំ អាកិញ្ចញ្ញាយតនំ នេវសញ្ញានាសញ្ញាយតនំ សញ្ញាវេទយិតនិរោធោ ឥមេ ខោ ភិក្ខវេ នវ អនុបុព្ពវិហារាតិ។ បឋមំ។>
  text <២។ អនុបុព្ពវិហារសមាបត្តិសុត្តំ>
    text <៣៣>, <នវយិមា ភិក្ខវេ អនុបុព្ពវិហារសមាបត្តិយោ ទេសេស្សាមិ តំ សុណាថ…បេ។… កតមា ច ភិក្ខវេ នវ អនុបុព្ពវិហារសមាបត្តិយោ។ យត្ថ កាមា និរុជ្ឈន្តិ យេ ច កាមេ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ កាមា និរុជ្ឈន្តិ កេ ច កាមេ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ ឯត្ថ កាមា និរុជ្ឈន្តិ តេ ច កាមេ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ វិតក្កវិចារា និរុជ្ឈន្តិ យេ ច វិតក្កវិចារេ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ វិតក្កវិចារា និរុជ្ឈន្តិ កេ ច វិតក្កវិចារេ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ ឯត្ថ វិតក្កវិចារា និរុជ្ឈន្តិ តេ ច វិតក្កវិចារេ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ បីតិ និរុជ្ឈតិ យេ ច បីតិំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ បីតិ និរុជ្ឈតិ កេ ច បីតិំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ ឯត្ថ បីតិ និរុជ្ឈតិ តេ ច បីតិំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ ឧបេក្ខាសុខំ និរុជ្ឈតិ យេ ច ឧបេក្ខាសុខំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ ឧបេក្ខាសុខំ និរុជ្ឈតិ កេ ច ឧបេក្ខាសុខំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ ឯត្ថ ឧបេក្ខាសុខំ និរុជ្ឈតិ តេ ច ឧបេក្ខាសុខំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ រូបសញ្ញា និរុជ្ឈតិ យេ ច រូបសញ្ញំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ រូបសញ្ញា និរុជ្ឈតិ កេ ច រូបសញ្ញំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ ឯត្ថ រូបសញ្ញា និរុជ្ឈតិ តេ ច រូបសញ្ញំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ អាកាសានញ្ចាយតនសញ្ញា និរុជ្ឈតិ យេ ច អាកាសានញ្ចាយតនសញ្ញំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ អាកាសានញ្ចាយតនសញ្ញា និរុជ្ឈតិ កេ ច អាកាសានញ្ចាយតនសញ្ញំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ ឯត្ថ អាកាសានញ្ចាយតនសញ្ញា និរុជ្ឈតិ តេ ច អាកាសានញ្ចាយតនសញ្ញំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ វិញ្ញាណញ្ចាយតនសញ្ញា និរុជ្ឈតិ យេ ច វិញ្ញាណញ្ចាយតនសញ្ញំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ វិញ្ញាណញ្ចាយតនសញ្ញា និរុជ្ឈតិ កេ ច វិញ្ញាណញ្ចាយតនសញ្ញំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ ឯត្ថ វិញ្ញាណញ្ចាយតនសញ្ញា និរុជ្ឈតិ តេ ច វិញ្ញាណញ្ចាយតនសញ្ញំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ អាកិញ្ចញ្ញាយតនសញ្ញា និរុជ្ឈតិ យេ ច អាកិញ្ចញ្ញាយតនសញ្ញំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ អាកិញ្ចញ្ញាយតនសញ្ញា និរុជ្ឈតិ កេ ច អាកិញ្ចញ្ញាយតនសញ្ញំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ ឯត្ថ អាកិញ្ចញ្ញាយតនសញ្ញា និរុជ្ឈតិ តេ ច អាកិញ្ចញ្ញាយតនសញ្ញំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។>
    text <យត្ថ នេវសញ្ញានាសញ្ញាយតនសញ្ញា និរុជ្ឈតិ យេ ច នេវសញ្ញានាសញ្ញាយតនសញ្ញំ និរោធេត្វា និរោធេត្វា វិហរន្តិ អទ្ធា តេ អាយស្មន្តោ និច្ឆាតា និព្ពុតា តិណ្ណា បារង្គតា តទង្គេនាតិ វទាមិ។ កត្ថ នេវសញ្ញានាសញ្ញាយតនសញ្ញា និរុជ្ឈតិ កេ ច នេវសញ្ញានាសញ្ញាយតនសញ្ញំ និរោធេត្វា និរោធេត្វា វិហរន្តិ អហមេតំ ន ជានាមិ អហមេតំ ន បស្សាមីតិ ឥតិ យោ ឯវំ វទេយ្យ សោ ឯវមស្ស វចនីយោ ឥធាវុសោ ភិក្ខុ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ។ ឯត្ថ នេវសញ្ញានាសញ្ញាយតនសញ្ញា និរុជ្ឈតិ តេ ច នេវសញ្ញានាសញ្ញាយតនសញ្ញំ និរោធេត្វា និរោធេត្វា វិហរន្តីតិ។ អទ្ធា ភិក្ខវេ អសឋោ អមាយាវី សាធូតិ ភាសិតំ អភិនន្ទេយ្យ អនុមោទេយ្យ សាធូតិ ភាសិតំ អភិនន្ទិត្វា អនុមោទិត្វា នមស្សមានោ បញ្ជលិកោ បយិរុបាសេយ្យ។ ឥមា ខោ ភិក្ខវេ នវ អនុបុព្ពវិហារសមាបត្តិយោតិ។ ទុតិយំ។>
  text <៣។ និព្ពានសុខសុត្តំ>
    text <៣៤>, <ឯកំ សមយំ អាយស្មា សារិបុត្តោ រាជគហេ វិហរតិ វេឡុវនេ កលន្ទកនិវាបេ។ តត្រ ខោ អាយស្មា សារិបុត្តោ ភិក្ខូ អាមន្តេសិ សុខមិទំ អាវុសោ និព្ពានំ។ សុខមិទំ អាវុសោ និព្ពានន្តិ។ ឯវំ វុត្តេ អាយស្មា ឧទាយី អាយស្មន្តំ សារិបុត្តំ ឯតទវោច កិំ បនេត្ថ អាវុសោ សារិបុត្ត សុខំ យទេត្ថ នត្ថិ វេទយិតន្តិ។ ឯតទេវ ខ្វេត្ថ អាវុសោ សុខំ យទេត្ថ នត្ថិ វេទយិតំ។ បញ្ចិមេ អាវុសោ កាមគុណា។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា ឥមេ ខោ អាវុសោ បញ្ច កាមគុណា។ យំ ខោ អាវុសោ ឥមេ បញ្ច កាមគុណេ បដិច្ច ឧប្បជ្ជតិ សុខំ សោមនស្សំ ឥទំ វុច្ចតាវុសោ កាមសុខំ។>
    text <ឥធាវុសោ ភិក្ខុ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ កាមសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ កាមសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ វិតក្កសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ វិតក្កសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ បីតិសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ បីតិសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ ឧបេក្ខាសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ ឧបេក្ខាសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ រូបសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ រូបសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ អាកាសានញ្ចាយតនសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ អាកាសានញ្ចាយតនសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ វិញ្ញាណញ្ចាយតនសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ វិញ្ញាណញ្ចាយតនសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ តស្ស ចេ អាវុសោ ភិក្ខុនោ ឥមិនា វិហារេន វិហរតោ អាកិញ្ចញ្ញាយតនសហគតា សញ្ញាមនសិការា សមុទាចរន្តិ ស្វស្ស ហោតិ អាពាធោ។ សេយ្យថាបិ អាវុសោ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស តេ អាកិញ្ចញ្ញាយតនសហគតា សញ្ញាមនសិការា សមុទាចរន្តិ។ ស្វស្ស ហោតិ អាពាធោ។ យោ ខោ បនាវុសោ អាពាធោ ទុក្ខមេតំ វុត្តំ ភគវតា។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានំ។>
    text <បុន ចបរំ អាវុសោ ភិក្ខុ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ បញ្ញាយ ចស្ស ទិស្វា អាសវា បរិក្ខីណា ហោន្តិ។ ឥមិនាបិ ខោ ឯតំ អាវុសោ បរិយាយេន វេទិតព្ពំ យថា សុខំ និព្ពានន្តិ។ តតិយំ។>
  text <៤។ គាវីឧបមាសុត្តំ>
    text <៣៥>, <សេយ្យថាបិ ភិក្ខវេ គាវី បព្ពតេយ្យា ពាលា អព្យត្តា អខេត្តញ្ញូ អកុសលា វិសមេ បព្ពតេ ចរិតុំ។ តស្សា ឯវមស្ស យំនូនាហំ អគតបុព្ពញ្ចេវ ទិសំ គច្ឆេយ្យំ អខាទិតបុព្ពានិ ច តិណានិ ខាទេយ្យំ អបីតបុព្ពានិ ច បានីយានិ បិវេយ្យន្តិ។ សា បុរិមំ បាទំ ន សុប្បតិដ្ឋិតំ បតិដ្ឋាបេត្វា បច្ឆិមំ បាទំ ឧទ្ធរេយ្យ។ សា ន ចេវ អគតបុព្ពំ ទិសំ គច្ឆេយ្យ ន ច អខាទិតបុព្ពានិ តិណានិ ខាទេយ្យ ន ច អបីតបុព្ពានិ បានីយានិ បិវេយ្យ យស្មិំ ចស្សា បទេសេ ឋិតាយ ឯវមស្ស យំនូនាហំ អគតបុព្ពញ្ចេវ ទិសំ គច្ឆេយ្យំ អខាទិតបុព្ពានិ ច តិណានិ ខាទេយ្យំ អបីតបុព្ពានិ ច បានីយានិ បិវេយ្យន្តិ តញ្ច បទេសំ ន សោត្ថិនា បច្ចាគច្ឆេយ្យ។ តំ កិស្ស ហេតុ។ តថា ហិ សា ភិក្ខវេ គាវី បព្ពតេយ្យា ពាលា អព្យត្តា អខេត្តញ្ញូ អកុសលា វិសមេ បព្ពតេ ចរិតុំ។ ឯវមេវំ ខោ ភិក្ខវេ ឥធេកច្ចោ ភិក្ខុ ពាលោ អព្យត្តោ អខេត្តញ្ញូ អកុសលោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ សោ តំ និមិត្តំ ន អាសេវតិ ន ភាវេតិ ន ពហុលីករោតិ ន ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរេយ្យន្តិ។ សោ ន សក្កោតិ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរិតុំ។ តស្ស ឯវំ ហោតិ យំនូនាហំ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរេយ្យន្តិ។ សោ ន សក្កោតិ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរិតុំ។ អយំ វុច្ចតិ ភិក្ខវេ ភិក្ខុ ឧភតោ ភដ្ឋោ ឧភតោ បរិហីនោ សេយ្យថាបិ សា គាវី បព្ពតេយ្យា ពាលា អព្យត្តា អខេត្តញ្ញូ អកុសលា វិសមេ បព្ពតេ ចរិតុំ។>
    text <សេយ្យថាបិ ភិក្ខវេ គាវី បព្ពតេយ្យា បណ្ឌិតា ព្យត្តា ខេត្តញ្ញូ កុសលា វិសមេ បព្ពតេ ចរិតុំ។ តស្សា ឯវមស្ស យំនូនាហំ អគតបុព្ពញ្ចេវ ទិសំ គច្ឆេយ្យំ អខាទិតបុព្ពានិ ច តិណានិ ខាទេយ្យំ អបីតបុព្ពានិ ច បានីយានិ បិវេយ្យន្តិ។ សា បុរិមំ បាទំ សុប្បតិដ្ឋិតំ បតិដ្ឋាបេត្វា បច្ឆិមំ បាទំ ឧទ្ធរេយ្យ។ សា អគតបុព្ពញ្ចេវ ទិសំ គច្ឆេយ្យ អខាទិតបុព្ពានិ ច តិណានិ ខាទេយ្យ អបីតបុព្ពានិ ច បានីយានិ បិវេយ្យ។ យស្មិំ ចស្សា បទេសេ ឋិតាយ ឯវមស្ស យំនូនាហំ អគតបុព្ពញ្ចេវ ទិសំ គច្ឆេយ្យំ អខាទិតបុព្ពានិ ច តិណានិ ខាទេយ្យំ អបីតបុព្ពានិ ច បានីយានិ បិវេយ្យន្តិ តញ្ច បទេសំ សោត្ថិនា បច្ចាគច្ឆេយ្យ។ តំ កិស្ស ហេតុ។ តថា ហិ សា ភិក្ខវេ គាវី បព្ពតេយ្យា បណ្ឌិតា ព្យត្តា ខេត្តញ្ញូ កុសលា វិសមេ បព្ពតេ ចរិតុំ។ ឯវមេវំ ខោ ភិក្ខវេ ឥធេកច្ចោ ភិក្ខុ បណ្ឌិតោ ព្យត្តោ ខេត្តញ្ញូ កុសលោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរេយ្យន្តិ។ សោ ទុតិយំ ឈានំ អនភិហិំសមានោ វិតក្កវិចារានំ វូបសមា… ទុតិយំ ឈានំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ បីតិយា ច វិរាគា ឧបេក្ខកោ ច វិហរេយ្យំ សតោ ច សម្បជានោ សុខញ្ច កាយេន បដិសំវេទេយ្យំ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរេយ្យន្តិ។ សោ តតិយំ ឈានំ អនភិហិំសមានោ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរេយ្យន្តិ។ សោ ចតុត្ថំ ឈានំ អនភិហិំសមានោ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរេយ្យន្តិ។ សោ អាកាសានញ្ចាយតនំ អនភិហិំសមានោ សព្ពសោ រូបសញ្ញានំ សមតិក្កមា …បេ។… អាកាសានញ្ចាយតនំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរេយ្យន្តិ។ សោ វិញ្ញាណញ្ចាយតនំ អនភិហិំសមានោ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរេយ្យន្តិ។ សោ អាកិញ្ចញ្ញាយតនំ អនភិហិំសមានោ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរេយ្យន្តិ។ សោ នេវសញ្ញានាសញ្ញាយតនំ អនភិហិំសមានោ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ សោ តំ និមិត្តំ អាសេវតិ ភាវេតិ ពហុលីករោតិ ស្វាធិដ្ឋិតំ អធិដ្ឋាតិ។>
    text <តស្ស ឯវំ ហោតិ យំនូនាហំ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរេយ្យន្តិ។ សោ សញ្ញាវេទយិតនិរោធំ អនភិហិំសមានោ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ។>
    text <យតោ ខោ ភិក្ខវេ ភិក្ខុ តំ តទេវ សមាបត្តិំ សមាបជ្ជតិបិ វុដ្ឋាតិបិ តស្ស មុទុ ចិត្តំ ហោតិ កម្មញ្ញំ។ មុទុនា កម្មញ្ញេន ចិត្តេន អប្បមាណោ សមាធិ ហោតិ សុភាវិតោ។ សោ អប្បមាណេន សមាធិនា សុភាវិតេន យស្ស យស្ស អភិញ្ញាសច្ឆិករណីយស្ស ធម្មស្ស ចិត្តំ អភិនិន្នាមេតិ អភិញ្ញាសច្ឆិកិរិយាយ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេ។>
    text <សោ សចេ អាកង្ខតិ អនេកវិហិតំ ឥទ្ធិវិធំ បច្ចនុភវេយ្យំ ឯកោបិ ហុត្វា ពហុធា អស្សំ ពហុធាបិ ហុត្វា ឯកោ អស្សំ…បេ។… យាវ ព្រហ្មលោកាបិ កាយេន វសំ វត្តេយ្យន្តិ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេ។>
    text <សោ សចេ អាកង្ខតិ ទិព្ពាយ សោតធាតុយា…បេ។… សតិ សតិ អាយតនេ។>
    text <សោ សចេ អាកង្ខតិ បរសត្តានំ បរបុគ្គលានំ ចេតសា ចេតោ បរិច្ច បជានេយ្យំ សរាគំ វា ចិត្តំ សរាគំ ចិត្តន្តិ បជានេយ្យំ វីតរាគំ វា ចិត្តំ វីតរាគំ ចិត្តន្តិ បជានេយ្យំ សទោសំ វា ចិត្តំ សទោសំ ចិត្តន្តិ បជានេយ្យំ វីតទោសំ វា ចិត្តំ វីតទោសំ ចិត្តន្តិ បជានេយ្យំ សមោហំ វា ចិត្តំ សមោហំ ចិត្តន្តិ បជានេយ្យំ វីតមោហំ វា ចិត្តំ… សំខិត្តំ វា ចិត្តំ… វិក្ខិត្តំ វា ចិត្តំ… មហគ្គតំ វា ចិត្តំ… អមហគ្គតំ វា ចិត្តំ… សឧត្តរំ វា ចិត្តំ… អនុត្តរំ វា ចិត្តំ… សមាហិតំ វា ចិត្តំ… អសមាហិតំ វា ចិត្តំ… វិមុត្តំ វា ចិត្តំ… អវិមុត្តំ វា ចិត្តំ អវិមុត្តំ ចិត្តន្តិ បជានេយ្យន្តិ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេ។>
    text <សោ សចេ អាកង្ខតិ អនេកវិហិតំ បុព្ពេនិវាសំ អនុស្សរេយ្យំ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរេយ្យន្តិ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេ។>
    text <សោ សចេ អាកង្ខតិ ទិព្ពេន ចក្ខុនា វិសុទ្ធេន អតិក្កន្តមានុសកេន…បេ។… យថាកម្មូបគេ សត្តេ បជានេយ្យន្តិ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេ។>
    text <សោ សចេ អាកង្ខតិ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរេយ្យន្តិ តត្រ តត្រេវ សក្ខិភព្ពតំ បាបុណាតិ សតិ សតិ អាយតនេតិ។ ចតុត្ថំ។>
  text <៥។ ឈានសុត្តំ>
    text <៣៦>, <បឋមម្បាហំ ភិក្ខវេ ឈានំ និស្សាយ អាសវានំ ខយំ វទាមិ ទុតិយម្បាហំ ភិក្ខវេ ឈានំ និស្សាយ អាសវានំ ខយំ វទាមិ តតិយម្បាហំ ភិក្ខវេ ឈានំ និស្សាយ អាសវានំ ខយំ វទាមិ ចតុត្ថម្បាហំ ភិក្ខវេ ឈានំ និស្សាយ អាសវានំ ខយំ វទាមិ អាកាសានញ្ចាយតនម្បាហំ ភិក្ខវេ និស្សាយ អាសវានំ ខយំ វទាមិ វិញ្ញាណញ្ចាយតនម្បាហំ ភិក្ខវេ និស្សាយ អាសវានំ ខយំ វទាមិ អាកិញ្ចញ្ញាយតនម្បាហំ ភិក្ខវេ និស្សាយ អាសវានំ ខយំ វទាមិ នេវសញ្ញានាសញ្ញាយតនម្បាហំ ភិក្ខវេ និស្សាយ អាសវានំ ខយំ វទាមិ សញ្ញាវេទយិតនិរោធម្បាហំ ភិក្ខវេ និស្សាយ អាសវានំ ខយំ វទាមិ។>
    text <បឋមម្បាហំ ភិក្ខវេ ឈានំ និស្សាយ អាសវានំ ខយំ វទាមីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឥធ ភិក្ខវេ ភិក្ខុ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ សោ យទេវ តត្ថ ហោតិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។>
    text <សេយ្យថាបិ ភិក្ខវេ ឥស្សាសោ វា ឥស្សាសន្តេវាសី វា តិណបុរិសរូបកេ វា មត្តិកាបុញ្ជេ វា យោគ្គំ ករិត្វា សោ អបរេន សមយេន ទូរេបាតី ច ហោតិ អក្ខណវេធី ច មហតោ ច កាយស្ស បទាលេតា ឯវមេវំ ខោ ភិក្ខវេ ភិក្ខុ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ សោ យទេវ តត្ថ ហោតិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។ បឋមម្បាហំ ភិក្ខវេ ឈានំ និស្សាយ អាសវានំ ខយំ វទាមីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ទុតិយម្បាហំ ភិក្ខវេ ឈានំ និស្សាយ…បេ។… តតិយម្បាហំ ភិក្ខវេ ឈានំ និស្សាយ… ចតុត្ថម្បាហំ ភិក្ខវេ ឈានំ និស្សាយ អាសវានំ ខយំ វទាមីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឥធ ភិក្ខវេ ភិក្ខុ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ សោ យទេវ តត្ថ ហោតិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។>
    text <សេយ្យថាបិ ភិក្ខវេ ឥស្សាសោ វា ឥស្សាសន្តេវាសី វា តិណបុរិសរូបកេ វា មត្តិកាបុញ្ជេ វា យោគ្គំ ករិត្វា សោ អបរេន សមយេន ទូរេបាតី ច ហោតិ អក្ខណវេធី ច មហតោ ច កាយស្ស បទាលេតា ឯវមេវំ ខោ ភិក្ខវេ ភិក្ខុ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ សោ យទេវ តត្ថ ហោតិ រូបគតំ វេទនាគតំ…បេ។… អនាវត្តិធម្មោ តស្មា លោកា។ ចតុត្ថម្បាហំ ភិក្ខវេ ឈានំ និស្សាយ អាសវានំ ខយំ វទាមីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <អាកាសានញ្ចាយតនម្បាហំ ភិក្ខវេ ឈានំ និស្សាយ អាសវានំ ខយំ វទាមីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឥធ ភិក្ខវេ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ សោ យទេវ តត្ថ ហោតិ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។>
    text <សេយ្យថាបិ ភិក្ខវេ ឥស្សាសោ វា ឥស្សាសន្តេវាសី វា តិណបុរិសរូបកេ វា មត្តិកាបុញ្ជេ វា យោគ្គំ ករិត្វា សោ អបរេន សមយេន ទូរេបាតី ច ហោតិ អក្ខណវេធី ច មហតោ ច កាយស្ស បទាលេតា ឯវមេវំ ខោ ភិក្ខវេ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ សោ យទេវ តត្ថ ហោតិ វេទនាគតំ សញ្ញាគតំ…បេ។… អនាវត្តិធម្មោ តស្មា លោកា។ អាកាសានញ្ចាយតនម្បាហំ ភិក្ខវេ និស្សាយ អាសវានំ ខយំ វទាមីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <វិញ្ញាណញ្ចាយតនម្បាហំ ភិក្ខវេ និស្សាយ…បេ។… អាកិញ្ចញ្ញាយតនម្បាហំ ភិក្ខវេ និស្សាយ អាសវានំ ខយំ វទាមីតិ ឥតិ ខោ បនេតំ វុត្តំ។ កិញ្ចេតំ បដិច្ច វុត្តំ។ ឥធ ភិក្ខវេ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ សោ យទេវ តត្ថ ហោតិ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។>
    text <សេយ្យថាបិ ភិក្ខវេ ឥស្សាសោ វា ឥស្សាសន្តេវាសី វា តិណបុរិសរូបកេ វា មត្តិកាបុញ្ជេ វា យោគ្គំ ករិត្វា សោ អបរេន សមយេន ទូរេបាតី ច ហោតិ អក្ខណវេធី ច មហតោ ច កាយស្ស បទាលេតា ឯវមេវំ ខោ ភិក្ខវេ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ សោ យទេវ តត្ថ ហោតិ វេទនាគតំ សញ្ញាគតំ សង្ខារគតំ វិញ្ញាណគតំ តេ ធម្មេ អនិច្ចតោ ទុក្ខតោ រោគតោ គណ្ឌតោ សល្លតោ អឃតោ អាពាធតោ បរតោ បលោកតោ សុញ្ញតោ អនត្តតោ សមនុបស្សតិ។ សោ តេហិ ធម្មេហិ ចិត្តំ បដិវាបេតិ។ សោ តេហិ ធម្មេហិ ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហាក្ខយោ វិរាគោ និរោធោ និព្ពានន្តិ។ សោ តត្ថ ឋិតោ អាសវានំ ខយំ បាបុណាតិ។ នោ ចេ អាសវានំ ខយំ បាបុណាតិ តេនេវ ធម្មរាគេន តាយ ធម្មនន្ទិយា បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកោ ហោតិ តត្ថ បរិនិព្ពាយី អនាវត្តិធម្មោ តស្មា លោកា។ អាកិញ្ចញ្ញាយតនម្បាហំ និស្សាយ អាសវានំ ខយំ វទាមីតិ ឥតិ យំ តំ វុត្តំ ឥទមេតំ បដិច្ច វុត្តំ។>
    text <ឥតិ ខោ ភិក្ខវេ យាវតា សញ្ញាសមាបត្តិ តាវតា អញ្ញាបដិវេធោ។ យានិ ច ខោ ឥមានិ ភិក្ខវេ និស្សាយ ទ្វេ អាយតនានិ នេវសញ្ញានាសញ្ញាយតនសមាបត្តិ ច សញ្ញាវេទយិតនិរោធោ ច ឈាយីហេតេ ភិក្ខវេ សមាបត្តិកុសលេហិ សមាបត្តិវុដ្ឋានកុសលេហិ សមាបជ្ជិត្វា វុដ្ឋហិត្វា សម្មា អក្ខាតព្ពានីតិ វទាមីតិ។ បញ្ចមំ។>
  text <៦។ អានន្ទសុត្តំ>
    text <៣៧>, <ឯកំ សមយំ អាយស្មា អានន្ទោ កោសម្ពិយំ វិហរតិ ឃោសិតារាមេ។ តត្រ ខោ អាយស្មា អានន្ទោ ភិក្ខូ អាមន្តេសិ អាវុសោ ភិក្ខវេតិ។ អាវុសោតិ ខោ តេ ភិក្ខូ អាយស្មតោ អានន្ទស្ស បច្ចស្សោសុំ។ អាយស្មា អានន្ទោ ឯតទវោច>
    text <អច្ឆរិយំ អាវុសោ អព្ភុតំ អាវុសោ។ យាវញ្ចិទំ តេន ភគវតា ជានតា បស្សតា អរហតា សម្មាសម្ពុទ្ធេន សម្ពាធេ ឱកាសាធិគមោ អនុពុទ្ធោ សត្តានំ វិសុទ្ធិយា សោកបរិទេវានំ សមតិក្កមាយ ទុក្ខទោមនស្សានំ អត្ថង្គមាយ ញាយស្ស អធិគមាយ និព្ពានស្ស សច្ឆិកិរិយាយ។ តទេវ នាម ចក្ខុំ ភវិស្សតិ តេ រូបា តញ្ចាយតនំ នោ បដិសំវេទិស្សតិ។ តទេវ នាម សោតំ ភវិស្សតិ តេ សទ្ទា តញ្ចាយតនំ នោ បដិសំវេទិស្សតិ។ តទេវ នាម ឃានំ ភវិស្សតិ តេ គន្ធា តញ្ចាយតនំ នោ បដិសំវេទិស្សតិ។ សាវ នាម ជិវ្ហា ភវិស្សតិ តេ រសា តញ្ចាយតនំ នោ បដិសំវេទិស្សតិ។ សោវ នាម កាយោ ភវិស្សតិ តេ ផោដ្ឋព្ពា តញ្ចាយតនំ នោ បដិសំវេទិស្សតីតិ។>
    text <ឯវំ វុត្តេ អាយស្មា ឧទាយី អាយស្មន្តំ អានន្ទំ ឯតទវោច សញ្ញីមេវ នុ ខោ អាវុសោ អានន្ទ តទាយតនំ នោ បដិសំវេទេតិ ឧទាហុ អសញ្ញីតិ។ សញ្ញីមេវ ខោ អាវុសោ តទាយតនំ នោ បដិសំវេទេតិ នោ អសញ្ញីតិ។>
    text <កិំសញ្ញី បនាវុសោ តទាយតនំ នោ បដិសំវេទេតីតិ។ ឥធាវុសោ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ ឯវំសញ្ញីបិ ខោ អាវុសោ តទាយតនំ នោ បដិសំវេទេតិ។>
    text <បុន ចបរំ អាវុសោ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ ឯវំសញ្ញីបិ ខោ អាវុសោ តទាយតនំ នោ បដិសំវេទេតិ។>
    text <បុន ចបរំ អាវុសោ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ ឯវំសញ្ញីបិ ខោ អាវុសោ តទាយតនំ នោ បដិសំវេទេតីតិ។>
    text <ឯកមិទាហំ អាវុសោ សមយំ សាកេតេ វិហរាមិ អញ្ជនវនេ មិគទាយេ។ អថ ខោ អាវុសោ ជដិលវាសិកា ភិក្ខុនី យេនាហំ តេនុបសង្កមិ ឧបសង្កមិត្វា មំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតា ខោ អាវុសោ ជដិលវាសិកា ភិក្ខុនី មំ ឯតទវោច យាយំ ភន្តេ អានន្ទ សមាធិ ន ចាភិនតោ ន ចាបនតោ ន ច សសង្ខារនិគ្គយ្ហវារិតគតោ វិមុត្តត្តា ឋិតោ ឋិតត្តា សន្តុសិតោ សន្តុសិតត្តា នោ បរិតស្សតិ។ អយំ ភន្តេ អានន្ទ សមាធិ កិំផលោ វុត្តោ ភគវតាតិ។>
    text <ឯវំ វុត្តេ សោហំ អាវុសោ ជដិលវាសិកំ ភិក្ខុនិំ ឯតទវោចំ យាយំ ភគិនិ សមាធិ ន ចាភិនតោ ន ចាបនតោ ន ច សសង្ខារនិគ្គយ្ហវារិតគតោ វិមុត្តត្តា ឋិតោ ឋិតត្តា សន្តុសិតោ សន្តុសិតត្តា នោ បរិតស្សតិ។ អយំ ភគិនិ សមាធិ អញ្ញាផលោ វុត្តោ ភគវតាតិ។ ឯវំសញ្ញីបិ ខោ អាវុសោ តទាយតនំ នោ បដិសំវេទេតីតិ។ ឆដ្ឋំ។>
  text <៧។ លោកាយតិកសុត្តំ>
    text <៣៨>, <អថ ខោ ទ្វេ លោកាយតិកា ព្រាហ្មណា យេន ភគវា តេនុបសង្កមិំសុ ឧបសង្កមិត្វា ភគវតា សទ្ធិំ សម្មោទិំសុ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិំសុ។ ឯកមន្តំ និសិន្នា ខោ តេ ព្រាហ្មណា ភគវន្តំ ឯតទវោចុំ>
    text <បូរណោ ភោ គោតម កស្សបោ សព្ពញ្ញូ សព្ពទស្សាវី អបរិសេសំ ញាណទស្សនំ បដិជានាតិ ចរតោ ច មេ តិដ្ឋតោ ច សុត្តស្ស ច ជាគរស្ស ច សតតំ សមិតំ ញាណទស្សនំ បច្ចុបដ្ឋិតន្តិ។ សោ ឯវមាហ អហំ អនន្តេន ញាណេន អនន្តំ លោកំ ជានំ បស្សំ វិហរាមីតិ។ អយម្បិ ភោ គោតម និគណ្ឋោ នាដបុត្តោ សព្ពញ្ញូ សព្ពទស្សាវី អបរិសេសំ ញាណទស្សនំ បដិជានាតិ ចរតោ ច មេ តិដ្ឋតោ ច សុត្តស្ស ច ជាគរស្ស ច សតតំ សមិតំ ញាណទស្សនំ បច្ចុបដ្ឋិតន្តិ។ សោ ឯវមាហ អហំ អនន្តេន ញាណេន អនន្តំ លោកំ ជានំ បស្សំ វិហរាមីតិ។ ឥមេសំ ភោ គោតម ឧភិន្នំ ញាណវាទានំ ឧភិន្នំ អញ្ញមញ្ញំ វិបច្ចនីកវាទានំ កោ សច្ចំ អាហ កោ មុសាតិ។>
    text <អលំ ព្រាហ្មណា។ តិដ្ឋតេតំ ឥមេសំ ឧភិន្នំ ញាណវាទានំ ឧភិន្នំ អញ្ញមញ្ញំ វិបច្ចនីកវាទានំ កោ សច្ចំ អាហ កោ មុសាតិ។ ធម្មំ វោ ព្រាហ្មណា ទេសេស្សាមិ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភោតិ ខោ តេ ព្រាហ្មណា ភគវតោ បច្ចស្សោសុំ។ ភគវា ឯតទវោច>
    text <សេយ្យថាបិ ព្រាហ្មណា ចត្តារោ បុរិសា ចតុទ្ទិសា ឋិតា បរមេន ជវេន ច សមន្នាគតា បរមេន ច បទវីតិហារេន។ តេ ឯវរូបេន ជវេន សមន្នាគតា អស្សុ សេយ្យថាបិ នាម ទឡ្ហធម្មា ធនុគ្គហោ សិក្ខិតោ កតហត្ថោ កតូបាសនោ លហុកេន អសនេន អប្បកសិរេន តិរិយំ តាលច្ឆាយំ អតិបាតេយ្យ ឯវរូបេន ច បទវីតិហារេន សេយ្យថាបិ នាម បុរត្ថិមា សមុទ្ទា បច្ឆិមោ សមុទ្ទោ អថ បុរត្ថិមាយ ទិសាយ ឋិតោ បុរិសោ ឯវំ វទេយ្យ អហំ គមនេន លោកស្ស អន្តំ បាបុណិស្សាមីតិ។ សោ អញ្ញត្រេវ អសិតបីតខាយិតសាយិតា អញ្ញត្រ ឧច្ចារបស្សាវកម្មា អញ្ញត្រ និទ្ទាកិលមថបដិវិនោទនា វស្សសតាយុកោ វស្សសតជីវី វស្សសតំ គន្ត្វា អប្បត្វាវ លោកស្ស អន្តំ អន្តរា កាលំ ករេយ្យ។ អថ បច្ឆិមាយ ទិសាយ…បេ។… អថ ឧត្តរាយ ទិសាយ… អថ ទក្ខិណាយ ទិសាយ ឋិតោ បុរិសោ ឯវំ វទេយ្យ អហំ គមនេន លោកស្ស អន្តំ បាបុណិស្សាមីតិ។ សោ អញ្ញត្រេវ អសិតបីតខាយិតសាយិតា អញ្ញត្រ ឧច្ចារបស្សាវកម្មា អញ្ញត្រ និទ្ទាកិលមថបដិវិនោទនា វស្សសតាយុកោ វស្សសតជីវី វស្សសតំ គន្ត្វា អប្បត្វាវ លោកស្ស អន្តំ អន្តរា កាលំ ករេយ្យ។ តំ កិស្ស ហេតុ។ នាហំ ព្រាហ្មណា ឯវរូបាយ សន្ធាវនិកាយ លោកស្ស អន្តំ ញាតេយ្យំ ទដ្ឋេយ្យំ បត្តេយ្យន្តិ វទាមិ។ ន ចាហំ ព្រាហ្មណា អប្បត្វាវ លោកស្ស អន្តំ ទុក្ខស្ស អន្តកិរិយំ វទាមិ។>
    text <បញ្ចិមេ ព្រាហ្មណា កាមគុណា អរិយស្ស វិនយេ លោកោតិ វុច្ចតិ។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា ឥមេ ខោ ព្រាហ្មណា បញ្ច កាមគុណា អរិយស្ស វិនយេ លោកោតិ វុច្ចតិ។>
    text <ឥធ ព្រាហ្មណា ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ អយំ វុច្ចតិ ព្រាហ្មណា ភិក្ខុ លោកស្ស អន្តមាគម្ម លោកស្ស អន្តេ វិហរតិ។ តមញ្ញេ ឯវមាហំសុ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។ អហម្បិ ហិ ព្រាហ្មណា ឯវំ វទាមិ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។>
    text <បុន ចបរំ ព្រាហ្មណា ភិក្ខុ វិតក្កវិចារានំ វូបសមា…បេ។… ទុតិយំ ឈានំ… តតិយំ ឈានំ… ចតុត្ថំ ឈានំ ឧបសម្បជ្ជ វិហរតិ។ អយំ វុច្ចតិ ព្រាហ្មណា ភិក្ខុ លោកស្ស អន្តមាគម្ម លោកស្ស អន្តេ វិហរតិ។ តមញ្ញេ ឯវមាហំសុ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។ អហម្បិ ហិ ព្រាហ្មណា ឯវំ វទាមិ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។>
    text <បុន ចបរំ ព្រាហ្មណា ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ អយំ វុច្ចតិ ព្រាហ្មណា ភិក្ខុ លោកស្ស អន្តមាគម្ម លោកស្ស អន្តេ វិហរតិ។ តមញ្ញេ ឯវមាហំសុ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។ អហម្បិ ហិ ព្រាហ្មណា ឯវំ វទាមិ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។>
    text <បុន ចបរំ ព្រាហ្មណា ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ…បេ។… សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ…បេ។… សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ អយំ វុច្ចតិ ព្រាហ្មណា ភិក្ខុ លោកស្ស អន្តមាគម្ម លោកស្ស អន្តេ វិហរតិ។ តមញ្ញេ ឯវមាហំសុ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។ អហម្បិ ហិ ព្រាហ្មណា ឯវំ វទាមិ អយម្បិ លោកបរិយាបន្នោ អយម្បិ អនិស្សដោ លោកម្ហាតិ។>
    text <បុន ចបរំ ព្រាហ្មណា ភិក្ខុ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ បញ្ញាយ ចស្ស ទិស្វា អាសវា បរិក្ខីណា ហោន្តិ។ អយំ វុច្ចតិ ព្រាហ្មណា ភិក្ខុ លោកស្ស អន្តមាគម្ម លោកស្ស អន្តេ វិហរតិ តិណ្ណោ លោកេ វិសត្តិកន្តិ។ សត្តមំ។>
  text <៨។ ទេវាសុរសង្គាមសុត្តំ>
    text <៣៩>, <ភូតបុព្ពំ ភិក្ខវេ ទេវាសុរសង្គាមោ សមុបព្យូឡ្ហោ អហោសិ។ តស្មិំ ខោ បន ភិក្ខវេ សង្គាមេ អសុរា ជិនិំសុ ទេវា បរាជយិំសុ។ បរាជិតា ច ភិក្ខវេ ទេវា អបយិំសុយេវ ឧត្តរេនាភិមុខា អភិយិំសុ អសុរា។ អថ ខោ ភិក្ខវេ ទេវានំ ឯតទហោសិ អភិយន្តេវ ខោ អសុរា។ យំនូន មយំ ទុតិយម្បិ អសុរេហិ សង្គាមេយ្យាមាតិ។ ទុតិយម្បិ ខោ ភិក្ខវេ ទេវា អសុរេហិ សង្គាមេសុំ។ ទុតិយម្បិ ខោ ភិក្ខវេ អសុរាវ ជិនិំសុ ទេវា បរាជយិំសុ។ បរាជិតា ច ភិក្ខវេ ទេវា អបយិំសុយេវ ឧត្តរេនាភិមុខា អភិយិំសុ អសុរា។>
    text <អថ ខោ ភិក្ខវេ ទេវានំ ឯតទហោសិ អភិយន្តេវ ខោ អសុរា។ យំនូន មយំ តតិយម្បិ អសុរេហិ សង្គាមេយ្យាមាតិ។ តតិយម្បិ ខោ ភិក្ខវេ ទេវា អសុរេហិ សង្គាមេសុំ។ តតិយម្បិ ខោ ភិក្ខវេ អសុរាវ ជិនិំសុ ទេវា បរាជយិំសុ។ បរាជិតា ច ភិក្ខវេ ទេវា ភីតា ទេវបុរំយេវ បវិសិំសុ។ ទេវបុរគតានញ្ច បន ភិក្ខវេ ទេវានំ ឯតទហោសិ ភីរុត្តានគតេន ខោ ទានិ មយំ ឯតរហិ អត្តនា វិហរាម អករណីយា អសុរេហីតិ។ អសុរានម្បិ ភិក្ខវេ ឯតទហោសិ ភីរុត្តានគតេន ខោ ទានិ ទេវា ឯតរហិ អត្តនា វិហរន្តិ អករណីយា អម្ហេហីតិ។>
    text <ភូតបុព្ពំ ភិក្ខវេ ទេវាសុរសង្គាមោ សមុបព្យូឡ្ហោ អហោសិ។ តស្មិំ ខោ បន ភិក្ខវេ សង្គាមេ ទេវា ជិនិំសុ អសុរា បរាជយិំសុ។ បរាជិតា ច ភិក្ខវេ អសុរា អបយិំសុយេវ ទក្ខិណេនាភិមុខា អភិយិំសុ ទេវា។ អថ ខោ ភិក្ខវេ អសុរានំ ឯតទហោសិ អភិយន្តេវ ខោ ទេវា។ យំនូន មយំ ទុតិយម្បិ ទេវេហិ សង្គាមេយ្យាមាតិ។ ទុតិយម្បិ ខោ ភិក្ខវេ អសុរា ទេវេហិ សង្គាមេសុំ។ ទុតិយម្បិ ខោ ភិក្ខវេ ទេវា ជិនិំសុ អសុរា បរាជយិំសុ។ បរាជិតា ច ភិក្ខវេ អសុរា អបយិំសុយេវ ទក្ខិណេនាភិមុខា អភិយិំសុ ទេវា។>
    text <អថ ខោ ភិក្ខវេ អសុរានំ ឯតទហោសិ អភិយន្តេវ ខោ ទេវា។ យំនូន មយំ តតិយម្បិ ទេវេហិ សង្គាមេយ្យាមាតិ។ តតិយម្បិ ខោ ភិក្ខវេ អសុរា ទេវេហិ សង្គាមេសុំ។ តតិយម្បិ ខោ ភិក្ខវេ ទេវា ជិនិំសុ អសុរា បរាជយិំសុ។ បរាជិតា ច ភិក្ខវេ អសុរា ភីតា អសុរបុរំយេវ បវិសិំសុ។ អសុរបុរគតានញ្ច បន ភិក្ខវេ អសុរានំ ឯតទហោសិ ភីរុត្តានគតេន ខោ ទានិ មយំ ឯតរហិ អត្តនា វិហរាម អករណីយា ទេវេហីតិ។ ទេវានម្បិ ភិក្ខវេ ឯតទហោសិ ភីរុត្តានគតេន ខោ ទានិ អសុរា ឯតរហិ អត្តនា វិហរន្តិ អករណីយា អម្ហេហីតិ។>
    text <ឯវមេវំ ខោ ភិក្ខវេ យស្មិំ សមយេ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ តស្មិំ ភិក្ខវេ សមយេ ភិក្ខុស្ស ឯវំ ហោតិ ភីរុត្តានគតេន ខោ ទានាហំ ឯតរហិ អត្តនា វិហរាមិ អករណីយោ មារស្សាតិ។ មារស្សាបិ ភិក្ខវេ បាបិមតោ ឯវំ ហោតិ ភីរុត្តានគតេន ខោ ទានិ ភិក្ខុ ឯតរហិ អត្តនា វិហរតិ អករណីយោ មយ្ហន្តិ។>
    text <យស្មិំ ភិក្ខវេ សមយេ ភិក្ខុ វិតក្កវិចារានំ វូបសមា…បេ។… ទុតិយំ ឈានំ… តតិយំ ឈានំ… ចតុត្ថំ ឈានំ ឧបសម្បជ្ជ វិហរតិ តស្មិំ ភិក្ខវេ សមយេ ភិក្ខុស្ស ឯវំ ហោតិ ភីរុត្តានគតេន ខោ ទានាហំ ឯតរហិ អត្តនា វិហរាមិ អករណីយោ មារស្សាតិ។ មារស្សាបិ ភិក្ខវេ បាបិមតោ ឯវំ ហោតិ ភីរុត្តានគតេន ខោ ទានិ ភិក្ខុ ឯតរហិ អត្តនា វិហរតិ អករណីយោ មយ្ហន្តិ។>
    text <យស្មិំ ភិក្ខវេ សមយេ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្តមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ តិណ្ណោ លោកេ វិសត្តិកន្តិ។>
    text <យស្មិំ ភិក្ខវេ សមយេ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ… សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ… សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ… សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ បញ្ញាយ ចស្ស ទិស្វា អាសវា បរិក្ខីណា ហោន្តិ។ អយំ វុច្ចតិ ភិក្ខវេ ភិក្ខុ អន្តមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ តិណ្ណោ លោកេ វិសត្តិកន្តិ។ អដ្ឋមំ។>
  text <៩។ នាគសុត្តំ>
    text <៤០>, <យស្មិំ ភិក្ខវេ សមយេ អារញ្ញិកស្ស នាគស្ស គោចរបសុតស្ស ហត្ថីបិ ហត្ថិនិយោបិ ហត្ថិកលភាបិ ហត្ថិច្ឆាបាបិ បុរតោ បុរតោ គន្ត្វា តិណគ្គានិ ឆិន្ទន្តិ តេន ភិក្ខវេ អារញ្ញិកោ នាគោ អដ្ដីយតិ ហរាយតិ ជិគុច្ឆតិ។ យស្មិំ ភិក្ខវេ សមយេ អារញ្ញិកស្ស នាគស្ស គោចរបសុតស្ស ហត្ថីបិ ហត្ថិនិយោបិ ហត្ថិកលភាបិ ហត្ថិច្ឆាបាបិ ឱភគ្គោភគ្គំ សាខាភង្គំ ខាទន្តិ តេន ភិក្ខវេ អារញ្ញិកោ នាគោ អដ្ដីយតិ ហរាយតិ ជិគុច្ឆតិ។ យស្មិំ ភិក្ខវេ សមយេ អារញ្ញិកស្ស នាគស្ស ឱគាហំ ឱតិណ្ណស្ស ហត្ថីបិ ហត្ថិនិយោបិ ហត្ថិកលភាបិ ហត្ថិច្ឆាបាបិ បុរតោ បុរតោ គន្ត្វា សោណ្ឌាយ ឧទកំ អាលោឡេន្តិ តេន ភិក្ខវេ អារញ្ញិកោ នាគោ អដ្ដីយតិ ហរាយតិ ជិគុច្ឆតិ។ យស្មិំ ភិក្ខវេ សមយេ អារញ្ញិកស្ស នាគស្ស ឱគាហា ឧត្តិណ្ណស្ស ហត្ថិនិយោ កាយំ ឧបនិឃំសន្តិយោ គច្ឆន្តិ តេន ភិក្ខវេ អារញ្ញិកោ នាគោ អដ្ដីយតិ ហរាយតិ ជិគុច្ឆតិ។>
    text <តស្មិំ ភិក្ខវេ សមយេ អារញ្ញិកស្ស នាគស្ស ឯវំ ហោតិ អហំ ខោ ឯតរហិ អាកិណ្ណោ វិហរាមិ ហត្ថីហិ ហត្ថិនីហិ ហត្ថិកលភេហិ ហត្ថិច្ឆាបេហិ។ ឆិន្នគ្គានិ ចេវ តិណានិ ខាទាមិ ឱភគ្គោភគ្គញ្ច មេ សាខាភង្គំ ខាទន្តិ អាវិលានិ ច បានីយានិ បិវាមិ ឱគាហា ច មេ ឧត្តិណ្ណស្ស ហត្ថិនិយោ កាយំ ឧបនិឃំសន្តិយោ គច្ឆន្តិ។ យំនូនាហំ ឯកោ គណស្មា វូបកដ្ឋោ វិហរេយ្យន្តិ។ សោ អបរេន សមយេន ឯកោ គណស្មា វូបកដ្ឋោ វិហរតិ អច្ឆិន្នគ្គានិ ចេវ តិណានិ ខាទតិ ឱភគ្គោភគ្គញ្ចស្ស សាខាភង្គំ ន ខាទន្តិ អនាវិលានិ ច បានីយានិ បិវតិ ឱគាហា ចស្ស ឧត្តិណ្ណស្ស ន ហត្ថិនិយោ កាយំ ឧបនិឃំសន្តិយោ គច្ឆន្តិ។>
    text <តស្មិំ ភិក្ខវេ សមយេ អារញ្ញិកស្ស នាគស្ស ឯវំ ហោតិ អហំ ខោ បុព្ពេ អាកិណ្ណោ វិហាសិំ ហត្ថីហិ ហត្ថិនីហិ ហត្ថិកលភេហិ ហត្ថិច្ឆាបេហិ ឆិន្នគ្គានិ ចេវ តិណានិ ខាទិំ ឱភគ្គោភគ្គញ្ច មេ សាខាភង្គំ ខាទិំសុ អាវិលានិ ច បានីយានិ អបាយិំ ឱគាហា ច មេ ឧត្តិណ្ណស្ស ហត្ថិនិយោ កាយំ ឧបនិឃំសន្តិយោ អគមំសុ។ សោហំ ឯតរហិ ឯកោ គណស្មា វូបកដ្ឋោ វិហរាមិ អច្ឆិន្នគ្គានិ ចេវ តិណានិ ខាទាមិ ឱភគ្គោភគ្គញ្ច មេ សាខាភង្គំ ន ខាទន្តិ អនាវិលានិ ច បានីយានិ បិវាមិ ឱគាហា ច មេ ឧត្តិណ្ណស្ស ន ហត្ថិនិយោ កាយំ ឧបនិឃំសន្តិយោ គច្ឆន្តីតិ។ សោ សោណ្ឌាយ សាខាភង្គំ ភញ្ជិត្វា សាខាភង្គេន កាយំ បរិមជ្ជិត្វា អត្តមនោ សោណ្ឌំ សំហរតិ។>
    text <ឯវមេវំ ខោ ភិក្ខវេ យស្មិំ សមយេ ភិក្ខុ អាកិណ្ណោ វិហរតិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ តស្មិំ ភិក្ខវេ សមយេ ភិក្ខុស្ស ឯវំ ហោតិ អហំ ខោ ឯតរហិ អាកិណ្ណោ វិហរាមិ ភិក្ខូហិ ភិក្ខុនីហិ ឧបាសកេហិ ឧបាសិកាហិ រញ្ញា រាជមហាមត្តេហិ តិត្ថិយេហិ តិត្ថិយសាវកេហិ។ យំនូនាហំ ឯកោ គណស្មា វូបកដ្ឋោ វិហរេយ្យន្តិ។ សោ វិវិត្តំ សេនាសនំ ភជតិ អរញ្ញំ រុក្ខមូលំ បព្ពតំ កន្ទរំ គិរិគុហំ សុសានំ វនបត្ថំ អព្ភោកាសំ បលាលបុញ្ជំ។ សោ អរញ្ញគតោ វា រុក្ខមូលគតោ វា សុញ្ញាគារគតោ វា និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។>
    text <សោ អភិជ្ឈំ លោកេ បហាយ វិគតាភិជ្ឈេន ចេតសា វិហរតិ អភិជ្ឈាយ ចិត្តំ បរិសោធេតិ ព្យាបាទបទោសំ បហាយ អព្យាបន្នចិត្តោ វិហរតិ សព្ពបាណភូតហិតានុកម្បី ព្យាបាទបទោសា ចិត្តំ បរិសោធេតិ ថិនមិទ្ធំ បហាយ វិគតថិនមិទ្ធោ វិហរតិ អាលោកសញ្ញី សតោ សម្បជានោ ថិនមិទ្ធា ចិត្តំ បរិសោធេតិ ឧទ្ធច្ចកុក្កុច្ចំ បហាយ អនុទ្ធតោ វិហរតិ អជ្ឈត្តំ វូបសន្តចិត្តោ ឧទ្ធច្ចកុក្កុច្ចា ចិត្តំ បរិសោធេតិ វិចិកិច្ឆំ បហាយ តិណ្ណវិចិកិច្ឆោ វិហរតិ អកថំកថី កុសលេសុ ធម្មេសុ វិចិកិច្ឆាយ ចិត្តំ បរិសោធេតិ។ សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ សោ អត្តមនោ សោណ្ឌំ សំហរតិ។ វិតក្កវិចារានំ វូបសមា…បេ។… ទុតិយំ ឈានំ… តតិយំ ឈានំ… ចតុត្ថំ ឈានំ ឧបសម្បជ្ជ វិហរតិ។ សោ អត្តមនោ សោណ្ឌំ សំហរតិ។>
    text <សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ សោ អត្តមនោ សោណ្ឌំ សំហរតិ។ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ… សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ… សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ… សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ បញ្ញាយ ចស្ស ទិស្វា អាសវា បរិក្ខីណា ហោន្តិ។ សោ អត្តមនោ សោណ្ឌំ សំហរតីតិ។ នវមំ។>
  text <១០។ តបុស្សសុត្តំ>
    text <៤១>, <ឯកំ សមយំ ភគវា មល្លេសុ វិហរតិ ឧរុវេលកប្បំ នាម មល្លានំ និគមោ។ អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ ឧរុវេលកប្បំ បិណ្ឌាយ បាវិសិ។ ឧរុវេលកប្បេ បិណ្ឌាយ ចរិត្វា បច្ឆាភត្តំ បិណ្ឌបាតបដិក្កន្តោ អាយស្មន្តំ អានន្ទំ អាមន្តេសិ ឥធេវ តាវ ត្វំ អានន្ទ ហោហិ យាវាហំ មហាវនំ អជ្ឈោគាហាមិ ទិវាវិហារាយាតិ។ ឯវំ ភន្តេតិ ខោ អាយស្មា អានន្ទោ ភគវតោ បច្ចស្សោសិ។ អថ ខោ ភគវា មហាវនំ អជ្ឈោគាហេត្វា អញ្ញតរស្មិំ រុក្ខមូលេ ទិវាវិហារំ និសីទិ។>
    text <អថ ខោ តបុស្សោ គហបតិ យេនាយស្មា អានន្ទោ តេនុបសង្កមិ ឧបសង្កមិត្វា អាយស្មន្តំ អានន្ទំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ តបុស្សោ គហបតិ អាយស្មន្តំ អានន្ទំ ឯតទវោច>
    text <មយំ ភន្តេ អានន្ទ គិហី កាមភោគិនោ កាមារាមា កាមរតា កាមសម្មុទិតា។ តេសំ នោ ភន្តេ អម្ហាកំ គិហីនំ កាមភោគីនំ កាមារាមានំ កាមរតានំ កាមសម្មុទិតានំ បបាតោ វិយ ខាយតិ យទិទំ នេក្ខម្មំ។ សុតំ មេតំ ភន្តេ ឥមស្មិំ ធម្មវិនយេ ទហរានំ ទហរានំ ភិក្ខូនំ នេក្ខម្មេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ តយិទំ ភន្តេ ឥមស្មិំ ធម្មវិនយេ ភិក្ខូនំ ពហុនា ជនេន វិសភាគោ យទិទំ នេក្ខម្មន្តិ។>
    text <អត្ថិ ខោ ឯតំ គហបតិ កថាបាភតំ ភគវន្តំ ទស្សនាយ។ អាយាម គហបតិ យេន ភគវា តេនុបសង្កមិស្សាម ឧបសង្កមិត្វា ភគវតោ ឯតមត្ថំ អារោចេស្សាម។ យថា នោ ភគវា ព្យាករិស្សតិ តថា នំ ធារេស្សាមាតិ។>
    text <ឯវំ ភន្តេតិ ខោ តបុស្សោ គហបតិ អាយស្មតោ អានន្ទស្ស បច្ចស្សោសិ។ អថ ខោ អាយស្មា អានន្ទោ តបុស្សេន គហបតិនា សទ្ធិំ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច>
    text <អយំ ភន្តេ តបុស្សោ គហបតិ ឯវមាហ មយំ ភន្តេ អានន្ទ គិហី កាមភោគិនោ កាមារាមា កាមរតា កាមសម្មុទិតា តេសំ នោ ភន្តេ អម្ហាកំ គិហីនំ កាមភោគីនំ កាមារាមានំ កាមរតានំ កាមសម្មុទិតានំ បបាតោ វិយ ខាយតិ យទិទំ នេក្ខម្មំ។ សុតំ មេតំ ភន្តេ ឥមស្មិំ ធម្មវិនយេ ទហរានំ ទហរានំ ភិក្ខូនំ នេក្ខម្មេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ តយិទំ ភន្តេ ឥមស្មិំ ធម្មវិនយេ ភិក្ខូនំ ពហុនា ជនេន វិសភាគោ យទិទំ នេក្ខម្មន្តិ។>
    text <ឯវមេតំ អានន្ទ ឯវមេតំ អានន្ទ។ មយ្ហម្បិ ខោ អានន្ទ បុព្ពេវ សម្ពោធា អនភិសម្ពុទ្ធស្ស ពោធិសត្តស្សេវ សតោ ឯតទហោសិ សាធុ នេក្ខម្មំ សាធុ បវិវេកោតិ។ តស្ស មយ្ហំ អានន្ទ នេក្ខម្មេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ នេក្ខម្មេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កាមេសុ ខោ មេ អាទីនវោ អទិដ្ឋោ សោ ច មេ អពហុលីកតោ នេក្ខម្មេ ច អានិសំសោ អនធិគតោ សោ ច មេ អនាសេវិតោ។ តស្មា មេ នេក្ខម្មេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ កាមេសុ អាទីនវំ ទិស្វា តំ ពហុលំ ករេយ្យំ នេក្ខម្មេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ នេក្ខម្មេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន កាមេសុ អាទីនវំ ទិស្វា តំ ពហុលមកាសិំ នេក្ខម្មេ អានិសំសំ អធិគម្ម តមាសេវិំ។ តស្ស មយ្ហំ អានន្ទ នេក្ខម្មេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ កាមសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ កាមសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ អវិតក្កេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ អវិតក្កេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ វិតក្កេសុ ខោ មេ អាទីនវោ អទិដ្ឋោ សោ ច មេ អពហុលីកតោ អវិតក្កេ ច អានិសំសោ អនធិគតោ សោ ច មេ អនាសេវិតោ។ តស្មា មេ អវិតក្កេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ វិតក្កេសុ អាទីនវំ ទិស្វា តំ ពហុលំ ករេយ្យំ អវិតក្កេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ អវិតក្កេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន វិតក្កេសុ អាទីនវំ ទិស្វា តំ ពហុលមកាសិំ អវិតក្កេ អានិសំសំ អធិគម្ម តមាសេវិំ។ តស្ស មយ្ហំ អានន្ទ អវិតក្កេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ វិតក្កសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ វិតក្កសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ បីតិយា ច វិរាគា ឧបេក្ខកោ ច វិហរេយ្យំ សតោ ច សម្បជានោ សុខញ្ច កាយេន បដិសំវេទេយ្យំ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ និប្បីតិកេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ និប្បីតិកេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ បីតិយា ខោ មេ អាទីនវោ អទិដ្ឋោ សោ ច មេ អពហុលីកតោ និប្បីតិកេ ច អានិសំសោ អនធិគតោ សោ ច មេ អនាសេវិតោ។ តស្មា មេ និប្បីតិកេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ បីតិយា អាទីនវំ ទិស្វា តំ ពហុលំ ករេយ្យំ និប្បីតិកេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ និប្បីតិកេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន បីតិយា អាទីនវំ ទិស្វា តំ ពហុលមកាសិំ និប្បីតិកេ អានិសំសំ អធិគម្ម តមាសេវិំ។ តស្ស មយ្ហំ អានន្ទ និប្បីតិកេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ បីតិសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ បីតិសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ អទុក្ខមសុខេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ អទុក្ខមសុខេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ ឧបេក្ខាសុខេ ខោ មេ អាទីនវោ អទិដ្ឋោ សោ ច មេ អពហុលីកតោ អទុក្ខមសុខេ ច អានិសំសោ អនធិគតោ សោ ច មេ អនាសេវិតោ។ តស្មា មេ អទុក្ខមសុខេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ ឧបេក្ខាសុខេ អាទីនវំ ទិស្វា តំ ពហុលំ ករេយ្យំ អទុក្ខមសុខេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ អទុក្ខមសុខេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន ឧបេក្ខាសុខេ អាទីនវំ ទិស្វា តំ ពហុលមកាសិំ អទុក្ខមសុខេ អានិសំសំ អធិគម្ម តមាសេវិំ។ តស្ស មយ្ហំ អានន្ទ អទុក្ខមសុខេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ ឧបេក្ខាសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ ឧបេក្ខាសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ អាកាសានញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ អាកាសានញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ រូបេសុ ខោ មេ អាទីនវោ អទិដ្ឋោ សោ ច អពហុលីកតោ អាកាសានញ្ចាយតនេ ច អានិសំសោ អនធិគតោ សោ ច មេ អនាសេវិតោ។ តស្មា មេ អាកាសានញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ រូបេសុ អាទីនវំ ទិស្វា តំ ពហុលំ ករេយ្យំ អាកាសានញ្ចាយតនេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ អាកាសានញ្ចាយតនេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន រូបេសុ អាទីនវំ ទិស្វា តំ ពហុលមកាសិំ អាកាសានញ្ចាយតនេ អានិសំសំ អធិគម្ម តមាសេវិំ។ តស្ស មយ្ហំ អានន្ទ អាកាសានញ្ចាយតនេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ រូបសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ រូបសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ វិញ្ញាណញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ វិញ្ញាណញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ អាកាសានញ្ចាយតនេ ខោ មេ អាទីនវោ អទិដ្ឋោ សោ ច អពហុលីកតោ វិញ្ញាណញ្ចាយតនេ ច អានិសំសោ អនធិគតោ សោ ច មេ អនាសេវិតោ។ តស្មា មេ វិញ្ញាណញ្ចាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ អាកាសានញ្ចាយតនេ អាទីនវំ ទិស្វា តំ ពហុលំ ករេយ្យំ វិញ្ញាណញ្ចាយតនេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ វិញ្ញាណញ្ចាយតនេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន អាកាសានញ្ចាយតនេ អាទីនវំ ទិស្វា តំ ពហុលមកាសិំ វិញ្ញាណញ្ចាយតនេ អានិសំសំ អធិគម្ម តមាសេវិំ។ តស្ស មយ្ហំ អានន្ទ វិញ្ញាណញ្ចាយតនេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ អាកាសានញ្ចាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ អាកាសានញ្ចាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ អាកិញ្ចញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ អាកិញ្ចញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ វិញ្ញាណញ្ចាយតនេ ខោ មេ អាទីនវោ អទិដ្ឋោ សោ ច មេ អពហុលីកតោ អាកិញ្ចញ្ញាយតនេ ច អានិសំសោ អនធិគតោ សោ ច មេ អនាសេវិតោ។ តស្មា មេ អាកិញ្ចញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ វិញ្ញាណញ្ចាយតនេ អាទីនវំ ទិស្វា តំ ពហុលំ ករេយ្យំ អាកិញ្ចញ្ញាយតនេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ អាកិញ្ចញ្ញាយតនេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន វិញ្ញាណញ្ចាយតនេ អាទីនវំ ទិស្វា តំ ពហុលមកាសិំ អាកិញ្ចញ្ញាយតនេ អានិសំសំ អធិគម្ម តមាសេវិំ។ តស្ស មយ្ហំ អានន្ទ អាកិញ្ចញ្ញាយតនេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ វិញ្ញាណញ្ចាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ វិញ្ញាណញ្ចាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ នេវសញ្ញានាសញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ នេវសញ្ញានាសញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ អាកិញ្ចញ្ញាយតនេ ខោ មេ អាទីនវោ អទិដ្ឋោ សោ ច មេ អពហុលីកតោ នេវសញ្ញានាសញ្ញាយតនេ ច អានិសំសោ អនធិគតោ សោ ច មេ អនាសេវិតោ។ តស្មា មេ នេវសញ្ញានាសញ្ញាយតនេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ អាកិញ្ចញ្ញាយតនេ អាទីនវំ ទិស្វា តំ ពហុលំ ករេយ្យំ នេវសញ្ញានាសញ្ញាយតនេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ នេវសញ្ញានាសញ្ញាយតនេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន អាកិញ្ចញ្ញាយតនេ អាទីនវំ ទិស្វា តំ ពហុលមកាសិំ នេវសញ្ញានាសញ្ញាយតនេ អានិសំសំ អធិគម្ម តមាសេវិំ។ តស្ស មយ្ហំ អានន្ទ នេវសញ្ញានាសញ្ញាយតនេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរាមិ។ តស្ស មយ្ហំ អានន្ទ ឥមិនា វិហារេន វិហរតោ អាកិញ្ចញ្ញាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។ សេយ្យថាបិ អានន្ទ សុខិនោ ទុក្ខំ ឧប្បជ្ជេយ្យ យាវទេវ អាពាធាយ ឯវមេវស្ស មេ អាកិញ្ចញ្ញាយតនសហគតា សញ្ញាមនសិការា សមុទាចរន្តិ។ ស្វស្ស មេ ហោតិ អាពាធោ។>
    text <តស្ស មយ្ហំ អានន្ទ ឯតទហោសិ យំនូនាហំ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរេយ្យន្តិ។ តស្ស មយ្ហំ អានន្ទ សញ្ញាវេទយិតនិរោធេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ កោ នុ ខោ ហេតុ កោ បច្ចយោ យេន មេ សញ្ញាវេទយិតនិរោធេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ នេវសញ្ញានាសញ្ញាយតនេ ខោ មេ អាទីនវោ អទិដ្ឋោ សោ ច មេ អពហុលីកតោ សញ្ញាវេទយិតនិរោធេ ច អានិសំសោ អនធិគតោ សោ ច មេ អនាសេវិតោ។ តស្មា មេ សញ្ញាវេទយិតនិរោធេ ចិត្តំ ន បក្ខន្ទតិ នប្បសីទតិ ន សន្តិដ្ឋតិ ន វិមុច្ចតិ ឯតំ សន្តន្តិ បស្សតោ។ តស្ស មយ្ហំ អានន្ទ ឯតទហោសិ សចេ ខោ អហំ នេវសញ្ញានាសញ្ញាយតនេ អាទីនវំ ទិស្វា តំ ពហុលំ ករេយ្យំ សញ្ញាវេទយិតនិរោធេ អានិសំសំ អធិគម្ម តមាសេវេយ្យំ ឋានំ ខោ បនេតំ វិជ្ជតិ យំ មេ សញ្ញាវេទយិតនិរោធេ ចិត្តំ បក្ខន្ទេយ្យ បសីទេយ្យ សន្តិដ្ឋេយ្យ វិមុច្ចេយ្យ ឯតំ សន្តន្តិ បស្សតោ។ សោ ខោ អហំ អានន្ទ អបរេន សមយេន នេវសញ្ញានាសញ្ញាយតនេ អាទីនវំ ទិស្វា តំ ពហុលមកាសិំ សញ្ញាវេទយិតនិរោធេ អានិសំសំ អធិគម្ម តមាសេវិំ។ តស្ស មយ្ហំ អានន្ទ សញ្ញាវេទយិតនិរោធេ ចិត្តំ បក្ខន្ទតិ បសីទតិ សន្តិដ្ឋតិ វិមុច្ចតិ ឯតំ សន្តន្តិ បស្សតោ។ សោ ខោ អហំ អានន្ទ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរាមិ បញ្ញាយ ច មេ ទិស្វា អាសវា បរិក្ខយំ អគមំសុ។>
    text <យាវកីវញ្ចាហំ អានន្ទ ឥមា នវ អនុបុព្ពវិហារសមាបត្តិយោ ន ឯវំ អនុលោមបដិលោមំ សមាបជ្ជិម្បិ វុដ្ឋហិម្បិ នេវ តាវាហំ អានន្ទ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ អនុត្តរំ សម្មាសម្ពោធិំ អភិសម្ពុទ្ធោតិ បច្ចញ្ញាសិំ។ យតោ ច ខោ អហំ អានន្ទ ឥមា នវ អនុបុព្ពវិហារសមាបត្តិយោ ឯវំ អនុលោមបដិលោមំ សមាបជ្ជិម្បិ វុដ្ឋហិម្បិ អថាហំ អានន្ទ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ អនុត្តរំ សម្មាសម្ពោធិំ អភិសម្ពុទ្ធោតិ បច្ចញ្ញាសិំ។ ញាណញ្ច បន មេ ទស្សនំ ឧទបាទិ អកុប្បា មេ ចេតោវិមុត្តិ អយមន្តិមា ជាតិ នត្ថិ ទានិ បុនព្ភវោតិ។ ទសមំ។>
    stand <មហាវគ្គោ ចតុត្ថោ។>
    text <តស្សុទ្ទានំ>
    block
      text <ទ្វេ វិហារា ច និព្ពានំ គាវី ឈានេន បញ្ចមំ>
      text <អានន្ទោ ព្រាហ្មណា ទេវោ នាគេន តបុស្សេន ចាតិ។>
