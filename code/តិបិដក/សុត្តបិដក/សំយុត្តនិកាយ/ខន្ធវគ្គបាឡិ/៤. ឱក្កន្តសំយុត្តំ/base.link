text <៤។ ឱក្កន្តសំយុត្តំ>
  text <១។ ចក្ខុសុត្តំ>
    text <៣០២>, <សាវត្ថិនិទានំ។ ចក្ខុំ ភិក្ខវេ អនិច្ចំ វិបរិណាមិ អញ្ញថាភាវិ សោតំ អនិច្ចំ វិបរិណាមិ អញ្ញថាភាវិ ឃានំ អនិច្ចំ វិបរិណាមិ អញ្ញថាភាវិ ជិវ្ហា អនិច្ចា វិបរិណាមី អញ្ញថាភាវី កាយោ អនិច្ចោ វិបរិណាមី អញ្ញថាភាវី មនោ អនិច្ចោ វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។>
    text <យស្ស ខោ ភិក្ខវេ ឥមេ ធម្មា ឯវំ បញ្ញាយ មត្តសោ និជ្ឈានំ ខមន្តិ អយំ វុច្ចតិ ធម្មានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។ យោ ភិក្ខវេ ឥមេ ធម្មេ ឯវំ បជានាតិ ឯវំ បស្សតិ អយំ វុច្ចតិ សោតាបន្នោ អវិនិបាតធម្មោ និយតោ សម្ពោធិបរាយនោតិ។ បឋមំ។>
  text <២។ រូបសុត្តំ>
    text <៣០៣>, <សាវត្ថិនិទានំ។ រូបា ភិក្ខវេ អនិច្ចា វិបរិណាមិនោ អញ្ញថាភាវិនោ សទ្ទា អនិច្ចា វិបរិណាមិនោ អញ្ញថាភាវិនោ គន្ធា អនិច្ចា វិបរិណាមិនោ អញ្ញថាភាវិនោ រសា អនិច្ចា វិបរិណាមិនោ អញ្ញថាភាវិនោ ផោដ្ឋព្ពា អនិច្ចា វិបរិណាមិនោ អញ្ញថាភាវិនោ ធម្មា អនិច្ចា វិបរិណាមិនោ អញ្ញថាភាវិនោ។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។>
    text <យស្ស ខោ ភិក្ខវេ ឥមេ ធម្មា ឯវំ បញ្ញាយ មត្តសោ និជ្ឈានំ ខមន្តិ អយំ វុច្ចតិ ធម្មានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។ យោ ភិក្ខវេ ឥមេ ធម្មេ ឯវំ បជានាតិ ឯវំ បស្សតិ អយំ វុច្ចតិ សោតាបន្នោ អវិនិបាតធម្មោ និយតោ សម្ពោធិបរាយនោតិ។ ទុតិយំ។>
  text <៣។ វិញ្ញាណសុត្តំ>
    text <៣០៤>, <សាវត្ថិនិទានំ។ ចក្ខុវិញ្ញាណំ ភិក្ខវេ អនិច្ចំ វិបរិណាមិ អញ្ញថាភាវិ សោតវិញ្ញាណំ… ឃានវិញ្ញាណំ… ជិវ្ហាវិញ្ញាណំ… កាយវិញ្ញាណំ… មនោវិញ្ញាណំ អនិច្ចំ វិបរិណាមិ អញ្ញថាភាវិ។ យោ ភិក្ខវេ…បេ។… សម្ពោធិបរាយនោតិ។ តតិយំ។>
  text <៤។ សម្ផស្សសុត្តំ>
    text <៣០៥>, <សាវត្ថិនិទានំ។ ចក្ខុសម្ផស្សោ ភិក្ខវេ អនិច្ចោ វិបរិណាមី អញ្ញថាភាវី សោតសម្ផស្សោ… ឃានសម្ផស្សោ… ជិវ្ហាសម្ផស្សោ… កាយសម្ផស្សោ… មនោសម្ផស្សោ អនិច្ចោ វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ ចតុត្ថំ។>
  text <៥។ សម្ផស្សជាសុត្តំ>
    text <៣០៦>, <សាវត្ថិនិទានំ។ ចក្ខុសម្ផស្សជា ភិក្ខវេ វេទនា អនិច្ចា វិបរិណាមី អញ្ញថាភាវី សោតសម្ផស្សជា វេទនា…បេ។… ឃានសម្ផស្សជា វេទនា…បេ។… ជិវ្ហាសម្ផស្សជា វេទនា…បេ។… កាយសម្ផស្សជា វេទនា…បេ។… មនោសម្ផស្សជា វេទនា អនិច្ចា វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ បញ្ចមំ។>
  text <៦។ រូបសញ្ញាសុត្តំ>
    text <៣០៧>, <សាវត្ថិនិទានំ។ រូបសញ្ញា ភិក្ខវេ អនិច្ចា វិបរិណាមី អញ្ញថាភាវី សទ្ទសញ្ញា… គន្ធសញ្ញា… រសសញ្ញា… ផោដ្ឋព្ពសញ្ញា… ធម្មសញ្ញា អនិច្ចា វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ ឆដ្ឋំ។>
  text <៧។ រូបសញ្ចេតនាសុត្តំ>
    text <៣០៨>, <សាវត្ថិនិទានំ។ រូបសញ្ចេតនា ភិក្ខវេ អនិច្ចា វិបរិណាមី អញ្ញថាភាវី សទ្ទសញ្ចេតនា… គន្ធសញ្ចេតនា… រសសញ្ចេតនា… ផោដ្ឋព្ពសញ្ចេតនា… ធម្មសញ្ចេតនា អនិច្ចា វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ សត្តមំ។>
  text <៨។ រូបតណ្ហាសុត្តំ>
    text <៣០៩>, <សាវត្ថិនិទានំ។ រូបតណ្ហា ភិក្ខវេ អនិច្ចា វិបរិណាមី អញ្ញថាភាវី សទ្ទតណ្ហា… គន្ធតណ្ហា… រសតណ្ហា… ផោដ្ឋព្ពតណ្ហា… ធម្មតណ្ហា អនិច្ចា វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ អដ្ឋមំ។>
  text <៩។ បថវីធាតុសុត្តំ>
    text <៣១០>, <សាវត្ថិនិទានំ។ បថវីធាតុ ភិក្ខវេ អនិច្ចា វិបរិណាមី អញ្ញថាភាវី អាបោធាតុ… តេជោធាតុ… វាយោធាតុ… អាកាសធាតុ… វិញ្ញាណធាតុ អនិច្ចា វិបរិណាមី អញ្ញថាភាវី។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី…បេ។… សម្ពោធិបរាយនោតិ។ នវមំ។>
  text <១០។ ខន្ធសុត្តំ>
    text <៣១១>, <សាវត្ថិនិទានំ។ រូបំ ភិក្ខវេ អនិច្ចំ វិបរិណាមិ អញ្ញថាភាវិ វេទនា អនិច្ចា វិបរិណាមី អញ្ញថាភាវី សញ្ញា… សង្ខារា អនិច្ចា វិបរិណាមិនោ អញ្ញថាភាវិនោ វិញ្ញាណំ អនិច្ចំ វិបរិណាមិ អញ្ញថាភាវិ។ យោ ភិក្ខវេ ឥមេ ធម្មេ ឯវំ សទ្ទហតិ អធិមុច្ចតិ អយំ វុច្ចតិ សទ្ធានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។>
    text <យស្ស ខោ ភិក្ខវេ ឥមេ ធម្មា ឯវំ បញ្ញាយ មត្តសោ និជ្ឈានំ ខមន្តិ អយំ វុច្ចតិ ធម្មានុសារី ឱក្កន្តោ សម្មត្តនិយាមំ សប្បុរិសភូមិំ ឱក្កន្តោ វីតិវត្តោ បុថុជ្ជនភូមិំ អភព្ពោ តំ កម្មំ កាតុំ យំ កម្មំ កត្វា និរយំ វា តិរច្ឆានយោនិំ វា បេត្តិវិសយំ វា ឧបបជ្ជេយ្យ អភព្ពោ ច តាវ កាលំ កាតុំ យាវ ន សោតាបត្តិផលំ សច្ឆិករោតិ។ យោ ភិក្ខវេ ឥមេ ធម្មេ ឯវំ បជានាតិ ឯវំ បស្សតិ អយំ វុច្ចតិ សោតាបន្នោ អវិនិបាតធម្មោ និយតោ សម្ពោធិបរាយនោតិ។ ទសមំ។>
    stand <ឱក្កន្តសំយុត្តំ សមត្តំ។>
    text <តស្សុទ្ទានំ>
    block
      text <ចក្ខុ រូបញ្ច វិញ្ញាណំ ផស្សោ ច វេទនាយ ច>
      text <សញ្ញា ច ចេតនា តណ្ហា ធាតុ ខន្ធេន តេ ទសាតិ។>
