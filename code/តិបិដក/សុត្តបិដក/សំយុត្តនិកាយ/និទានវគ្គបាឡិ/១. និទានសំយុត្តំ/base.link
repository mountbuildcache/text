text <១។ និទានសំយុត្តំ>
  stand <។ នមោ តស្ស ភគវតោ អរហតោ សម្មាសម្ពុទ្ធស្ស។សំយុត្តនិកាយោ>
  text <១។ ពុទ្ធវគ្គោ>
    text <១។ បដិច្ចសមុប្បាទសុត្តំ>
      text <១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច បដិច្ចសមុប្បាទំ វោ ភិក្ខវេ ទេសេស្សាមិ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមោ ច ភិក្ខវេ បដិច្ចសមុប្បាទោ។ អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អយំ វុច្ចតិ ភិក្ខវេ បដិច្ចសមុប្បាទោ។>
      text <អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ វិញ្ញាណនិរោធា នាមរូបនិរោធោ នាមរូបនិរោធា សឡាយតននិរោធោ សឡាយតននិរោធា ផស្សនិរោធោ ផស្សនិរោធា វេទនានិរោធោ វេទនានិរោធា តណ្ហានិរោធោ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។ បឋមំ។>
    text <២។ វិភង្គសុត្តំ>
      text <២>, <សាវត្ថិយំ វិហរតិ…បេ។… បដិច្ចសមុប្បាទំ វោ ភិក្ខវេ ទេសេស្សាមិ វិភជិស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមោ ច ភិក្ខវេ បដិច្ចសមុប្បាទោ។ អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <កតមញ្ច ភិក្ខវេ ជរាមរណំ។ យា តេសំ តេសំ សត្តានំ តម្ហិ តម្ហិ សត្តនិកាយេ ជរា ជីរណតា ខណ្ឌិច្ចំ បាលិច្ចំ វលិត្តចតា អាយុនោ សំហានិ ឥន្ទ្រិយានំ បរិបាកោ អយំ វុច្ចតិ ជរា។ យា តេសំ តេសំ សត្តានំ តម្ហា តម្ហា សត្តនិកាយា ចុតិ ចវនតា ភេទោ អន្តរធានំ មច្ចុ មរណំ កាលកិរិយា ខន្ធានំ ភេទោ កឡេវរស្ស និក្ខេបោ ឥទំ វុច្ចតិ មរណំ។ ឥតិ អយញ្ច ជរា ឥទញ្ច មរណំ។ ឥទំ វុច្ចតិ ភិក្ខវេ ជរាមរណំ។>
      text <កតមា ច ភិក្ខវេ ជាតិ។ យា តេសំ តេសំ សត្តានំ តម្ហិ តម្ហិ សត្តនិកាយេ ជាតិ សញ្ជាតិ ឱក្កន្តិ និព្ពត្តិ អភិនិព្ពត្តិ ខន្ធានំ បាតុភាវោ អាយតនានំ បដិលាភោ។ អយំ វុច្ចតិ ភិក្ខវេ ជាតិ។>
      text <កតមោ ច ភិក្ខវេ ភវោ។ តយោ មេ ភិក្ខវេ ភវា កាមភវោ រូបភវោ អរូបភវោ។ អយំ វុច្ចតិ ភិក្ខវេ ភវោ។>
      text <កតមញ្ច ភិក្ខវេ ឧបាទានំ។ ចត្តារិមានិ ភិក្ខវេ ឧបាទានានិ កាមុបាទានំ ទិដ្ឋុបាទានំ សីលព្ពតុបាទានំ អត្តវាទុបាទានំ។ ឥទំ វុច្ចតិ ភិក្ខវេ ឧបាទានំ។>
      text <កតមា ច ភិក្ខវេ តណ្ហា។ ឆយិមេ ភិក្ខវេ តណ្ហាកាយា រូបតណ្ហា សទ្ទតណ្ហា គន្ធតណ្ហា រសតណ្ហា ផោដ្ឋព្ពតណ្ហា ធម្មតណ្ហា។ អយំ វុច្ចតិ ភិក្ខវេ តណ្ហា។>
      text <កតមា ច ភិក្ខវេ វេទនា។ ឆយិមេ ភិក្ខវេ វេទនាកាយា ចក្ខុសម្ផស្សជា វេទនា សោតសម្ផស្សជា វេទនា ឃានសម្ផស្សជា វេទនា ជិវ្ហាសម្ផស្សជា វេទនា កាយសម្ផស្សជា វេទនា មនោសម្ផស្សជា វេទនា។ អយំ វុច្ចតិ ភិក្ខវេ វេទនា។>
      text <កតមោ ច ភិក្ខវេ ផស្សោ។ ឆយិមេ ភិក្ខវេ ផស្សកាយា ចក្ខុសម្ផស្សោ សោតសម្ផស្សោ ឃានសម្ផស្សោ ជិវ្ហាសម្ផស្សោ កាយសម្ផស្សោ មនោសម្ផស្សោ។ អយំ វុច្ចតិ ភិក្ខវេ ផស្សោ។>
      text <កតមញ្ច ភិក្ខវេ សឡាយតនំ។ ចក្ខាយតនំ សោតាយតនំ ឃានាយតនំ ជិវ្ហាយតនំ កាយាយតនំ មនាយតនំ ឥទំ វុច្ចតិ ភិក្ខវេ សឡាយតនំ។>
      text <កតមញ្ច ភិក្ខវេ នាមរូបំ។ វេទនា សញ្ញា ចេតនា ផស្សោ មនសិការោ ឥទំ វុច្ចតិ នាមំ។ ចត្តារោ ច មហាភូតា ចតុន្នញ្ច មហាភូតានំ ឧបាទាយរូបំ។ ឥទំ វុច្ចតិ រូបំ។ ឥតិ ឥទញ្ច នាមំ ឥទញ្ច រូបំ។ ឥទំ វុច្ចតិ ភិក្ខវេ នាមរូបំ។>
      text <កតមញ្ច ភិក្ខវេ វិញ្ញាណំ។ ឆយិមេ ភិក្ខវេ វិញ្ញាណកាយា ចក្ខុវិញ្ញាណំ សោតវិញ្ញាណំ ឃានវិញ្ញាណំ ជិវ្ហាវិញ្ញាណំ កាយវិញ្ញាណំ មនោវិញ្ញាណំ។ ឥទំ វុច្ចតិ ភិក្ខវេ វិញ្ញាណំ។>
      text <កតមេ ច ភិក្ខវេ សង្ខារា។ តយោមេ ភិក្ខវេ សង្ខារា កាយសង្ខារោ វចីសង្ខារោ ចិត្តសង្ខារោ។ ឥមេ វុច្ចន្តិ ភិក្ខវេ សង្ខារា។>
      text <កតមា ច ភិក្ខវេ អវិជ្ជា។ យំ ខោ ភិក្ខវេ ទុក្ខេ អញ្ញាណំ ទុក្ខសមុទយេ អញ្ញាណំ ទុក្ខនិរោធេ អញ្ញាណំ ទុក្ខនិរោធគាមិនិយា បដិបទាយ អញ្ញាណំ។ អយំ វុច្ចតិ ភិក្ខវេ អវិជ្ជា។>
      text <ឥតិ ខោ ភិក្ខវេ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ទុតិយំ។>
    text <៣។ បដិបទាសុត្តំ>
      text <៣>, <សាវត្ថិយំ វិហរតិ…បេ។… មិច្ឆាបដិបទញ្ច វោ ភិក្ខវេ ទេសេស្សាមិ សម្មាបដិបទញ្ច។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមា ច ភិក្ខវេ មិច្ឆាបដិបទា។ អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អយំ វុច្ចតិ ភិក្ខវេ មិច្ឆាបដិបទា។>
      text <កតមា ច ភិក្ខវេ សម្មាបដិបទា។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ អយំ វុច្ចតិ ភិក្ខវេ សម្មាបដិបទាតិ។ តតិយំ។>
    text <៤។ វិបស្សីសុត្តំ>
      text <៤>, <សាវត្ថិយំ វិហរតិ…បេ។… វិបស្សិស្ស ភិក្ខវេ ភគវតោ អរហតោ សម្មាសម្ពុទ្ធស្ស បុព្ពេវ សម្ពោធា អនភិសម្ពុទ្ធស្ស ពោធិសត្តស្សេវ សតោ ឯតទហោសិ កិច្ឆំ វតាយំ លោកោ អាបន្នោ ជាយតិ ច ជីយតិ ច មីយតិ ច ចវតិ ច ឧបបជ្ជតិ ច។ អថ ច បនិមស្ស ទុក្ខស្ស និស្សរណំ នប្បជានាតិ ជរាមរណស្ស។ កុទាស្សុ នាម ឥមស្ស ទុក្ខស្ស និស្សរណំ បញ្ញាយិស្សតិ ជរាមរណស្សាតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ ជរាមរណំ ហោតិ កិំបច្ចយា ជរាមរណន្តិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ជាតិយា ខោ សតិ ជរាមរណំ ហោតិ ជាតិបច្ចយា ជរាមរណន្តិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ ជាតិ ហោតិ កិំបច្ចយា ជាតីតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ភវេ ខោ សតិ ជាតិ ហោតិ ភវបច្ចយា ជាតីតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ ភវោ ហោតិ កិំបច្ចយា ភវោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ឧបាទានេ ខោ សតិ ភវោ ហោតិ ឧបាទានបច្ចយា ភវោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ ឧបាទានំ ហោតិ កិំបច្ចយា ឧបាទានន្តិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ តណ្ហាយ ខោ សតិ ឧបាទានំ ហោតិ តណ្ហាបច្ចយា ឧបាទានន្តិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ តណ្ហា ហោតិ កិំបច្ចយា តណ្ហាតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ វេទនាយ ខោ សតិ តណ្ហា ហោតិ វេទនាបច្ចយា តណ្ហាតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ វេទនា ហោតិ កិំបច្ចយា វេទនាតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ផស្សេ ខោ សតិ វេទនា ហោតិ ផស្សបច្ចយា វេទនាតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ ផស្សោ ហោតិ កិំបច្ចយា ផស្សោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ សឡាយតនេ ខោ សតិ ផស្សោ ហោតិ សឡាយតនបច្ចយា ផស្សោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ សឡាយតនំ ហោតិ កិំបច្ចយា សឡាយតនន្តិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ នាមរូបេ ខោ សតិ សឡាយតនំ ហោតិ នាមរូបបច្ចយា សឡាយតនន្តិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ នាមរូបំ ហោតិ កិំបច្ចយា នាមរូបន្តិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ វិញ្ញាណេ ខោ សតិ នាមរូបំ ហោតិ វិញ្ញាណបច្ចយា នាមរូបន្តិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ វិញ្ញាណំ ហោតិ កិំបច្ចយា វិញ្ញាណន្តិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ សង្ខារេសុ ខោ សតិ វិញ្ញាណំ ហោតិ សង្ខារបច្ចយា វិញ្ញាណន្តិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ សតិ សង្ខារា ហោន្តិ កិំបច្ចយា សង្ខារាតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ អវិជ្ជាយ ខោ សតិ សង្ខារា ហោន្តិ អវិជ្ជាបច្ចយា សង្ខារាតិ។>
      text <ឥតិ ហិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ សមុទយោ សមុទយោតិ ខោ ភិក្ខវេ វិបស្សិស្ស ពោធិសត្តស្ស បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ ជរាមរណំ ន ហោតិ កិស្ស និរោធា ជរាមរណនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ជាតិយា ខោ អសតិ ជរាមរណំ ន ហោតិ ជាតិនិរោធា ជរាមរណនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ ជាតិ ន ហោតិ កិស្ស និរោធា ជាតិនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ភវេ ខោ អសតិ ជាតិ ន ហោតិ ភវនិរោធា ជាតិនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ ភវោ ន ហោតិ កិស្ស និរោធា ភវនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ឧបាទានេ ខោ អសតិ ភវោ ន ហោតិ ឧបាទាននិរោធា ភវនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ ឧបាទានំ ន ហោតិ កិស្ស និរោធា ឧបាទាននិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ តណ្ហាយ ខោ អសតិ ឧបាទានំ ន ហោតិ តណ្ហានិរោធា ឧបាទាននិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ តណ្ហា ន ហោតិ កិស្ស និរោធា តណ្ហានិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ វេទនាយ ខោ អសតិ តណ្ហា ន ហោតិ វេទនានិរោធា តណ្ហានិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ វេទនា ន ហោតិ កិស្ស និរោធា វេទនានិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ ផស្សេ ខោ អសតិ វេទនា ន ហោតិ ផស្សនិរោធា វេទនានិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ ផស្សោ ន ហោតិ កិស្ស និរោធា ផស្សនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ សឡាយតនេ ខោ អសតិ ផស្សោ ន ហោតិ សឡាយតននិរោធា ផស្សនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ សឡាយតនំ ន ហោតិ កិស្ស និរោធា សឡាយតននិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ នាមរូបេ ខោ អសតិ សឡាយតនំ ន ហោតិ នាមរូបនិរោធា សឡាយតននិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ នាមរូបំ ន ហោតិ កិស្ស និរោធា នាមរូបនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ វិញ្ញាណេ ខោ អសតិ នាមរូបំ ន ហោតិ វិញ្ញាណនិរោធា នាមរូបនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ វិញ្ញាណំ ន ហោតិ កិស្ស និរោធា វិញ្ញាណនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ សង្ខារេសុ ខោ អសតិ វិញ្ញាណំ ន ហោតិ សង្ខារនិរោធា វិញ្ញាណនិរោធោតិ។>
      text <អថ ខោ ភិក្ខវេ វិបស្សិស្ស ពោធិសត្តស្ស ឯតទហោសិ កិម្ហិ នុ ខោ អសតិ សង្ខារា ន ហោន្តិ កិស្ស និរោធា សង្ខារនិរោធោតិ។ អថ ខោ ភិក្ខវេ វិបស្សិស្ស ពោធិសត្តស្ស យោនិសោ មនសិការា អហុ បញ្ញាយ អភិសមយោ អវិជ្ជាយ ខោ អសតិ សង្ខារា ន ហោន្តិ អវិជ្ជានិរោធា សង្ខារនិរោធោតិ។>
      text <ឥតិ ហិទំ អវិជ្ជានិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ និរោធោ និរោធោតិ ខោ ភិក្ខវេ វិបស្សិស្ស ពោធិសត្តស្ស បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទិ។ ចតុត្ថំ។>
      text <សត្តន្នម្បិ ពុទ្ធានំ ឯវំ វិត្ថារេតព្ពោ។>
    text <៥។ សិខីសុត្តំ>
      text <៥>, <សិខិស្ស ភិក្ខវេ ភគវតោ អរហតោ សម្មាសម្ពុទ្ធស្ស…បេ។…។>
    text <៦។ វេស្សភូសុត្តំ>
      text <៦>, <វេស្សភុស្ស ភិក្ខវេ ភគវតោ អរហតោ សម្មាសម្ពុទ្ធស្ស…បេ។…។>
    text <៧។ កកុសន្ធសុត្តំ>
      text <៧>, <កកុសន្ធស្ស ភិក្ខវេ ភគវតោ អរហតោ សម្មាសម្ពុទ្ធស្ស…បេ។…។>
    text <៨។ កោណាគមនសុត្តំ>
      text <៨>, <កោណាគមនស្ស ភិក្ខវេ ភគវតោ អរហតោ សម្មាសម្ពុទ្ធស្ស…បេ។…។>
    text <៩។ កស្សបសុត្តំ>
      text <៩>, <កស្សបស្ស ភិក្ខវេ ភគវតោ អរហតោ សម្មាសម្ពុទ្ធស្ស…បេ។…។>
    text <១០។ គោតមសុត្តំ>
      text <១០>, <បុព្ពេវ មេ ភិក្ខវេ សម្ពោធា អនភិសម្ពុទ្ធស្ស ពោធិសត្តស្សេវ សតោ ឯតទហោសិ កិច្ឆំ វតាយំ លោកោ អាបន្នោ ជាយតិ ច ជីយតិ ច មីយតិ ច ចវតិ ច ឧបបជ្ជតិ ច។ អថ ច បនិមស្ស ទុក្ខស្ស និស្សរណំ នប្បជានាតិ ជរាមរណស្ស។ កុទាស្សុ នាម ឥមស្ស ទុក្ខស្ស និស្សរណំ បញ្ញាយិស្សតិ ជរាមរណស្សាតិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ សតិ ជរាមរណំ ហោតិ កិំបច្ចយា ជរាមរណន្តិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ ជាតិយា ខោ សតិ ជរាមរណំ ហោតិ ជាតិបច្ចយា ជរាមរណន្តិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ សតិ ជាតិ ហោតិ…បេ។… ភវោ… ឧបាទានំ… តណ្ហា… វេទនា… ផស្សោ… សឡាយតនំ… នាមរូបំ… វិញ្ញាណំ… សង្ខារា ហោន្តិ កិំបច្ចយា សង្ខារាតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ អវិជ្ជាយ ខោ សតិ សង្ខារា ហោន្តិ អវិជ្ជាបច្ចយា សង្ខារាតិ។>
      text <ឥតិ ហិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ សមុទយោ សមុទយោតិ ខោ មេ ភិក្ខវេ បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ អសតិ ជរាមរណំ ន ហោតិ កិស្ស និរោធា ជរាមរណនិរោធោតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ ជាតិយា ខោ អសតិ ជរាមរណំ ន ហោតិ ជាតិនិរោធា ជរាមរណនិរោធោតិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ អសតិ ជាតិ ន ហោតិ…បេ។… ភវោ… ឧបាទានំ… តណ្ហា… វេទនា… ផស្សោ… សឡាយតនំ… នាមរូបំ… វិញ្ញាណំ… សង្ខារា ន ហោន្តិ កិស្ស និរោធា សង្ខារនិរោធោតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ អវិជ្ជាយ ខោ អសតិ សង្ខារា ន ហោន្តិ អវិជ្ជានិរោធា សង្ខារនិរោធោតិ។>
      text <ឥតិ ហិទំ អវិជ្ជានិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ និរោធោ និរោធោតិ ខោ មេ ភិក្ខវេ បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទីតិ។ ទសមោ។>
      stand <ពុទ្ធវគ្គោ បឋមោ។>
      text <តស្សុទ្ទានំ>
      block
        text <ទេសនា វិភង្គបដិបទា ច>
        text <វិបស្សី សិខី ច វេស្សភូ>
        text <កកុសន្ធោ កោណាគមនោ កស្សបោ>
        text <មហាសក្យមុនិ ច គោតមោតិ។>
        text <អាហារំ ផគ្គុនោ ចេវ ទ្វេ ច សមណព្រាហ្មណា>
        text <កច្ចានគោត្តោ ធម្មកថិកំ អចេលំ តិម្ពរុកេន ច>
        text <ពាលបណ្ឌិតតោ ចេវ ទសមោ បច្ចយេន ចាតិ។>
        text <ទ្វេ ទសពលា ឧបនិសា ច អញ្ញតិត្ថិយភូមិជោ>
        text <ឧបវាណោ បច្ចយោ ភិក្ខុ ទ្វេ ច សមណព្រាហ្មណាតិ។>
        text <យេ ច សង្ខាតធម្មាសេ យេ ច សេក្ខា បុថូ ឥធ>
        text <តេសំ មេ និបកោ ឥរិយំ បុដ្ឋោ បព្រូហិ មារិសាតិ។>
        text <យេ ច សង្ខាតធម្មាសេ យេ ច សេក្ខា បុថូ ឥធ>
        text <តេសំ មេ និបកោ ឥរិយំ បុដ្ឋោ បព្រូហិ មារិសាតិ។>
        text <យេ ច សង្ខាតធម្មាសេ យេ ច សេក្ខា បុថូ ឥធ>
        text <តេសំ មេ និបកោ ឥរិយំ បុដ្ឋោ បព្រូហិ មារិសាតិ។>
        text <យេ ច សង្ខាតធម្មាសេ យេ ច សេក្ខា បុថូ ឥធ>
        text <តេសំ មេ និបកោ ឥរិយំ បុដ្ឋោ បព្រូហិ មារិសាតិ។>
        text <ភូតមិទំ កឡារញ្ច ទុវេ ច ញាណវត្ថូនិ>
        text <អវិជ្ជាបច្ចយា ច ទ្វេ នតុម្ហា ចេតនា តយោតិ។>
        text <ទ្វេ បញ្ចវេរភយា វុត្តា ទុក្ខំ លោកោ ច ញាតិកំ>
        text <អញ្ញតរំ ជាណុស្សោណិ ច លោកាយតិកេន អដ្ឋមំ>
        text <ទ្វេ អរិយសាវកា វុត្តា វគ្គោ តេន បវុច្ចតីតិ។>
        text <បរិវីមំសនុបាទានំ ទ្វេ ច សំយោជនានិ ច>
        text <មហារុក្ខេន ទ្វេ វុត្តា តរុណេន ច សត្តមំ>
        text <នាមរូបញ្ច វិញ្ញាណំ និទានេន ច តេ ទសាតិ។>
        text <ទ្វេ អស្សុតវតា វុត្តា បុត្តមំសេន ចាបរំ>
        text <អត្ថិរាគោ ច នគរំ សម្មសំ នឡកលាបិយំ>
        text <កោសម្ពី ឧបយន្តិ ច ទសមោ សុសិមេន ចាតិ។>
        text <បច្ចយេកាទស វុត្តា ចតុសច្ចវិភជ្ជនា>
        text <សមណព្រាហ្មណវគ្គោ និទានេ ភវតិ អដ្ឋមោ។>
        text <ពុទ្ធោ អាហារោ ទសពលោ កឡារោ គហបតិបញ្ចមោ>
        text <ទុក្ខវគ្គោ មហាវគ្គោ អដ្ឋមោ សមណព្រាហ្មណោតិ។>
        text <សត្ថា សិក្ខា ច យោគោ ច ឆន្ទោ ឧស្សោឡ្ហិបញ្ចមី>
        text <អប្បដិវានិ អាតប្បំ វីរិយំ សាតច្ចមុច្ចតិ>
        text <សតិ ច សម្បជញ្ញញ្ច អប្បមាទេន ទ្វាទសាតិ។>
        text <បរេ តេ ទ្វាទស ហោន្តិ សុត្តា ទ្វត្តិំស សតានិ>
        text <ចតុសច្ចេន តេ វុត្តា បេយ្យាលអន្តរម្ហិ យេតិ។>
  text <២។ អាហារវគ្គោ>
    text <១។ អាហារសុត្តំ>
      text <១១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ…បេ។… ឯតទវោច ចត្តារោមេ ភិក្ខវេ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។ កតមេ ចត្តារោ។ កពឡីការោ អាហារោ ឱឡារិកោ វា សុខុមោ វា ផស្សោ ទុតិយោ មនោសញ្ចេតនា តតិយា វិញ្ញាណំ ចតុត្ថំ។ ឥមេ ខោ ភិក្ខវេ ចត្តារោ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។>
      text <ឥមេ ភិក្ខវេ ចត្តារោ អាហារា កិំនិទានា កិំសមុទយា កិំជាតិកា កិំបភវា។ ឥមេ ចត្តារោ អាហារា តណ្ហានិទានា តណ្ហាសមុទយា តណ្ហាជាតិកា តណ្ហាបភវា។ តណ្ហា ចាយំ ភិក្ខវេ កិំនិទានា កិំសមុទយា កិំជាតិកា កិំបភវា។ តណ្ហា វេទនានិទានា វេទនាសមុទយា វេទនាជាតិកា វេទនាបភវា។ វេទនា ចាយំ ភិក្ខវេ កិំនិទានា កិំសមុទយា កិំជាតិកា កិំបភវា។ វេទនា ផស្សនិទានា ផស្សសមុទយា ផស្សជាតិកា ផស្សបភវា។ ផស្សោ ចាយំ ភិក្ខវេ កិំនិទានោ កិំសមុទយោ កិំជាតិកោ កិំបភវោ។ ផស្សោ សឡាយតននិទានោ សឡាយតនសមុទយោ សឡាយតនជាតិកោ សឡាយតនបភវោ។ សឡាយតនញ្ចិទំ ភិក្ខវេ កិំនិទានំ កិំសមុទយំ កិំជាតិកំ កិំបភវំ។ សឡាយតនំ នាមរូបនិទានំ នាមរូបសមុទយំ នាមរូបជាតិកំ នាមរូបបភវំ។ នាមរូបញ្ចិទំ ភិក្ខវេ កិំនិទានំ កិំសមុទយំ កិំជាតិកំ កិំបភវំ។ នាមរូបំ វិញ្ញាណនិទានំ វិញ្ញាណសមុទយំ វិញ្ញាណជាតិកំ វិញ្ញាណបភវំ។ វិញ្ញាណញ្ចិទំ ភិក្ខវេ កិំនិទានំ កិំសមុទយំ កិំជាតិកំ កិំបភវំ។ វិញ្ញាណំ សង្ខារនិទានំ សង្ខារសមុទយំ សង្ខារជាតិកំ សង្ខារបភវំ។ សង្ខារា ចិមេ ភិក្ខវេ កិំនិទានា កិំសមុទយា កិំជាតិកា កិំបភវា។ សង្ខារា អវិជ្ជានិទានា អវិជ្ជាសមុទយា អវិជ្ជាជាតិកា អវិជ្ជាបភវា។>
      text <ឥតិ ខោ ភិក្ខវេ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ …បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ បឋមំ។>
    text <២។ មោឡិយផគ្គុនសុត្តំ>
      text <១២>, <សាវត្ថិយំ វិហរតិ…បេ។… ចត្តារោមេ ភិក្ខវេ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។ កតមេ ចត្តារោ។ កពឡីការោ អាហារោ ឱឡារិកោ វា សុខុមោ វា ផស្សោ ទុតិយោ មនោសញ្ចេតនា តតិយា វិញ្ញាណំ ចតុត្ថំ។ ឥមេ ខោ ភិក្ខវេ ចត្តារោ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយាតិ។>
      text <ឯវំ វុត្តេ អាយស្មា មោឡិយផគ្គុនោ ភគវន្តំ ឯតទវោច កោ នុ ខោ ភន្តេ វិញ្ញាណាហារំ អាហារេតីតិ។ នោ កល្លោ បញ្ហោតិ ភគវា អវោច អាហារេតីតិ អហំ ន វទាមិ។ អាហារេតីតិ ចាហំ វទេយ្យំ តត្រស្ស កល្លោ បញ្ហោ កោ នុ ខោ ភន្តេ អាហារេតីតិ។ ឯវំ ចាហំ ន វទាមិ។ ឯវំ មំ អវទន្តំ យោ ឯវំ បុច្ឆេយ្យ កិស្ស នុ ខោ ភន្តេ វិញ្ញាណាហារោតិ ឯស កល្លោ បញ្ហោ។ តត្រ កល្លំ វេយ្យាករណំ វិញ្ញាណាហារោ អាយតិំ បុនព្ភវាភិនិព្ពត្តិយា បច្ចយោ តស្មិំ ភូតេ សតិ សឡាយតនំ សឡាយតនបច្ចយា ផស្សោតិ។>
      text <កោ នុ ខោ ភន្តេ ផុសតីតិ។ នោ កល្លោ បញ្ហោតិ ភគវា អវោច ផុសតីតិ អហំ ន វទាមិ។ ផុសតីតិ ចាហំ វទេយ្យំ តត្រស្ស កល្លោ បញ្ហោ កោ នុ ខោ ភន្តេ ផុសតីតិ។ ឯវំ ចាហំ ន វទាមិ។ ឯវំ មំ អវទន្តំ យោ ឯវំ បុច្ឆេយ្យ កិំបច្ចយា នុ ខោ ភន្តេ ផស្សោតិ ឯស កល្លោ បញ្ហោ។ តត្រ កល្លំ វេយ្យាករណំ សឡាយតនបច្ចយា ផស្សោ ផស្សបច្ចយា វេទនាតិ។>
      text <កោ នុ ខោ ភន្តេ វេទយតីតិ។ នោ កល្លោ បញ្ហោតិ ភគវា អវោច វេទយតីតិ អហំ ន វទាមិ។ វេទយតីតិ ចាហំ វទេយ្យំ តត្រស្ស កល្លោ បញ្ហោ កោ នុ ខោ ភន្តេ វេទយតីតិ។ ឯវំ ចាហំ ន វទាមិ។ ឯវំ មំ អវទន្តំ យោ ឯវំ បុច្ឆេយ្យ កិំបច្ចយា នុ ខោ ភន្តេ វេទនាតិ ឯស កល្លោ បញ្ហោ។ តត្រ កល្លំ វេយ្យាករណំ ផស្សបច្ចយា វេទនា វេទនាបច្ចយា តណ្ហាតិ។>
      text <កោ នុ ខោ ភន្តេ តសតីតិ។ នោ កល្លោ បញ្ហោតិ ភគវា អវោច តសតីតិ អហំ ន វទាមិ។ តសតីតិ ចាហំ វទេយ្យំ តត្រស្ស កល្លោ បញ្ហោ កោ នុ ខោ ភន្តេ តសតីតិ។ ឯវំ ចាហំ ន វទាមិ។ ឯវំ មំ អវទន្តំ យោ ឯវំ បុច្ឆេយ្យ កិំបច្ចយា នុ ខោ ភន្តេ តណ្ហាតិ ឯស កល្លោ បញ្ហោ។ តត្រ កល្លំ វេយ្យាករណំ វេទនាបច្ចយា តណ្ហា តណ្ហាបច្ចយា ឧបាទានន្តិ។>
      text <កោ នុ ខោ ភន្តេ ឧបាទិយតីតិ។ នោ កល្លោ បញ្ហោតិ ភគវា អវោច ឧបាទិយតីតិ អហំ ន វទាមិ។ ឧបាទិយតីតិ ចាហំ វទេយ្យំ តត្រស្ស កល្លោ បញ្ហោ កោ នុ ខោ ភន្តេ ឧបាទិយតីតិ។ ឯវំ ចាហំ ន វទាមិ។ ឯវំ មំ អវទន្តំ យោ ឯវំ បុច្ឆេយ្យ កិំបច្ចយា នុ ខោ ភន្តេ ឧបាទានន្តិ ឯស កល្លោ បញ្ហោ។ តត្រ កល្លំ វេយ្យាករណំ តណ្ហាបច្ចយា ឧបាទានំ ឧបាទានបច្ចយា ភវោតិ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <ឆន្នំ ត្វេវ ផគ្គុន ផស្សាយតនានំ អសេសវិរាគនិរោធា ផស្សនិរោធោ ផស្សនិរោធា វេទនានិរោធោ វេទនានិរោធា តណ្ហានិរោធោ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ទុតិយំ។>
    text <៣។ សមណព្រាហ្មណសុត្តំ>
      text <១៣>, <សាវត្ថិយំ វិហរតិ…បេ។… យេ ហិ កេចិ ភិក្ខវេ សមណា វា ព្រាហ្មណា វា ជរាមរណំ នប្បជានន្តិ ជរាមរណសមុទយំ នប្បជានន្តិ ជរាមរណនិរោធំ នប្បជានន្តិ ជរាមរណនិរោធគាមិនិំ បដិបទំ នប្បជានន្តិ ជាតិំ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ នប្បជានន្តិ សង្ខារសមុទយំ នប្បជានន្តិ សង្ខារនិរោធំ នប្បជានន្តិ សង្ខារនិរោធគាមិនិំ បដិបទំ នប្បជានន្តិ ន មេ តេ ភិក្ខវេ សមណា វា ព្រាហ្មណា វា សមណេសុ វា សមណសម្មតា ព្រាហ្មណេសុ វា ព្រាហ្មណសម្មតា ន ច បន តេ អាយស្មន្តោ សាមញ្ញត្ថំ វា ព្រហ្មញ្ញត្ថំ វា ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តិ។>
      text <យេ ច ខោ កេចិ ភិក្ខវេ សមណា វា ព្រាហ្មណា វា ជរាមរណំ បជានន្តិ ជរាមរណសមុទយំ បជានន្តិ ជរាមរណនិរោធំ បជានន្តិ ជរាមរណនិរោធគាមិនិំ បដិបទំ បជានន្តិ ជាតិំ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ បជានន្តិ សង្ខារសមុទយំ បជានន្តិ សង្ខារនិរោធំ បជានន្តិ សង្ខារនិរោធគាមិនិំ បដិបទំ បជានន្តិ តេ ខោ មេ ភិក្ខវេ សមណា វា ព្រាហ្មណា វា សមណេសុ ចេវ សមណសម្មតា ព្រាហ្មណេសុ ច ព្រាហ្មណសម្មតា តេ ច បនាយស្មន្តោ សាមញ្ញត្ថញ្ច ព្រហ្មញ្ញត្ថញ្ច ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តីតិ។ តតិយំ។>
    text <៤។ ទុតិយសមណព្រាហ្មណសុត្តំ>
      text <១៤>, <សាវត្ថិយំ វិហរតិ…បេ។… យេ ហិ កេចិ ភិក្ខវេ សមណា វា ព្រាហ្មណា វា ឥមេ ធម្មេ នប្បជានន្តិ ឥមេសំ ធម្មានំ សមុទយំ នប្បជានន្តិ ឥមេសំ ធម្មានំ និរោធំ នប្បជានន្តិ ឥមេសំ ធម្មានំ និរោធគាមិនិំ បដិបទំ នប្បជានន្តិ កតមេ ធម្មេ នប្បជានន្តិ កតមេសំ ធម្មានំ សមុទយំ នប្បជានន្តិ កតមេសំ ធម្មានំ និរោធំ នប្បជានន្តិ កតមេសំ ធម្មានំ និរោធគាមិនិំ បដិបទំ នប្បជានន្តិ។>
      text <ជរាមរណំ នប្បជានន្តិ ជរាមរណសមុទយំ នប្បជានន្តិ ជរាមរណនិរោធំ នប្បជានន្តិ ជរាមរណនិរោធគាមិនិំ បដិបទំ នប្បជានន្តិ ជាតិំ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ នប្បជានន្តិ សង្ខារសមុទយំ នប្បជានន្តិ សង្ខារនិរោធំ នប្បជានន្តិ សង្ខារនិរោធគាមិនិំ បដិបទំ នប្បជានន្តិ។ ឥមេ ធម្មេ នប្បជានន្តិ ឥមេសំ ធម្មានំ សមុទយំ នប្បជានន្តិ ឥមេសំ ធម្មានំ និរោធំ នប្បជានន្តិ ឥមេសំ ធម្មានំ និរោធគាមិនិំ បដិបទំ នប្បជានន្តិ។ ន មេ តេ ភិក្ខវេ សមណា វា ព្រាហ្មណា វា សមណេសុ វា សមណសម្មតា ព្រាហ្មណេសុ វា ព្រាហ្មណសម្មតា ន ច បន តេ អាយស្មន្តោ សាមញ្ញត្ថំ វា ព្រហ្មញ្ញត្ថំ វា ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តិ។>
      text <យេ ច ខោ កេចិ ភិក្ខវេ សមណា វា ព្រាហ្មណា វា ឥមេ ធម្មេ បជានន្តិ ឥមេសំ ធម្មានំ សមុទយំ បជានន្តិ ឥមេសំ ធម្មានំ និរោធំ បជានន្តិ ឥមេសំ ធម្មានំ និរោធគាមិនិំ បដិបទំ បជានន្តិ កតមេ ធម្មេ បជានន្តិ កតមេសំ ធម្មានំ សមុទយំ បជានន្តិ កតមេសំ ធម្មានំ និរោធំ បជានន្តិ កតមេសំ ធម្មានំ និរោធគាមិនិំ បដិបទំ បជានន្តិ។>
      text <ជរាមរណំ បជានន្តិ ជរាមរណសមុទយំ បជានន្តិ ជរាមរណនិរោធំ បជានន្តិ ជរាមរណនិរោធគាមិនិំ បដិបទំ បជានន្តិ ជាតិំ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ បជានន្តិ សង្ខារសមុទយំ បជានន្តិ សង្ខារនិរោធំ បជានន្តិ សង្ខារនិរោធគាមិនិំ បដិបទំ បជានន្តិ។ ឥមេ ធម្មេ បជានន្តិ ឥមេសំ ធម្មានំ សមុទយំ បជានន្តិ ឥមេសំ ធម្មានំ និរោធំ បជានន្តិ ឥមេសំ ធម្មានំ និរោធគាមិនិំ បដិបទំ បជានន្តិ។ តេ ខោ មេ ភិក្ខវេ សមណា វា ព្រាហ្មណា វា សមណេសុ ចេវ សមណសម្មតា ព្រាហ្មណេសុ ច ព្រាហ្មណសម្មតា។ តេ ច បនាយស្មន្តោ សាមញ្ញត្ថញ្ច ព្រហ្មញ្ញត្ថញ្ច ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តីតិ។ ចតុត្ថំ។>
    text <៥។ កច្ចានគោត្តសុត្តំ>
      text <១៥>, <សាវត្ថិយំ វិហរតិ។ អថ ខោ អាយស្មា កច្ចានគោត្តោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា កច្ចានគោត្តោ ភគវន្តំ ឯតទវោច សម្មាទិដ្ឋិ សម្មាទិដ្ឋីតិ ភន្តេ វុច្ចតិ។ កិត្តាវតា នុ ខោ ភន្តេ សម្មាទិដ្ឋិ ហោតីតិ។>
      text <ទ្វយនិស្សិតោ ខ្វាយំ កច្ចាន លោកោ យេភុយ្យេន អត្ថិតញ្ចេវ នត្ថិតញ្ច។ លោកសមុទយំ ខោ កច្ចាន យថាភូតំ សម្មប្បញ្ញាយ បស្សតោ យា លោកេ នត្ថិតា សា ន ហោតិ។ លោកនិរោធំ ខោ កច្ចាន យថាភូតំ សម្មប្បញ្ញាយ បស្សតោ យា លោកេ អត្ថិតា សា ន ហោតិ។ ឧបយុបាទានាភិនិវេសវិនិពន្ធោ ខ្វាយំ កច្ចាន លោកោ យេភុយ្យេន។ តញ្ចាយំ ឧបយុបាទានំ ចេតសោ អធិដ្ឋានំ អភិនិវេសានុសយំ ន ឧបេតិ ន ឧបាទិយតិ នាធិដ្ឋាតិ អត្តា មេតិ។ ទុក្ខមេវ ឧប្បជ្ជមានំ ឧប្បជ្ជតិ ទុក្ខំ និរុជ្ឈមានំ និរុជ្ឈតីតិ ន កង្ខតិ ន វិចិកិច្ឆតិ អបរបច្ចយា ញាណមេវស្ស ឯត្ថ ហោតិ។ ឯត្តាវតា ខោ កច្ចាន សម្មាទិដ្ឋិ ហោតិ។>
      text <សព្ពំ អត្ថីតិ ខោ កច្ចាន អយមេកោ អន្តោ។ សព្ពំ នត្ថីតិ អយំ ទុតិយោ អន្តោ។ ឯតេ តេ កច្ចាន ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ បញ្ចមំ។>
    text <៦។ ធម្មកថិកសុត្តំ>
      text <១៦>, <សាវត្ថិយំ …បេ។… អថ ខោ អញ្ញតរោ ភិក្ខុ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ សោ ភិក្ខុ ភគវន្តំ ឯតទវោច ធម្មកថិកោ ធម្មកថិកោតិ ភន្តេ វុច្ចតិ។ កិត្តាវតា នុ ខោ ភន្តេ ធម្មកថិកោ ហោតីតិ។>
      text <ជរាមរណស្ស ចេ ភិក្ខុ និព្ពិទាយ វិរាគាយ និរោធាយ ធម្មំ ទេសេតិ ធម្មកថិកោ ភិក្ខូតិ អលំ វចនាយ។ ជរាមរណស្ស ចេ ភិក្ខុ និព្ពិទាយ វិរាគាយ និរោធាយ បដិបន្នោ ហោតិ ធម្មានុធម្មប្បដិបន្នោ ភិក្ខូតិ អលំ វចនាយ។ ជរាមរណស្ស ចេ ភិក្ខុ និព្ពិទា វិរាគា និរោធា អនុបាទាវិមុត្តោ ហោតិ ទិដ្ឋធម្មនិព្ពានប្បត្តោ ភិក្ខូតិ អលំ វចនាយ។>
      text <ជាតិយា ចេ ភិក្ខុ…បេ។… ភវស្ស ចេ ភិក្ខុ… ឧបាទានស្ស ចេ ភិក្ខុ… តណ្ហាយ ចេ ភិក្ខុ… វេទនាយ ចេ ភិក្ខុ… ផស្សស្ស ចេ ភិក្ខុ… សឡាយតនស្ស ចេ ភិក្ខុ… នាមរូបស្ស ចេ ភិក្ខុ… វិញ្ញាណស្ស ចេ ភិក្ខុ… សង្ខារានំ ចេ ភិក្ខុ… អវិជ្ជាយ ចេ ភិក្ខុ និព្ពិទាយ វិរាគាយ និរោធាយ ធម្មំ ទេសេតិ ធម្មកថិកោ ភិក្ខូតិ អលំ វចនាយ។ អវិជ្ជាយ ចេ ភិក្ខុ និព្ពិទាយ វិរាគាយ និរោធាយ បដិបន្នោ ហោតិ ធម្មានុធម្មប្បដិបន្នោ ភិក្ខូតិ អលំ វចនាយ។ អវិជ្ជាយ ចេ ភិក្ខុ និព្ពិទា វិរាគា និរោធា អនុបាទាវិមុត្តោ ហោតិ ទិដ្ឋធម្មនិព្ពានប្បត្តោ ភិក្ខូតិ អលំ វចនាយាតិ។>
    text <៧។ អចេលកស្សបសុត្តំ>
      text <១៧>, <ឯវំ មេ សុតំ ឯកំ សមយំ ភគវា រាជគហេ វិហរតិ វេឡុវនេ កលន្ទកនិវាបេ។ អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ រាជគហំ បិណ្ឌាយ បាវិសិ។ អទ្ទសា ខោ អចេលោ កស្សបោ ភគវន្តំ ទូរតោវ អាគច្ឆន្តំ។ ទិស្វាន យេន ភគវា តេនុបសង្កមិ ឧបសង្កមិត្វា ភគវតា សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ អដ្ឋាសិ។ ឯកមន្តំ ឋិតោ ខោ អចេលោ កស្សបោ ភគវន្តំ ឯតទវោច បុច្ឆេយ្យាម មយំ ភវន្តំ គោតមំ កញ្ចិទេវ ទេសំ សចេ នោ ភវំ គោតមោ ឱកាសំ ករោតិ បញ្ហស្ស វេយ្យាករណាយាតិ។>
      text <អកាលោ ខោ តាវ កស្សប បញ្ហស្ស អន្តរឃរំ បវិដ្ឋម្ហាតិ។ ទុតិយម្បិ ខោ អចេលោ កស្សបោ ភគវន្តំ ឯតទវោច បុច្ឆេយ្យាម មយំ ភវន្តំ គោតមំ កញ្ចិទេវ ទេសំ សចេ នោ ភវំ គោតមោ ឱកាសំ ករោតិ បញ្ហស្ស វេយ្យាករណាយាតិ។ អកាលោ ខោ តាវ កស្សប បញ្ហស្ស អន្តរឃរំ បវិដ្ឋម្ហាតិ។ តតិយម្បិ ខោ អចេលោ កស្សបោ…បេ។… អន្តរឃរំ បវិដ្ឋម្ហាតិ។ ឯវំ វុត្តេ អចេលោ កស្សបោ ភគវន្តំ ឯតទវោច ន ខោ បន មយំ ភវន្តំ គោតមំ ពហុទេវ បុច្ឆិតុកាមាតិ។ បុច្ឆ កស្សប យទាកង្ខសីតិ។>
      text <កិំ នុ ខោ ភោ គោតម សយំកតំ ទុក្ខន្តិ។ មា ហេវំ កស្សបាតិ ភគវា អវោច។ កិំ បន ភោ គោតម បរំកតំ ទុក្ខន្តិ។ មា ហេវំ កស្សបាតិ ភគវា អវោច។ កិំ នុ ខោ ភោ គោតម សយំកតញ្ច បរំកតញ្ច ទុក្ខន្តិ។ មា ហេវំ កស្សបាតិ ភគវា អវោច។ កិំ បន ភោ គោតម អសយំការំ អបរំការំ អធិច្ចសមុប្បន្នំ ទុក្ខន្តិ។ មា ហេវំ កស្សបាតិ ភគវា អវោច។ កិំ នុ ខោ ភោ គោតម នត្ថិ ទុក្ខន្តិ។ ន ខោ កស្សប នត្ថិ ទុក្ខំ។ អត្ថិ ខោ កស្សប ទុក្ខន្តិ។ តេន ហិ ភវំ គោតមោ ទុក្ខំ ន ជានាតិ ន បស្សតីតិ។ ន ខ្វាហំ កស្សប ទុក្ខំ ន ជានាមិ ន បស្សាមិ។ ជានាមិ ខ្វាហំ កស្សប ទុក្ខំ បស្សាមិ ខ្វាហំ កស្សប ទុក្ខន្តិ។>
      text <កិ នុ ខោ ភោ គោតម សយំកតំ ទុក្ខន្តិ ឥតិ បុដ្ឋោ សមានោ មា ហេវំ កស្សបាតិ វទេសិ។ កិំ បន ភោ គោតម បរំកតំ ទុក្ខន្តិ ឥតិ បុដ្ឋោ សមានោ មា ហេវំ កស្សបាតិ វទេសិ។ កិំ នុ ខោ ភោ គោតម សយំកតញ្ច បរំកតញ្ច ទុក្ខន្តិ ឥតិ បុដ្ឋោ សមានោ មា ហេវំ កស្សបាតិ វទេសិ។ កិំ បន ភោ គោតម អសយំការំ អបរំការំ អធិច្ចសមុប្បន្នំ ទុក្ខន្តិ ឥតិ បុដ្ឋោ សមានោ មា ហេវំ កស្សបាតិ វទេសិ។ កិំ នុ ខោ ភោ គោតម នត្ថិ ទុក្ខន្តិ ឥតិ បុដ្ឋោ សមានោ ន ខោ កស្សប នត្ថិ ទុក្ខំ អត្ថិ ខោ កស្សប ទុក្ខន្តិ វទេសិ។ តេន ហិ ភវំ គោតមោ ទុក្ខំ ន ជានាតិ ន បស្សតីតិ ឥតិ បុដ្ឋោ សមានោ ន ខ្វាហំ កស្សប ទុក្ខំ ន ជានាមិ ន បស្សាមិ។ ជានាមិ ខ្វាហំ កស្សប ទុក្ខំ បស្សាមិ ខ្វាហំ កស្សប ទុក្ខន្តិ វទេសិ។ អាចិក្ខតុ ច មេ ភន្តេ ភគវា ទុក្ខំ។ ទេសេតុ ច មេ ភន្តេ ភគវា ទុក្ខន្តិ។>
      text <សោ ករោតិ សោ បដិសំវេទយតីតិ ខោ កស្សប អាទិតោ សតោ សយំកតំ ទុក្ខន្តិ ឥតិ វទំ សស្សតំ ឯតំ បរេតិ។ អញ្ញោ ករោតិ អញ្ញោ បដិសំវេទយតីតិ ខោ កស្សប វេទនាភិតុន្នស្ស សតោ បរំកតំ ទុក្ខន្តិ ឥតិ វទំ ឧច្ឆេទំ ឯតំ បរេតិ។ ឯតេ តេ កស្សប ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ វុត្តេ អចេលោ កស្សបោ ភគវន្តំ ឯតទវោច អភិក្កន្តំ ភន្តេ អភិក្កន្តំ ភន្តេ។ សេយ្យថាបិ ភន្តេ និក្កុជ្ជិតំ វា ឧក្កុជ្ជេយ្យ…បេ។… ចក្ខុមន្តោ រូបានិ ទក្ខន្តីតិ ឯវមេវំ ភគវតា អនេកបរិយាយេន ធម្មោ បកាសិតោ។ ឯសាហំ ភន្តេ ភគវន្តំ សរណំ គច្ឆាមិ ធម្មញ្ច ភិក្ខុសង្ឃញ្ច។ លភេយ្យាហំ ភន្តេ ភគវតោ សន្តិកេ បព្ពជ្ជំ លភេយ្យំ ឧបសម្បទន្តិ។>
      text <យោ ខោ កស្សប អញ្ញតិត្ថិយបុព្ពោ ឥមស្មិំ ធម្មវិនយេ អាកង្ខតិ បព្ពជ្ជំ អាកង្ខតិ ឧបសម្បទំ សោ ចត្តារោ មាសេ បរិវសតិ។ ចតុន្នំ មាសានំ អច្ចយេន បរិវុត្ថបរិវាសំ អារទ្ធចិត្តា ភិក្ខូ បព្ពាជេន្តិ ឧបសម្បាទេន្តិ ភិក្ខុភាវាយ។ អបិ ច មយា បុគ្គលវេមត្តតា វិទិតាតិ។>
      text <សចេ ភន្តេ អញ្ញតិត្ថិយបុព្ពោ ឥមស្មិំ ធម្មវិនយេ អាកង្ខតិ បព្ពជ្ជំ អាកង្ខតិ ឧបសម្បទំ ចត្តារោ មាសេ បរិវសតិ។ ចតុន្នំ មាសានំ អច្ចយេន បរិវុត្ថបរិវាសំ អារទ្ធចិត្តា ភិក្ខូ បព្ពាជេន្តិ ឧបសម្បាទេន្តិ ភិក្ខុភាវាយ។ អហំ ចត្តារិ វស្សានិ បរិវសិស្សាមិ ចតុន្នំ វស្សានំ អច្ចយេន បរិវុត្ថបរិវាសំ អារទ្ធចិត្តា ភិក្ខូ បព្ពាជេន្តុ ឧបសម្បាទេន្តុ ភិក្ខុភាវាយាតិ។>
      text <អលត្ថ ខោ អចេលោ កស្សបោ ភគវតោ សន្តិកេ បព្ពជ្ជំ អលត្ថ ឧបសម្បទំ។ អចិរូបសម្បន្នោ ច បនាយស្មា កស្សបោ ឯកោ វូបកដ្ឋោ អប្បមត្តោ អាតាបី បហិតត្តោ វិហរន្តោ នចិរស្សេវ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហាសិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ អព្ភញ្ញាសិ។ អញ្ញតរោ ច បនាយស្មា កស្សបោ អរហតំ អហោសីតិ។ សត្តមំ។>
    text <៨។ តិម្ពរុកសុត្តំ>
      text <១៨>, <សាវត្ថិយំ វិហរតិ។ អថ ខោ តិម្ពរុកោ បរិព្ពាជកោ យេន ភគវា តេនុបសង្កមិ ឧបសង្កមិត្វា ភគវតា សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ តិម្ពរុកោ បរិព្ពាជកោ ភគវន្តំ ឯតទវោច>
      text <កិំ នុ ខោ ភោ គោតម សយំកតំ សុខទុក្ខន្តិ។ មា ហេវំ តិម្ពរុកាតិ ភគវា អវោច។ កិំ បន ភោ គោតម បរំកតំ សុខទុក្ខន្តិ។ មា ហេវំ តិម្ពរុកាតិ ភគវា អវោច។ កិំ នុ ខោ ភោ គោតម សយំកតញ្ច បរំកតញ្ច សុខទុក្ខន្តិ។ មា ហេវំ តិម្ពរុកាតិ ភគវា អវោច។ កិំ បន ភោ គោតម អសយំការំ អបរំការំ អធិច្ចសមុប្បន្នំ សុខទុក្ខន្តិ។ មា ហេវំ តិម្ពរុកាតិ ភគវា អវោច។ កិំ នុ ខោ ភោ គោតម នត្ថិ សុខទុក្ខន្តិ។ ន ខោ តិម្ពរុក នត្ថិ សុខទុក្ខំ អត្ថិ ខោ តិម្ពរុក សុខទុក្ខន្តិ។ តេន ហិ ភវំ គោតមោ សុខទុក្ខំ ន ជានាតិ ន បស្សតីតិ។ ន ខ្វាហំ តិម្ពរុក សុខទុក្ខំ ន ជានាមិ ន បស្សាមិ។ ជានាមិ ខ្វាហំ តិម្ពរុក សុខទុក្ខំ បស្សាមិ ខ្វាហំ តិម្ពរុក សុខទុក្ខន្តិ។>
      text <កិំ នុ ខោ ភោ គោតម សយំកតំ សុខទុក្ខន្តិ ឥតិ បុដ្ឋោ សមានោ មា ហេវំ តិម្ពរុកាតិ វទេសិ។ កិំ បន ភោ គោតម បរំកតំ សុខទុក្ខន្តិ ឥតិ បុដ្ឋោ សមានោ មា ហេវំ តិម្ពរុកាតិ វទេសិ។ កិំ នុ ខោ ភោ គោតម សយំកតញ្ច បរំកតញ្ច សុខទុក្ខន្តិ ឥតិ បុដ្ឋោ សមានោ មា ហេវំ តិម្ពរុកាតិ វទេសិ។ កិំ បន ភោ គោតម អសយំការំ អបរំការំ អធិច្ចសមុប្បន្នំ សុខទុក្ខន្តិ ឥតិ បុដ្ឋោ សមានោ មា ហេវំ តិម្ពរុកាតិ វទេសិ។ កិំ នុ ខោ ភោ គោតម នត្ថិ សុខទុក្ខន្តិ ឥតិ បុដ្ឋោ សមានោ ន ខោ តិម្ពរុក នត្ថិ សុខទុក្ខំ អត្ថិ ខោ តិម្ពរុក សុខទុក្ខន្តិ វទេសិ។ តេន ហិ ភវំ គោតមោ សុខទុក្ខំ ន ជានាតិ ន បស្សតីតិ ឥតិ បុដ្ឋោ សមានោ ន ខ្វាហំ តិម្ពរុក សុខទុក្ខំ ន ជានាមិ ន បស្សាមិ។ ជានាមិ ខ្វាហំ តិម្ពរុក សុខទុក្ខំ បស្សាមិ ខ្វាហំ តិម្ពរុក សុខទុក្ខន្តិ វទេសិ។ អាចិក្ខតុ ច មេ ភវំ គោតមោ សុខទុក្ខំ។ ទេសេតុ ច មេ ភវំ គោតមោ សុខទុក្ខន្តិ។>
      text <សា វេទនា សោ វេទយតីតិ ខោ តិម្ពរុក អាទិតោ សតោ សយំកតំ សុខទុក្ខន្តិ ឯវម្បាហំ ន វទាមិ។ អញ្ញា វេទនា អញ្ញោ វេទយតីតិ ខោ តិម្ពរុក វេទនាភិតុន្នស្ស សតោ បរំកតំ សុខទុក្ខន្តិ ឯវម្បាហំ ន វទាមិ។ ឯតេ តេ តិម្ពរុក ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ វុត្តេ តិម្ពរុកោ បរិព្ពាជកោ ភគវន្តំ ឯតទវោច អភិក្កន្តំ ភោ គោតម…បេ។… ឯសាហំ ភវន្តំ គោតមំ សរណំ គច្ឆាមិ ធម្មញ្ច ភិក្ខុសង្ឃញ្ច។ ឧបាសកំ មំ ភវំ គោតមោ ធារេតុ អជ្ជតគ្គេ បាណុបេតំ សរណំ គតន្តិ។ អដ្ឋមំ។>
    text <៩។ ពាលបណ្ឌិតសុត្តំ>
      text <១៩>, <សាវត្ថិយំ វិហរតិ…បេ។… អវិជ្ជានីវរណស្ស ភិក្ខវេ ពាលស្ស តណ្ហាយ សម្បយុត្តស្ស ឯវមយំ កាយោ សមុទាគតោ។ ឥតិ អយញ្ចេវ កាយោ ពហិទ្ធា ច នាមរូបំ ឥត្ថេតំ ទ្វយំ ទ្វយំ បដិច្ច ផស្សោ សឡេវាយតនានិ យេហិ ផុដ្ឋោ ពាលោ សុខទុក្ខំ បដិសំវេទយតិ ឯតេសំ វា អញ្ញតរេន។>
      text <អវិជ្ជានីវរណស្ស ភិក្ខវេ បណ្ឌិតស្ស តណ្ហាយ សម្បយុត្តស្ស ឯវមយំ កាយោ សមុទាគតោ។ ឥតិ អយញ្ចេវ កាយោ ពហិទ្ធា ច នាមរូបំ ឥត្ថេតំ ទ្វយំ ទ្វយំ បដិច្ច ផស្សោ សឡេវាយតនានិ យេហិ ផុដ្ឋោ បណ្ឌិតោ សុខទុក្ខំ បដិសំវេទយតិ ឯតេសំ វា អញ្ញតរេន។>
      text <តត្រ ភិក្ខវេ កោ វិសេសោ កោ អធិប្បយាសោ កិំ នានាករណំ បណ្ឌិតស្ស ពាលេនាតិ។ ភគវំមូលកា នោ ភន្តេ ធម្មា ភគវំនេត្តិកា ភគវំបដិសរណា។ សាធុ វត ភន្តេ ភគវន្តំយេវ បដិភាតុ ឯតស្ស ភាសិតស្ស អត្ថោ។ ភគវតោ សុត្វា ភិក្ខូ ធារេស្សន្តីតិ។>
      text <តេន ហិ ភិក្ខវេ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <យាយ ច ភិក្ខវេ អវិជ្ជាយ និវុតស្ស ពាលស្ស យាយ ច តណ្ហាយ សម្បយុត្តស្ស អយំ កាយោ សមុទាគតោ សា ចេវ អវិជ្ជា ពាលស្ស អប្បហីនា សា ច តណ្ហា អបរិក្ខីណា។ តំ កិស្ស ហេតុ។ ន ភិក្ខវេ ពាលោ អចរិ ព្រហ្មចរិយំ សម្មា ទុក្ខក្ខយាយ។ តស្មា ពាលោ កាយស្ស ភេទា កាយូបគោ ហោតិ សោ កាយូបគោ សមានោ ន បរិមុច្ចតិ ជាតិយា ជរាមរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ។ ន បរិមុច្ចតិ ទុក្ខស្មាតិ វទាមិ។>
      text <យាយ ច ភិក្ខវេ អវិជ្ជាយ និវុតស្ស បណ្ឌិតស្ស យាយ ច តណ្ហាយ សម្បយុត្តស្ស អយំ កាយោ សមុទាគតោ សា ចេវ អវិជ្ជា បណ្ឌិតស្ស បហីនា សា ច តណ្ហា បរិក្ខីណា។ តំ កិស្ស ហេតុ។ អចរិ ភិក្ខវេ បណ្ឌិតោ ព្រហ្មចរិយំ សម្មា ទុក្ខក្ខយាយ។ តស្មា បណ្ឌិតោ កាយស្ស ភេទា ន កាយូបគោ ហោតិ។ សោ អកាយូបគោ សមានោ បរិមុច្ចតិ ជាតិយា ជរាមរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ។ បរិមុច្ចតិ ទុក្ខស្មាតិ វទាមិ។ អយំ ខោ ភិក្ខវេ វិសេសោ អយំ អធិប្បយាសោ ឥទំ នានាករណំ បណ្ឌិតស្ស ពាលេន យទិទំ ព្រហ្មចរិយវាសោតិ។ នវមំ។>
    text <១០។ បច្ចយសុត្តំ>
      text <២០>, <សាវត្ថិយំ វិហរតិ…បេ។… បដិច្ចសមុប្បាទញ្ច វោ ភិក្ខវេ ទេសេស្សាមិ បដិច្ចសមុប្បន្នេ ច ធម្មេ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមោ ច ភិក្ខវេ បដិច្ចសមុប្បាទោ។ ជាតិបច្ចយា ភិក្ខវេ ជរាមរណំ។ ឧប្បាទា វា តថាគតានំ អនុប្បាទា វា តថាគតានំ ឋិតាវ សា ធាតុ ធម្មដ្ឋិតតា ធម្មនិយាមតា ឥទប្បច្ចយតា។ តំ តថាគតោ អភិសម្ពុជ្ឈតិ អភិសមេតិ។ អភិសម្ពុជ្ឈិត្វា អភិសមេត្វា អាចិក្ខតិ ទេសេតិ បញ្ញាបេតិ បដ្ឋបេតិ វិវរតិ វិភជតិ ឧត្តានីករោតិ។ បស្សថាតិ ចាហ ជាតិបច្ចយា ភិក្ខវេ ជរាមរណំ។>
      text <ភវបច្ចយា ភិក្ខវេ ជាតិ…បេ។… ឧបាទានបច្ចយា ភិក្ខវេ ភវោ… តណ្ហាបច្ចយា ភិក្ខវេ ឧបាទានំ… វេទនាបច្ចយា ភិក្ខវេ តណ្ហា… ផស្សបច្ចយា ភិក្ខវេ វេទនា… សឡាយតនបច្ចយា ភិក្ខវេ ផស្សោ… នាមរូបបច្ចយា ភិក្ខវេ សឡាយតនំ… វិញ្ញាណបច្ចយា ភិក្ខវេ នាមរូបំ… សង្ខារបច្ចយា ភិក្ខវេ វិញ្ញាណំ… អវិជ្ជាបច្ចយា ភិក្ខវេ សង្ខារា ឧប្បាទា វា តថាគតានំ អនុប្បាទា វា តថាគតានំ ឋិតាវ សា ធាតុ ធម្មដ្ឋិតតា ធម្មនិយាមតា ឥទប្បច្ចយតា។ តំ តថាគតោ អភិសម្ពុជ្ឈតិ អភិសមេតិ។ អភិសម្ពុជ្ឈិត្វា អភិសមេត្វា អាចិក្ខតិ ទេសេតិ បញ្ញាបេតិ បដ្ឋបេតិ វិវរតិ វិភជតិ ឧត្តានីករោតិ។ បស្សថាតិ ចាហ អវិជ្ជាបច្ចយា ភិក្ខវេ សង្ខារា។ ឥតិ ខោ ភិក្ខវេ យា តត្រ តថតា អវិតថតា អនញ្ញថតា ឥទប្បច្ចយតា អយំ វុច្ចតិ ភិក្ខវេ បដិច្ចសមុប្បាទោ។>
      text <កតមេ ច ភិក្ខវេ បដិច្ចសមុប្បន្នា ធម្មា។ ជរាមរណំ ភិក្ខវេ អនិច្ចំ សង្ខតំ បដិច្ចសមុប្បន្នំ ខយធម្មំ វយធម្មំ វិរាគធម្មំ និរោធធម្មំ។ ជាតិ ភិក្ខវេ អនិច្ចា សង្ខតា បដិច្ចសមុប្បន្នា ខយធម្មា វយធម្មា វិរាគធម្មា និរោធធម្មា។ ភវោ ភិក្ខវេ អនិច្ចោ សង្ខតោ បដិច្ចសមុប្បន្នោ ខយធម្មោ វយធម្មោ វិរាគធម្មោ និរោធធម្មោ។ ឧបាទានំ ភិក្ខវេ…បេ។… តណ្ហា ភិក្ខវេ… វេទនា ភិក្ខវេ… ផស្សោ ភិក្ខវេ… សឡាយតនំ ភិក្ខវេ… នាមរូបំ ភិក្ខវេ… វិញ្ញាណំ ភិក្ខវេ… សង្ខារា ភិក្ខវេ… អវិជ្ជា ភិក្ខវេ អនិច្ចា សង្ខតា បដិច្ចសមុប្បន្នា ខយធម្មា វយធម្មា វិរាគធម្មា និរោធធម្មា។ ឥមេ វុច្ចន្តិ ភិក្ខវេ បដិច្ចសមុប្បន្នា ធម្មា។>
      text <យតោ ខោ ភិក្ខវេ អរិយសាវកស្ស អយញ្ច បដិច្ចសមុប្បាទោ ឥមេ ច បដិច្ចសមុប្បន្នា ធម្មា យថាភូតំ សម្មប្បញ្ញាយ សុទិដ្ឋា ហោន្តិ សោ វត បុព្ពន្តំ វា បដិធាវិស្សតិ អហោសិំ នុ ខោ អហំ អតីតមទ្ធានំ ននុ ខោ អហោសិំ អតីតមទ្ធានំ កិំ នុ ខោ អហោសិំ អតីតមទ្ធានំ កថំ នុ ខោ អហោសិំ អតីតមទ្ធានំ កិំ ហុត្វា កិំ អហោសិំ នុ ខោ អហំ អតីតមទ្ធានន្តិ អបរន្តំ វា ឧបធាវិស្សតិ ភវិស្សាមិ នុ ខោ អហំ អនាគតមទ្ធានំ ននុ ខោ ភវិស្សាមិ អនាគតមទ្ធានំ កិំ នុ ខោ ភវិស្សាមិ អនាគតមទ្ធានំ កថំ នុ ខោ ភវិស្សាមិ អនាគតមទ្ធានំ កិំ ហុត្វា កិំ ភវិស្សាមិ នុ ខោ អហំ អនាគតមទ្ធានន្តិ ឯតរហិ វា បច្ចុប្បន្នំ អទ្ធានំ អជ្ឈត្តំ កថំកថី ភវិស្សតិ អហំ នុ ខោស្មិ នោ នុ ខោស្មិ កិំ នុ ខោស្មិ កថំ នុ ខោស្មិ អយំ នុ ខោ សត្តោ កុតោ អាគតោ សោ កុហិំ គមិស្សតីតិ នេតំ ឋានំ វិជ្ជតិ។ តំ កិស្ស ហេតុ។ តថាហិ ភិក្ខវេ អរិយសាវកស្ស អយញ្ច បដិច្ចសមុប្បាទោ ឥមេ ច បដិច្ចសមុប្បន្នា ធម្មា យថាភូតំ សម្មប្បញ្ញាយ សុទិដ្ឋាតិ។ ទសមំ។>
      stand <អាហារវគ្គោ ទុតិយោ។>
      text <តស្សុទ្ទានំ>
  text <៣។ ទសពលវគ្គោ>
    text <១។ ទសពលសុត្តំ>
      text <២១>, <សាវត្ថិយំ វិហរតិ…បេ។… ទសពលសមន្នាគតោ ភិក្ខវេ តថាគតោ ចតូហិ ច វេសារជ្ជេហិ សមន្នាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេតិ ឥតិ រូបំ ឥតិ រូបស្ស សមុទយោ ឥតិ រូបស្ស អត្ថង្គមោ ឥតិ វេទនា ឥតិ វេទនាយ សមុទយោ ឥតិ វេទនាយ អត្ថង្គមោ ឥតិ សញ្ញា ឥតិ សញ្ញាយ សមុទយោ ឥតិ សញ្ញាយ អត្ថង្គមោ ឥតិ សង្ខារា ឥតិ សង្ខារានំ សមុទយោ ឥតិ សង្ខារានំ អត្ថង្គមោ ឥតិ វិញ្ញាណំ ឥតិ វិញ្ញាណស្ស សមុទយោ ឥតិ វិញ្ញាណស្ស អត្ថង្គមោ។ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ។ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ។ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ បឋមំ។>
    text <២។ ទុតិយទសពលសុត្តំ>
      text <២២>, <សាវត្ថិយំ វិហរតិ…បេ។… ទសពលសមន្នាគតោ ភិក្ខវេ តថាគតោ ចតូហិ ច វេសារជ្ជេហិ សមន្នាគតោ អាសភំ ឋានំ បដិជានាតិ បរិសាសុ សីហនាទំ នទតិ ព្រហ្មចក្កំ បវត្តេត្តិ ឥតិ រូបំ ឥតិ រូបស្ស សមុទយោ ឥតិ រូបស្ស អត្ថង្គមោ ឥតិ វេទនា ឥតិ វេទនាយ សមុទយោ ឥតិ វេទនាយ អត្ថង្គមោ ឥតិ សញ្ញា ឥតិ សញ្ញាយ សមុទយោ ឥតិ សញ្ញាយ អត្ថង្គមោ ឥតិ សង្ខារា ឥតិ សង្ខារានំ សមុទយោ ឥតិ សង្ខារានំ អត្ថង្គមោ ឥតិ វិញ្ញាណំ ឥតិ វិញ្ញាណស្ស សមុទយោ ឥតិ វិញ្ញាណស្ស អត្ថង្គមោ។ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ។ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <ឯវំ ស្វាក្ខាតោ ភិក្ខវេ មយា ធម្មោ ឧត្តានោ វិវដោ បកាសិតោ ឆិន្នបិលោតិកោ។ ឯវំ ស្វាក្ខាតេ ខោ ភិក្ខវេ មយា ធម្មេ ឧត្តានេ វិវដេ បកាសិតេ ឆិន្នបិលោតិកេ អលមេវ សទ្ធាបព្ពជិតេន កុលបុត្តេន វីរិយំ អារភិតុំ កាមំ តចោ ច ន្ហារុ ច អដ្ឋិ ច អវសិស្សតុ សរីរេ ឧបសុស្សតុ មំសលោហិតំ។ យំ តំ បុរិសថាមេន បុរិសវីរិយេន បុរិសបរក្កមេន បត្តព្ពំ ន តំ អបាបុណិត្វា វីរិយស្ស សណ្ឋានំ ភវិស្សតីតិ។>
      text <ទុក្ខំ ភិក្ខវេ កុសីតោ វិហរតិ វោកិណ្ណោ បាបកេហិ អកុសលេហិ ធម្មេហិ មហន្តញ្ច សទត្ថំ បរិហាបេតិ។ អារទ្ធវីរិយោ ច ខោ ភិក្ខវេ សុខំ វិហរតិ បវិវិត្តោ បាបកេហិ អកុសលេហិ ធម្មេហិ មហន្តញ្ច សទត្ថំ បរិបូរេតិ។ ន ភិក្ខវេ ហីនេន អគ្គស្ស បត្តិ ហោតិ។ អគ្គេន ច ខោ ភិក្ខវេ អគ្គស្ស បត្តិ ហោតិ។ មណ្ឌបេយ្យមិទំ ភិក្ខវេ ព្រហ្មចរិយំ សត្ថា សម្មុខីភូតោ។ តស្មាតិហ ភិក្ខវេ វីរិយំ អារភថ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឯវំ នោ អយំ អម្ហាកំ បព្ពជ្ជា អវញ្ឈា ភវិស្សតិ សផលា សឧទ្រយា។ យេសញ្ច មយំ បរិភុញ្ជាម ចីវរ-បិណ្ឌបាតសេនាសន-គិលានប្បច្ចយភេសជ្ជបរិក្ខារំ តេសំ តេ ការា អម្ហេសុ មហប្ផលា ភវិស្សន្តិ មហានិសំសាតិ ឯវញ្ហិ វោ ភិក្ខវេ សិក្ខិតព្ពំ។ អត្តត្ថំ វា ហិ ភិក្ខវេ សម្បស្សមានេន អលមេវ អប្បមាទេន សម្បាទេតុំ បរត្ថំ វា ហិ ភិក្ខវេ សម្បស្សមានេន អលមេវ អប្បមាទេន សម្បាទេតុំ ឧភយត្ថំ វា ហិ ភិក្ខវេ សម្បស្សមានេន អលមេវ អប្បមាទេន សម្បាទេតុន្តិ។ ទុតិយំ។>
    text <៣។ ឧបនិសសុត្តំ>
      text <២៣>, <សាវត្ថិយំ វិហរតិ…បេ។… ជានតោ អហំ ភិក្ខវេ បស្សតោ អាសវានំ ខយំ វទាមិ នោ អជានតោ នោ អបស្សតោ។ កិញ្ច ភិក្ខវេ ជានតោ កិំ បស្សតោ អាសវានំ ខយោ ហោតិ។ ឥតិ រូបំ ឥតិ រូបស្ស សមុទយោ ឥតិ រូបស្ស អត្ថង្គមោ ឥតិ វេទនា…បេ។… ឥតិ សញ្ញា… ឥតិ សង្ខារា… ឥតិ វិញ្ញាណំ ឥតិ វិញ្ញាណស្ស សមុទយោ ឥតិ វិញ្ញាណស្ស អត្ថង្គមោតិ។ ឯវំ ខោ ភិក្ខវេ ជានតោ ឯវំ បស្សតោ អាសវានំ ខយោ ហោតិ។>
      text <យម្បិស្ស តំ ភិក្ខវេ ខយស្មិំ ខយេញ្ញាណំ តម្បិ សឧបនិសំ វទាមិ នោ អនុបនិសំ។ កា ច ភិក្ខវេ ខយេញាណស្ស ឧបនិសា។ វិមុត្តីតិស្ស វចនីយំ។ វិមុត្តិម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ វិមុត្តិយា ឧបនិសា។ វិរាគោតិស្ស វចនីយំ។ វិរាគម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ វិរាគស្ស ឧបនិសា។ និព្ពិទាតិស្ស វចនីយំ។ និព្ពិទម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ និព្ពិទាយ ឧបនិសា។ យថាភូតញាណទស្សនន្តិស្ស វចនីយំ។ យថាភូតញាណទស្សនម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ យថាភូតញាណទស្សនស្ស ឧបនិសា។ សមាធីតិស្ស វចនីយំ។ សមាធិម្បាហំ ភិក្ខវេ សឧបនិសំ វទាមិ នោ អនុបនិសំ។>
      text <កា ច ភិក្ខវេ សមាធិស្ស ឧបនិសា។ សុខន្តិស្ស វចនីយំ។ សុខម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ សុខស្ស ឧបនិសា។ បស្សទ្ធីតិស្ស វចនីយំ។ បស្សទ្ធិម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ បស្សទ្ធិយា ឧបនិសា។ បីតីតិស្ស វចនីយំ។ បីតិម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ បីតិយា ឧបនិសា។ បាមោជ្ជន្តិស្ស វចនីយំ។ បាមោជ្ជម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ បាមោជ្ជស្ស ឧបនិសា។ សទ្ធាតិស្ស វចនីយំ។ សទ្ធម្បាហំ ភិក្ខវេ សឧបនិសំ វទាមិ នោ អនុបនិសំ។>
      text <កា ច ភិក្ខវេ សទ្ធាយ ឧបនិសា។ ទុក្ខន្តិស្ស វចនីយំ។ ទុក្ខម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ ទុក្ខស្ស ឧបនិសា។ ជាតីតិស្ស វចនីយំ។ ជាតិម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ ជាតិយា ឧបនិសា។ ភវោតិស្ស វចនីយំ។ ភវម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ ភវស្ស ឧបនិសា។ ឧបាទានន្តិស្ស វចនីយំ។ ឧបាទានម្បាហំ ភិក្ខវេ សឧបនិសំ វទាមិ នោ អនុបនិសំ។ កា ច ភិក្ខវេ ឧបាទានស្ស ឧបនិសា។ តណ្ហាតិស្ស វចនីយំ។ តណ្ហម្បាហំ ភិក្ខវេ សឧបនិសំ វទាមិ នោ អនុបនិសំ។>
      text <កា ច ភិក្ខវេ តណ្ហាយ ឧបនិសា។ វេទនាតិស្ស វចនីយំ…បេ។… ផស្សោតិស្ស វចនីយំ… សឡាយតនន្តិស្ស វចនីយំ… នាមរូបន្តិស្ស វចនីយំ… វិញ្ញាណន្តិស្ស វចនីយំ… សង្ខារាតិស្ស វចនីយំ។ សង្ខារេបាហំ ភិក្ខវេ សឧបនិសេ វទាមិ នោ អនុបនិសេ។ កា ច ភិក្ខវេ សង្ខារានំ ឧបនិសា។ អវិជ្ជាតិស្ស វចនីយំ។>
      text <ឥតិ ខោ ភិក្ខវេ អវិជ្ជូបនិសា សង្ខារា សង្ខារូបនិសំ វិញ្ញាណំ វិញ្ញាណូបនិសំ នាមរូបំ នាមរូបូបនិសំ សឡាយតនំ សឡាយតនូបនិសោ ផស្សោ ផស្សូបនិសា វេទនា វេទនូបនិសា តណ្ហា តណ្ហូបនិសំ ឧបាទានំ ឧបាទានូបនិសោ ភវោ ភវូបនិសា ជាតិ ជាតូបនិសំ ទុក្ខំ ទុក្ខូបនិសា សទ្ធា សទ្ធូបនិសំ បាមោជ្ជំ បាមោជ្ជូបនិសា បីតិ បីតូបនិសា បស្សទ្ធិ បស្សទ្ធូបនិសំ សុខំ សុខូបនិសោ សមាធិ សមាធូបនិសំ យថាភូតញាណទស្សនំ យថាភូតញាណទស្សនូបនិសា និព្ពិទា និព្ពិទូបនិសោ វិរាគោ វិរាគូបនិសា វិមុត្តិ វិមុត្តូបនិសំ ខយេញាណំ។>
      text <សេយ្យថាបិ ភិក្ខវេ ឧបរិបព្ពតេ ថុល្លផុសិតកេ ទេវេ វស្សន្តេ តំ ឧទកំ យថានិន្នំ បវត្តមានំ បព្ពតកន្ទរបទរសាខា បរិបូរេតិ។ បព្ពតកន្ទរបទរសាខាបរិបូរា កុសោព្ភេ បរិបូរេន្តិ។ កុសោព្ភា បរិបូរា មហាសោព្ភេ បរិបូរេន្តិ។ មហាសោព្ភា បរិបូរា កុន្នទិយោ បរិបូរេន្តិ។ កុន្នទិយោ បរិបូរា មហានទិយោ បរិបូរេន្តិ។ មហានទិយោ បរិបូរា មហាសមុទ្ទំ បរិបូរេន្តិ។>
      text <ឯវមេវ ខោ ភិក្ខវេ អវិជ្ជូបនិសា សង្ខារា សង្ខារូបនិសំ វិញ្ញាណំ វិញ្ញាណូបនិសំ នាមរូបំ នាមរូបូបនិសំ សឡាយតនំ សឡាយតនូបនិសោ ផស្សោ ផស្សូបនិសា វេទនា វេទនូបនិសា តណ្ហា តណ្ហូបនិសំ ឧបាទានំ ឧបាទានូបនិសោ ភវោ ភវូបនិសា ជាតិ ជាតូបនិសំ ទុក្ខំ ទុក្ខូបនិសា សទ្ធា សទ្ធូបនិសំ បាមោជ្ជំ បាមោជ្ជូបនិសា បីតិ បីតូបនិសា បស្សទ្ធិ បស្សទ្ធូបនិសំ សុខំ សុខូបនិសោ សមាធិ សមាធូបនិសំ យថាភូតញាណទស្សនំ យថាភូតញាណទស្សនូបនិសា និព្ពិទា និព្ពិទូបនិសោ វិរាគោ វិរាគូបនិសា វិមុត្តិ វិមុត្តូបនិសំ ខយេញាណន្តិ។ តតិយំ។>
    text <៤។ អញ្ញតិត្ថិយសុត្តំ>
      text <២៤>, <រាជគហេ វិហរតិ វេឡុវនេ។ អថ ខោ អាយស្មា សារិបុត្តោ បុព្ពណ្ហសមយំ និវាសេត្វា បត្តចីវរមាទាយ រាជគហំ បិណ្ឌាយ បាវិសិ។ អថ ខោ អាយស្មតោ សារិបុត្តស្ស ឯតទហោសិ អតិប្បគោ ខោ តាវ រាជគហេ បិណ្ឌាយ ចរិតុំ។ យំនូនាហំ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមេយ្យន្តិ។>
      text <អថ ខោ អាយស្មា សារិបុត្តោ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមិ ឧបសង្កមិត្វា តេហិ អញ្ញតិត្ថិយេហិ បរិព្ពាជកេហិ សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នំ ខោ អាយស្មន្តំ សារិបុត្តំ តេ អញ្ញតិត្ថិយា បរិព្ពាជកា ឯតទវោចុំ>
      text <សន្តាវុសោ សារិបុត្ត ឯកេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ។ សន្តិ បនាវុសោ សារិបុត្ត ឯកេ សមណព្រាហ្មណា កម្មវាទា បរំកតំ ទុក្ខំ បញ្ញបេន្តិ។ សន្តាវុសោ សារិបុត្ត ឯកេ សមណព្រាហ្មណា កម្មវាទា សយំកតញ្ច បរំកតញ្ច ទុក្ខំ បញ្ញបេន្តិ។ សន្តិ បនាវុសោ សារិបុត្ត ឯកេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ។ ឥធ បនាវុសោ សារិបុត្ត សមណោ គោតមោ កិំវាទី កិមក្ខាយី។ កថំ ព្យាករមានា ច មយំ វុត្តវាទិនោ ចេវ សមណស្ស គោតមស្ស អស្សាម ន ច សមណំ គោតមំ អភូតេន អព្ភាចិក្ខេយ្យាម ធម្មស្ស ចានុធម្មំ ព្យាករេយ្យាម ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យាតិ។>
      text <បដិច្ចសមុប្បន្នំ ខោ អាវុសោ ទុក្ខំ វុត្តំ ភគវតា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ ភគវតោ អស្ស ន ច ភគវន្តំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យ។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តទបិ ផស្សបច្ចយា។ យេបិ តេ សមណព្រាហ្មណា កម្មវាទា បរំកតំ ទុក្ខំ បញ្ញបេន្តិ តទបិ ផស្សបច្ចយា។ យេបិ តេ សមណព្រាហ្មណា កម្មវាទា សយំកតញ្ច បរំកតញ្ច ទុក្ខំ បញ្ញបេន្តិ តទបិ ផស្សបច្ចយា។ យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តទបិ ផស្សបច្ចយា។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ សមណព្រាហ្មណា កម្មវាទា បរំកតំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ សមណព្រាហ្មណា កម្មវាទា សយំកតញ្ច បរំកតញ្ច ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតីតិ។>
      text <អស្សោសិ ខោ អាយស្មា អានន្ទោ អាយស្មតោ សារិបុត្តស្ស តេហិ អញ្ញតិត្ថិយេហិ បរិព្ពាជកេហិ សទ្ធិំ ឥមំ កថាសល្លាបំ។ អថ ខោ អាយស្មា អានន្ទោ រាជគហេ បិណ្ឌាយ ចរិត្វា បច្ឆាភត្តំ បិណ្ឌបាតបដិក្កន្តោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ យាវតកោ អាយស្មតោ សារិបុត្តស្ស តេហិ អញ្ញតិត្ថិយេហិ បរិព្ពាជកេហិ សទ្ធិំ អហោសិ កថាសល្លាបោ តំ សព្ពំ ភគវតោ អារោចេសិ។>
      text <សាធុ សាធុ អានន្ទ យថា តំ សារិបុត្តោ សម្មា ព្យាករមានោ ព្យាករេយ្យ។ បដិច្ចសមុប្បន្នំ ខោ អានន្ទ ទុក្ខំ វុត្តំ មយា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ មេ អស្ស ន ច មំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យ។>
      text <តត្រានន្ទ យេ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តទបិ ផស្សបច្ចយា។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តទបិ ផស្សបច្ចយា។>
      text <តត្រានន្ទ យេបិ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។>
      text <ឯកមិទាហំ អានន្ទ សមយំ ឥធេវ រាជគហេ វិហរាមិ វេឡុវនេ កលន្ទកនិវាបេ។ អថ ខ្វាហំ អានន្ទ បុព្ពណ្ហសមយំ និវាសេត្វា បត្តចីវរមាទាយ រាជគហំ បិណ្ឌាយ បាវិសិំ។ តស្ស មយ្ហំ អានន្ទ ឯតទហោសិ អតិប្បគោ ខោ តាវ រាជគហេ បិណ្ឌាយ ចរិតុំ។ យំនូនាហំ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមេយ្យន្តិ។>
      text <អថ ខ្វាហំ អានន្ទ យេន អញ្ញតិត្ថិយានំ បរិព្ពាជកានំ អារាមោ តេនុបសង្កមិំ ឧបសង្កមិត្វា តេហិ អញ្ញតិត្ថិយេហិ បរិព្ពាជកេហិ សទ្ធិំ សម្មោទិំ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិំ។ ឯកមន្តំ និសិន្នំ ខោ មំ អានន្ទ តេ អញ្ញតិត្ថិយា បរិព្ពាជកា ឯតទវោចុំ>
      text <សន្តាវុសោ គោតម ឯកេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ។ សន្តិ បនាវុសោ គោតម ឯកេ សមណព្រាហ្មណា កម្មវាទា បរំកតំ ទុក្ខំ បញ្ញបេន្តិ។ សន្តាវុសោ គោតម ឯកេ សមណព្រាហ្មណា កម្មវាទា សយំកតញ្ច បរំកតញ្ច ទុក្ខំ បញ្ញបេន្តិ។ សន្តិ បនាវុសោ គោតម ឯកេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ។ ឥធ នោ អាយស្មា គោតមោ កិំវាទី កិមក្ខាយី។ កថំ ព្យាករមានា ច មយំ វុត្តវាទិនោ ចេវ អាយស្មតោ គោតមស្ស អស្សាម ន ច អាយស្មន្តំ គោតមំ អភូតេន អព្ភាចិក្ខេយ្យាម ធម្មស្ស ចានុធម្មំ ព្យាករេយ្យាម ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យាតិ។>
      text <ឯវំ វុត្តាហំ អានន្ទ តេ អញ្ញតិត្ថិយេ បរិព្ពាជកេ ឯតទវោចំ បដិច្ចសមុប្បន្នំ ខោ អាវុសោ ទុក្ខំ វុត្តំ មយា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ មេ អស្ស ន ច មំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យាតិ។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តទបិ ផស្សបច្ចយា។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តទបិ ផស្សបច្ចយា។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតីតិ។ អច្ឆរិយំ ភន្តេ អព្ភុតំ ភន្តេ។ យត្រ ហិ នាម ឯកេន បទេន សព្ពោ អត្ថោ វុត្តោ ភវិស្សតិ។ សិយា នុ ខោ ភន្តេ ឯសេវត្ថោ វិត្ថារេន វុច្ចមានោ គម្ភីរោ ចេវ អស្ស គម្ភីរាវភាសោ ចាតិ។>
      text <តេន ហានន្ទ តញ្ញេវេត្ថ បដិភាតូតិ។ សចេ មំ ភន្តេ ឯវំ បុច្ឆេយ្យុំ ជរាមរណំ អាវុសោ អានន្ទ កិំនិទានំ កិំសមុទយំ កិំជាតិកំ កិំបភវន្តិ។ ឯវំ បុដ្ឋោហំ ភន្តេ ឯវំ ព្យាករេយ្យំ ជរាមរណំ ខោ អាវុសោ ជាតិនិទានំ ជាតិសមុទយំ ជាតិជាតិកំ ជាតិបភវន្តិ។ ឯវំ បុដ្ឋោហំ ភន្តេ ឯវំ ព្យាករេយ្យំ។>
      text <សចេ មំ ភន្តេ ឯវំ បុច្ឆេយ្យុំ ជាតិ បនាវុសោ អានន្ទ កិំនិទានា កិំសមុទយា កិំជាតិកា កិំបភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យំ ជាតិ ខោ អាវុសោ ភវនិទានា ភវសមុទយា ភវជាតិកា ភវប្បភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យំ។>
      text <សចេ មំ ភន្តេ ឯវំ បុច្ឆេយ្យុំ ភវោ បនាវុសោ អានន្ទ កិំនិទានោ កិំសមុទយោ កិំជាតិកោ កិំបភវោតិ។ ឯវំ បុដ្ឋោហំ ភន្តេ ឯវំ ព្យាករេយ្យំ ភវោ ខោ អាវុសោ ឧបាទាននិទានោ ឧបាទានសមុទយោ ឧបាទានជាតិកោ ឧបាទានប្បភវោតិ។ ឯវំ បុដ្ឋោហំ ភន្តេ ឯវំ ព្យាករេយ្យំ។>
      text <សចេ មំ ភន្តេ ឯវំ បុច្ឆេយ្យុំ ឧបាទានំ បនាវុសោ…បេ។… តណ្ហា បនាវុសោ…បេ។… វេទនា បនាវុសោ…បេ។… សចេ មំ ភន្តេ ឯវំ បុច្ឆេយ្យុំ ផស្សោ បនាវុសោ អានន្ទ កិំនិទានោ កិំសមុទយោ កិំជាតិកោ កិំបភវោតិ។ ឯវំ បុដ្ឋោហំ ភន្តេ ឯវំ ព្យាករេយ្យំ ផស្សោ ខោ អាវុសោ សឡាយតននិទានោ សឡាយតនសមុទយោ សឡាយតនជាតិកោ សឡាយតនប្បភវោតិ។ ឆន្នំត្វេវ អាវុសោ ផស្សាយតនានំ អសេសវិរាគនិរោធា ផស្សនិរោធោ ផស្សនិរោធា វេទនានិរោធោ វេទនានិរោធា តណ្ហានិរោធោ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។ ចតុត្ថំ។>
    text <៥។ ភូមិជសុត្តំ>
      text <២៥>, <សាវត្ថិយំ វិហរតិ។ អថ ខោ អាយស្មា ភូមិជោ សាយន្ហសមយំ បដិសល្លានា វុដ្ឋិតោ យេនាយស្មា សារិបុត្តោ តេនុបសង្កមិ ឧបសង្កមិត្វា អាយស្មតា សារិបុត្តេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា ភូមិជោ អាយស្មន្តំ សារិបុត្តំ ឯតទវោច>
      text <សន្តាវុសោ សារិបុត្ត ឯកេ សមណព្រាហ្មណា កម្មវាទា សយំកតំ សុខទុក្ខំ បញ្ញបេន្តិ។ សន្តិ បនាវុសោ សារិបុត្ត ឯកេ សមណព្រាហ្មណា កម្មវាទា បរំកតំ សុខទុក្ខំ បញ្ញបេន្តិ។ សន្តាវុសោ សារិបុត្ត ឯកេ សមណព្រាហ្មណា កម្មវាទា សយំកតញ្ច បរំកតញ្ច សុខទុក្ខំ បញ្ញបេន្តិ។ សន្តិ បនាវុសោ សារិបុត្ត ឯកេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ សុខទុក្ខំ បញ្ញបេន្តិ។ ឥធ នោ អាវុសោ សារិបុត្ត ភគវា កិំវាទី កិមក្ខាយី កថំ ព្យាករមានា ច មយំ វុត្តវាទិនោ ចេវ ភគវតោ អស្សាម ន ច ភគវន្តំ អភូតេន អព្ភាចិក្ខេយ្យាម ធម្មស្ស ចានុធម្មំ ព្យាករេយ្យាម ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យាតិ។>
      text <បដិច្ចសមុប្បន្នំ ខោ អាវុសោ សុខទុក្ខំ វុត្តំ ភគវតា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ ភគវតោ អស្ស ន ច ភគវន្តំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យ។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ សុខទុក្ខំ បញ្ញបេន្តិ តទបិ ផស្សបច្ចយា។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ សុខទុក្ខំ បញ្ញបេន្តិ តទបិ ផស្សបច្ចយា។>
      text <តត្រាវុសោ យេ តេ សមណព្រាហ្មណា កម្មវាទា សយំកតំ សុខទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ…បេ។ … យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ សុខទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតីតិ។>
      text <អស្សោសិ ខោ អាយស្មា អានន្ទោ អាយស្មតោ សារិបុត្តស្ស អាយស្មតា ភូមិជេន សទ្ធិំ ឥមំ កថាសល្លាបំ។ អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ យាវតកោ អាយស្មតោ សារិបុត្តស្ស អាយស្មតា ភូមិជេន សទ្ធិំ អហោសិ កថាសល្លាបោ តំ សព្ពំ ភគវតោ អារោចេសិ។>
      text <សាធុ សាធុ អានន្ទ យថា តំ សារិបុត្តោ សម្មា ព្យាករមានោ ព្យាករេយ្យ។ បដិច្ចសមុប្បន្នំ ខោ អានន្ទ សុខទុក្ខំ វុត្តំ មយា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ មេ អស្ស ន ច មំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យ។>
      text <តត្រានន្ទ យេ តេ សមណព្រាហ្មណា កម្មវាទា សយំកតំ សុខទុក្ខំ បញ្ញបេន្តិ តទបិ ផស្សបច្ចយា។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា កម្មវាទា អសយំការំ អបរំការំ អធិច្ចសមុប្បន្នំ សុខទុក្ខំ បញ្ញបេន្តិ តទបិ ផស្សបច្ចយា។>
      text <តត្រានន្ទ យេ តេ សមណព្រាហ្មណា កម្មវាទា សយំកតំ សុខទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណាកម្មវាទា អសយំការំ អបរំការំ អធិច្ចសមុប្បន្នំ សុខទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតិ។>
      text <កាយេ វា ហានន្ទ សតិ កាយសញ្ចេតនាហេតុ ឧប្បជ្ជតិ អជ្ឈត្តំ សុខទុក្ខំ។ វាចាយ វា ហានន្ទ សតិ វចីសញ្ចេតនាហេតុ ឧប្បជ្ជតិ អជ្ឈត្តំ សុខទុក្ខំ។ មនេ វា ហានន្ទ សតិ មនោសញ្ចេតនាហេតុ ឧប្បជ្ជតិ អជ្ឈត្តំ សុខទុក្ខំ អវិជ្ជាបច្ចយា ច។>
      text <សាមំ វា តំ អានន្ទ កាយសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ បរេ វា តំ អានន្ទ កាយសង្ខារំ អភិសង្ខរោន្តិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ សម្បជានោ វា តំ អានន្ទ កាយសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ អសម្បជានោ វា តំ អានន្ទ កាយសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។>
      text <សាមំ វា តំ អានន្ទ វចីសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ បរេ វា តំ អានន្ទ វចីសង្ខារំ អភិសង្ខរោន្តិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ សម្បជានោ វា តំ អានន្ទ…បេ។… អសម្បជានោ វា តំ អានន្ទ វចីសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។>
      text <សាមំ វា តំ អានន្ទ មនោសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ បរេ វា តំ អានន្ទ មនោសង្ខារំ អភិសង្ខរោន្តិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ សម្បជានោ វា តំ អានន្ទ…បេ។… អសម្បជានោ វា តំ អានន្ទ មនោសង្ខារំ អភិសង្ខរោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។>
      text <ឥមេសុ អានន្ទ ធម្មេសុ អវិជ្ជា អនុបតិតា។ អវិជ្ជាយ ត្វេវ អានន្ទ អសេសវិរាគនិរោធា សោ កាយោ ន ហោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ សា វាចា ន ហោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ សោ មនោ ន ហោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខំ។ ខេត្តំ តំ ន ហោតិ…បេ។… វត្ថុ តំ ន ហោតិ…បេ។… អាយតនំ តំ ន ហោតិ…បេ។… អធិករណំ តំ ន ហោតិ យំបច្ចយាស្ស តំ ឧប្បជ្ជតិ អជ្ឈត្តំ សុខទុក្ខន្តិ។ បញ្ចមំ។>
    text <៦។ ឧបវាណសុត្តំ>
      text <២៦>, <សាវត្ថិយំ វិហរតិ។ អថ ខោ អាយស្មា ឧបវាណោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា ឧបវាណោ ភគវន្តំ ឯតទវោច>
      text <សន្តិ ភន្តេ ឯកេ សមណព្រាហ្មណា សយំកតំ ទុក្ខំ បញ្ញបេន្តិ។ សន្តិ បន ភន្តេ ឯកេ សមណព្រាហ្មណា បរំកតំ ទុក្ខំ បញ្ញបេន្តិ។ សន្តិ បន ភន្តេ ឯកេ សមណព្រាហ្មណា សយំកតញ្ច បរំកតញ្ច ទុក្ខំ បញ្ញបេន្តិ។ សន្តិ បន ភន្តេ ឯកេ សមណព្រាហ្មណា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ។ ឥធ នោ ភន្តេ ភគវា កិំវាទី កិមក្ខាយី កថំ ព្យាករមានា ច មយំ វុត្តវាទិនោ ចេវ ភគវតោ អស្សាម ន ច ភគវន្តំ អភូតេន អព្ភាចិក្ខេយ្យាម ធម្មស្ស ចានុធម្មំ ព្យាករេយ្យាម ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យាតិ។>
      text <បដិច្ចសមុប្បន្នំ ខោ ឧបវាណ ទុក្ខំ វុត្តំ មយា។ កិំ បដិច្ច។ ផស្សំ បដិច្ច។ ឥតិ វទំ វុត្តវាទី ចេវ មេ អស្ស ន ច មំ អភូតេន អព្ភាចិក្ខេយ្យ ធម្មស្ស ចានុធម្មំ ព្យាករេយ្យ ន ច កោចិ សហធម្មិកោ វាទានុបាតោ គារយ្ហំ ឋានំ អាគច្ឆេយ្យ។>
      text <តត្រ ឧបវាណ យេ តេ សមណព្រាហ្មណា សយំកតំ ទុក្ខំ បញ្ញបេន្តិ តទបិ ផស្សបច្ចយា។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តទបិ ផស្សបច្ចយា។>
      text <តត្រ ឧបវាណ យេ តេ សមណព្រាហ្មណា សយំកតំ ទុក្ខំ បញ្ញបេន្តិ តេ វត អញ្ញ ផស្សា បដិសំវេទិស្សន្តីតិ នេតំ ឋានំ វិជ្ជតិ។ យេបិ តេ…បេ។… យេបិ តេ…បេ។… យេបិ តេ សមណព្រាហ្មណា អសយំការំ អបរំការំ អធិច្ចសមុប្បន្នំ ទុក្ខំ បញ្ញបេន្តិ តេ វត អញ្ញត្រ ផស្សា បដិសំវេទិស្សន្តីតិ នេតំ ឋានំ វិជ្ជតីតិ។ ឆដ្ឋំ។>
    text <៧។ បច្ចយសុត្តំ>
      text <២៧>, <សាវត្ថិយំ វិហរតិ…បេ។… អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <កតមញ្ច ភិក្ខវេ ជរាមរណំ។ យា តេសំ តេសំ សត្តានំ តម្ហិ តម្ហិ សត្តនិកាយេ ជរា ជីរណតា ខណ្ឌិច្ចំ បាលិច្ចំ វលិត្តចតា អាយុនោ សំហានិ ឥន្ទ្រិយានំ បរិបាកោ អយំ វុច្ចតិ ជរា។ យា តេសំ តេសំ សត្តានំ តម្ហា តម្ហា សត្តនិកាយា ចុតិ ចវនតា ភេទោ អន្តរធានំ មច្ចុ មរណំ កាលកិរិយា ខន្ធានំ ភេទោ កឡេវរស្ស និក្ខេបោ ឥទំ វុច្ចតិ មរណំ។ ឥតិ អយញ្ច ជរា ឥទញ្ច មរណំ។ ឥទំ វុច្ចតិ ភិក្ខវេ ជរាមរណំ។ ជាតិសមុទយា ជរាមរណសមុទយោ ជាតិនិរោធា ជរាមរណនិរោធោ។ អយមេវ អរិយោ អដ្ឋង្គិកោ មគ្គោ ជរាមរណនិរោធគាមិនី បដិបទា។ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
      text <កតមា ច ភិក្ខវេ ជាតិ…បេ។… កតមោ ច ភិក្ខវេ ភវោ… កតមញ្ច ភិក្ខវេ ឧបាទានំ… កតមា ច ភិក្ខវេ តណ្ហា… កតមា ច ភិក្ខវេ វេទនា… កតមោ ច ភិក្ខវេ ផស្សោ… កតមញ្ច ភិក្ខវេ សឡាយតនំ… កតមញ្ច ភិក្ខវេ នាមរូបំ… កតមញ្ច ភិក្ខវេ វិញ្ញាណំ…។>
      text <កតមេ ច ភិក្ខវេ សង្ខារា។ តយោមេ ភិក្ខវេ សង្ខារា កាយសង្ខារោ វចីសង្ខារោ ចិត្តសង្ខារោ។ ឥមេ វុច្ចន្តិ ភិក្ខវេ សង្ខារា។ អវិជ្ជាសមុទយា សង្ខារសមុទយោ អវិជ្ជានិរោធា សង្ខារនិរោធោ។ អយមេវ អរិយោ អដ្ឋង្គិកោ មគ្គោ សង្ខារនិរោធគាមិនី បដិបទា។ សេយ្យថិទំ សម្មាទិដ្ឋិ…បេ។… សម្មាសមាធិ។>
      text <យតោ ខោ ភិក្ខវេ អរិយសាវកោ ឯវំ បច្ចយំ បជានាតិ ឯវំ បច្ចយសមុទយំ បជានាតិ ឯវំ បច្ចយនិរោធំ បជានាតិ ឯវំ បច្ចយនិរោធគាមិនិំ បដិបទំ បជានាតិ។ អយំ វុច្ចតិ ភិក្ខវេ អរិយសាវកោ ទិដ្ឋិសម្បន្នោ ឥតិបិ ទស្សនសម្បន្នោ ឥតិបិ អាគតោ ឥមំ សទ្ធម្មំ ឥតិបិ បស្សតិ ឥមំ សទ្ធម្មំ ឥតិបិ សេក្ខេន ញាណេន សមន្នាគតោ ឥតិបិ សេក្ខាយ វិជ្ជាយ សមន្នាគតោ ឥតិបិ ធម្មសោតំ សមាបន្នោ ឥតិបិ អរិយោ និព្ពេធិកបញ្ញោ ឥតិបិ អមតទ្វារំ អាហច្ច តិដ្ឋតិ ឥតិបីតិ។ សត្តមំ។>
    text <៨។ ភិក្ខុសុត្តំ>
      text <២៨>, <សាវត្ថិយំ វិហរតិ…បេ។… តត្រ ខោ…បេ។… ឥធ ភិក្ខវេ ភិក្ខុ ជរាមរណំ បជានាតិ ជរាមរណសមុទយំ បជានាតិ ជរាមរណនិរោធំ បជានាតិ ជរាមរណនិរោធគាមិនិំ បដិបទំ បជានាតិ ជាតិំ បជានាតិ…បេ។… ភវំ បជានាតិ… ឧបាទានំ បជានាតិ… តណ្ហំ បជានាតិ… វេទនំ បជានាតិ… ផស្សំ បជានាតិ… សឡាយតនំ បជានាតិ… នាមរូបំ បជានាតិ… វិញ្ញាណំ បជានាតិ… សង្ខារេ បជានាតិ សង្ខារសមុទយំ បជានាតិ សង្ខារនិរោធំ បជានាតិ សង្ខារនិរោធគាមិនិំ បដិបទំ បជានាតិ។>
      text <កតមញ្ច ភិក្ខវេ ជរាមរណំ។ យា តេសំ តេសំ សត្តានំ តម្ហិ តម្ហិ សត្តនិកាយេ ជរា ជីរណតា ខណ្ឌិច្ចំ បាលិច្ចំ វលិត្តចតា អាយុនោ សំហានិ ឥន្ទ្រិយានំ បរិបាកោ អយំ វុច្ចតិ ជរា។ យា តេសំ តេសំ សត្តានំ តម្ហា តម្ហា សត្តនិកាយា ចុតិ ចវនតា ភេទោ អន្តរធានំ មច្ចុ មរណំ កាលកិរិយា ខន្ធានំ ភេទោ កឡេវរស្ស និក្ខេបោ ឥទំ វុច្ចតិ មរណំ។ ឥតិ អយំ ច ជរា ឥទញ្ច មរណំ។ ឥទំ វុច្ចតិ ភិក្ខវេ ជរាមរណំ។ ជាតិសមុទយា ជរាមរណសមុទយោ ជាតិនិរោធា ជរាមរណនិរោធោ។ អយមេវ អរិយោ អដ្ឋង្គិកោ មគ្គោ ជរាមរណនិរោធគាមិនី បដិបទា។ សេយ្យថិទំ សម្មាទិដ្ឋិ…បេ។… សម្មាសមាធិ។>
      text <កតមា ច ភិក្ខវេ ជាតិ…បេ។… កតមោ ច ភិក្ខវេ ភវោ… កតមញ្ច ភិក្ខវេ ឧបាទានំ… វេទនា… ផស្សោ… សឡាយតនំ… នាមរូបំ… វិញ្ញាណំ…។>
      text <កតមេ ច ភិក្ខវេ សង្ខារា។ តយោមេ ភិក្ខវេ សង្ខារា កាយសង្ខារោ វចីសង្ខារោ ចិត្តសង្ខារោ។ ឥមេ វុច្ចន្តិ ភិក្ខវេ សង្ខារា។ អវិជ្ជាសមុទយា សង្ខារសមុទយោ អវិជ្ជានិរោធា សង្ខារនិរោធោ។ អយមេវ អរិយោ អដ្ឋង្គិកោ មគ្គោ សង្ខារនិរោធគាមិនី បដិបទា។ សេយ្យថិទំ សម្មាទិដ្ឋិ…បេ។… សម្មាសមាធិ។>
      text <យតោ ខោ ភិក្ខវេ ភិក្ខុ ឯវំ ជរាមរណំ បជានាតិ ឯវំ ជរាមរណសមុទយំ បជានាតិ ឯវំ ជរាមរណនិរោធំ បជានាតិ ឯវំ ជរាមរណនិរោធគាមិនិំ បដិបទំ បជានាតិ ឯវំ ជាតិំ បជានាតិ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ … សង្ខារេ… សង្ខារសមុទយំ… សង្ខារនិរោធំ… ឯវំ សង្ខារនិរោធគាមិនិំ បដិបទំ បជានាតិ។ អយំ វុច្ចតិ ភិក្ខវេ ភិក្ខុ ទិដ្ឋិសម្បន្នោ ឥតិបិ ទស្សនសម្បន្នោ ឥតិបិ អាគតោ ឥមំ សទ្ធម្មំ ឥតិបិ បស្សតិ ឥមំ សទ្ធម្មំ ឥតិបិ សេក្ខេន ញាណេន សមន្នាគតោ ឥតិបិ សេក្ខាយ វិជ្ជាយ សមន្នាគតោ ឥតិបិ ធម្មសោតំ សមាបន្នោ ឥតិបិ អរិយោ និព្ពេធិកបញ្ញោ ឥតិបិ អមតទ្វារំ អាហច្ច តិដ្ឋតិ ឥតិបីតិ។ អដ្ឋមំ។>
    text <៩។ សមណព្រាហ្មណសុត្តំ>
      text <២៩>, <សាវត្ថិយំ វិហរតិ…បេ។… តត្រ ខោ…បេ។… យេ ហិ កេចិ ភិក្ខវេ សមណា វា ព្រាហ្មណា វា ជរាមរណំ ន បរិជានន្តិ ជរាមរណសមុទយំ ន បរិជានន្តិ ជរាមរណនិរោធំ ន បរិជានន្តិ ជរាមរណនិរោធគាមិនិំ បដិបទំ ន បរិជានន្តិ ជាតិំ ន បរិជានន្តិ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ… សង្ខារសមុទយំ… សង្ខារនិរោធំ… សង្ខារនិរោធគាមិនិំ បដិបទំ ន បរិជានន្តិ។ ន មេតេ ភិក្ខវេ សមណា វា ព្រាហ្មណា វា សមណេសុ វា សមណសម្មតា ព្រាហ្មណេសុ វា ព្រាហ្មណសម្មតា។ ន ច បនេតេ អាយស្មន្តោ សាមញ្ញត្ថំ វា ព្រហ្មញ្ញត្ថំ វា ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តិ។>
      text <យេ ច ខោ កេចិ ភិក្ខវេ សមណា វា ព្រាហ្មណា វា ជរាមរណំ បរិជានន្តិ ជរាមរណសមុទយំ បរិជានន្តិ ជរាមរណនិរោធំ បរិជានន្តិ ជរាមរណនិរោធគាមិនិំ បដិបទំ បរិជានន្តិ ជាតិំ បរិជានន្តិ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ បរិជានន្តិ សង្ខារសមុទយំ បរិជានន្តិ សង្ខារនិរោធំ បរិជានន្តិ សង្ខារនិរោធគាមិនិំ បដិបទំ បរិជានន្តិ។ តេ ខោ មេ ភិក្ខវេ សមណា វា ព្រាហ្មណា វា សមណេសុ ចេវ សមណសម្មតា ព្រាហ្មណេសុ ច ព្រាហ្មណសម្មតា។ តេ ច បនាយស្មន្តោ សាមញ្ញត្ថញ្ច ព្រហ្មញ្ញត្ថញ្ច ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តីតិ។ នវមំ។>
    text <១០។ ទុតិយសមណព្រាហ្មណសុត្តំ>
      text <៣០>, <សាវត្ថិយំ វិហរតិ…បេ។… តត្រ ខោ…បេ។… យេ ហិ កេចិ ភិក្ខវេ សមណា វា ព្រាហ្មណា វា ជរាមរណំ នប្បជានន្តិ ជរាមរណសមុទយំ នប្បជានន្តិ ជរាមរណនិរោធំ នប្បជានន្តិ ជរាមរណនិរោធគាមិនិំ បដិបទំ នប្បជានន្តិ តេ វត ជរាមរណំ សមតិក្កម្ម ឋស្សន្តីតិ នេតំ ឋានំ វិជ្ជតិ។ ជាតិំ នប្បជានន្តិ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ នប្បជានន្តិ សង្ខារសមុទយំ នប្បជានន្តិ សង្ខារនិរោធំ នប្បជានន្តិ សង្ខារនិរោធគាមិនិំ បដិបទំ នប្បជានន្តិ តេ វត សង្ខារេ សមតិក្កម្ម ឋស្សន្តីតិ នេតំ ឋានំ វិជ្ជតិ។>
      text <យេ ច ខោ កេចិ ភិក្ខវេ សមណា វា ព្រាហ្មណា វា ជរាមរណំ បជានន្តិ ជរាមរណសមុទយំ បជានន្តិ ជរាមរណនិរោធំ បជានន្តិ ជរាមរណនិរោធគាមិនិំ បដិបទំ បជានន្តិ តេ វត ជរាមរណំ សមតិក្កម្ម ឋស្សន្តីតិ ឋានមេតំ វិជ្ជតិ។ ជាតិំ បជានន្តិ…បេ។… ភវំ… ឧបាទានំ… តណ្ហំ… វេទនំ… ផស្សំ… សឡាយតនំ… នាមរូបំ… វិញ្ញាណំ… សង្ខារេ បជានន្តិ សង្ខារសមុទយំ បជានន្តិ សង្ខារនិរោធំ បជានន្តិ សង្ខារនិរោធគាមិនិំ បដិបទំ បជានន្តិ។ តេ វត សង្ខារេ សមតិក្កម្ម ឋស្សន្តីតិ ឋានមេតំ វិជ្ជតីតិ។ ទសមំ។>
      stand <ទសពលវគ្គោ តតិយោ។>
      text <តស្សុទ្ទានំ>
  text <៤។ កឡារខត្តិយវគ្គោ>
    text <១។ ភូតសុត្តំ>
      text <៣១>, <ឯកំ សមយំ ភគវា សាវត្ថិយំ វិហរតិ។ តត្រ ខោ ភគវា អាយស្មន្តំ សារិបុត្តំ អាមន្តេសិ វុត្តមិទំ សារិបុត្ត បារាយនេ អជិតបញ្ហេ>
      text <ឥមស្ស នុ ខោ សារិបុត្ត សំខិត្តេន ភាសិតស្ស កថំ វិត្ថារេន អត្ថោ ទដ្ឋព្ពោតិ។ ឯវំ វុត្តេ អាយស្មា សារិបុត្តោ តុណ្ហី អហោសិ។ ទុតិយម្បិ ខោ ភគវា អាយស្មន្តំ សារិបុត្តំ អាមន្តេសិ…បេ។… ទុតិយម្បិ ខោ អាយស្មា សារិបុត្តោ តុណ្ហី អហោសិ។ តតិយម្បិ ខោ ភគវា អាយស្មន្តំ សារិបុត្តំ អាមន្តេសិ វុត្តមិទំ សារិបុត្ត បារាយនេ អជិតបញ្ហេ>
      text <ឥមស្ស នុ ខោ សារិបុត្ត សំខិត្តេន ភាសិតស្ស កថំ វិត្ថារេន អត្ថោ ទដ្ឋព្ពោតិ។ តតិយម្បិ ខោ អាយស្មា សារិបុត្តោ តុណ្ហី អហោសិ។>
      text <ភូតមិទន្តិ សារិបុត្ត បស្សសីតិ។ ភូតមិទន្តិ ភន្តេ យថាភូតំ សម្មប្បញ្ញាយ បស្សតិ។ ភូតមិទន្តិ យថាភូតំ សម្មប្បញ្ញាយ ទិស្វា ភូតស្ស និព្ពិទាយ វិរាគាយ និរោធាយ បដិបន្នោ ហោតិ។ តទាហារសម្ភវន្តិ យថាភូតំ សម្មប្បញ្ញាយ បស្សតិ។ តទាហារសម្ភវន្តិ យថាភូតំ សម្មប្បញ្ញាយ ទិស្វា អាហារសម្ភវស្ស និព្ពិទាយ វិរាគាយ និរោធាយ បដិបន្នោ ហោតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ បស្សតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ ទិស្វា និរោធធម្មស្ស និព្ពិទាយ វិរាគាយ និរោធាយ បដិបន្នោ ហោតិ។ ឯវំ ខោ ភន្តេ សេក្ខោ ហោតិ។>
      text <កថញ្ច ភន្តេ សង្ខាតធម្មោ ហោតិ។ ភូតមិទន្តិ ភន្តេ យថាភូតំ សម្មប្បញ្ញាយ បស្សតិ។ ភូតមិទន្តិ យថាភូតំ សម្មប្បញ្ញាយ ទិស្វា ភូតស្ស និព្ពិទា វិរាគា និរោធា អនុបាទា វិមុត្តោ ហោតិ។ តទាហារសម្ភវន្តិ យថាភូតំ សម្មប្បញ្ញាយ បស្សតិ។ តទាហារសម្ភវន្តិ យថាភូតំ សម្មប្បញ្ញាយ ទិស្វា អាហារសម្ភវស្ស និព្ពិទា វិរាគា និរោធា អនុបាទា វិមុត្តោ ហោតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ បស្សតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ ទិស្វា និរោធធម្មស្ស និព្ពិទា វិរាគា និរោធា អនុបាទា វិមុត្តោ ហោតិ។ ឯវំ ខោ ភន្តេ សង្ខាតធម្មោ ហោតិ។ ឥតិ ខោ ភន្តេ យំ តំ វុត្តំ បារាយនេ អជិតបញ្ហេ>
      text <ឥមស្ស ខ្វាហំ ភន្តេ សំខិត្តេន ភាសិតស្ស ឯវំ វិត្ថារេន អត្ថំ អាជានាមីតិ។>
      text <សាធុ សាធុ សារិបុត្ត ភូតមិទន្តិ សារិបុត្ត យថាភូតំ សម្មប្បញ្ញាយ បស្សតិ។ ភូតមិទន្តិ យថាភូតំ សម្មប្បញ្ញាយ ទិស្វា ភូតស្ស និព្ពិទាយ វិរាគាយ និរោធាយ បដិប្បន្នោ ហោតិ។ តទាហារសម្ភវន្តិ យថាភូតំ សម្មប្បញ្ញាយ បស្សតិ។ តទាហារសម្ភវន្តិ យថាភូតំ សម្មប្បញ្ញាយ ទិស្វា អាហារសម្ភវស្ស និព្ពិទាយ វិរាគាយ និរោធាយ បដិបន្នោ ហោតិ។ តទាហារនិរោធា យំ ភូតំ និរោធធម្មន្តិ យថាភូតំ សម្មប្បញ្ញាយ បស្សតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ ទិស្វា និរោធធម្មស្ស និព្ពិទាយ វិរាគាយ និរោធាយ បដិបន្នោ ហោតិ។ ឯវំ ខោ សារិបុត្ត សេក្ខោ ហោតិ។>
      text <កថញ្ច សារិបុត្ត សង្ខាតធម្មោ ហោតិ។ ភូតមិទន្តិ សារិបុត្ត យថាភូតំ សម្មប្បញ្ញាយ បស្សតិ។ ភូតមិទន្តិ យថាភូតំ សម្មប្បញ្ញាយ ទិស្វា ភូតស្ស និព្ពិទា វិរាគា និរោធា អនុបាទា វិមុត្តោ ហោតិ។ តទាហារសម្ភវន្តិ យថាភូតំ សម្មប្បញ្ញាយ បស្សតិ។ តទាហារសម្ភវន្តិ យថាភូតំ សម្មប្បញ្ញាយ ទិស្វា អាហារសម្ភវស្ស និព្ពិទា វិរាគា និរោធា អនុបាទា វិមុត្តោ ហោតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញាយ បស្សតិ។ តទាហារនិរោធា យំ ភូតំ តំ និរោធធម្មន្តិ យថាភូតំ សម្មប្បញ្ញា ទិស្វា និរោធធម្មស្ស និព្ពិទា វិរាគា និរោធា អនុបាទា វិមុត្តោ ហោតិ។ ឯវំ ខោ សារិបុត្ត សង្ខាតធម្មោ ហោតិ។ ឥតិ ខោ សារិបុត្ត យំ តំ វុត្តំ បារាយនេ អជិតបញ្ហេ>
      text <ឥមស្ស ខោ សារិបុត្ត សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោតិ។ បឋមំ។>
    text <២។ កឡារសុត្តំ>
      text <៣២>, <សាវត្ថិយំ វិហរតិ។ អថ ខោ កឡារខត្តិយោ ភិក្ខុ យេនាយស្មា សារិបុត្តោ តេនុបសង្កមិ ឧបសង្កមិត្វា អាយស្មតា សារិបុត្តេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ កឡារខត្តិយោ ភិក្ខុ អាយស្មន្តំ សារិបុត្តំ ឯតទវោច មោឡិយផគ្គុនោ អាវុសោ សារិបុត្ត ភិក្ខុ សិក្ខំ បច្ចក្ខាយ ហីនាយាវត្តោតិ។ ន ហិ នូន សោ អាយស្មា ឥមស្មិំ ធម្មវិនយេ អស្សាសមលត្ថាតិ។ តេន ហាយស្មា សារិបុត្តោ ឥមស្មិំ ធម្មវិនយេ អស្សាសំ បត្តោតិ។>
      text <ន ខ្វាហំ អាវុសោ កង្ខាមីតិ។ អាយតិំ បនាវុសោតិ។>
      text <ន ខ្វាហំ អាវុសោ វិចិកិច្ឆាមីតិ។>
      text <អថ ខោ កឡារខត្តិយោ ភិក្ខុ ឧដ្ឋាយាសនា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ កឡារខត្តិយោ ភិក្ខុ ភគវន្តំ ឯតទវោច អាយស្មតា ភន្តេ សារិបុត្តេន អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។>
      text <អថ ខោ ភគវា អញ្ញតរំ ភិក្ខុំ អាមន្តេសិ ឯហិ ត្វំ ភិក្ខុ មម វចនេន សារិបុត្តំ អាមន្តេហិ សត្ថា តំ អាវុសោ សារិបុត្ត អាមន្តេតីតិ។ ឯវំ ភន្តេតិ ខោ សោ ភិក្ខុ ភគវតោ បដិស្សុត្វា យេនាយស្មា សារិបុត្តោ តេនុបសង្កមិ ឧបសង្កមិត្វា អាយស្មន្តំ សារិបុត្តំ ឯតទវោច សត្ថា តំ អាវុសោ សារិបុត្ត អាមន្តេតីតិ។ ឯវំ អាវុសោតិ ខោ អាយស្មា សារិបុត្តោ តស្ស ភិក្ខុនោ បដិស្សុត្វា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នំ ខោ អាយស្មន្តំ សារិបុត្តំ ភគវា ឯតទវោច សច្ចំ កិរ តយា សារិបុត្ត អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ ន ខោ ភន្តេ ឯតេហិ បទេហិ ឯតេហិ ព្យញ្ជនេហិ អត្ថោ វុត្តោតិ។ យេន កេនចិបិ សារិបុត្ត បរិយាយេន កុលបុត្តោ អញ្ញំ ព្យាករោតិ អថ ខោ ព្យាកតំ ព្យាកតតោ ទដ្ឋព្ពន្តិ។ ននុ អហម្បិ ភន្តេ ឯវំ វទាមិ ន ខោ ភន្តេ ឯតេហិ បទេហិ ឯតេហិ ព្យញ្ជនេហិ អត្ថោ វុត្តោតិ។>
      text <សចេ តំ សារិបុត្ត ឯវំ បុច្ឆេយ្យុំ កថំ ជានតា បន តយា អាវុសោ សារិបុត្ត កថំ បស្សតា អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ ឯវំ បុដ្ឋោ ត្វំ សារិបុត្ត កិន្តិ ព្យាករេយ្យាសីតិ។>
      text <សចេ មំ ភន្តេ ឯវំ បុច្ឆេយ្យុំ កថំ ជានតា បន តយា អាវុសោ សារិបុត្ត កថំ បស្សតា អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ ឯវំ បុដ្ឋោហំ ភន្តេ ឯវំ ព្យាករេយ្យំ យំនិទានា អាវុសោ ជាតិ តស្ស និទានស្ស ខយា ខីណស្មិំ ខីណាម្ហីតិ វិទិតំ។ ខីណាម្ហីតិ វិទិត្វា ខីណាជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សចេ បន តំ សារិបុត្ត ឯវំ បុច្ឆេយ្យុំ ជាតិ បនាវុសោ សារិបុត្ត កិំនិទានា កិំសមុទយា កិំជាតិកា កិំបភវាតិ។ ឯវំ បុដ្ឋោ តំ សារិបុត្ត កិន្តិ ព្យាករេយ្យាសីតិ។ សចេ មំ ភន្តេ ឯវំ បុច្ឆេយ្យុំ ជាតិ បនាវុសោ សារិបុត្ត កិំនិទានា កិំសមុទយា កិំជាតិកា កិំបភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យំ ជាតិ ខោ អាវុសោ ភវនិទានា ភវសមុទយា ភវជាតិកា ភវប្បភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សចេ បន តំ សារិបុត្ត ឯវំ បុច្ឆេយ្យុំ ភវោ បនាវុសោ សារិបុត្ត កិំនិទានោ កិំសមុទយោ កិំជាតិកោ កិំបភវោតិ។ ឯវំ បុដ្ឋោ ត្វំ សារិបុត្ត កិន្តិ ព្យាករេយ្យាសីតិ។ សចេ មំ ភន្តេ ឯវំ បុច្ឆេយ្យុំ ភវោ បនាវុសោ សារិបុត្ត កិំនិទានោ កិំសមុទយោ កិំជាតិកោ កិំបភវោតិ។ ឯវំ បុដ្ឋោហំ ភន្តេ ឯវំ ព្យាករេយ្យំ ភវោ ខោ អាវុសោ ឧបាទាននិទានោ ឧបាទានសមុទយោ ឧបាទានជាតិកោ ឧបាទានប្បភវោតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សចេ បន តំ សារិបុត្ត ឯវំ បុច្ឆេយ្យុំ ឧបាទានំ បនាវុសោ…បេ។… សចេ បន តំ សារិបុត្ត ឯវំ បុច្ឆេយ្យុំ តណ្ហា បនាវុសោ សារិបុត្ត កិំនិទានា កិំសមុទយា កិំជាតិកា កិំបភវាតិ។ ឯវំ បុដ្ឋោ ត្វំ សារិបុត្ត កិន្តិ ព្យាករេយ្យាសីតិ។ សចេ មំ ភន្តេ ឯវំ បុច្ឆេយ្យុំ តណ្ហា បនាវុសោ សារិបុត្ត កិំនិទានា កិំសមុទយា កិំជាតិកា កិំបភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យំ តណ្ហា ខោ អាវុសោ វេទនានិទានា វេទនាសមុទយា វេទនាជាតិកា វេទនាបភវាតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សចេ បន តំ សារិបុត្ត ឯវំ បុច្ឆេយ្យុំ កថំ ជានតោ បន តេ អាវុសោ សារិបុត្ត កថំ បស្សតោ យា វេទនាសុ នន្ទី សា ន ឧបដ្ឋាសីតិ។ ឯវំ បុដ្ឋោ ត្វំ សារិបុត្ត កិន្តិ ព្យាករេយ្យាសីតិ។ សចេ មំ ភន្តេ ឯវំ បុច្ឆេយ្យុំ កថំ ជានតោ បន តេ អាវុសោ សារិបុត្ត កថំ បស្សតោ យា វេទនាសុ នន្ទី សា ន ឧបដ្ឋាសីតិ ឯវំ បុដ្ឋោហំ ភន្តេ ឯវំ ព្យាករេយ្យំ តិស្សោ ខោ ឥមា អាវុសោ វេទនា។ កតមា តិស្សោ។ សុខា វេទនា ទុក្ខា វេទនា អទុក្ខមសុខា វេទនា។ ឥមា ខោ អាវុសោ តិស្សោ វេទនា អនិច្ចា។ យទនិច្ចំ តំ ទុក្ខន្តិ វិទិតំ យា វេទនាសុ នន្ទី សា ន ឧបដ្ឋាសីតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សាធុ សាធុ សារិបុត្ត។ អយម្បិ ខោ សារិបុត្ត បរិយាយោ ឯតស្សេវ អត្ថស្ស សំខិត្តេន វេយ្យាករណាយ យំ កិញ្ចិ វេទយិតំ តំ ទុក្ខស្មិន្តិ។>
      text <សចេ បន តំ សារិបុត្ត ឯវំ បុច្ឆេយ្យុំ កថំ វិមោក្ខា បន តយា អាវុសោ សារិបុត្ត អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ ឯវំ បុដ្ឋោ ត្វំ សារិបុត្ត កិន្តិ ព្យាករេយ្យាសីតិ។ សចេ មំ ភន្តេ ឯវំ បុច្ឆេយ្យុំ កថំ វិមោក្ខា បន តយា អាវុសោ សារិបុត្ត អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ ឯវំ បុដ្ឋោហំ ភន្តេ ឯវំ ព្យាករេយ្យំ អជ្ឈត្តំ វិមោក្ខា ខ្វាហំ អាវុសោ សព្ពុបាទានក្ខយា តថា សតោ វិហរាមិ យថា សតំ វិហរន្តំ អាសវា នានុស្សវន្តិ អត្តានញ្ច នាវជានាមីតិ។ ឯវំ បុដ្ឋោហំ ភន្តេ ឯវំ ព្យាករេយ្យន្តិ។>
      text <សាធុ សាធុ សារិបុត្ត។ អយម្បិ ខោ សារិបុត្ត បរិយាយោ ឯតស្សេវ អត្ថស្ស សំខិត្តេន វេយ្យាករណាយ យេ អាសវា សមណេន វុត្តា តេស្វាហំ ន កង្ខាមិ តេ មេ បហីនាតិ ន វិចិកិច្ឆាមីតិ។ ឥទមវោច ភគវា។ ឥទំ វត្វា សុគតោ ឧដ្ឋាយាសនា វិហារំ បាវិសិ។>
      text <តត្រ ខោ អាយស្មា សារិបុត្តោ អចិរបក្កន្តស្ស ភគវតោ ភិក្ខូ អាមន្តេសិ បុព្ពេ អប្បដិសំវិទិតំ មំ អាវុសោ ភគវា បឋមំ បញ្ហំ អបុច្ឆិ តស្ស មេ អហោសិ ទន្ធាយិតត្តំ។ យតោ ច ខោ មេ អាវុសោ ភគវា បឋមំ បញ្ហំ អនុមោទិ តស្ស មយ្ហំ អាវុសោ ឯតទហោសិ ទិវសំ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ ទិវសម្បាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ។ រត្តិំ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ រត្តិម្បាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ។ រត្តិន្ទិវំ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ រត្តិន្ទិវម្បាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ។ ទ្វេ រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ…បេ។… ទ្វេ រត្តិន្ទិវានិបាហំ ភគវតោ ឯតមត្ថំ ព្យាករេយ្យំ…បេ។… តីណិ រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ…បេ។… តីណិ រត្តិន្ទិវានិបាហំ ភគវតោ ឯតមត្ថំ ព្យាករេយ្យំ…បេ។… ចត្តារិ រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ…បេ។… ចត្តារិ រត្តិន្ទិវានិបាហំ ភគវតោ ឯតមត្ថំ ព្យាករេយ្យំ…បេ។… បញ្ច រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ…បេ។… បញ្ច រត្តិន្ទិវានិបាហំ ភគវតោ ឯតមត្ថំ ព្យាករេយ្យំ…បេ។… ឆ រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ…បេ។… ឆ រត្តិន្ទិវានិបាហំ ភគវតោ ឯតមត្ថំ ព្យាករេយ្យំ…បេ។… សត្ត រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ សត្ត រត្តិន្ទិវានិបាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហីតិ។>
      text <អថ ខោ កឡារខត្តិយោ ភិក្ខុ ឧដ្ឋាយាសនា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ កឡារខត្តិយោ ភិក្ខុ ភគវន្តំ ឯតទវោច អាយស្មតា ភន្តេ សារិបុត្តេន សីហនាទោ នទិតោ បុព្ពេ អប្បដិសំវិទិតំ មំ អាវុសោ ភគវា បឋមំ បញ្ហំ អបុច្ឆិ តស្ស មេ អហោសិ ទន្ធាយិតត្តំ។ យតោ ច ខោ មេ អាវុសោ ភគវា បឋមំ បញ្ហំ អនុមោទិ តស្ស មយ្ហំ អាវុសោ ឯតទហោសិ ទិវសំ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ ទិវសម្បាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ រត្តិំ ចេបិ…បេ។… រត្តិន្ទិវំ ចេបិ មំ ភគវា…បេ។… ទ្វេ រត្តិន្ទិវានិ ចេបិ មំ ភគវា…បេ។… តីណិ… ចត្តារិ… បញ្ច… ឆ… សត្ត រត្តិន្ទិវានិ ចេបិ មំ ភគវា ឯតមត្ថំ បុច្ឆេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ សត្ត រត្តិន្ទិវានិបាហំ ភគវតោ ឯតមត្ថំ ព្យាករេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហីតិ។>
      text <សា ហិ ភិក្ខុ សារិបុត្តស្ស ធម្មធាតុ សុប្បដិវិទ្ធា យស្សា ធម្មធាតុយា សុប្បដិវិទ្ធត្តា ទិវសំ ចេបាហំ សារិបុត្តំ ឯតមត្ថំ បុច្ឆេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ ទិវសម្បិ មេ សារិបុត្តោ ឯតមត្ថំ ព្យាករេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហិ។ រត្តិំ ចេបាហំ សារិបុត្តំ ឯតមត្ថំ បុច្ឆេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ រត្តិម្បិ មេ សារិបុត្តោ ឯតមត្ថំ ព្យាករេយ្យ…បេ។… រត្តិន្ទិវំ ចេបាហំ សារិបុត្តំ ឯតមត្ថំ បុច្ឆេយ្យំ រត្តិន្ទិវម្បិ មេ សារិបុត្តោ ឯតមត្ថំ ព្យាករេយ្យ… ទ្វេ រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ ទ្វេ រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ… តីណិ រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ តីណិ រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ… ចត្តារិ រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ ចត្តារិ រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ… បញ្ច រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ បញ្ច រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ… ឆ រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ ឆ រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ… សត្ត រត្តិន្ទិវានិ ចេបាហំ សារិបុត្តំ ឯតមត្ថំ បុច្ឆេយ្យំ អញ្ញមញ្ញេហិ បទេហិ អញ្ញមញ្ញេហិ បរិយាយេហិ សត្ត រត្តិន្ទិវានិបិ មេ សារិបុត្តោ ឯតមត្ថំ ព្យាករេយ្យ អញ្ញមញ្ញេហិ បទេហិ អញ្ញមញ្ញេហិ បរិយាយេហីតិ។ ទុតិយំ។>
    text <៣។ ញាណវត្ថុសុត្តំ>
      text <៣៣>, <សាវត្ថិយំ…បេ។… ចតុចត្តារីសំ វោ ភិក្ខវេ ញាណវត្ថូនិ ទេសេស្សាមិ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមានិ ភិក្ខវេ ចតុចត្តារីសំ ញាណវត្ថូនិ។ ជរាមរណេ ញាណំ ជរាមរណសមុទយេ ញាណំ ជរាមរណនិរោធេ ញាណំ ជរាមរណនិរោធគាមិនិយា បដិបទាយ ញាណំ ជាតិយា ញាណំ ជាតិសមុទយេ ញាណំ ជាតិនិរោធេ ញាណំ ជាតិនិរោធគាមិនិយា បដិបទាយ ញាណំ ភវេ ញាណំ ភវសមុទយេ ញាណំ ភវនិរោធេ ញាណំ ភវនិរោធគាមិនិយា បដិបទាយ ញាណំ ឧបាទានេ ញាណំ ឧបាទានសមុទយេ ញាណំ ឧបាទាននិរោធេ ញាណំ ឧបាទាននិរោធគាមិនិយា បដិបទាយ ញាណំ តណ្ហាយ ញាណំ តណ្ហាសមុទយេ ញាណំ តណ្ហានិរោធេ ញាណំ តណ្ហានិរោធគាមិនិយា បដិបទាយ ញាណំ វេទនាយ ញាណំ វេទនាសមុទយេ ញាណំ វេទនានិរោធេ ញាណំ វេទនានិរោធគាមិនិយា បដិបទាយ ញាណំ ផស្សេ ញាណំ…បេ។… សឡាយតនេ ញាណំ… នាមរូបេ ញាណំ… វិញ្ញាណេ ញាណំ… សង្ខារេសុ ញាណំ សង្ខារសមុទយេ ញាណំ សង្ខារនិរោធេ ញាណំ សង្ខារនិរោធគាមិនិយា បដិបទាយ ញាណំ។ ឥមានិ វុច្ចន្តិ ភិក្ខវេ ចតុចត្តារីសំ ញាណវត្ថូនិ។>
      text <កតមញ្ច ភិក្ខវេ ជរាមរណំ។ យា តេសំ តេសំ សត្តានំ តម្ហិ តម្ហិ សត្តនិកាយេ ជរា ជីរណតា ខណ្ឌិច្ចំ បាលិច្ចំ វលិត្តចតា អាយុនោ សំហានិ ឥន្ទ្រិយានំ បរិបាកោ អយំ វុច្ចតិ ជរា។ យា តេសំ តេសំ សត្តានំ តម្ហា តម្ហា សត្តនិកាយា ចុតិ ចវនតា ភេទោ អន្តរធានំ មច្ចុ មរណំ កាលកិរិយា ខន្ធានំ ភេទោ កឡេវរស្ស និក្ខេបោ។ ឥទំ វុច្ចតិ មរណំ។ ឥតិ អយញ្ច ជរា ឥទញ្ច មរណំ ឥទំ វុច្ចតិ ភិក្ខវេ ជរាមរណំ។>
      text <ជាតិសមុទយា ជរាមរណសមុទយោ ជាតិនិរោធា ជរាមរណនិរោធោ អយមេវ អរិយោ អដ្ឋង្គិកោ មគ្គោ ជរាមរណនិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
      text <យតោ ខោ ភិក្ខវេ អរិយសាវកោ ឯវំ ជរាមរណំ បជានាតិ ឯវំ ជរាមរណសមុទយំ បជានាតិ ឯវំ ជរាមរណនិរោធំ បជានាតិ ឯវំ ជរាមរណនិរោធគាមិនិំ បដិបទំ បជានាតិ ឥទមស្ស ធម្មេ ញាណំ។ សោ ឥមិនា ធម្មេន ទិដ្ឋេន វិទិតេន អកាលិកេន បត្តេន បរិយោគាឡ្ហេន អតីតានាគតេន យំ នេតិ។>
      text <យេ ខោ កេចិ អតីតមទ្ធានំ សមណា វា ព្រាហ្មណា វា ជរាមរណំ អព្ភញ្ញំសុ ជរាមរណសមុទយំ អព្ភញ្ញំសុ ជរាមរណនិរោធំ អព្ភញ្ញំសុ ជរាមរណនិរោធគាមិនិំ បដិបទំ អព្ភញ្ញំសុ សព្ពេ តេ ឯវមេវ អព្ភញ្ញំសុ សេយ្យថាបាហំ ឯតរហិ។>
      text <យេបិ ហិ កេចិ អនាគតមទ្ធានំ សមណា វា ព្រាហ្មណា វា ជរាមរណំ អភិជានិស្សន្តិ ជរាមរណសមុទយំ អភិជានិស្សន្តិ ជរាមរណនិរោធំ អភិជានិស្សន្តិ ជរាមរណនិរោធគាមិនិំ បដិបទំ អភិជានិស្សន្តិ សព្ពេ តេ ឯវមេវ អភិជានិស្សន្តិ សេយ្យថាបាហំ ឯតរហីតិ។ ឥទមស្ស អន្វយេ ញាណំ។>
      text <យតោ ខោ ភិក្ខវេ អរិយសាវកស្ស ឥមានិ ទ្វេ ញាណានិ បរិសុទ្ធានិ ហោន្តិ បរិយោទាតានិ ធម្មេ ញាណញ្ច អន្វយេ ញាណញ្ច។ អយំ វុច្ចតិ ភិក្ខវេ អរិយសាវកោ ទិដ្ឋិសម្បន្នោ ឥតិបិ ទស្សនសម្បន្នោ ឥតិបិ អាគតោ ឥមំ សទ្ធម្មំ ឥតិបិ បស្សតិ ឥមំ សទ្ធម្មំ ឥតិបិ សេក្ខេន ញាណេន សមន្នាគតោ ឥតិបិ សេក្ខាយ វិជ្ជាយ សមន្នាគតោ ឥតិបិ ធម្មសោតំ សមាបន្នោ ឥតិបិ អរិយោ និព្ពេធិកបញ្ញោ ឥតិបិ អមតទ្វារំ អាហច្ច តិដ្ឋតិ ឥតិបីតិ។>
      text <កតមា ច ភិក្ខវេ ជាតិ…បេ។… កតមោ ច ភិក្ខវេ ភវោ… កតមញ្ច ភិក្ខវេ ឧបាទានំ… កតមា ច ភិក្ខវេ តណ្ហា… កតមា ច ភិក្ខវេ វេទនា… កតមោ ច ភិក្ខវេ ផស្សោ… កតមញ្ច ភិក្ខវេ សឡាយតនំ… កតមញ្ច ភិក្ខវេ នាមរូបំ … កតមញ្ច ភិក្ខវេ វិញ្ញាណំ… កតមេ ច ភិក្ខវេ សង្ខារា។ តយោមេ ភិក្ខវេ សង្ខារា កាយសង្ខារោ វចីសង្ខារោ ចិត្តសង្ខារោតិ។ ឥមេ វុច្ចន្តិ ភិក្ខវេ សង្ខារា។>
      text <អវិជ្ជាសមុទយា សង្ខារសមុទយោ អវិជ្ជានិរោធា សង្ខារនិរោធោ អយមេវ អរិយោ អដ្ឋង្គិកោ មគ្គោ សង្ខារនិរោធគាមិនី បដិបទា សេយ្យថិទំ សម្មាទិដ្ឋិ…បេ។… សម្មាសមាធិ។>
      text <យតោ ខោ ភិក្ខវេ អរិយសាវកោ ឯវំ សង្ខារេ បជានាតិ ឯវំ សង្ខារសមុទយំ បជានាតិ ឯវំ សង្ខារនិរោធំ បជានាតិ ឯវំ សង្ខារនិរោធគាមិនិំ បដិបទំ បជានាតិ ឥទមស្ស ធម្មេ ញាណំ។ សោ ឥមិនា ធម្មេន ទិដ្ឋេន វិទិតេន អកាលិកេន បត្តេន បរិយោគាឡ្ហេន អតីតានាគតេន យំ នេតិ។>
      text <យេ ខោ កេចិ អតីតមទ្ធានំ សមណា វា ព្រាហ្មណា វា សង្ខារេ អព្ភញ្ញំសុ សង្ខារសមុទយំ អព្ភញ្ញំសុ សង្ខារនិរោធំ អព្ភញ្ញំសុ សង្ខារនិរោធគាមិនិំ បដិបទំ អព្ភញ្ញំសុ សព្ពេ តេ ឯវមេវ អព្ភញ្ញំសុ សេយ្យថាបាហំ ឯតរហិ។>
      text <យេបិ ហិ កេចិ អនាគតមទ្ធានំ សមណា វា ព្រាហ្មណា វា សង្ខារេ អភិជានិស្សន្តិ សង្ខារសមុទយំ អភិជានិស្សន្តិ សង្ខារនិរោធំ អភិជានិស្សន្តិ សង្ខារនិរោធគាមិនិំ បដិបទំ អភិជានិស្សន្តិ សព្ពេ តេ ឯវមេវ អភិជានិស្សន្តិ សេយ្យថាបាហំ ឯតរហិ។ ឥទមស្ស អន្វយេ ញាណំ។>
      text <យតោ ខោ ភិក្ខវេ អរិយសាវកស្ស ឥមានិ ទ្វេ ញាណានិ បរិសុទ្ធានិ ហោន្តិ បរិយោទាតានិ ធម្មេ ញាណញ្ច អន្វយេ ញាណញ្ច។ អយំ វុច្ចតិ ភិក្ខវេ អរិយសាវកោ ទិដ្ឋិសម្បន្នោ ឥតិបិ ទស្សនសម្បន្នោ ឥតិបិ អាគតោ ឥមំ សទ្ធម្មំ ឥតិបិ បស្សតិ ឥមំ សទ្ធម្មំ ឥតិបិ សេក្ខេន ញាណេន សមន្នាគតោ ឥតិបិ សេក្ខាយ វិជ្ជាយ សមន្នាគតោ ឥតិបិ ធម្មសោតំ សមាបន្នោ ឥតិបិ អរិយោ និព្ពេធិកបញ្ញោ ឥតិបិ អមតទ្វារំ អាហច្ច តិដ្ឋតិ ឥតិបីតិ។ តតិយំ។>
    text <៤។ ទុតិយញាណវត្ថុសុត្តំ>
      text <៣៤>, <សាវត្ថិយំ វិហរតិ…បេ។… សត្តសត្តរិ វោ ភិក្ខវេ ញាណវត្ថូនិ ទេសេស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមានិ ភិក្ខវេ សត្តសត្តរិ ញាណវត្ថូនិ។ ជាតិបច្ចយា ជរាមរណន្តិ ញាណំ អសតិ ជាតិយា នត្ថិ ជរាមរណន្តិ ញាណំ អតីតម្បិ អទ្ធានំ ជាតិបច្ចយា ជរាមរណន្តិ ញាណំ អសតិ ជាតិយា នត្ថិ ជរាមរណន្តិ ញាណំ អនាគតម្បិ អទ្ធានំ ជាតិបច្ចយា ជរាមរណន្តិ ញាណំ អសតិ ជាតិយា នត្ថិ ជរាមរណន្តិ ញាណំ យម្បិស្ស តំ ធម្មដ្ឋិតិញាណំ តម្បិ ខយធម្មំ វយធម្មំ វិរាគធម្មំ និរោធធម្មន្តិ ញាណំ។>
      text <ភវបច្ចយា ជាតីតិ ញាណំ…បេ។… ឧបាទានបច្ចយា ភវោតិ ញាណំ… តណ្ហាបច្ចយា ឧបាទានន្តិ ញាណំ… វេទនាបច្ចយា តណ្ហាតិ ញាណំ… ផស្សបច្ចយា វេទនាតិ ញាណំ… សឡាយតនបច្ចយា ផស្សោតិ ញាណំ… នាមរូបបច្ចយា សឡាយតនន្តិ ញាណំ… វិញ្ញាណបច្ចយា នាមរូបន្តិ ញាណំ… សង្ខារបច្ចយា វិញ្ញាណន្តិ ញាណំ អវិជ្ជាបច្ចយា សង្ខារាតិ ញាណំ អសតិ អវិជ្ជាយ នត្ថិ សង្ខារាតិ ញាណំ អតីតម្បិ អទ្ធានំ អវិជ្ជាបច្ចយា សង្ខារាតិ ញាណំ អសតិ អវិជ្ជាយ នត្ថិ សង្ខារាតិ ញាណំ អនាគតម្បិ អទ្ធានំ អវិជ្ជាបច្ចយា សង្ខារាតិ ញាណំ អសតិ អវិជ្ជាយ នត្ថិ សង្ខារាតិ ញាណំ យម្បិស្ស តំ ធម្មដ្ឋិតិញាណំ តម្បិ ខយធម្មំ វយធម្មំ វិរាគធម្មំ និរោធធម្មន្តិ ញាណំ។ ឥមានិ វុច្ចន្តិ ភិក្ខវេ សត្តសត្តរិ ញាណវត្ថូនីតិ។ ចតុត្ថំ។>
    text <៥។ អវិជ្ជាបច្ចយសុត្តំ>
      text <៣៥>, <សាវត្ថិយំ វិហរតិ…បេ។… អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតីតិ។ ឯវំ វុត្តេ អញ្ញតរោ ភិក្ខុ ភគវន្តំ ឯតទវោច កតមំ នុ ខោ ភន្តេ ជរាមរណំ កស្ស ច បនិទំ ជរាមរណន្តិ។ នោ កល្លោ បញ្ហោតិ ភគវា អវោច កតមំ ជរាមរណំ កស្ស ច បនិទំ ជរាមរណន្តិ ឥតិ វា ភិក្ខុ យោ វទេយ្យ អញ្ញំ ជរាមរណំ អញ្ញស្ស ច បនិទំ ជរាមរណន្តិ ឥតិ វា ភិក្ខុ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ អញ្ញំ ជីវំ អញ្ញំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខុ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ ជាតិបច្ចយា ជរាមរណន្តិ។>
      text <កតមា នុ ខោ ភន្តេ ជាតិ កស្ស ច បនាយំ ជាតីតិ។ នោ កល្លោ បញ្ហោតិ ភគវា អវោច កតមា ជាតិ កស្ស ច បនាយំ ជាតីតិ ឥតិ វា ភិក្ខុ យោ វទេយ្យ អញ្ញា ជាតិ អញ្ញស្ស ច បនាយំ ជាតីតិ ឥតិ វា ភិក្ខុ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ អញ្ញំ ជីវំ អញ្ញំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខុ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ ភវបច្ចយា ជាតីតិ។>
      text <កតមោ នុ ខោ ភន្តេ ភវោ កស្ស ច បនាយំ ភវោតិ។ នោ កល្លោ បញ្ហោតិ ភគវា អវោច កតមោ ភវោ កស្ស ច បនាយំ ភវោតិ ឥតិ វា ភិក្ខុ យោ វទេយ្យ អញ្ញោ ភវោ អញ្ញស្ស ច បនាយំ ភវោតិ ឥតិ វា ភិក្ខុ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ អញ្ញំ ជីវំ អញ្ញំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខុ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ ឧបាទានបច្ចយា ភវោតិ…បេ។… តណ្ហាបច្ចយា ឧបាទានន្តិ… វេទនាបច្ចយា តណ្ហាតិ… ផស្សបច្ចយា វេទនាតិ… សឡាយតនបច្ចយា ផស្សោតិ… នាមរូបបច្ចយា សឡាយតនន្តិ… វិញ្ញាណបច្ចយា នាមរូបន្តិ… សង្ខារបច្ចយា វិញ្ញាណន្តិ។>
      text <កតមេ នុ ខោ ភន្តេ សង្ខារា កស្ស ច បនិមេ សង្ខារាតិ។ នោ កល្លោ បញ្ហោតិ ភគវា អវោច កតមេ សង្ខារា កស្ស ច បនិមេ សង្ខារាតិ ឥតិ វា ភិក្ខុ យោ វទេយ្យ អញ្ញេ សង្ខារា អញ្ញស្ស ច បនិមេ សង្ខារាតិ ឥតិ វា ភិក្ខុ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ អញ្ញំ ជីវំ អញ្ញំ សរីរន្តិ វា ភិក្ខុ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខុ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារាតិ។>
      text <អវិជ្ជាយ ត្វេវ ភិក្ខុ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមំ ជរាមរណំ កស្ស ច បនិទំ ជរាមរណំ ឥតិ វា អញ្ញំ ជរាមរណំ អញ្ញស្ស ច បនិទំ ជរាមរណំ ឥតិ វា តំ ជីវំ តំ សរីរំ ឥតិ វា អញ្ញំ ជីវំ អញ្ញំ សរីរំ ឥតិ វា។ សព្ពានិស្ស តានិ បហីនានិ ភវន្តិ ឧច្ឆិន្នមូលានិ តាលាវត្ថុកតានិ អនភាវង្កតានិ អាយតិំ អនុប្បាទធម្មានិ។>
      text <អវិជ្ជាយ ត្វេវ ភិក្ខុ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមា ជាតិ កស្ស ច បនាយំ ជាតិ ឥតិ វា អញ្ញា ជាតិ អញ្ញស្ស ច បនាយំ ជាតិ ឥតិ វា តំ ជីវំ តំ សរីរំ ឥតិ វា អញ្ញំ ជីវំ អញ្ញំ សរីរំ ឥតិ វា។ សព្ពានិស្ស តានិ បហីនានិ ភវន្តិ ឧច្ឆិន្នមូលានិ តាលាវត្ថុកតានិ អនភាវង្កតានិ អាយតិំ អនុប្បាទធម្មានិ។>
      text <អវិជ្ជាយ ត្វេវ ភិក្ខុ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមោ ភវោ…បេ។… កតមំ ឧបាទានំ… កតមា តណ្ហា… កតមា វេទនា… កតមោ ផស្សោ… កតមំ សឡាយតនំ… កតមំ នាមរូបំ… កតមំ វិញ្ញាណំ…បេ។…។>
      text <អវិជ្ជាយ ត្វេវ ភិក្ខុ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមេ សង្ខារា កស្ស ច បនិមេ សង្ខារា ឥតិ វា អញ្ញេ សង្ខារា អញ្ញស្ស ច បនិមេ សង្ខារា ឥតិ វា តំ ជីវំ តំ សរីរំ ឥតិ វា អញ្ញំ ជីវំ អញ្ញំ សរីរំ ឥតិ វា។ សព្ពានិស្ស តានិ បហីនានិ ភវន្តិ ឧច្ឆិន្នមូលានិ តាលាវត្ថុកតានិ អនភាវង្កតានិ អាយតិំ អនុប្បាទធម្មានីតិ។ បញ្ចមំ។>
    text <៦។ ទុតិយអវិជ្ជាបច្ចយសុត្តំ>
      text <៣៦>, <សាវត្ថិយំ វិហរតិ…បេ។… អវិជ្ជាបច្ចយា ភិក្ខវេ សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <កតមំ ជរាមរណំ កស្ស ច បនិទំ ជរាមរណន្តិ ឥតិ វា ភិក្ខវេ យោ វទេយ្យ អញ្ញំ ជរាមរណំ អញ្ញស្ស ច បនិទំ ជរាមរណន្តិ ឥតិ វា ភិក្ខវេ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរំ ឥតិ វា ភិក្ខវេ ទិដ្ឋិយា សតិ ព្រហ្មចរិយវាសោ ន ហោតិ។ អញ្ញំ ជីវំ អញ្ញំ សរីរំ ឥតិ វា ភិក្ខវេ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខវេ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ ជាតិបច្ចយា ជរាមរណន្តិ។>
      text <កតមា ជាតិ…បេ។… កតមោ ភវោ… កតមំ ឧបាទានំ… កតមា តណ្ហា… កតមា វេទនា… កតមោ ផស្សោ… កតមំ សឡាយតនំ… កតមំ នាមរូបំ… កតមំ វិញ្ញាណំ… កតមេ សង្ខារា កស្ស ច បនិមេ សង្ខារាតិ ឥតិ វា ភិក្ខវេ យោ វទេយ្យ អញ្ញេ សង្ខារា អញ្ញស្ស ច បនិមេ សង្ខារាតិ ឥតិ វា ភិក្ខវេ យោ វទេយ្យ ឧភយមេតំ ឯកត្ថំ ព្យញ្ជនមេវ នានំ។ តំ ជីវំ តំ សរីរំ ឥតិ វា ភិក្ខវេ ទិដ្ឋិយា សតិ ព្រហ្មចរិយវាសោ ន ហោតិ។ អញ្ញំ ជីវំ អញ្ញំ សរីរំ ឥតិ វា ភិក្ខវេ ទិដ្ឋិយា សតិ ព្រហ្មចរិយវាសោ ន ហោតិ។ ឯតេ តេ ភិក្ខវេ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារាតិ។>
      text <អវិជ្ជាយ ត្វេវ ភិក្ខវេ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមំ ជរាមរណំ កស្ស ច បនិទំ ជរាមរណំ ឥតិ វា អញ្ញំ ជរាមរណំ អញ្ញស្ស ច បនិទំ ជរាមរណំ ឥតិ វា តំ ជីវំ តំ សរីរំ ឥតិ វា អញ្ញំ ជីវំ អញ្ញំ សរីរំ ឥតិ វា។ សព្ពានិស្ស តានិ បហីនានិ ភវន្តិ ឧច្ឆិន្នមូលានិ តាលាវត្ថុកតានិ អនភាវង្កតានិ អាយតិំ អនុប្បាទធម្មានិ។>
      text <អវិជ្ជាយ ត្វេវ ភិក្ខវេ អសេសវិរាគនិរោធា យានិស្ស តានិ វិសូកាយិកានិ វិសេវិតានិ វិប្ផន្ទិតានិ កានិចិ កានិចិ។ កតមា ជាតិ…បេ។… កតមោ ភវោ… កតមំ ឧបាទានំ… កតមា តណ្ហា… កតមា វេទនា… កតមោ ផស្សោ… កតមំ សឡាយតនំ… កតមំ នាមរូបំ… កតមំ វិញ្ញាណំ… កតមេ សង្ខារា កស្ស ច បនិមេ សង្ខារា ឥតិ វា អញ្ញេ សង្ខារា អញ្ញស្ស ច បនិមេ សង្ខារា ឥតិ វា តំ ជីវំ តំ សរីរំ ឥតិ វា អញ្ញំ ជីវំ អញ្ញំ សរីរំ ឥតិ វា។ សព្ពានិស្ស តានិ បហីនានិ ភវន្តិ ឧច្ឆិន្នមូលានិ តាលាវត្ថុកតានិ អនភាវង្កតានិ អាយតិំ អនុប្បាទធម្មានីតិ។ ឆដ្ឋំ។>
    text <៧។ នតុម្ហសុត្តំ>
      text <៣៧>, <សាវត្ថិយំ វិហរតិ…បេ។… នាយំ ភិក្ខវេ កាយោ តុម្ហាកំ នបិ អញ្ញេសំ។ បុរាណមិទំ ភិក្ខវេ កម្មំ អភិសង្ខតំ អភិសញ្ចេតយិតំ វេទនិយំ ទដ្ឋព្ពំ។>
      text <តត្រ ខោ ភិក្ខវេ សុតវា អរិយសាវកោ បដិច្ចសមុប្បាទញ្ញេវ សាធុកំ យោនិសោ មនសិ ករោតិ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ សត្តមំ។>
    text <៨។ ចេតនាសុត្តំ>
      text <៣៨>, <សាវត្ថិនិទានំ។ យញ្ច ភិក្ខវេ ចេតេតិ យញ្ច បកប្បេតិ យញ្ច អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ អាយតិំ បុនព្ភវាភិនិព្ពត្តិ ហោតិ។ អាយតិំ បុនព្ភវាភិនិព្ពត្តិយា សតិ អាយតិំ ជាតិ ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <នោ ចេ ភិក្ខវេ ចេតេតិ នោ ចេ បកប្បេតិ អថ ចេ អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ អាយតិំ បុនព្ភវាភិនិព្ពត្តិ ហោតិ។ អាយតិំ បុនព្ភវាភិនិព្ពត្តិយា សតិ អាយតិំ ជាតិជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <យតោ ច ខោ ភិក្ខវេ នោ ចេវ ចេតេតិ នោ ច បកប្បេតិ នោ ច អនុសេតិ អារម្មណមេតំ ន ហោតិ វិញ្ញាណស្ស ឋិតិយា។ អារម្មណេ អសតិ បតិដ្ឋា វិញ្ញាណស្ស ន ហោតិ។ តទប្បតិដ្ឋិតេ វិញ្ញាណេ អវិរូឡ្ហេ អាយតិំ បុនព្ភវាភិនិព្ពត្តិ ន ហោតិ។ អាយតិំ បុនព្ភវាភិនិព្ពត្តិយា អសតិ អាយតិំ ជាតិជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ អដ្ឋមំ។>
    text <៩។ ទុតិយចេតនាសុត្តំ>
      text <៣៩>, <សាវត្ថិយំ វិហរតិ…បេ។… យញ្ច ភិក្ខវេ ចេតេតិ យញ្ច បកប្បេតិ យញ្ច អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ នាមរូបស្ស អវក្កន្តិ ហោតិ។ នាមរូបបច្ចយា សឡាយតនំ សឡាយតនបច្ចយា ផស្សោ ផស្សបច្ចយា វេទនា…បេ។… តណ្ហា… ឧបាទានំ… ភវោ… ជាតិ… ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <នោ ចេ ភិក្ខវេ ចេតេតិ នោ ចេ បកប្បេតិ អថ ចេ អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ នាមរូបស្ស អវក្កន្តិ ហោតិ។ នាមរូបបច្ចយា សឡាយតនំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <យតោ ច ខោ ភិក្ខវេ នោ ចេវ ចេតេតិ នោ ច បកប្បេតិ នោ ច អនុសេតិ អារម្មណមេតំ ន ហោតិ វិញ្ញាណស្ស ឋិតិយា។ អារម្មណេ អសតិ បតិដ្ឋា វិញ្ញាណស្ស ន ហោតិ។ តទប្បតិដ្ឋិតេ វិញ្ញាណេ អវិរូឡ្ហេ នាមរូបស្ស អវក្កន្តិ ន ហោតិ។ នាមរូបនិរោធា សឡាយតននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ នវមំ។>
    text <១០។ តតិយចេតនាសុត្តំ>
      text <៤០>, <សាវត្ថិយំ វិហរតិ…បេ។… យញ្ច ភិក្ខវេ ចេតេតិ យញ្ច បកប្បេតិ យញ្ច អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ នតិ ហោតិ។ នតិយា សតិ អាគតិគតិ ហោតិ។ អាគតិគតិយា សតិ ចុតូបបាតោ ហោតិ។ ចុតូបបាតេ សតិ អាយតិំ ជាតិជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <នោ ចេ ភិក្ខវេ ចេតេតិ នោ ចេ បកប្បេតិ អថ ចេ អនុសេតិ អារម្មណមេតំ ហោតិ វិញ្ញាណស្ស ឋិតិយា។ អារម្មណេ សតិ បតិដ្ឋា វិញ្ញាណស្ស ហោតិ។ តស្មិំ បតិដ្ឋិតេ វិញ្ញាណេ វិរូឡ្ហេ នតិ ហោតិ។ នតិយា សតិ អាគតិគតិ ហោតិ។ អាគតិគតិយា សតិ ចុតូបបាតោ ហោតិ។ ចុតូបបាតេ សតិ អាយតិំ ជាតិជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <យតោ ច ខោ ភិក្ខវេ នោ ចេវ ចេតេតិ នោ ច បកប្បេតិ នោ ច អនុសេតិ អារម្មណមេតំ ន ហោតិ វិញ្ញាណស្ស ឋិតិយា។ អារម្មណេ អសតិ បតិដ្ឋា វិញ្ញាណស្ស ន ហោតិ។ តទប្បតិដ្ឋិតេ វិញ្ញាណេ អវិរូឡ្ហេ នតិ ន ហោតិ។ នតិយា អសតិ អាគតិគតិ ន ហោតិ។ អាគតិគតិយា អសតិ ចុតូបបាតោ ន ហោតិ។ ចុតូបបាតេ អសតិ អាយតិំ ជាតិ ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ទសមំ។>
      stand <កឡារខត្តិយវគ្គោ ចតុត្ថោ។>
      text <តស្សុទ្ទានំ>
  text <៥។ គហបតិវគ្គោ>
    text <១។ បញ្ចវេរភយសុត្តំ>
      text <៤១>, <សាវត្ថិយំ វិហរតិ។ អថ ខោ អនាថបិណ្ឌិកោ គហបតិ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នំ ខោ អនាថបិណ្ឌិកំ គហបតិំ ភគវា ឯតទវោច>
      text <យតោ ខោ គហបតិ អរិយសាវកស្ស បញ្ច ភយានិ វេរានិ វូបសន្តានិ ហោន្តិ ចតូហិ ច សោតាបត្តិយង្គេហិ សមន្នាគតោ ហោតិ អរិយោ ចស្ស ញាយោ បញ្ញាយ សុទិដ្ឋោ ហោតិ សុប្បដិវិទ្ធោ សោ អាកង្ខមានោ អត្តនាវ អត្តានំ ព្យាករេយ្យ ខីណនិរយោម្ហិ ខីណតិរច្ឆានយោនិ ខីណបេត្តិវិសយោ ខីណាបាយទុគ្គតិវិនិបាតោ សោតាបន្នោហមស្មិ អវិនិបាតធម្មោ និយតោ សម្ពោធិបរាយនោតិ។>
      text <កតមានិ បញ្ច ភយានិ វេរានិ វូបសន្តានិ ហោន្តិ។ យំ គហបតិ បាណាតិបាតី បាណាតិបាតបច្ចយា ទិដ្ឋធម្មិកម្បិ ភយំ វេរំ បសវតិ សម្បរាយិកម្បិ ភយំ វេរំ បសវតិ ចេតសិកម្បិ ទុក្ខំ ទោមនស្សំ បដិសំវេទយតិ បាណាតិបាតា បដិវិរតស្ស ឯវំ តំ ភយំ វេរំ វូបសន្តំ ហោតិ។>
      text <យំ គហបតិ អទិន្នាទាយី អទិន្នាទានបច្ចយា ទិដ្ឋធម្មិកម្បិ ភយំ វេរំ បសវតិ សម្បរាយិកម្បិ ភយំ វេរំ បសវតិ ចេតសិកម្បិ ទុក្ខំ ទោមនស្សំ បដិសំវេទយតិ អទិន្នាទានា បដិវិរតស្ស ឯវំ តំ ភយំ វេរំ វូបសន្តំ ហោតិ។>
      text <យំ គហបតិ កាមេសុមិច្ឆាចារី កាមេសុមិច្ឆាចារបច្ចយា ទិដ្ឋធម្មិកម្បិ ភយំ វេរំ បសវតិ សម្បរាយិកម្បិ ភយំ វេរំ បសវតិ ចេតសិកម្បិ ទុក្ខំ ទោមនស្សំ បដិសំវេទយតិ កាមេសុមិច្ឆាចារា បដិវិរតស្ស ឯវំ តំ ភយំ វេរំ វូបសន្តំ ហោតិ។>
      text <យំ គហបតិ មុសាវាទី មុសាវាទបច្ចយា ទិដ្ឋធម្មិកម្បិ ភយំ វេរំ បសវតិ សម្បរាយិកម្បិ ភយំ វេរំ បសវតិ ចេតសិកម្បិ ទុក្ខំ ទោមនស្សំ បដិសំវេទយតិ មុសាវាទា បដិវិរតស្ស ឯវំ តំ ភយំ វេរំ វូបសន្តំ ហោតិ។>
      text <យំ គហបតិ សុរាមេរយមជ្ជបមាទដ្ឋាយី សុរាមេរយមជ្ជបមាទដ្ឋានបច្ចយា ទិដ្ឋធម្មិកម្បិ ភយំ វេរំ បសវតិ សម្បរាយិកម្បិ ភយំ វេរំ បសវតិ ចេតសិកម្បិ ទុក្ខំ ទោមនស្សំ បដិសំវេទយតិ សុរាមេរយមជ្ជបមាទដ្ឋានា បដិវិរតស្ស ឯវំ តំ ភយំ វេរំ វូបសន្តំ ហោតិ។ ឥមានិ បញ្ច ភយានិ វេរានិ វូបសន្តានិ ហោន្តិ។>
      text <កតមេហិ ចតូហិ សោតាបត្តិយង្គេហិ សមន្នាគតោ ហោតិ។ ឥធ គហបតិ អរិយសាវកោ ពុទ្ធេ អវេច្ចប្បសាទេន សមន្នាគតោ ហោតិ ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវាតិ។>
      text <ធម្មេ អវេច្ចប្បសាទេន សមន្នាគតោ ហោតិ ស្វាក្ខាតោ ភគវតា ធម្មោ សន្ទិដ្ឋិកោ អកាលិកោ ឯហិបស្សិកោ ឱបនេយ្យិកោ បច្ចត្តំ វេទិតព្ពោ វិញ្ញូហីតិ។>
      text <សង្ឃេ អវេច្ចប្បសាទេន សមន្នាគតោ ហោតិ សុប្បដិបន្នោ ភគវតោ សាវកសង្ឃោ ឧជុប្បដិបន្នោ ភគវតោ សាវកសង្ឃោ ញាយប្បដិបន្នោ ភគវតោ សាវកសង្ឃោ សាមីចិប្បដិបន្នោ ភគវតោ សាវកសង្ឃោ យទិទំ ចត្តារិ បុរិសយុគានិ អដ្ឋ បុរិសបុគ្គលា ឯស ភគវតោ សាវកសង្ឃោ អាហុនេយ្យោ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្សាតិ។>
      text <អរិយកន្តេហិ សីលេហិ សមន្នាគតោ ហោតិ អខណ្ឌេហិ អច្ឆិទ្ទេហិ អសពលេហិ អកម្មាសេហិ ភុជិស្សេហិ វិញ្ញុប្បសត្ថេហិ អបរាមដ្ឋេហិ សមាធិសំវត្តនិកេហិ។ ឥមេហិ ចតូហិ សោតាបត្តិយង្គេហិ សមន្នាគតោ ហោតិ។>
      text <កតមោ ចស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ។ ឥធ គហបតិ អរិយសាវកោ បដិច្ចសមុប្បាទញ្ញេវ សាធុកំ យោនិសោ មនសិ ករោតិ ឥតិ ឥមស្មិំ សតិ ឥទំ ហោតិ ឥមស្មិំ អសតិ ឥទំ ន ហោតិ ឥមស្សុប្បាទា ឥទំ ឧប្បជ្ជតិ ឥមស្ស និរោធា ឥទំ និរុជ្ឈតិ។ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ អយមស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ។>
      text <យតោ ខោ គហបតិ អរិយសាវកស្ស ឥមានិ បញ្ច ភយានិ វេរានិ វូបសន្តានិ ហោន្តិ ឥមេហិ ចតូហិ សោតាបត្តិយង្គេហិ សមន្នាគតោ ហោតិ អយញ្ចស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ សោ អាកង្ខមានោ អត្តនាវ អត្តានំ ព្យាករេយ្យ ខីណនិរយោម្ហិ ខីណតិរច្ឆានយោនិ ខីណបេត្តិវិសយោ ខីណាបាយទុគ្គតិវិនិបាតោ សោតាបន្នោហមស្មិ អវិនិបាតធម្មោ និយតោ សម្ពោធិបរាយនោតិ។>
    text <២។ ទុតិយបញ្ចវេរភយសុត្តំ>
      text <៤២>, <សាវត្ថិយំ វិហរតិ…បេ។… យតោ ខោ ភិក្ខវេ អរិយសាវកស្ស បញ្ច ភយានិ វេរានិ វូបសន្តានិ ហោន្តិ ចតូហិ ច សោតាបត្តិយង្គេហិ សមន្នាគតោ ហោតិ អរិយោ ចស្ស ញាយោ បញ្ញាយ សុទិដ្ឋោ ហោតិ សុប្បដិវិទ្ធោ សោ អាកង្ខមានោ អត្តនាវ អត្តានំ ព្យាករេយ្យ ខីណនិរយោម្ហិ ខីណតិរច្ឆានយោនិ ខីណបេត្តិវិសយោ ខីណាបាយទុគ្គតិវិនិបាតោ សោតាបន្នោហមស្មិ អវិនិបាតធម្មោ និយតោ សម្ពោធិបរាយនោតិ។>
      text <កតមានិ បញ្ច ភយានិ វេរានិ វូបសន្តានិ ហោន្តិ។ យំ ភិក្ខវេ បាណាតិបាតី …បេ។… យំ ភិក្ខវេ អទិន្នាទាយី…បេ។… យំ ភិក្ខវេ កាមេសុមិច្ឆាចារី… យំ ភិក្ខវេ មុសាវាទី… យំ ភិក្ខវេ សុរាមេរយមជ្ជបមាទដ្ឋាយី…បេ។… ឥមានិ បញ្ច ភយានិ វេរានិ វូបសន្តានិ ហោន្តិ។>
      text <កតមេហិ ចតូហិ សោតាបត្តិយង្គេហិ សមន្នាគតោ ហោតិ។ ឥធ ភិក្ខវេ អរិយសាវកោ ពុទ្ធេ…បេ។… ធម្មេ… សង្ឃេ… អរិយកន្តេហិ សីលេហិ សមន្នាគតោ ហោតិ។ ឥមេហិ ចតូហិ សោតាបត្តិយង្គេហិ សមន្នាគតោ ហោតិ។>
      text <កតមោ ចស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ។ ឥធ ភិក្ខវេ អរិយសាវកោ បដិច្ចសមុប្បាទញ្ញេវ សាធុកំ យោនិសោ មនសិ ករោតិ…បេ។… អយមស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ។>
      text <យតោ ខោ ភិក្ខវេ អរិយសាវកស្ស ឥមានិ បញ្ច ភយានិ វេរានិ វូបសន្តានិ ហោន្តិ ឥមេហិ ច ចតូហិ សោតាបត្តិយង្គេហិ សមន្នាគតោ ហោតិ អយញ្ចស្ស អរិយោ ញាយោ បញ្ញាយ សុទិដ្ឋោ ហោតិ សុប្បដិវិទ្ធោ សោ អាកង្ខមានោ អត្តនាវ អត្តានំ ព្យាករេយ្យ ខីណនិរយោម្ហិ ខីណតិរច្ឆានយោនិ ខីណបេត្តិវិសយោ ខីណាបាយទុគ្គតិវិនិបាតោ សោតាបន្នោហមស្មិ អវិនិបាតធម្មោ និយតោ សម្ពោធិបរាយនោតិ។ ទុតិយំ។>
    text <៣។ ទុក្ខសុត្តំ>
      text <៤៣>, <សាវត្ថិយំ វិហរតិ…បេ។… ទុក្ខស្ស ភិក្ខវេ សមុទយញ្ច អត្ថង្គមញ្ច ទេសេស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមោ ច ភិក្ខវេ ទុក្ខស្ស សមុទយោ។ ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ អយំ ខោ ភិក្ខវេ ទុក្ខស្ស សមុទយោ។>
      text <សោតញ្ច បដិច្ច សទ្ទេ ច ឧប្បជ្ជតិ សោតវិញ្ញាណំ…បេ។… ឃានញ្ច បដិច្ច គន្ធេ ច…បេ។… ជិវ្ហញ្ច បដិច្ច រសេ ច…បេ។… កាយញ្ច បដិច្ច ផោដ្ឋព្ពេ ច…បេ។… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ អយំ ខោ ភិក្ខវេ ទុក្ខស្ស សមុទយោ។>
      text <កតមោ ច ភិក្ខវេ ទុក្ខស្ស អត្ថង្គមោ។ ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ អយំ ខោ ភិក្ខវេ ទុក្ខស្ស អត្ថង្គមោ។>
      text <សោតញ្ច បដិច្ច សទ្ទេ ច ឧប្បជ្ជតិ សោតវិញ្ញាណំ…បេ។… ឃានញ្ច បដិច្ច គន្ធេ ច…បេ។… ជិវ្ហញ្ច បដិច្ច រសេ ច…បេ។… កាយញ្ច បដិច្ច ផោដ្ឋព្ពេ ច…បេ។… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ អយំ ខោ ភិក្ខវេ ទុក្ខស្ស អត្ថង្គមោតិ។ តតិយំ។>
    text <៤។ លោកសុត្តំ>
      text <៤៤>, <សាវត្ថិយំ វិហរតិ…បេ។… លោកស្ស ភិក្ខវេ សមុទយញ្ច អត្ថង្គមញ្ច ទេសេស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កតមោ ច ភិក្ខវេ លោកស្ស សមុទយោ។ ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ អយំ ខោ ភិក្ខវេ លោកស្ស សមុទយោ។>
      text <សោតញ្ច បដិច្ច សទ្ទេ ច…បេ។… ឃានញ្ច បដិច្ច គន្ធេ ច… ជិវ្ហញ្ច បដិច្ច រសេ ច… កាយញ្ច បដិច្ច ផោដ្ឋព្ពេ ច… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា…បេ។… ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ អយំ ខោ ភិក្ខវេ លោកស្ស សមុទយោ។>
      text <កតមោ ច ភិក្ខវេ លោកស្ស អត្ថង្គមោ។ ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ អយំ ខោ ភិក្ខវេ លោកស្ស អត្ថង្គមោ។>
      text <សោតញ្ច បដិច្ច សទ្ទេ ច…បេ។… ឃានញ្ច បដិច្ច គន្ធេ ច… ជិវ្ហញ្ច បដិច្ច រសេ ច… កាយញ្ច បដិច្ច ផោដ្ឋព្ពេ ច… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ អយំ ខោ ភិក្ខវេ លោកស្ស អត្ថង្គមោតិ។ ចតុត្ថំ។>
    text <៥។ ញាតិកសុត្តំ>
      text <៤៥>, <ឯវំ មេ សុតំ ឯកំ សមយំ ភគវា ញាតិកេ វិហរតិ គិញ្ជកាវសថេ។ អថ ខោ ភគវា រហោគតោ បដិសល្លានោ ឥមំ ធម្មបរិយាយំ អភាសិ>
      text <ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សោតញ្ច បដិច្ច សទ្ទេ ច…បេ។… ឃានញ្ច បដិច្ច គន្ធេ ច… ជិវ្ហញ្ច បដិច្ច រសេ ច… កាយញ្ច បដិច្ច ផោដ្ឋព្ពេ ច… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សោតញ្ច បដិច្ច សទ្ទេ ច…បេ។… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ។ តិណ្ណំ សង្គតិ ផស្សោ។ ផស្សបច្ចយា វេទនា វេទនាបច្ចយា តណ្ហា។ តស្សាយេវ តណ្ហាយ អសេសវិរាគនិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <តេន ខោ បន សមយេន អញ្ញតរោ ភិក្ខុ ភគវតោ ឧបស្សុតិ ឋិតោ ហោតិ។ អទ្ទសា ខោ ភគវា តំ ភិក្ខុំ ឧបស្សុតិ ឋិតំ។ ទិស្វាន តំ ភិក្ខុំ ឯតទវោច អស្សោសិ នោ ត្វំ ភិក្ខុ ឥមំ ធម្មបរិយាយន្តិ។ ឯវំ ភន្តេតិ។ ឧគ្គណ្ហាហិ ត្វំ ភិក្ខុ ឥមំ ធម្មបរិយាយំ បរិយាបុណាហិ ត្វំ ភិក្ខុ ឥមំ ធម្មបរិយាយំ ធារេហិ ត្វំ ភិក្ខុ ឥមំ ធម្មបរិយាយំ។ អត្ថសំហិតោ អយំ ភិក្ខុ ធម្មបរិយាយោ អាទិព្រហ្មចរិយកោតិ។ បញ្ចមំ។>
    text <៦។ អញ្ញតរព្រាហ្មណសុត្តំ>
      text <៤៦>, <សាវត្ថិយំ វិហរតិ។ អថ ខោ អញ្ញតរោ ព្រាហ្មណោ យេន ភគវា តេនុបសង្កមិ ឧបសង្កមិត្វា ភគវតា សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ សោ ព្រាហ្មណោ ភគវន្តំ ឯតទវោច>
      text <កិំ នុ ខោ ភោ គោតម សោ ករោតិ សោ បដិសំវេទយតីតិ។ សោ ករោតិ សោ បដិសំវេទយតីតិ ខោ ព្រាហ្មណ អយមេកោ អន្តោ។>
      text <កិំ បន ភោ គោតម អញ្ញោ ករោតិ អញ្ញោ បដិសំវេទយតីតិ។ អញ្ញោ ករោតិ អញ្ញោ បដិសំវេទយតីតិ ខោ ព្រាហ្មណ អយំ ទុតិយោ អន្តោ។ ឯតេ តេ ព្រាហ្មណ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ …បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ វុត្តេ សោ ព្រាហ្មណោ ភគវន្តំ ឯតទវោច អភិក្កន្តំ ភោ គោតម អភិក្កន្តំ ភោ គោតម …បេ។… ឧបាសកំ មំ ភវំ គោតមោ ធារេតុ អជ្ជតគ្គេ បាណុបេតំ សរណំ គតន្តិ។ ឆដ្ឋំ។>
    text <៧។ ជាណុស្សោណិសុត្តំ>
      text <៤៧>, <សាវត្ថិយំ វិហរតិ។ អថ ខោ ជាណុស្សោណិ ព្រាហ្មណោ យេន ភគវា តេនុបសង្កមិ ឧបសង្កមិត្វា ភគវតា សទ្ធិំ…បេ។… ឯកមន្តំ និសិន្នោ ខោ ជាណុស្សោណិ ព្រាហ្មណោ ភគវន្តំ ឯតទវោច>
      text <កិំ នុ ខោ ភោ គោតម សព្ពមត្ថីតិ។ សព្ពមត្ថីតិ ខោ ព្រាហ្មណ អយមេកោ អន្តោ។>
      text <កិំ បន ភោ គោតម សព្ពំ នត្ថីតិ។ សព្ពំ នត្ថីតិ ខោ ព្រាហ្មណ អយំ ទុតិយោ អន្តោ។ ឯតេ តេ ព្រាហ្មណ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ វុត្តេ ជាណុស្សោណិ ព្រាហ្មណោ ភគវន្តំ ឯតទវោច អភិក្កន្តំ ភោ គោតម…បេ។… បាណុបេតំ សរណំ គតន្តិ។ សត្តមំ។>
    text <៨។ លោកាយតិកសុត្តំ>
      text <៤៨>, <សាវត្ថិយំ វិហរតិ។ អថ ខោ លោកាយតិកោ ព្រាហ្មណោ យេន ភគវា…បេ។… ឯកមន្តំ និសិន្នោ ខោ លោកាយតិកោ ព្រាហ្មណោ ភគវន្តំ ឯតទវោច>
      text <កិំ នុ ខោ ភោ គោតម សព្ពមត្ថីតិ។ សព្ពមត្ថីតិ ខោ ព្រាហ្មណ ជេដ្ឋមេតំ លោកាយតំ។>
      text <កិំ បន ភោ គោតម សព្ពំ នត្ថីតិ។ សព្ពំ នត្ថីតិ ខោ ព្រាហ្មណ ទុតិយមេតំ លោកាយតំ។>
      text <កិំ នុ ខោ ភោ គោតម សព្ពមេកត្តន្តិ។ សព្ពមេកត្តន្តិ ខោ ព្រាហ្មណ តតិយមេតំ លោកាយតំ។>
      text <កិំ បន ភោ គោតម សព្ពំ បុថុត្តន្តិ។ សព្ពំ បុថុត្តន្តិ ខោ ព្រាហ្មណ ចតុត្ថមេតំ លោកាយតំ។>
      text <ឯតេ តេ ព្រាហ្មណ ឧភោ អន្តេ អនុបគម្ម មជ្ឈេន តថាគតោ ធម្មំ ទេសេតិ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ វុត្តេ លោកាយតិកោ ព្រាហ្មណោ ភគវន្តំ ឯតទវោច អភិក្កន្តំ ភោ គោតម…បេ។… អជ្ជតគ្គេ បាណុបេតំ សរណំ គតន្តិ។ អដ្ឋមំ។>
    text <៩។ អរិយសាវកសុត្តំ>
      text <៤៩>, <សាវត្ថិយំ វិហរតិ…បេ។… ន ភិក្ខវេ សុតវតោ អរិយសាវកស្ស ឯវំ ហោតិ កិំ នុ ខោ កិស្មិំ សតិ កិំ ហោតិ កិស្សុប្បាទា កិំ ឧប្បជ្ជតិ។ កិស្មិំ សតិ សង្ខារា ហោន្តិ កិស្មិំ សតិ វិញ្ញាណំ ហោតិ កិស្មិំ សតិ នាមរូបំ ហោតិ កិស្មិំ សតិ សឡាយតនំ ហោតិ កិស្មិំ សតិ ផស្សោ ហោតិ កិស្មិំ សតិ វេទនា ហោតិ កិស្មិំ សតិ តណ្ហា ហោតិ កិស្មិំ សតិ ឧបាទានំ ហោតិ កិស្មិំ សតិ ភវោ ហោតិ កិស្មិំ សតិ ជាតិ ហោតិ កិស្មិំ សតិ ជរាមរណំ ហោតីតិ។>
      text <អថ ខោ ភិក្ខវេ សុតវតោ អរិយសាវកស្ស អបរប្បច្ចយា ញាណមេវេត្ថ ហោតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ។ អវិជ្ជាយ សតិ សង្ខារា ហោន្តិ សង្ខារេសុ សតិ វិញ្ញាណំ ហោតិ វិញ្ញាណេ សតិ នាមរូបំ ហោតិ នាមរូបេ សតិ សឡាយតនំ ហោតិ សឡាយតនេ សតិ ផស្សោ ហោតិ ផស្សេ សតិ វេទនា ហោតិ វេទនាយ សតិ តណ្ហា ហោតិ តណ្ហាយ សតិ ឧបាទានំ ហោតិ ឧបាទានេ សតិ ភវោ ហោតិ ភវេ សតិ ជាតិ ហោតិ ជាតិយា សតិ ជរាមរណំ ហោតីតិ។ សោ ឯវំ បជានាតិ ឯវមយំ លោកោ សមុទយតីតិ។>
      text <ន ភិក្ខវេ សុតវតោ អរិយសាវកស្ស ឯវំ ហោតិ កិំ នុ ខោ កិស្មិំ អសតិ កិំ ន ហោតិ កិស្ស និរោធា កិំ និរុជ្ឈតិ។ កិស្មិំ អសតិ សង្ខារា ន ហោន្តិ កិស្មិំ អសតិ វិញ្ញាណំ ន ហោតិ កិស្មិំ អសតិ នាមរូបំ ន ហោតិ កិស្មិំ អសតិ សឡាយតនំ ន ហោតិ កិស្មិំ អសតិ ផស្សោ ន ហោតិ កិស្មិំ អសតិ វេទនា ន ហោតិ កិស្មិំ អសតិ តណ្ហា ន ហោតិ កិស្មិំ អសតិ ឧបាទានំ ន ហោតិ កិស្មិំ អសតិ ភវោ ន ហោតិ កិស្មិំ អសតិ ជាតិ ន ហោតិ កិស្មិំ អសតិ ជរាមរណំ ន ហោតីតិ។>
      text <អថ ខោ ភិក្ខវេ សុតវតោ អរិយសាវកស្ស អបរប្បច្ចយា ញាណមេវេត្ថ ហោតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ។ អវិជ្ជាយ អសតិ សង្ខារា ន ហោន្តិ សង្ខារេសុ អសតិ វិញ្ញាណំ ន ហោតិ វិញ្ញាណេ អសតិ នាមរូបំ ន ហោតិ នាមរូបេ អសតិ សឡាយតនំ ន ហោតិ…បេ។… ភវោ ន ហោតិ… ជាតិ ន ហោតិ… ជាតិយា អសតិ ជរាមរណំ ន ហោតីតិ។ សោ ឯវំ បជានាតិ ឯវមយំ លោកោ និរុជ្ឈតីតិ។>
      text <យតោ ខោ ភិក្ខវេ អរិយសាវកោ ឯវំ លោកស្ស សមុទយញ្ច អត្ថង្គមញ្ច យថាភូតំ បជានាតិ អយំ វុច្ចតិ ភិក្ខវេ អរិយសាវកោ ទិដ្ឋិសម្បន្នោ ឥតិបិ…បេ។… អមតទ្វារំ អាហច្ច តិដ្ឋតិ ឥតិបីតិ។ នវមំ។>
    text <១០។ ទុតិយអរិយសាវកសុត្តំ>
      text <៥០>, <សាវត្ថិយំ វិហរតិ…បេ។… ន ភិក្ខវេ សុតវតោ អរិយសាវកស្ស ឯវំ ហោតិ កិំ នុ ខោ កិស្មិំ សតិ កិំ ហោតិ កិស្សុប្បាទា កិំ ឧប្បជ្ជតិ។ កិស្មិំ សតិ សង្ខារា ហោន្តិ កិស្មិំ សតិ វិញ្ញាណំ ហោតិ កិស្មិំ សតិ នាមរូបំ ហោតិ កិស្មិំ សតិ សឡាយតនំ ហោតិ កិស្មិំ សតិ ផស្សោ ហោតិ កិស្មិំ សតិ វេទនា ហោតិ កិស្មិំ សតិ តណ្ហា ហោតិ កិស្មិំ សតិ ឧបាទានំ ហោតិ កិស្មិំ សតិ ភវោ ហោតិ កិស្មិំ សតិ ជាតិ ហោតិ កិស្មិំ សតិ ជរាមរណំ ហោតីតិ។>
      text <អថ ខោ ភិក្ខវេ សុតវតោ អរិយសាវកស្ស អបរប្បច្ចយា ញាណមេវេត្ថ ហោតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ។ អវិជ្ជាយ សតិ សង្ខារា ហោន្តិ សង្ខារេសុ សតិ វិញ្ញាណំ ហោតិ វិញ្ញាណេ សតិ នាមរូបំ ហោតិ នាមរូបេ សតិ សឡាយតនំ ហោតិ សឡាយតនេ សតិ ផស្សោ ហោតិ ផស្សេ សតិ វេទនា ហោតិ វេទនាយ សតិ តណ្ហា ហោតិ តណ្ហាយ សតិ ឧបាទានំ ហោតិ ឧបាទានេ សតិ ភវោ ហោតិ ភវេ សតិ ជាតិ ហោតិ ជាតិយា សតិ ជរាមរណំ ហោតីតិ។ សោ ឯវំ បជានាតិ ឯវមយំ លោកោ សមុទយតីតិ។>
      text <ន ភិក្ខវេ សុតវតោ អរិយសាវកស្ស ឯវំ ហោតិ កិំ នុ ខោ កិស្មិំ អសតិ កិំ ន ហោតិ កិស្ស និរោធា កិំ និរុជ្ឈតិ។ កិស្មិំ អសតិ សង្ខារា ន ហោន្តិ កិស្មិំ អសតិ វិញ្ញាណំ ន ហោតិ កិស្មិំ អសតិ នាមរូបំ ន ហោតិ កិស្មិំ អសតិ សឡាយតនំ ន ហោតិ កិស្មិំ អសតិ ផស្សោ ន ហោតិ កិស្មិំ អសតិ វេទនា ន ហោតិ កិស្មិំ អសតិ តណ្ហា ន ហោតិ…បេ។… ឧបាទានំ… ភវោ… ជាតិ… កិស្មិំ អសតិ ជរាមរណំ ន ហោតីតិ។>
      text <អថ ខោ ភិក្ខវេ សុតវតោ អរិយសាវកស្ស អបរប្បច្ចយា ញាណមេវេត្ថ ហោតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ។ អវិជ្ជាយ អសតិ សង្ខារា ន ហោន្តិ សង្ខារេសុ អសតិ វិញ្ញាណំ ន ហោតិ វិញ្ញាណេ អសតិ នាមរូបំ ន ហោតិ នាមរូបេ អសតិ សឡាយតនំ ន ហោតិ…បេ។… ជាតិយា អសតិ ជរាមរណំ ន ហោតីតិ។ សោ ឯវំ បជានាតិ ឯវមយំ លោកោ និរុជ្ឈតីតិ។>
      text <យតោ ខោ ភិក្ខវេ អរិយសាវកោ ឯវំ លោកស្ស សមុទយញ្ច អត្ថង្គមញ្ច យថាភូតំ បជានាតិ អយំ វុច្ចតិ ភិក្ខវេ អរិយសាវកោ ទិដ្ឋិសម្បន្នោ ឥតិបិ ទស្សនសម្បន្នោ ឥតិបិ អាគតោ ឥមំ សទ្ធម្មំ ឥតិបិ បស្សតិ ឥមំ សទ្ធម្មំ ឥតិបិ សេក្ខេន ញាណេន សមន្នាគតោ ឥតិបិ សេក្ខាយ វិជ្ជាយ សមន្នាគតោ ឥតិបិ ធម្មសោតំ សមាបន្នោ ឥតិបិ អរិយោ និព្ពេធិកបញ្ញោ ឥតិបិ អមតទ្វារំ អាហច្ច តិដ្ឋតិ ឥតិបីតិ។ ទសមំ។>
      stand <គហបតិវគ្គោ បញ្ចមោ។>
      text <តស្សុទ្ទានំ>
  text <៦។ ទុក្ខវគ្គោ>
    text <១។ បរិវីមំសនសុត្តំ>
      text <៥១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <កិត្តាវតា នុ ខោ ភិក្ខវេ ភិក្ខូ បរិវីមំសមានោ បរិវីមំសេយ្យ សព្ពសោ សម្មា ទុក្ខក្ខយាយាតិ។ ភគវំមូលកា នោ ភន្តេ ធម្មា ភគវំនេត្តិកា ភគវំបដិសរណា។ សាធុ វត ភន្តេ ភគវន្តំយេវ បដិភាតុ ឯតស្ស ភាសិតស្ស អត្ថោ។ ភគវតោ សុត្វា ភិក្ខូ ធារេស្សន្តីតិ។ តេន ហិ ភិក្ខវេ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <ឥធ ភិក្ខវេ ភិក្ខុ បរិវីមំសមានោ បរិវីមំសតិ យំ ខោ ឥទំ អនេកវិធំ នានប្បការកំ ទុក្ខំ លោកេ ឧប្បជ្ជតិ ជរាមរណំ ឥទំ នុ ខោ ទុក្ខំ កិំនិទានំ កិំសមុទយំ កិំជាតិកំ កិំបភវំ។ កិស្មិំ សតិ ជរាមរណំ ហោតិ កិស្មិំ អសតិ ជរាមរណំ ន ហោតីតិ។ សោ បរិវីមំសមានោ ឯវំ បជានាតិ យំ ខោ ឥទំ អនេកវិធំ នានប្បការកំ ទុក្ខំ លោកេ ឧប្បជ្ជតិ ជរាមរណំ ឥទំ ខោ ទុក្ខំ ជាតិនិទានំ ជាតិសមុទយំ ជាតិជាតិកំ ជាតិប្បភវំ។ ជាតិយា សតិ ជរាមរណំ ហោតិ ជាតិយា អសតិ ជរាមរណំ ន ហោតីតិ។>
      text <សោ ជរាមរណញ្ច បជានាតិ ជរាមរណសមុទយញ្ច បជានាតិ ជរាមរណនិរោធញ្ច បជានាតិ យា ច ជរាមរណនិរោធសារុប្បគាមិនី បដិបទា តញ្ច បជានាតិ តថា បដិបន្នោ ច ហោតិ អនុធម្មចារី អយំ វុច្ចតិ ភិក្ខវេ ភិក្ខុ សព្ពសោ សម្មា ទុក្ខក្ខយាយ បដិបន្នោ ជរាមរណនិរោធាយ។>
      text <អថាបរំ បរិវីមំសមានោ បរិវីមំសតិ ជាតិ បនាយំ កិំនិទានា កិំសមុទយា កិំជាតិកា កិំបភវា កិស្មិំ សតិ ជាតិ ហោតិ កិស្មិំ អសតិ ជាតិ ន ហោតីតិ។ សោ បរិវីមំសមានោ ឯវំ បជានាតិ ជាតិ ភវនិទានា ភវសមុទយា ភវជាតិកា ភវប្បភវា ភវេ សតិ ជាតិ ហោតិ ភវេ អសតិ ជាតិ ន ហោតីតិ។>
      text <សោ ជាតិញ្ច បជានាតិ ជាតិសមុទយញ្ច បជានាតិ ជាតិនិរោធញ្ច បជានាតិ យា ច ជាតិនិរោធសារុប្បគាមិនី បដិបទា តញ្ច បជានាតិ តថា បដិបន្នោ ច ហោតិ អនុធម្មចារី អយំ វុច្ចតិ ភិក្ខវេ ភិក្ខុ សព្ពសោ សម្មា ទុក្ខក្ខយាយ បដិបន្នោ ជាតិនិរោធាយ។>
      text <អថាបរំ បរិវីមំសមានោ បរិវីមំសតិ ភវោ បនាយំ កិំនិទានោ…បេ។… ឧបាទានំ បនិទំ កិំនិទានំ… តណ្ហា បនាយំ កិំនិទានា… វេទនា… ផស្សោ… សឡាយតនំ បនិទំ កិំនិទានំ… នាមរូបំ បនិទំ… វិញ្ញាណំ បនិទំ… សង្ខារា បនិមេ កិំនិទានា កិំសមុទយា កិំជាតិកា កិំបភវា កិស្មិំ សតិ សង្ខារា ហោន្តិ កិស្មិំ អសតិ សង្ខារា ន ហោន្តីតិ។ សោ បរិវីមំសមានោ ឯវំ បជានាតិ សង្ខារា អវិជ្ជានិទានា អវិជ្ជាសមុទយា អវិជ្ជាជាតិកា អវិជ្ជាបភវា អវិជ្ជាយ សតិ សង្ខារា ហោន្តិ អវិជ្ជាយ អសតិ សង្ខារា ន ហោន្តីតិ។>
      text <សោ សង្ខារេ ច បជានាតិ សង្ខារសមុទយញ្ច បជានាតិ សង្ខារនិរោធញ្ច បជានាតិ យា ច សង្ខារនិរោធសារុប្បគាមិនី បដិបទា តញ្ច បជានាតិ តថា បដិបន្នោ ច ហោតិ អនុធម្មចារី អយំ វុច្ចតិ ភិក្ខវេ ភិក្ខុ សព្ពសោ សម្មា ទុក្ខក្ខយាយ បដិបន្នោ សង្ខារនិរោធាយ។>
      text <អវិជ្ជាគតោ យំ ភិក្ខវេ បុរិសបុគ្គលោ បុញ្ញំ ចេ សង្ខារំ អភិសង្ខរោតិ បុញ្ញូបគំ ហោតិ វិញ្ញាណំ។ អបុញ្ញំ ចេ សង្ខារំ អភិសង្ខរោតិ អបុញ្ញូបគំ ហោតិ វិញ្ញាណំ។ អានេញ្ជំ ចេ សង្ខារំ អភិសង្ខរោតិ អានេញ្ជូបគំ ហោតិ វិញ្ញាណំ។ យតោ ខោ ភិក្ខវេ ភិក្ខុនោ អវិជ្ជា បហីនា ហោតិ វិជ្ជា ឧប្បន្នា សោ អវិជ្ជាវិរាគា វិជ្ជុប្បាទា នេវ បុញ្ញាភិសង្ខារំ អភិសង្ខរោតិ ន អបុញ្ញាភិសង្ខារំ អភិសង្ខរោតិ ន អានេញ្ជាភិសង្ខារំ អភិសង្ខរោតិ។ អនភិសង្ខរោន្តោ អនភិសញ្ចេតយន្តោ ន កិញ្ចិ លោកេ ឧបាទិយតិ អនុបាទិយំ ន បរិតស្សតិ អបរិតស្សំ បច្ចត្តញ្ញេវ បរិនិព្ពាយតិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាតិ។>
      text <សោ សុខំ ចេ វេទនំ វេទយតិ សា អនិច្ចាតិ បជានាតិ អនជ្ឈោសិតាតិ បជានាតិ អនភិនន្ទិតាតិ បជានាតិ។ ទុក្ខំ ចេ វេទនំ វេទយតិ សា អនិច្ចាតិ បជានាតិ អនជ្ឈោសិតាតិ បជានាតិ អនភិនន្ទិតាតិ បជានាតិ។ អទុក្ខមសុខំ ចេ វេទនំ វេទយតិ សា អនិច្ចាតិ បជានាតិ អនជ្ឈោសិតាតិ បជានាតិ អនភិនន្ទិតាតិ បជានាតិ។ សោ សុខំ ចេ វេទនំ វេទយតិ វិសំយុត្តោ នំ វេទយតិ។ ទុក្ខំ ចេ វេទនំ វេទយតិ វិសំយុត្តោ នំ វេទយតិ។ អទុក្ខមសុខំ ចេ វេទនំ វេទយតិ វិសំយុត្តោ នំ វេទយតិ។>
      text <សោ កាយបរិយន្តិកំ វេទនំ វេទយមានោ កាយបរិយន្តិកំ វេទនំ វេទយាមីតិ បជានាតិ ជីវិតបរិយន្តិកំ វេទនំ វេទយមានោ ជីវិតបរិយន្តិកំ វេទនំ វេទយាមីតិ បជានាតិ។ កាយស្ស ភេទា ឧទ្ធំ ជីវិតបរិយាទានា ឥធេវ សព្ពវេទយិតានិ អនភិនន្ទិតានិ សីតីភវិស្សន្តិ សរីរានិ អវសិស្សន្តីតិ បជានាតិ។>
      text <សេយ្យថាបិ ភិក្ខវេ បុរិសោ កុម្ភការបាកា ឧណ្ហំ កុម្ភំ ឧទ្ធរិត្វា សមេ ភូមិភាគេ បដិសិស្សេយ្យ។ តត្រ យាយំ ឧស្មា សា តត្ថេវ វូបសមេយ្យ កបល្លានិ អវសិស្សេយ្យុំ។ ឯវមេវ ខោ ភិក្ខវេ ភិក្ខុ កាយបរិយន្តិកំ វេទនំ វេទយមានោ កាយបរិយន្តិកំ វេទនំ វេទយាមីតិ បជានាតិ ជីវិតបរិយន្តិកំ វេទនំ វេទយមានោ ជីវិតបរិយន្តិកំ វេទនំ វេទយាមីតិ បជានាតិ។ កាយស្ស ភេទា ឧទ្ធំ ជីវិតបរិយាទានា ឥធេវ សព្ពវេទយិតានិ អនភិនន្ទិតានិ សីតីភវិស្សន្តិ សរីរានិ អវសិស្សន្តីតិ បជានាតិ។>
      text <តំ កិំ មញ្ញថ ភិក្ខវេ អបិ នុ ខោ ខីណាសវោ ភិក្ខុ បុញ្ញាភិសង្ខារំ វា អភិសង្ខរេយ្យ អបុញ្ញាភិសង្ខារំ វា អភិសង្ខរេយ្យ អានេញ្ជាភិសង្ខារំ វា អភិសង្ខរេយ្យាតិ។ នោ ហេតំ ភន្តេ។ សព្ពសោ វា បន សង្ខារេសុ អសតិ សង្ខារនិរោធា អបិ នុ ខោ វិញ្ញាណំ បញ្ញាយេថាតិ។ នោ ហេតំ ភន្តេ។ សព្ពសោ វា បន វិញ្ញាណេ អសតិ វិញ្ញាណនិរោធា អបិ នុ ខោ នាមរូបំ បញ្ញាយេថាតិ។ នោ ហេតំ ភន្តេ។ សព្ពសោ វា បន នាមរូបេ អសតិ នាមរូបនិរោធា អបិ នុ ខោ សឡាយតនំ បញ្ញាយេថាតិ។ នោ ហេតំ ភន្តេ។ សព្ពសោ វា បន សឡាយតនេ អសតិ សឡាយតននិរោធា អបិ នុ ខោ ផស្សោ បញ្ញាយេថាតិ។ នោ ហេតំ ភន្តេ។ សព្ពសោ វា បន ផស្សេ អសតិ ផស្សនិរោធា អបិ នុ ខោ វេទនា បញ្ញាយេថាតិ។ នោ ហេតំ ភន្តេ។ សព្ពសោ វា បន វេទនាយ អសតិ វេទនានិរោធា អបិ នុ ខោ តណ្ហា បញ្ញាយេថាតិ។ នោ ហេតំ ភន្តេ។ សព្ពសោ វា បន តណ្ហាយ អសតិ តណ្ហានិរោធា អបិ នុ ខោ ឧបាទានំ បញ្ញាយេថាតិ។ នោ ហេតំ ភន្តេ។ សព្ពសោ វា បន ឧបាទានេ អសតិ ឧបាទាននិរោធា អបិ នុ ខោ ភវោ បញ្ញាយេថាតិ។ នោ ហេតំ ភន្តេ។ សព្ពសោ វា បន ភវេ អសតិ ភវនិរោធា អបិ នុ ខោ ជាតិ បញ្ញាយេថាតិ។ នោ ហេតំ ភន្តេ។ សព្ពសោ វា បន ជាតិយា អសតិ ជាតិនិរោធា អបិ នុ ខោ ជរាមរណំ បញ្ញាយេថាតិ។ នោ ហេតំ ភន្តេ។>
      text <សាធុ សាធុ ភិក្ខវេ ឯវមេតំ ភិក្ខវេ នេតំ អញ្ញថា។ សទ្ទហថ មេ តំ ភិក្ខវេ អធិមុច្ចថ និក្កង្ខា ឯត្ថ ហោថ និព្ពិចិកិច្ឆា។ ឯសេវន្តោ ទុក្ខស្សាតិ។ បឋមំ។>
    text <២។ ឧបាទានសុត្តំ>
      text <៥២>, <សាវត្ថិយំ វិហរតិ…បេ។… ឧបាទានិយេសុ ភិក្ខវេ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ ទសន្នំ វា កដ្ឋវាហានំ វីសាយ វា កដ្ឋវាហានំ តិំសាយ វា កដ្ឋវាហានំ ចត្តារីសាយ វា កដ្ឋវាហានំ មហាអគ្គិក្ខន្ធោ ជលេយ្យ។ តត្រ បុរិសោ កាលេន កាលំ សុក្ខានិ ចេវ តិណានិ បក្ខិបេយ្យ សុក្ខានិ ច គោមយានិ បក្ខិបេយ្យ សុក្ខានិ ច កដ្ឋានិ បក្ខិបេយ្យ។ ឯវញ្ហិ សោ ភិក្ខវេ មហាអគ្គិក្ខន្ធោ តទាហារោ តទុបាទានោ ចិរំ ទីឃមទ្ធានំ ជលេយ្យ។ ឯវមេវ ខោ ភិក្ខវេ ឧបាទានិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <ឧបាទានិយេសុ ភិក្ខវេ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ ទសន្នំ វា កដ្ឋវាហានំ វីសាយ វា តិំសាយ វា ចត្តារីសាយ វា កដ្ឋវាហានំ មហាអគ្គិក្ខន្ធោ ជលេយ្យ តត្រ បុរិសោ ន កាលេន កាលំ សុក្ខានិ ចេវ តិណានិ បក្ខិបេយ្យ ន សុក្ខានិ ច គោមយានិ បក្ខិបេយ្យ ន សុក្ខានិ ច កដ្ឋានិ បក្ខិបេយ្យ។ ឯវញ្ហិ សោ ភិក្ខវេ មហាអគ្គិក្ខន្ធោ បុរិមស្ស ច ឧបាទានស្ស បរិយាទានា អញ្ញស្ស ច អនុបហារា អនាហារោ និព្ពាយេយ្យ។ ឯវមេវ ខោ ភិក្ខវេ ឧបាទានិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ទុតិយំ។>
    text <៣។ សំយោជនសុត្តំ>
      text <៥៣>, <សាវត្ថិយំ វិហរតិ …បេ។… សំយោជនិយេសុ ភិក្ខវេ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ តេលញ្ច បដិច្ច វដ្ដិញ្ច បដិច្ច តេលប្បទីបោ ឈាយេយ្យ។ តត្រ បុរិសោ កាលេន កាលំ តេលំ អាសិញ្ចេយ្យ វដ្ដិំ ឧបសំហរេយ្យ។ ឯវញ្ហិ សោ ភិក្ខវេ តេលប្បទីបោ តទាហារោ តទុបាទានោ ចិរំ ទីឃមទ្ធានំ ជលេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សំយោជនិយេសុ ភិក្ខវេ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ តេលញ្ច បដិច្ច វដ្ដិញ្ច បដិច្ច តេលប្បទីបោ ឈាយេយ្យ។ តត្រ បុរិសោ ន កាលេន កាលំ តេលំ អាសិញ្ចេយ្យ ន វដ្ដិំ ឧបសំហរេយ្យ។ ឯវញ្ហិ សោ ភិក្ខវេ តេលប្បទីបោ បុរិមស្ស ច ឧបាទានស្ស បរិយាទានា អញ្ញស្ស ច អនុបហារា អនាហារោ និព្ពាយេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ តតិយំ។>
    text <៤។ ទុតិយសំយោជនសុត្តំ>
      text <៥៤>, <សាវត្ថិយំ វិហរតិ …បេ។… សេយ្យថាបិ ភិក្ខវេ តេលញ្ច បដិច្ច វដ្ដិញ្ច បដិច្ច តេលប្បទីបោ ឈាយេយ្យ។ តត្រ បុរិសោ កាលេន កាលំ តេលំ អាសិញ្ចេយ្យ វដ្ដិំ ឧបសំហរេយ្យ។ ឯវញ្ហិ សោ ភិក្ខវេ តេលប្បទីបោ តទាហារោ តទុបាទានោ ចិរំ ទីឃមទ្ធានំ ជលេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ តេលញ្ច បដិច្ច វដ្ដិញ្ច បដិច្ច តេលប្បទីបោ ឈាយេយ្យ។ តត្រ បុរិសោ ន កាលេន កាលំ តេលំ អាសិញ្ចេយ្យ ន វដ្ដិំ ឧបសំហរេយ្យ។ ឯវញ្ហិ សោ ភិក្ខវេ តេលប្បទីបោ បុរិមស្ស ច ឧបាទានស្ស បរិយាទានា អញ្ញស្ស ច អនុបហារា អនាហារោ និព្ពាយេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ចតុត្ថំ។>
    text <៥។ មហារុក្ខសុត្តំ>
      text <៥៥>, <សាវត្ថិយំ វិហរតិ…បេ។… ឧបាទានិយេសុ ភិក្ខវេ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ មហារុក្ខោ។ តស្ស យានិ ចេវ មូលានិ អធោគមានិ យានិ ច តិរិយង្គមានិ សព្ពានិ តានិ ឧទ្ធំ ឱជំ អភិហរន្តិ។ ឯវញ្ហិ សោ ភិក្ខវេ មហារុក្ខោ តទាហារោ តទុបាទានោ ចិរំ ទីឃមទ្ធានំ តិដ្ឋេយ្យ។ ឯវមេវ ខោ ភិក្ខវេ ឧបាទានិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <ឧបាទានិយេសុ ភិក្ខវេ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ មហារុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ។ សោ តំ រុក្ខំ មូលេ ឆិន្ទេយ្យ មូលំ ឆិន្ទិត្វា បលិខណេយ្យ បលិខណិត្វា មូលានិ ឧទ្ធរេយ្យ អន្តមសោ ឧសីរនាឡិមត្តានិបិ។ សោ តំ រុក្ខំ ខណ្ឌាខណ្ឌិកំ ឆិន្ទេយ្យ ខណ្ឌាខណ្ឌិកំ ឆិន្ទិត្វា ផាលេយ្យ ផាលេត្វា សកលិកំ សកលិកំ ករេយ្យ សកលិកំ សកលិកំ ករិត្វា វាតាតបេ វិសោសេយ្យ វាតាតបេ វិសោសេត្វា អគ្គិនា ឌហេយ្យ អគ្គិនា ឌហេត្វា មសិំ ករេយ្យ មសិំ ករិត្វា មហាវាតេ វា ឱផុណេយ្យ នទិយា វា សីឃសោតាយ បវាហេយ្យ។ ឯវញ្ហិ សោ ភិក្ខវេ មហារុក្ខោ ឧច្ឆិន្នមូលោ អស្ស តាលាវត្ថុកតោ អនភាវំកតោ អាយតិំ អនុប្បាទធម្មោ។ ឯវមេវ ខោ ភិក្ខវេ ឧបាទានិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ បញ្ចមំ។>
    text <៦។ ទុតិយមហារុក្ខសុត្តំ>
      text <៥៦>, <សាវត្ថិយំ វិហរតិ…បេ។… សេយ្យថាបិ ភិក្ខវេ មហារុក្ខោ។ តស្ស យានិ ចេវ មូលានិ អធោគមានិ យានិ ច តិរិយង្គមានិ សព្ពានិ តានិ ឧទ្ធំ ឱជំ អភិហរន្តិ។ ឯវញ្ហិ សោ ភិក្ខវេ មហារុក្ខោ តទាហារោ តទុបាទានោ ចិរំ ទីឃមទ្ធានំ តិដ្ឋេយ្យ។ ឯវមេវ ខោ ភិក្ខវេ ឧបាទានិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ …បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ មហារុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ។ សោ តំ រុក្ខំ មូលេ ឆិន្ទេយ្យ មូលេ ឆេត្វា បលិខណេយ្យ បលិខណិត្វា មូលានិ ឧទ្ធរេយ្យ…បេ។… នទិយា វា សីឃសោតាយ បវាហេយ្យ។ ឯវញ្ហិ សោ ភិក្ខវេ មហារុក្ខោ ឧច្ឆិន្នមូលោ អស្ស តាលាវត្ថុកតោ អនភាវង្កតោ អាយតិំ អនុប្បាទធម្មោ។ ឯវមេវ ខោ ភិក្ខវេ ឧបាទានិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ឆដ្ឋំ។>
    text <៧។ តរុណរុក្ខសុត្តំ>
      text <៥៧>, <សាវត្ថិយំ វិហរតិ…បេ។… សំយោជនិយេសុ ភិក្ខវេ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ តរុណោ រុក្ខោ។ តស្ស បុរិសោ កាលេន កាលំ មូលានិ បលិមជ្ជេយ្យ កាលេន កាលំ បំសុំ ទទេយ្យ កាលេន កាលំ ឧទកំ ទទេយ្យ។ ឯវញ្ហិ សោ ភិក្ខវេ តរុណោ រុក្ខោ តទាហារោ តទុបាទានោ វុទ្ធិំ វិរូឡ្ហិំ វេបុល្លំ អាបជ្ជេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សំយោជនិយេសុ ភិក្ខវេ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ តរុណោ រុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ…បេ។… នទិយា វា សីឃសោតាយ បវាហេយ្យ។ ឯវញ្ហិ សោ ភិក្ខវេ តរុណោ រុក្ខោ ឧច្ឆិន្នមូលោ អស្ស តាលាវត្ថុកតោ អនភាវង្កតោ អាយតិំ អនុប្បាទធម្មោ។ ឯវមេវ ខោ ភិក្ខវេ សំយោជនិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ សត្តមំ។>
    text <៨។ នាមរូបសុត្តំ>
      text <៥៨>, <សាវត្ថិយំ វិហរតិ…បេ។… សំយោជនិយេសុ ភិក្ខវេ ធម្មេសុ អស្សាទានុបស្សិនោ វិហរតោ នាមរូបស្ស អវក្កន្តិ ហោតិ។ នាមរូបបច្ចយា សឡាយតនំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ មហារុក្ខោ។ តស្ស យានិ ចេវ មូលានិ អធោគមានិ យានិ ច តិរិយង្គមានិ សព្ពានិ តានិ ឧទ្ធំ ឱជំ អភិហរន្តិ។ ឯវញ្ហិ សោ ភិក្ខវេ មហារុក្ខោ តទាហារោ តទុបាទានោ ចិរំ ទីឃមទ្ធានំ តិដ្ឋេយ្យ។ ឯវមេវ ខោ ភិក្ខវេ សំយោជនិយេសុ ធម្មេសុ អស្សាទានុបស្សិនោ វិហរតោ នាមរូបស្ស អវក្កន្តិ ហោតិ…បេ។…។>
      text <សំយោជនិយេសុ ភិក្ខវេ ធម្មេសុ អាទីនវានុបស្សិនោ វិហរតោ នាមរូបស្ស អវក្កន្តិ ន ហោតិ។ នាមរូបនិរោធា សឡាយតននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ មហារុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ…បេ។… អាយតិំ អនុប្បាទធម្មោ។ ឯវមេវ ខោ ភិក្ខវេ សំយោជនិយេសុ ធម្មេសុ អាទីនវានុបស្សិនោ វិហរតោ នាមរូបស្ស អវក្កន្តិ ន ហោតិ។ នាមរូបនិរោធា សឡាយតននិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ អដ្ឋមំ។>
    text <៩។ វិញ្ញាណសុត្តំ>
      text <៥៩>, <សាវត្ថិយំ វិហរតិ…បេ។… សំយោជនិយេសុ ភិក្ខវេ ធម្មេសុ អស្សាទានុបស្សិនោ វិហរតោ វិញ្ញាណស្ស អវក្កន្តិ ហោតិ។ វិញ្ញាណបច្ចយា នាមរូបំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ ភិក្ខវេ មហារុក្ខោ។ តស្ស យានិ ចេវ មូលានិ …បេ។… ឯវមេវ ខោ ភិក្ខវេ សំយោជនិយេសុ ធម្មេសុ អស្សាទានុបស្សិនោ វិហរតោ វិញ្ញាណស្ស អវក្កន្តិ ហោតិ…បេ។…។>
      text <សំយោជនិយេសុ ភិក្ខវេ ធម្មេសុ អាទីនវានុបស្សិនោ វិហរតោ វិញ្ញាណស្ស អវក្កន្តិ ន ហោតិ។ វិញ្ញាណនិរោធា នាមរូបនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ ភិក្ខវេ មហារុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ…បេ។… អាយតិំ អនុប្បាទធម្មោ។ ឯវមេវ ខោ ភិក្ខវេ សំយោជនិយេសុ ធម្មេសុ អាទីនវានុបស្សិនោ វិហរតោ វិញ្ញាណស្ស អវក្កន្តិ ន ហោតិ។ វិញ្ញាណស្ស និរោធា នាមរូបនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ នវមំ។>
    text <១០។ និទានសុត្តំ>
      text <៦០>, <ឯកំ សមយំ ភគវា កុរូសុ វិហរតិ កម្មាសធម្មំ នាម កុរូនំ និគមោ។ អថ ខោ អាយស្មា អានន្ទោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច អច្ឆរិយំ ភន្តេ អព្ភុតំ ភន្តេ។ យាវ គម្ភីរោ ចាយំ ភន្តេ បដិច្ចសមុប្បាទោ គម្ភីរាវភាសោ ច អថ ច បន មេ ឧត្តានកុត្តានកោ វិយ ខាយតីតិ។>
      text <មា ហេវំ អានន្ទ មា ហេវំ អានន្ទ។ គម្ភីរោ ចាយំ អានន្ទ បដិច្ចសមុប្បាទោ គម្ភីរាវភាសោ ច។ ឯតស្ស អានន្ទ ធម្មស្ស អននុពោធា អប្បដិវេធា ឯវមយំ បជា តន្តាកុលកជាតា កុលគណ្ឋិកជាតា មុញ្ជបព្ពជភូតា អបាយំ ទុគ្គតិំ វិនិបាតំ សំសារំ នាតិវត្តតិ។>
      text <ឧបាទានិយេសុ អានន្ទ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <សេយ្យថាបិ អានន្ទ មហារុក្ខោ។ តស្ស យានិ ចេវ មូលានិ អធោគមានិ យានិ ច តិរិយង្គមានិ សព្ពានិ តានិ ឧទ្ធំ ឱជំ អភិហរន្តិ។ ឯវញ្ហិ សោ អានន្ទ មហារុក្ខោ តទាហារោ តទុបាទានោ ចិរំ ទីឃមទ្ធានំ តិដ្ឋេយ្យ។ ឯវមេវ ខោ អានន្ទ ឧបាទានិយេសុ ធម្មេសុ អស្សាទានុបស្សិនោ វិហរតោ តណ្ហា បវឌ្ឍតិ។ តណ្ហាបច្ចយា ឧបាទានំ ឧបាទានបច្ចយា ភវោ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។>
      text <ឧបាទានិយេសុ អានន្ទ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។>
      text <សេយ្យថាបិ អានន្ទ មហារុក្ខោ។ អថ បុរិសោ អាគច្ឆេយ្យ កុទ្ទាលបិដកំ អាទាយ។ សោ តំ រុក្ខំ មូលេ ឆិន្ទេយ្យ មូលេ ឆេត្វា បលិខណេយ្យ បលិខណិត្វា មូលានិ ឧទ្ធរេយ្យ អន្តមសោ ឧសីរនាឡិមត្តានិបិ។ សោ តំ រុក្ខំ ខណ្ឌាខណ្ឌិកំ ឆិន្ទេយ្យ។ ខណ្ឌាខណ្ឌិកំ ឆិន្ទិត្វា ផាលេយ្យ ផាលេត្វា សកលិកំ សកលិកំ ករេយ្យ សកលិកំ សកលិកំ ករិត្វា វាតាតបេ វិសោសេយ្យ វាតាតបេ វិសោសេត្វា អគ្គិនា ឌហេយ្យ អគ្គិនា ឌហេត្វា មសិំ ករេយ្យ មសិំ ករិត្វា មហាវាតេ វា ឱផុណេយ្យ នទិយា វា សីឃសោតាយ បវាហេយ្យ។ ឯវញ្ហិ សោ អានន្ទ មហារុក្ខោ ឧច្ឆិន្នមូលោ អស្ស តាលាវត្ថុកតោ អនភាវង្កតោ អាយតិំ អនុប្បាទធម្មោ។ ឯវមេវ ខោ អានន្ទ ឧបាទានិយេសុ ធម្មេសុ អាទីនវានុបស្សិនោ វិហរតោ តណ្ហា និរុជ្ឈតិ។ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ទសមំ។>
      stand <ទុក្ខវគ្គោ ឆដ្ឋោ។>
      text <តស្សុទ្ទានំ>
  text <៧។ មហាវគ្គោ>
    text <១។ អស្សុតវាសុត្តំ>
      text <៦១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ…បេ។… អស្សុតវា ភិក្ខវេ បុថុជ្ជនោ ឥមស្មិំ ចាតុមហាភូតិកស្មិំ កាយស្មិំ និព្ពិន្ទេយ្យបិ វិរជ្ជេយ្យបិ វិមុច្ចេយ្យបិ។ តំ កិស្ស ហេតុ។ ទិស្សតិ ភិក្ខវេ ឥមស្ស ចាតុមហាភូតិកស្ស កាយស្ស អាចយោបិ អបចយោបិ អាទានម្បិ និក្ខេបនម្បិ។ តស្មា តត្រាស្សុតវា បុថុជ្ជនោ និព្ពិន្ទេយ្យបិ វិរជ្ជេយ្យបិ វិមុច្ចេយ្យបិ។>
      text <យញ្ច ខោ ឯតំ ភិក្ខវេ វុច្ចតិ ចិត្តំ ឥតិបិ មនោ ឥតិបិ វិញ្ញាណំ ឥតិបិ តត្រាស្សុតវា បុថុជ្ជនោ នាលំ និព្ពិន្ទិតុំ នាលំ វិរជ្ជិតុំ នាលំ វិមុច្ចិតុំ។ តំ កិស្ស ហេតុ។ ទីឃរត្តញ្ហេតំ ភិក្ខវេ អស្សុតវតោ បុថុជ្ជនស្ស អជ្ឈោសិតំ មមាយិតំ បរាមដ្ឋំ ឯតំ មម ឯសោហមស្មិ ឯសោ មេ អត្តាតិ។ តស្មា តត្រាស្សុតវា បុថុជ្ជនោ នាលំ និព្ពិន្ទិតុំ នាលំ វិរជ្ជិតុំ នាលំ វិមុច្ចិតុំ។>
      text <វរំ ភិក្ខវេ អស្សុតវា បុថុជ្ជនោ ឥមំ ចាតុមហាភូតិកំ កាយំ អត្តតោ ឧបគច្ឆេយ្យ ន ត្វេវ ចិត្តំ។ តំ កិស្ស ហេតុ។ ទិស្សតាយំ ភិក្ខវេ ចាតុមហាភូតិកោ កាយោ ឯកម្បិ វស្សំ តិដ្ឋមានោ ទ្វេបិ វស្សានិ តិដ្ឋមានោ តីណិបិ វស្សានិ តិដ្ឋមានោ ចត្តារិបិ វស្សានិ តិដ្ឋមានោ បញ្ចបិ វស្សានិ តិដ្ឋមានោ ទសបិ វស្សានិ តិដ្ឋមានោ វីសតិបិ វស្សានិ តិដ្ឋមានោ តិំសម្បិ វស្សានិ តិដ្ឋមានោ ចត្តារីសម្បិ វស្សានិ តិដ្ឋមានោ បញ្ញាសម្បិ វស្សានិ តិដ្ឋមានោ វស្សសតម្បិ តិដ្ឋមានោ ភិយ្យោបិ តិដ្ឋមានោ។>
      text <យញ្ច ខោ ឯតំ ភិក្ខវេ វុច្ចតិ ចិត្តំ ឥតិបិ មនោ ឥតិបិ វិញ្ញាណំ ឥតិបិ តំ រត្តិយា ច ទិវសស្ស ច អញ្ញទេវ ឧប្បជ្ជតិ អញ្ញំ និរុជ្ឈតិ។ សេយ្យថាបិ ភិក្ខវេ មក្កដោ អរញ្ញេ បវនេ ចរមានោ សាខំ គណ្ហតិ តំ មុញ្ចិត្វា អញ្ញំ គណ្ហតិ តំ មុញ្ចិត្វា អញ្ញំ គណ្ហតិ ឯវមេវ ខោ ភិក្ខវេ យមិទំ វុច្ចតិ ចិត្តំ ឥតិបិ មនោ ឥតិបិ វិញ្ញាណំ ឥតិបិ តំ រត្តិយា ច ទិវសស្ស ច អញ្ញទេវ ឧប្បជ្ជតិ អញ្ញំ និរុជ្ឈតិ។>
      text <តត្រ ភិក្ខវេ សុតវា អរិយសាវកោ បដិច្ចសមុប្បាទំយេវ សាធុកំ យោនិសោ មនសិ ករោតិ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយ ត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <ឯវំ បស្សំ ភិក្ខវេ សុតវា អរិយសាវកោ រូបស្មិម្បិ និព្ពិន្ទតិ វេទនាយបិ និព្ពិន្ទតិ សញ្ញាយបិ និព្ពិន្ទតិ សង្ខារេសុបិ និព្ពិន្ទតិ វិញ្ញាណស្មិម្បិ និព្ពិន្ទតិ និព្ពិន្ទំ វិរជ្ជតិ វិរាគា វិមុច្ចតិ វិមុត្តស្មិំ វិមុត្តមិតិ ញាណំ ហោតិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាតីតិ។ បឋមំ។>
    text <២។ ទុតិយអស្សុតវាសុត្តំ>
      text <៦២>, <សាវត្ថិយំ វិហរតិ…បេ។… អស្សុតវា ភិក្ខវេ បុថុជ្ជនោ ឥមស្មិំ ចាតុមហាភូតិកស្មិំ កាយស្មិំ និព្ពិន្ទេយ្យបិ វិរជ្ជេយ្យបិ វិមុច្ចេយ្យបិ។ តំ កិស្ស ហេតុ។ ទិស្សតិ ភិក្ខវេ ឥមស្ស ចាតុមហាភូតិកស្ស កាយស្ស អាចយោបិ អបចយោបិ អាទានម្បិ និក្ខេបនម្បិ។ តស្មា តត្រាស្សុតវា បុថុជ្ជនោ និព្ពិន្ទេយ្យបិ វិរជ្ជេយ្យបិ វិមុច្ចេយ្យបិ។ យញ្ច ខោ ឯតំ ភិក្ខវេ វុច្ចតិ ចិត្តំ ឥតិបិ មនោ ឥតិបិ វិញ្ញាណំ ឥតិបិ តត្រាស្សុតវា បុថុជ្ជនោ នាលំ និព្ពិន្ទិតុំ នាលំ វិរជ្ជិតុំ នាលំ វិមុច្ចិតុំ។ តំ កិស្ស ហេតុ។ ទីឃរត្តញ្ហេតំ ភិក្ខវេ អស្សុតវតោ បុថុជ្ជនស្ស អជ្ឈោសិតំ មមាយិតំ បរាមដ្ឋំ ឯតំ មម ឯសោហមស្មិ ឯសោ មេ អត្តាតិ។ តស្មា តត្រាស្សុតវា បុថុជ្ជនោ នាលំ និព្ពិន្ទិតុំ នាលំ វិរជ្ជិតុំ នាលំ វិមុច្ចិតុំ។>
      text <វរំ ភិក្ខវេ អស្សុតវា បុថុជ្ជនោ ឥមំ ចាតុមហាភូតិកំ កាយំ អត្តតោ ឧបគច្ឆេយ្យ ន ត្វេវ ចិត្តំ។ តំ កិស្ស ហេតុ។ ទិស្សតាយំ ភិក្ខវេ ចាតុមហាភូតិកោ កាយោ ឯកម្បិ វស្សំ តិដ្ឋមានោ ទ្វេបិ វស្សានិ តិដ្ឋមានោ តីណិបិ វស្សានិ តិដ្ឋមានោ ចត្តារិបិ វស្សានិ តិដ្ឋមានោ បញ្ចបិ វស្សានិ តិដ្ឋមានោ ទសបិ វស្សានិ តិដ្ឋមានោ វីសតិបិ វស្សានិ តិដ្ឋមានោ តិំសម្បិ វស្សានិ តិដ្ឋមានោ ចត្តារីសម្បិ វស្សានិ តិដ្ឋមានោ បញ្ញាសម្បិ វស្សានិ តិដ្ឋមានោ វស្សសតម្បិ តិដ្ឋមានោ ភិយ្យោបិ តិដ្ឋមានោ។ យញ្ច ខោ ឯតំ ភិក្ខវេ វុច្ចតិ ចិត្តំ ឥតិបិ មនោ ឥតិបិ វិញ្ញាណំ ឥតិបិ តំ រត្តិយា ច ទិវសស្ស ច អញ្ញទេវ ឧប្បជ្ជតិ អញ្ញំ និរុជ្ឈតិ។>
      text <តត្រ ភិក្ខវេ សុតវា អរិយសាវកោ បដិច្ចសមុប្បាទំយេវ សាធុកំ យោនិសោ មនសិ ករោតិ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតីតិ។ សុខវេទនិយំ ភិក្ខវេ ផស្សំ បដិច្ច ឧប្បជ្ជតិ សុខវេទនា។ តស្សេវ សុខវេទនិយស្ស ផស្សស្ស និរោធា យំ តជ្ជំ វេទយិតំ សុខវេទនិយំ ផស្សំ បដិច្ច ឧប្បន្នា សុខវេទនា សា និរុជ្ឈតិ សា វូបសម្មតិ។ ទុក្ខវេទនិយំ ភិក្ខវេ ផស្សំ បដិច្ច ឧប្បជ្ជតិ ទុក្ខវេទនា។ តស្សេវ ទុក្ខវេទនិយស្ស ផស្សស្ស និរោធា យំ តជ្ជំ វេទយិតំ ទុក្ខវេទនិយំ ផស្សំ បដិច្ច ឧប្បន្នា ទុក្ខវេទនា សា និរុជ្ឈតិ សា វូបសម្មតិ។ អទុក្ខមសុខវេទនិយំ ភិក្ខវេ ផស្សំ បដិច្ច ឧប្បជ្ជតិ អទុក្ខមសុខវេទនា។ តស្សេវ អទុក្ខមសុខវេទនិយស្ស ផស្សស្ស និរោធា យំ តជ្ជំ វេទយិតំ អទុក្ខមសុខវេទនិយំ ផស្សំ បដិច្ច ឧប្បន្នា អទុក្ខមសុខវេទនា សា និរុជ្ឈតិ សា វូបសម្មតិ។>
      text <សេយ្យថាបិ ភិក្ខវេ ទ្វិន្នំ កដ្ឋានំ សង្ឃដ្ដនសមោធានា ឧស្មា ជាយតិ តេជោ អភិនិព្ពត្តតិ។ តេសំយេវ ទ្វិន្នំ កដ្ឋានំ នានាកតវិនិព្ភោគា យា តជ្ជា ឧស្មា សា និរុជ្ឈតិ សា វូបសម្មតិ ឯវមេវ ខោ ភិក្ខវេ សុខវេទនិយំ ផស្សំ បដិច្ច ឧប្បជ្ជតិ សុខវេទនា។ តស្សេវ សុខវេទនិយស្ស ផស្សស្ស និរោធា យំ តជ្ជំ វេទយិតំ សុខវេទនិយំ ផស្សំ បដិច្ច ឧប្បន្នា សុខវេទនា សា និរុជ្ឈតិ សា វូបសម្មតិ…បេ។… អទុក្ខមសុខវេទនិយំ ផស្សំ បដិច្ច ឧប្បជ្ជតិ អទុក្ខមសុខវេទនា។ តស្សេវ អទុក្ខមសុខវេទនិយស្ស ផស្សស្ស និរោធា យំ តជ្ជំ វេទយិតំ អទុក្ខមសុខវេទនិយំ ផស្សំ បដិច្ច ឧប្បន្នា អទុក្ខមសុខវេទនា សា និរុជ្ឈតិ សា វូបសម្មតិ។>
      text <ឯវំ បស្សំ ភិក្ខវេ សុតវា អរិយសាវកោ ផស្សេបិ និព្ពិន្ទតិ វេទនាយបិ និព្ពិន្ទតិ សញ្ញាយបិ និព្ពិន្ទតិ សង្ខារេសុបិ និព្ពិន្ទតិ វិញ្ញាណស្មិម្បិ និព្ពិន្ទតិ និព្ពិន្ទំ វិរជ្ជតិ វិរាគា វិមុច្ចតិ វិមុត្តស្មិំ វិមុត្តមិតិ ញាណំ ហោតិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាតីតិ។ ទុតិយំ។>
    text <៣។ បុត្តមំសូបមសុត្តំ>
      text <៦៣>, <សាវត្ថិយំ …បេ។… ចត្តារោមេ ភិក្ខវេ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។ កតមេ ចត្តារោ។ កពឡីការោ អាហារោ ឱឡារិកោ វា សុខុមោ វា ផស្សោ ទុតិយោ មនោសញ្ចេតនា តតិយា វិញ្ញាណំ ចតុត្ថំ។ ឥមេ ខោ ភិក្ខវេ ចត្តារោ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។>
      text <កថញ្ច ភិក្ខវេ កពឡីការោ អាហារោ ទដ្ឋព្ពោ។ សេយ្យថាបិ ភិក្ខវេ ទ្វេ ជាយម្បតិកា បរិត្តំ សម្ពលំ អាទាយ កន្តារមគ្គំ បដិបជ្ជេយ្យុំ។ តេសមស្ស ឯកបុត្តកោ បិយោ មនាបោ។ អថ ខោ តេសំ ភិក្ខវេ ទ្វិន្នំ ជាយម្បតិកានំ កន្តារគតានំ យា បរិត្តា សម្ពលមត្តា សា បរិក្ខយំ បរិយាទានំ គច្ឆេយ្យ។ សិយា ច នេសំ កន្តារាវសេសោ អនតិណ្ណោ។ អថ ខោ តេសំ ភិក្ខវេ ទ្វិន្នំ ជាយម្បតិកានំ ឯវមស្ស អម្ហាកំ ខោ យា បរិត្តា សម្ពលមត្តា សា បរិក្ខីណា បរិយាទិណ្ណា។ អត្ថិ ចាយំ កន្តារាវសេសោ អនិត្តិណ្ណោ។ យំនូន មយំ ឥមំ ឯកបុត្តកំ បិយំ មនាបំ វធិត្វា វល្លូរញ្ច សោណ្ឌិកញ្ច ករិត្វា បុត្តមំសានិ ខាទន្តា ឯវំ តំ កន្តារាវសេសំ និត្ថរេយ្យាម មា សព្ពេវ តយោ វិនស្សិម្ហាតិ។ អថ ខោ តេ ភិក្ខវេ ទ្វេ ជាយម្បតិកា តំ ឯកបុត្តកំ បិយំ មនាបំ វធិត្វា វល្លូរញ្ច សោណ្ឌិកញ្ច ករិត្វា បុត្តមំសានិ ខាទន្តា ឯវំ តំ កន្តារាវសេសំ និត្ថរេយ្យុំ។ តេ បុត្តមំសានិ ចេវ ខាទេយ្យុំ ឧរេ ច បដិបិសេយ្យុំ កហំ ឯកបុត្តក កហំ ឯកបុត្តកាតិ។>
      text <តំ កិំ មញ្ញថ ភិក្ខវេ អបិ នុ តេ ទវាយ វា អាហារំ អាហារេយ្យុំ មទាយ វា អាហារំ អាហារេយ្យុំ មណ្ឌនាយ វា អាហារំ អាហារេយ្យុំ វិភូសនាយ វា អាហារំ អាហារេយ្យុន្តិ។ នោ ហេតំ ភន្តេ។ ននុ តេ ភិក្ខវេ យាវទេវ កន្តារស្ស និត្ថរណត្ថាយ អាហារំ អាហារេយ្យុន្តិ។ ឯវំ ភន្តេ។ ឯវមេវ ខ្វាហំ ភិក្ខវេ កពឡីការោ អាហារោ ទដ្ឋព្ពោតិ វទាមិ។ កពឡីការេ ភិក្ខវេ អាហារេ បរិញ្ញាតេ បញ្ចកាមគុណិកោ រាគោ បរិញ្ញាតោ ហោតិ។ បញ្ចកាមគុណិកេ រាគេ បរិញ្ញាតេ នត្ថិ តំ សំយោជនំ យេន សំយោជនេន សំយុត្តោ អរិយសាវកោ បុន ឥមំ លោកំ អាគច្ឆេយ្យ។>
      text <កថញ្ច ភិក្ខវេ ផស្សាហារោ ទដ្ឋព្ពោ។ សេយ្យថាបិ ភិក្ខវេ គាវី និច្ចម្មា កុដ្ដំ ចេ និស្សាយ តិដ្ឋេយ្យ។ យេ កុដ្ដនិស្សិតា បាណា តេ នំ ខាទេយ្យុំ។ រុក្ខំ ចេ និស្សាយ តិដ្ឋេយ្យ យេ រុក្ខនិស្សិតា បាណា តេ នំ ខាទេយ្យុំ។ ឧទកំ ចេ និស្សាយ តិដ្ឋេយ្យ យេ ឧទកនិស្សិតា បាណា តេ នំ ខាទេយ្យុំ។ អាកាសំ ចេ និស្សាយ តិដ្ឋេយ្យ យេ អាកាសនិស្សិតា បាណា តេ នំ ខាទេយ្យុំ។ យំ យទេវ ហិ សា ភិក្ខវេ គាវី និច្ចម្មា និស្សាយ តិដ្ឋេយ្យ យេ តន្និស្សិតា បាណា តេ នំ ខាទេយ្យុំ។ ឯវមេវ ខ្វាហំ ភិក្ខវេ ផស្សាហារោ ទដ្ឋព្ពោតិ វទាមិ។ ផស្សេ ភិក្ខវេ អាហារេ បរិញ្ញាតេ តិស្សោ វេទនា បរិញ្ញាតា ហោន្តិ។ តីសុ វេទនាសុ បរិញ្ញាតាសុ អរិយសាវកស្ស នត្ថិ កិញ្ចិ ឧត្តរិករណីយន្តិ វទាមិ។>
      text <កថញ្ច ភិក្ខវេ មនោសញ្ចេតនាហារោ ទដ្ឋព្ពោ។ សេយ្យថាបិ ភិក្ខវេ អង្គារកាសុ សាធិកបោរិសា បុណ្ណា អង្គារានំ វីតច្ចិកានំ វីតធូមានំ។ អថ បុរិសោ អាគច្ឆេយ្យ ជីវិតុកាមោ អមរិតុកាមោ សុខកាមោ ទុក្ខប្បដិកូលោ។ តមេនំ ទ្វេ ពលវន្តោ បុរិសា នានាពាហាសុ គហេត្វា តំ អង្គារកាសុំ ឧបកឌ្ឍេយ្យុំ។ អថ ខោ ភិក្ខវេ តស្ស បុរិសស្ស អារកាវស្ស ចេតនា អារកា បត្ថនា អារកា បណិធិ។ តំ កិស្ស ហេតុ។ ឯវញ្ហិ ភិក្ខវេ តស្ស បុរិសស្ស ហោតិ ឥមំ ចាហំ អង្គារកាសុំ បបតិស្សាមិ តតោនិទានំ មរណំ វា និគច្ឆាមិ មរណមត្តំ វា ទុក្ខន្តិ។ ឯវមេវ ខ្វាហំ ភិក្ខវេ មនោសញ្ចេតនាហារោ ទដ្ឋព្ពោតិ វទាមិ។ មនោសញ្ចេតនាយ ភិក្ខវេ អាហារេ បរិញ្ញាតេ តិស្សោ តណ្ហា បរិញ្ញាតា ហោន្តិ។ តីសុ តណ្ហាសុ បរិញ្ញាតាសុ អរិយសាវកស្ស នត្ថិ កិញ្ចិ ឧត្តរិករណីយន្តិ វទាមិ។>
      text <កថញ្ច ភិក្ខវេ វិញ្ញាណាហារោ ទដ្ឋព្ពោ។ សេយ្យថាបិ ភិក្ខវេ ចោរំ អាគុចារិំ គហេត្វា រញ្ញោ ទស្សេយ្យុំ អយំ តេ ទេវ ចោរោ អាគុចារី ឥមស្ស យំ ឥច្ឆសិ តំ ទណ្ឌំ បណេហីតិ។ តមេនំ រាជា ឯវំ វទេយ្យ គច្ឆថ ភោ ឥមំ បុរិសំ បុព្ពណ្ហសមយំ សត្តិសតេន ហនថាតិ។ តមេនំ បុព្ពណ្ហសមយំ សត្តិសតេន ហនេយ្យុំ។ អថ រាជា មជ្ឈន្ហិកសមយំ ឯវំ វទេយ្យ អម្ភោ កថំ សោ បុរិសោតិ។ តថេវ ទេវ ជីវតីតិ។ តមេនំ រាជា ឯវំ វទេយ្យ គច្ឆថ ភោ តំ បុរិសំ មជ្ឈន្ហិកសមយំ សត្តិសតេន ហនថាតិ។ តមេនំ មជ្ឈន្ហិកសមយំ សត្តិសតេន ហនេយ្យុំ។ អថ រាជា សាយន្ហសមយំ ឯវំ វទេយ្យ អម្ភោ កថំ សោ បុរិសោតិ។ តថេវ ទេវ ជីវតីតិ។ តមេនំ រាជា ឯវំ វទេយ្យ គច្ឆថ ភោ តំ បុរិសំ សាយន្ហសមយំ សត្តិសតេន ហនថាតិ។ តមេនំ សាយន្ហសមយំ សត្តិសតេន ហនេយ្យុំ។ តំ កិំ មញ្ញថ ភិក្ខវេ អបិ នុ សោ បុរិសោ ទិវសំ តីហិ សត្តិសតេហិ ហញ្ញមានោ តតោនិទានំ ទុក្ខំ ទោមនស្សំ បដិសំវេទិយេថាតិ។ ឯកិស្សាបិ ភន្តេ សត្តិយា ហញ្ញមានោ តតោនិទានំ ទុក្ខំ ទោមនស្សំ បដិសំវេទិយេថ កោ បន វាទោ តីហិ សត្តិសតេហិ ហញ្ញមានោតិ។ ឯវមេវ ខ្វាហំ ភិក្ខវេ វិញ្ញាណាហារោ ទដ្ឋព្ពោតិ វទាមិ។ វិញ្ញាណេ ភិក្ខវេ អាហារេ បរិញ្ញាតេ នាមរូបំ បរិញ្ញាតំ ហោតិ នាមរូបេ បរិញ្ញាតេ អរិយសាវកស្ស នត្ថិ កិញ្ចិ ឧត្តរិករណីយន្តិ វទាមីតិ។ តតិយំ។>
    text <៤។ អត្ថិរាគសុត្តំ>
      text <៦៤>, <សាវត្ថិយំ វិហរតិ…បេ។… ចត្តារោមេ ភិក្ខវេ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។ កតមេ ចត្តារោ។ កពឡីការោ អាហារោ ឱឡារិកោ វា សុខុមោ វា ផស្សោ ទុតិយោ មនោសញ្ចេតនា តតិយា វិញ្ញាណំ ចតុត្ថំ។ ឥមេ ខោ ភិក្ខវេ ចត្តារោ អាហារា ភូតានំ វា សត្តានំ ឋិតិយា សម្ភវេសីនំ វា អនុគ្គហាយ។>
      text <កពឡីការេ ចេ ភិក្ខវេ អាហារេ អត្ថិ រាគោ អត្ថិ នន្ទី អត្ថិ តណ្ហា បតិដ្ឋិតំ តត្ថ វិញ្ញាណំ វិរូឡ្ហំ។ យត្ថ បតិដ្ឋិតំ វិញ្ញាណំ វិរូឡ្ហំ អត្ថិ តត្ថ នាមរូបស្ស អវក្កន្តិ។ យត្ថ អត្ថិ នាមរូបស្ស អវក្កន្តិ អត្ថិ តត្ថ សង្ខារានំ វុទ្ធិ។ យត្ថ អត្ថិ សង្ខារានំ វុទ្ធិ អត្ថិ តត្ថ អាយតិំ បុនព្ភវាភិនិព្ពត្តិ។ យត្ថ អត្ថិ អាយតិំ បុនព្ភវាភិនិព្ពត្តិ អត្ថិ តត្ថ អាយតិំ ជាតិជរាមរណំ។ យត្ថ អត្ថិ អាយតិំ ជាតិជរាមរណំ សសោកំ តំ ភិក្ខវេ សទរំ សឧបាយាសន្តិ វទាមិ។>
      text <ផស្សេ ចេ ភិក្ខវេ អាហារេ…បេ។… មនោសញ្ចេតនាយ ចេ ភិក្ខវេ អាហារេ… វិញ្ញាណេ ចេ ភិក្ខវេ អាហារេ អត្ថិ រាគោ អត្ថិ នន្ទី អត្ថិ តណ្ហា បតិដ្ឋិតំ តត្ថ វិញ្ញាណំ វិរូឡ្ហំ។ យត្ថ បតិដ្ឋិតំ វិញ្ញាណំ វិរូឡ្ហំ អត្ថិ តត្ថ នាមរូបស្ស អវក្កន្តិ។ យត្ថ អត្ថិ នាមរូបស្ស អវក្កន្តិ អត្ថិ តត្ថ សង្ខារានំ វុទ្ធិ។ យត្ថ អត្ថិ សង្ខារានំ វុទ្ធិ អត្ថិ តត្ថ អាយតិំ បុនព្ភវាភិនិព្ពត្តិ។ យត្ថ អត្ថិ អាយតិំ បុនព្ភវាភិនិព្ពត្តិ អត្ថិ តត្ថ អាយតិំ ជាតិជរាមរណំ។ យត្ថ អត្ថិ អាយតិំ ជាតិជរាមរណំ សសោកំ តំ ភិក្ខវេ សទរំ សឧបាយាសន្តិ វទាមិ។>
      text <សេយ្យថាបិ ភិក្ខវេ រជកោ វា ចិត្តការកោ វា សតិ រជនាយ វា លាខាយ វា ហលិទ្ទិយា វា នីលិយា វា មញ្ជិដ្ឋាយ វា សុបរិមដ្ឋេ វា ផលកេ ភិត្តិយា វា ទុស្សបដ្ដេ វា ឥត្ថិរូបំ វា បុរិសរូបំ វា អភិនិម្មិនេយ្យ សព្ពង្គបច្ចង្គំ ឯវមេវ ខោ ភិក្ខវេ កពឡីការេ ចេ អាហារេ អត្ថិ រាគោ អត្ថិ នន្ទី អត្ថិ តណ្ហា បតិដ្ឋិតំ តត្ថ វិញ្ញាណំ វិរូឡ្ហំ។ យត្ថ បតិដ្ឋិតំ វិញ្ញាណំ វិរូឡ្ហំ អត្ថិ តត្ថ នាមរូបស្ស អវក្កន្តិ។ យត្ថ អត្ថិ នាមរូបស្ស អវក្កន្តិ អត្ថិ តត្ថ សង្ខារានំ វុទ្ធិ។ យត្ថ អត្ថិ សង្ខារានំ វុទ្ធិ អត្ថិ តត្ថ អាយតិំ បុនព្ភវាភិនិព្ពត្តិ។ យត្ថ អត្ថិ អាយតិំ បុនព្ភវាភិនិព្ពត្តិ អត្ថិ តត្ថ អាយតិំ ជាតិជរាមរណំ។ យត្ថ អត្ថិ អាយតិំ ជាតិជរាមរណំ សសោកំ តំ ភិក្ខវេ សទរំ សឧបាយាសន្តិ វទាមិ។>
      text <ផស្សេ ចេ ភិក្ខវេ អាហារេ…បេ។… មនោសញ្ចេតនាយ ចេ ភិក្ខវេ អាហារេ… វិញ្ញាណេ ចេ ភិក្ខវេ អាហារេ អត្ថិ រាគោ អត្ថិ នន្ទី អត្ថិ តណ្ហា បតិដ្ឋិតំ តត្ថ វិញ្ញាណំ វិរូឡ្ហំ។ យត្ថ បតិដ្ឋិតំ វិញ្ញាណំ វិរូឡ្ហំ អត្ថិ តត្ថ នាមរូបស្ស អវក្កន្តិ។ យត្ថ អត្ថិ នាមរូបស្ស អវក្កន្តិ អត្ថិ តត្ថ សង្ខារានំ វុទ្ធិ។ យត្ថ អត្ថិ សង្ខារានំ វុទ្ធិ អត្ថិ តត្ថ អាយតិំ បុនព្ភវាភិនិព្ពត្តិ។ យត្ថ អត្ថិ អាយតិំ បុនព្ភវាភិនិព្ពត្តិ អត្ថិ តត្ថ អាយតិំ ជាតិជរាមរណំ។ យត្ថ អត្ថិ អាយតិំ ជាតិជរាមរណំ សសោកំ តំ ភិក្ខវេ សទរំ សឧបាយាសន្តិ វទាមិ។>
      text <កពឡីការេ ចេ ភិក្ខវេ អាហារេ នត្ថិ រាគោ នត្ថិ នន្ទី នត្ថិ តណ្ហា អប្បតិដ្ឋិតំ តត្ថ វិញ្ញាណំ អវិរូឡ្ហំ។ យត្ថ អប្បតិដ្ឋិតំ វិញ្ញាណំ អវិរូឡ្ហំ នត្ថិ តត្ថ នាមរូបស្ស អវក្កន្តិ។ យត្ថ នត្ថិ នាមរូបស្ស អវក្កន្តិ នត្ថិ តត្ថ សង្ខារានំ វុទ្ធិ។ យត្ថ នត្ថិ សង្ខារានំ វុទ្ធិ នត្ថិ តត្ថ អាយតិំ បុនព្ភវាភិនិព្ពត្តិ។ យត្ថ នត្ថិ អាយតិំ បុនព្ភវាភិនិព្ពត្តិ នត្ថិ តត្ថ អាយតិំ ជាតិជរាមរណំ។ យត្ថ នត្ថិ អាយតិំ ជាតិជរាមរណំ អសោកំ តំ ភិក្ខវេ អទរំ អនុបាយាសន្តិ វទាមិ។>
      text <ផស្សេ ចេ ភិក្ខវេ អាហារេ…បេ។… មនោសញ្ចេតនាយ ចេ ភិក្ខវេ អាហារេ… វិញ្ញាណេ ចេ ភិក្ខវេ អាហារេ នត្ថិ រាគោ នត្ថិ នន្ទី នត្ថិ តណ្ហា អប្បតិដ្ឋិតំ តត្ថ វិញ្ញាណំ អវិរូឡ្ហំ។ យត្ថ អប្បតិដ្ឋិតំ វិញ្ញាណំ អវិរូឡ្ហំ នត្ថិ តត្ថ នាមរូបស្ស អវក្កន្តិ។ យត្ថ នត្ថិ នាមរូបស្ស អវក្កន្តិ នត្ថិ តត្ថ សង្ខារានំ វុទ្ធិ។ យត្ថ នត្ថិ សង្ខារានំ វុទ្ធិ នត្ថិ តត្ថ អាយតិំ បុនព្ភវាភិនិព្ពត្តិ។ យត្ថ នត្ថិ អាយតិំ បុនព្ភវាភិនិព្ពត្តិ នត្ថិ តត្ថ អាយតិំ ជាតិជរាមរណំ។ យត្ថ នត្ថិ អាយតិំ ជាតិជរាមរណំ អសោកំ តំ ភិក្ខវេ អទរំ អនុបាយាសន្តិ វទាមិ។>
      text <សេយ្យថាបិ ភិក្ខវេ កូដាគារំ វា កូដាគារសាលំ វា ឧត្តរាយ វា ទក្ខិណាយ វា បាចីនាយ វា វាតបានា សូរិយេ ឧគ្គច្ឆន្តេ វាតបានេន រស្មិ បវិសិត្វា ក្វាស្ស បតិដ្ឋិតា តិ។ បច្ឆិមាយំ ភន្តេ ភិត្តិយន្តិ។ បច្ឆិមា ចេ ភិក្ខវេ ភិត្តិ នាស្ស ក្វាស្ស បតិដ្ឋិតាតិ។ បថវិយំ ភន្តេតិ។ បថវី ចេ ភិក្ខវេ នាស្ស ក្វាស្ស បតិដ្ឋិតាតិ។ អាបស្មិំ ភន្តេតិ។ អាបោ ចេ ភិក្ខវេ នាស្ស ក្វាស្ស បតិដ្ឋិតាតិ។ អប្បតិដ្ឋិតា ភន្តេតិ។ ឯវមេវ ខោ ភិក្ខវេ កពឡីការេ ចេ អាហារេ នត្ថិ រាគោ នត្ថិ នន្ទី នត្ថិ តណ្ហា…បេ។…។>
      text <ផស្សេ ចេ ភិក្ខវេ អាហារេ… មនោសញ្ចេតនាយ ចេ ភិក្ខវេ អាហារេ… វិញ្ញាណេ ចេ ភិក្ខវេ អាហារេ នត្ថិ រាគោ នត្ថិ នន្ទី នត្ថិ តណ្ហា អប្បតិដ្ឋិតំ តត្ថ វិញ្ញាណំ អវិរូឡ្ហំ។ យត្ថ អប្បតិដ្ឋិតំ វិញ្ញាណំ អវិរូឡ្ហំ នត្ថិ តត្ថ នាមរូបស្ស អវក្កន្តិ។ យត្ថ នត្ថិ នាមរូបស្ស អវក្កន្តិ នត្ថិ តត្ថ សង្ខារានំ វុទ្ធិ។ យត្ថ នត្ថិ សង្ខារានំ វុទ្ធិ នត្ថិ តត្ថ អាយតិំ បុនព្ភវាភិនិព្ពត្តិ។ យត្ថ នត្ថិ អាយតិំ បុនព្ភវាភិនិព្ពត្តិ នត្ថិ តត្ថ អាយតិំ ជាតិជរាមរណំ។ យត្ថ នត្ថិ អាយតិំ ជាតិជរាមរណំ អសោកំ តំ ភិក្ខវេ អទរំ អនុបាយាសន្តិ វទាមីតិ។ ចតុត្ថំ។>
    text <៥។ នគរសុត្តំ>
      text <៦៥>, <សាវត្ថិយំ វិហរតិ…បេ។… បុព្ពេ មេ ភិក្ខវេ សម្ពោធា អនភិសម្ពុទ្ធស្ស ពោធិសត្តស្សេវ សតោ ឯតទហោសិ កិច្ឆា វតាយំ លោកោ អាបន្នោ ជាយតិ ច ជីយតិ ច មីយតិ ច ចវតិ ច ឧបបជ្ជតិ ច។ អថ ច បនិមស្ស ទុក្ខស្ស និស្សរណំ នប្បជានាតិ ជរាមរណស្ស។ កុទាស្សុ នាម ឥមស្ស ទុក្ខស្ស និស្សរណំ បញ្ញាយិស្សតិ ជរាមរណស្សាតិ។ តស្ស មយ្ហំ ភិក្ខវេ ឯតទហោសិ កិម្ហិ នុ ខោ សតិ ជរាមរណំ ហោតិ កិំបច្ចយា ជរាមរណន្តិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ ជាតិយា ខោ សតិ ជរាមរណំ ហោតិ ជាតិបច្ចយា ជរាមរណន្តិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ សតិ ជាតិ ហោតិ…បេ។… ភវោ ហោតិ… ឧបាទានំ ហោតិ… តណ្ហា ហោតិ… វេទនា ហោតិ… ផស្សោ ហោតិ… សឡាយតនំ ហោតិ… នាមរូបំ ហោតិ… កិំបច្ចយា នាមរូបន្តិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ វិញ្ញាណេ ខោ សតិ នាមរូបំ ហោតិ វិញ្ញាណបច្ចយា នាមរូបន្តិ។ តស្ស មយ្ហំ ភិក្ខវេ ឯតទហោសិ កិម្ហិ នុ ខោ សតិ វិញ្ញាណំ ហោតិ កិំបច្ចយា វិញ្ញាណន្តិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ នាមរូបេ ខោ សតិ វិញ្ញាណំ ហោតិ នាមរូបបច្ចយា វិញ្ញាណន្តិ។>
      text <តស្ស មយ្ហំ ភិក្ខវេ ឯតទហោសិ បច្ចុទាវត្តតិ ខោ ឥទំ វិញ្ញាណំ នាមរូបម្ហា ន បរំ គច្ឆតិ។ ឯត្តាវតា ជាយេថ វា ជីយេថ វា មីយេថ វា ចវេថ វា ឧបបជ្ជេថ វា យទិទំ នាមរូបបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ សមុទយោ សមុទយោតិ ខោ មេ ភិក្ខវេ បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ អសតិ ជរាមរណំ ន ហោតិ កិស្ស និរោធា ជរាមរណនិរោធោតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ ជាតិយា ខោ អសតិ ជរាមរណំ ន ហោតិ ជាតិនិរោធា ជរាមរណនិរោធោតិ។ តស្ស មយ្ហំ ភិក្ខវេ ឯតទហោសិ កិម្ហិ នុ ខោ អសតិ ជាតិ ន ហោតិ…បេ។… ភវោ ន ហោតិ… ឧបាទានំ ន ហោតិ… តណ្ហា ន ហោតិ… វេទនា ន ហោតិ… ផស្សោ ន ហោតិ… សឡាយតនំ ន ហោតិ… នាមរូបំ ន ហោតិ។ កិស្ស និរោធា នាមរូបនិរោធោតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ វិញ្ញាណេ ខោ អសតិ នាមរូបំ ន ហោតិ វិញ្ញាណនិរោធា នាមរូបនិរោធោតិ។>
      text <តស្ស មយ្ហំ ភិក្ខវេ ឯតទហោសិ កិម្ហិ នុ ខោ អសតិ វិញ្ញាណំ ន ហោតិ កិស្ស និរោធា វិញ្ញាណនិរោធោតិ។ តស្ស មយ្ហំ ភិក្ខវេ យោនិសោ មនសិការា អហុ បញ្ញាយ អភិសមយោ នាមរូបេ ខោ អសតិ វិញ្ញាណំ ន ហោតិ នាមរូបនិរោធា វិញ្ញាណនិរោធោតិ។>
      text <តស្ស មយ្ហំ ភិក្ខវេ ឯតទហោសិ អធិគតោ ខោ ម្យាយំ មគ្គោ ពោធាយ យទិទំ នាមរូបនិរោធា វិញ្ញាណនិរោធោ វិញ្ញាណនិរោធា នាមរូបនិរោធោ នាមរូបនិរោធា សឡាយតននិរោធោ សឡាយតននិរោធា ផស្សនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ និរោធោ និរោធោតិ ខោ មេ ភិក្ខវេ បុព្ពេ អននុស្សុតេសុ ធម្មេសុ ចក្ខុំ ឧទបាទិ ញាណំ ឧទបាទិ បញ្ញា ឧទបាទិ វិជ្ជា ឧទបាទិ អាលោកោ ឧទបាទិ។>
      text <សេយ្យថាបិ ភិក្ខវេ បុរិសោ អរញ្ញេ បវនេ ចរមានោ បស្សេយ្យ បុរាណំ មគ្គំ បុរាណញ្ជសំ បុព្ពកេហិ មនុស្សេហិ អនុយាតំ។ សោ តមនុគច្ឆេយ្យ។ តមនុគច្ឆន្តោ បស្សេយ្យ បុរាណំ នគរំ បុរាណំ រាជធានិំ បុព្ពកេហិ មនុស្សេហិ អជ្ឈាវុដ្ឋំ អារាមសម្បន្នំ វនសម្បន្នំ បោក្ខរណីសម្បន្នំ ឧទ្ធាបវន្តំ រមណីយំ។ អថ ខោ សោ ភិក្ខវេ បុរិសោ រញ្ញោ វា រាជមហាមត្តស្ស វា អារោចេយ្យ យគ្ឃេ ភន្តេ ជានេយ្យាសិ អហំ អទ្ទសំ អរញ្ញេ បវនេ ចរមានោ បុរាណំ មគ្គំ បុរាណញ្ជសំ បុព្ពកេហិ មនុស្សេហិ អនុយាតំ តមនុគច្ឆិំ។ តមនុគច្ឆន្តោ អទ្ទសំ បុរាណំ នគរំ បុរាណំ រាជធានិំ បុព្ពកេហិ មនុស្សេហិ អជ្ឈាវុដ្ឋំ អារាមសម្បន្នំ វនសម្បន្នំ បោក្ខរណីសម្បន្នំ ឧទ្ធាបវន្តំ រមណីយំ។ តំ ភន្តេ នគរំ មាបេហីតិ។ អថ ខោ សោ ភិក្ខវេ រាជា វា រាជមហាមត្តោ វា តំ នគរំ មាបេយ្យ។ តទស្ស នគរំ អបរេន សមយេន ឥទ្ធញ្ចេវ ផីតញ្ច ពាហុជញ្ញំ អាកិណ្ណមនុស្សំ វុទ្ធិវេបុល្លប្បត្តំ។ ឯវមេវ ខ្វាហំ ភិក្ខវេ អទ្ទសំ បុរាណំ មគ្គំ បុរាណញ្ជសំ បុព្ពកេហិ សម្មាសម្ពុទ្ធេហិ អនុយាតំ។>
      text <កតមោ ច សោ ភិក្ខវេ បុរាណមគ្គោ បុរាណញ្ជសោ បុព្ពកេហិ សម្មាសម្ពុទ្ធេហិ អនុយាតោ។ អយមេវ អរិយោ អដ្ឋង្គិកោ មគ្គោ សេយ្យថិទំ សម្មាទិដ្ឋិ…បេ។… សម្មាសមាធិ។ អយំ ខោ សោ ភិក្ខវេ បុរាណមគ្គោ បុរាណញ្ជសោ បុព្ពកេហិ សម្មាសម្ពុទ្ធេហិ អនុយាតោ តមនុគច្ឆិំ តមនុគច្ឆន្តោ ជរាមរណំ អព្ភញ្ញាសិំ ជរាមរណសមុទយំ អព្ភញ្ញាសិំ ជរាមរណនិរោធំ អព្ភញ្ញាសិំ ជរាមរណនិរោធគាមិនិំ បដិបទំ អព្ភញ្ញាសិំ។ តមនុគច្ឆិំ តមនុគច្ឆន្តោ ជាតិំ អព្ភញ្ញាសិំ…បេ។… ភវំ អព្ភញ្ញាសិំ… ឧបាទានំ អព្ភញ្ញាសិំ… តណ្ហំ អព្ភញ្ញាសិំ… វេទនំ អព្ភញ្ញាសិំ… ផស្សំ អព្ភញ្ញាសិំ… សឡាយតនំ អព្ភញ្ញាសិំ… នាមរូបំ អព្ភញ្ញាសិំ… វិញ្ញាណំ អព្ភញ្ញាសិំ។ តមនុគច្ឆិំ តមនុគច្ឆន្តោ សង្ខារេ អព្ភញ្ញាសិំ សង្ខារសមុទយំ អព្ភញ្ញាសិំ សង្ខារនិរោធំ អព្ភញ្ញាសិំ សង្ខារនិរោធគាមិនិំ បដិបទំ អព្ភញ្ញាសិំ។ តទភិញ្ញា អាចិក្ខិំ ភិក្ខូនំ ភិក្ខុនីនំ ឧបាសកានំ ឧបាសិកានំ។ តយិទំ ភិក្ខវេ ព្រហ្មចរិយំ ឥទ្ធញ្ចេវ ផីតញ្ច វិត្ថារិកំ ពាហុជញ្ញំ បុថុភូតំ យាវ ទេវមនុស្សេហិ សុប្បកាសិតន្តិ។ បញ្ចមំ។>
    text <៦។ សម្មសសុត្តំ>
      text <៦៦>, <ឯវំ មេ សុតំ ឯកំ សមយំ ភគវា កុរូសុ វិហរតិ កម្មាសធម្មំ នាម កុរូនំ និគមោ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច សម្មសថ នោ តុម្ហេ ភិក្ខវេ អន្តរំ សម្មសន្តិ។ ឯវំ វុត្តេ អញ្ញតរោ ភិក្ខុ ភគវន្តំ ឯតទវោច អហំ ខោ ភន្តេ សម្មសាមិ អន្តរំ សម្មសន្តិ។ យថា កថំ បន ត្វំ ភិក្ខុ សម្មសសិ អន្តរំ សម្មសន្តិ។ អថ ខោ សោ ភិក្ខុ ព្យាកាសិ។ យថា សោ ភិក្ខុ ព្យាកាសិ ន សោ ភិក្ខុ ភគវតោ ចិត្តំ អារាធេសិ។>
      text <ឯវំ វុត្តេ អាយស្មា អានន្ទោ ភគវន្តំ ឯតទវោច ឯតស្ស ភគវា កាលោ ឯតស្ស សុគត កាលោ យំ ភគវា អន្តរំ សម្មសំ ភាសេយ្យ។ ភគវតោ សុត្វា ភិក្ខូ ធារេស្សន្តីតិ។ តេនហានន្ទ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
      text <ឥធ ភិក្ខវេ ភិក្ខុ សម្មសមានោ សម្មសតិ អន្តរំ សម្មសំ យំ ខោ ឥទំ អនេកវិធំ នានប្បការកំ ទុក្ខំ លោកេ ឧប្បជ្ជតិ ជរាមរណំ។ ឥទំ ខោ ទុក្ខំ កិំនិទានំ កិំសមុទយំ កិំជាតិកំ កិំបភវំ កិស្មិំ សតិ ជរាមរណំ ហោតិ កិស្មិំ អសតិ ជរាមរណំ ន ហោតីតិ។ សោ សម្មសមានោ ឯវំ ជានាតិ យំ ខោ ឥទំ អនេកវិធំ នានប្បការកំ ទុក្ខំ លោកេ ឧប្បជ្ជតិ ជរាមរណំ។ ឥទំ ខោ ទុក្ខំ ឧបធិនិទានំ ឧបធិសមុទយំ ឧបធិជាតិកំ ឧបធិបភវំ ឧបធិស្មិំ សតិ ជរាមរណំ ហោតិ ឧបធិស្មិំ អសតិ ជរាមរណំ ន ហោតីតិ។ សោ ជរាមរណញ្ច បជានាតិ ជរាមរណសមុទយញ្ច បជានាតិ ជរាមរណនិរោធញ្ច បជានាតិ យា ច ជរាមរណនិរោធសារុប្បគាមិនី បដិបទា តញ្ច បជានាតិ។ តថាបដិបន្នោ ច ហោតិ អនុធម្មចារី។ អយំ វុច្ចតិ ភិក្ខវេ ភិក្ខុ សព្ពសោ សម្មា ទុក្ខក្ខយាយ បដិបន្នោ ជរាមរណនិរោធាយ។>
      text <អថាបរំ សម្មសមានោ សម្មសតិ អន្តរំ សម្មសំ ឧបធិ បនាយំ កិំនិទានោ កិំសមុទយោ កិំជាតិកោ កិំបភវោ កិស្មិំ សតិ ឧបធិ ហោតិ កិស្មិំ អសតិ ឧបធិ ន ហោតីតិ។ សោ សម្មសមានោ ឯវំ ជានាតិ ឧបធិ តណ្ហានិទានោ តណ្ហាសមុទយោ តណ្ហាជាតិកោ តណ្ហាបភវោ តណ្ហាយ សតិ ឧបធិ ហោតិ តណ្ហាយ អសតិ ឧបធិ ន ហោតីតិ។ សោ ឧបធិញ្ច បជានាតិ ឧបធិសមុទយញ្ច បជានាតិ ឧបធិនិរោធញ្ច បជានាតិ យា ច ឧបធិនិរោធសារុប្បគាមិនី បដិបទា តញ្ច បជានាតិ។ តថា បដិបន្នោ ច ហោតិ អនុធម្មចារី។ អយំ វុច្ចតិ ភិក្ខវេ ភិក្ខុ សព្ពសោ សម្មា ទុក្ខក្ខយាយ បដិបន្នោ ឧបធិនិរោធាយ។>
      text <អថាបរំ សម្មសមានោ សម្មសតិ អន្តរំ សម្មសំ តណ្ហា បនាយំ កត្ថ ឧប្បជ្ជមានា ឧប្បជ្ជតិ កត្ថ និវិសមានា និវិសតីតិ។ សោ សម្មសមានោ ឯវំ ជានាតិ យំ ខោ លោកេ បិយរូបំ សាតរូបំ ឯត្ថេសា តណ្ហា ឧប្បជ្ជមានា ឧប្បជ្ជតិ ឯត្ថ និវិសមានា និវិសតិ។ កិញ្ច លោកេ បិយរូបំ សាតរូបំ។ ចក្ខុំ លោកេ បិយរូបំ សាតរូបំ។ ឯត្ថេសា តណ្ហា ឧប្បជ្ជមានា ឧប្បជ្ជតិ ឯត្ថ និវិសមានា និវិសតិ។ សោតំ លោកេ បិយរូបំ សាតរូបំ…បេ។… ឃានំ លោកេ បិយរូបំ សាតរូបំ… ជិវ្ហា លោកេ បិយរូបំ សាតរូបំ… កាយោ លោកេ បិយរូបំ សាតរូបំ… មនោ លោកេ បិយរូបំ សាតរូបំ ឯត្ថេសា តណ្ហា ឧប្បជ្ជមានា ឧប្បជ្ជតិ ឯត្ថ និវិសមានា និវិសតិ។>
      text <យេ ហិ កេចិ ភិក្ខវេ អតីតមទ្ធានំ សមណា វា ព្រាហ្មណា វា យំ លោកេ បិយរូបំ សាតរូបំ តំ និច្ចតោ អទ្ទក្ខុំ សុខតោ អទ្ទក្ខុំ អត្តតោ អទ្ទក្ខុំ អារោគ្យតោ អទ្ទក្ខុំ ខេមតោ អទ្ទក្ខុំ។ តេ តណ្ហំ វឌ្ឍេសុំ។ យេ តណ្ហំ វឌ្ឍេសុំ តេ ឧបធិំ វឌ្ឍេសុំ។ យេ ឧបធិំ វឌ្ឍេសុំ តេ ទុក្ខំ វឌ្ឍេសុំ។ យេ ទុក្ខំ វឌ្ឍេសុំ តេ ន បរិមុច្ចិំសុ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ ន បរិមុច្ចិំសុ ទុក្ខស្មាតិ វទាមិ។>
      text <យេបិ ហិ កេចិ ភិក្ខវេ អនាគតមទ្ធានំ សមណា វា ព្រាហ្មណា វា យំ លោកេ បិយរូបំ សាតរូបំ តំ និច្ចតោ ទក្ខិស្សន្តិ សុខតោ ទក្ខិស្សន្តិ អត្តតោ ទក្ខិស្សន្តិ អារោគ្យតោ ទក្ខិស្សន្តិ ខេមតោ ទក្ខិស្សន្តិ។ តេ តណ្ហំ វឌ្ឍិស្សន្តិ។ យេ តណ្ហំ វឌ្ឍិស្សន្តិ តេ ឧបធិំ វឌ្ឍិស្សន្តិ។ យេ ឧបធិំ វឌ្ឍិស្សន្តិ តេ ទុក្ខំ វឌ្ឍិស្សន្តិ។ យេ ទុក្ខំ វឌ្ឍិស្សន្តិ តេ ន បរិមុច្ចិស្សន្តិ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ ន បរិមុច្ចិស្សន្តិ ទុក្ខស្មាតិ វទាមិ។>
      text <យេបិ ហិ កេចិ ភិក្ខវេ ឯតរហិ សមណា វា ព្រាហ្មណា វា យំ លោកេ បិយរូបំ សាតរូបំ តំ និច្ចតោ បស្សន្តិ សុខតោ បស្សន្តិ អត្តតោ បស្សន្តិ អារោគ្យតោ បស្សន្តិ ខេមតោ បស្សន្តិ។ តេ តណ្ហំ វឌ្ឍេន្តិ។ យេ តណ្ហំ វឌ្ឍេន្តិ តេ ឧបធិំ វឌ្ឍេន្តិ។ យេ ឧបធិំ វឌ្ឍេន្តិ តេ ទុក្ខំ វឌ្ឍេន្តិ។ យេ ទុក្ខំ វឌ្ឍេន្តិ តេ ន បរិមុច្ចន្តិ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ ន បរិមុច្ចន្តិ ទុក្ខស្មាតិ វទាមិ។>
      text <សេយ្យថាបិ ភិក្ខវេ អាបានីយកំសោ វណ្ណសម្បន្នោ គន្ធសម្បន្នោ រសសម្បន្នោ។ សោ ច ខោ វិសេន សំសដ្ឋោ។ អថ បុរិសោ អាគច្ឆេយ្យ ឃម្មាភិតត្តោ ឃម្មបរេតោ កិលន្តោ តសិតោ បិបាសិតោ។ តមេនំ ឯវំ វទេយ្យុំ អយំ តេ អម្ភោ បុរិស អាបានីយកំសោ វណ្ណសម្បន្នោ គន្ធសម្បន្នោ រសសម្បន្នោ សោ ច ខោ វិសេន សំសដ្ឋោ។ សចេ អាកង្ខសិ បិវ។ បិវតោ ហិ ខោ តំ ឆាទេស្សតិ វណ្ណេនបិ គន្ធេនបិ រសេនបិ បិវិត្វា ច បន តតោនិទានំ មរណំ វា និគច្ឆសិ មរណមត្តំ វា ទុក្ខន្តិ។ សោ តំ អាបានីយកំសំ សហសា អប្បដិសង្ខា បិវេយ្យ នប្បដិនិស្សជ្ជេយ្យ។ សោ តតោនិទានំ មរណំ វា និគច្ឆេយ្យ មរណមត្តំ វា ទុក្ខំ។ ឯវមេវ ខោ ភិក្ខវេ យេ ហិ កេចិ អតីតមទ្ធានំ សមណា វា ព្រាហ្មណា វា យំ លោកេ បិយរូបំ…បេ។… អនាគតមទ្ធានំ…បេ។… ឯតរហិ សមណា វា ព្រាហ្មណា វា យំ លោកេ បិយរូបំ សាតរូបំ តំ និច្ចតោ បស្សន្តិ សុខតោ បស្សន្តិ អត្តតោ បស្សន្តិ អារោគ្យតោ បស្សន្តិ ខេមតោ បស្សន្តិ តេ តណ្ហំ វឌ្ឍេន្តិ។ យេ តណ្ហំ វឌ្ឍេន្តិ តេ ឧបធិំ វឌ្ឍេន្តិ។ យេ ឧបធិំ វឌ្ឍេន្តិ តេ ទុក្ខំ វឌ្ឍេន្តិ។ យេ ទុក្ខំ វឌ្ឍេន្តិ តេ ន បរិមុច្ចន្តិ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ ន បរិមុច្ចន្តិ ទុក្ខស្មាតិ វទាមិ។>
      text <យេ ច ខោ កេចិ ភិក្ខវេ អតីតមទ្ធានំ សមណា វា ព្រាហ្មណា វា យំ លោកេ បិយរូបំ សាតរូបំ តំ អនិច្ចតោ អទ្ទក្ខុំ ទុក្ខតោ អទ្ទក្ខុំ អនត្តតោ អទ្ទក្ខុំ រោគតោ អទ្ទក្ខុំ ភយតោ អទ្ទក្ខុំ តេ តណ្ហំ បជហិំសុ។ យេ តណ្ហំ បជហិំសុ តេ ឧបធិំ បជហិំសុ។ យេ ឧបធិំ បជហិំសុ តេ ទុក្ខំ បជហិំសុ។ យេ ទុក្ខំ បជហិំសុ តេ បរិមុច្ចិំសុ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ បរិមុច្ចិំសុ ទុក្ខស្មាតិ វទាមិ។>
      text <យេបិ ហិ កេចិ ភិក្ខវេ អនាគតមទ្ធានំ សមណា វា ព្រាហ្មណា វា យំ លោកេ បិយរូបំ សាតរូបំ តំ អនិច្ចតោ ទក្ខិស្សន្តិ ទុក្ខតោ ទក្ខិស្សន្តិ អនត្តតោ ទក្ខិស្សន្តិ រោគតោ ទក្ខិស្សន្តិ ភយតោ ទក្ខិស្សន្តិ តេ តណ្ហំ បជហិស្សន្តិ។ យេ តណ្ហំ បជហិស្សន្តិ…បេ។… បរិមុច្ចិស្សន្តិ ទុក្ខស្មាតិ វទាមិ។>
      text <យេបិ ហិ កេចិ ភិក្ខវេ ឯតរហិ សមណា វា ព្រាហ្មណា វា យំ លោកេ បិយរូបំ សាតរូបំ តំ អនិច្ចតោ បស្សន្តិ ទុក្ខតោ បស្សន្តិ អនត្តតោ បស្សន្តិ រោគតោ បស្សន្តិ ភយតោ បស្សន្តិ តេ តណ្ហំ បជហន្តិ។ យេ តណ្ហំ បជហន្តិ តេ ឧបធិំ បជហន្តិ។ យេ ឧបធិំ បជហន្តិ តេ ទុក្ខំ បជហន្តិ។ យេ ទុក្ខំ បជហន្តិ តេ បរិមុច្ចន្តិ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ បរិមុច្ចន្តិ ទុក្ខស្មាតិ វទាមិ។>
      text <សេយ្យថាបិ ភិក្ខវេ អាបានីយកំសោ វណ្ណសម្បន្នោ គន្ធសម្បន្នោ រសសម្បន្នោ។ សោ ច ខោ វិសេន សំសដ្ឋោ។ អថ បុរិសោ អាគច្ឆេយ្យ ឃម្មាភិតត្តោ ឃម្មបរេតោ កិលន្តោ តសិតោ បិបាសិតោ។ តមេនំ ឯវំ វទេយ្យុំ អយំ តេ អម្ភោ បុរិស អាបានីយកំសោ វណ្ណសម្បន្នោ គន្ធសម្បន្នោ រសសម្បន្នោ សោ ច ខោ វិសេន សំសដ្ឋោ។ សចេ អាកង្ខសិ បិវ។ បិវតោ ហិ ខោ តំ ឆាទេស្សតិ វណ្ណេនបិ គន្ធេនបិ រសេនបិ បិវិត្វា ច បន តតោនិទានំ មរណំ វា និគច្ឆសិ មរណមត្តំ វា ទុក្ខន្តិ។ អថ ខោ ភិក្ខវេ តស្ស បុរិសស្ស ឯវមស្ស សក្កា ខោ មេ អយំ សុរាបិបាសិតា បានីយេន វា វិនេតុំ ទធិមណ្ឌកេន វា វិនេតុំ ភដ្ឋលោណិកាយ វា វិនេតុំ លោណសោវីរកេន វា វិនេតុំ ន ត្វេវាហំ តំ បិវេយ្យំ យំ មម អស្ស ទីឃរត្តំ ហិតាយ សុខាយាតិ។ សោ តំ អាបានីយកំសំ បដិសង្ខា ន បិវេយ្យ បដិនិស្សជ្ជេយ្យ។ សោ តតោនិទានំ ន មរណំ វា និគច្ឆេយ្យ មរណមត្តំ វា ទុក្ខំ។ ឯវមេវ ខោ ភិក្ខវេ យេ ហិ កេចិ អតីតមទ្ធានំ សមណា វា ព្រាហ្មណា វា យំ លោកេ បិយរូបំ សាតរូបំ តំ អនិច្ចតោ អទ្ទក្ខុំ ទុក្ខតោ អទ្ទក្ខុំ អនត្តតោ អទ្ទក្ខុំ រោគតោ អទ្ទក្ខុំ ភយតោ អទ្ទក្ខុំ តេ តណ្ហំ បជហិំសុ។ យេ តណ្ហំ បជហិំសុ តេ ឧបធិំ បជហិំសុ។ យេ ឧបធិំ បជហិំសុ តេ ទុក្ខំ បជហិំសុ។ យេ ទុក្ខំ បជហិំសុ តេ បរិមុច្ចិំសុ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ បរិមុច្ចិំសុ ទុក្ខស្មាតិ វទាមិ។>
      text <យេបិ ហិ កេចិ ភិក្ខវេ អនាគតមទ្ធានំ…បេ។… ឯតរហិ សមណា វា ព្រាហ្មណា វា យំ លោកេ បិយរូបំ សាតរូបំ តំ អនិច្ចតោ បស្សន្តិ ទុក្ខតោ បស្សន្តិ អនត្តតោ បស្សន្តិ រោគតោ បស្សន្តិ ភយតោ បស្សន្តិ តេ តណ្ហំ បជហន្តិ។ យេ តណ្ហំ បជហន្តិ តេ ឧបធិំ បជហន្តិ។ យេ ឧបធិំ បជហន្តិ តេ ទុក្ខំ បជហន្តិ។ យេ ទុក្ខំ បជហន្តិ តេ បរិមុច្ចន្តិ ជាតិយា ជរាយ មរណេន សោកេហិ បរិទេវេហិ ទុក្ខេហិ ទោមនស្សេហិ ឧបាយាសេហិ បរិមុច្ចន្តិ ទុក្ខស្មាតិ វទាមីតិ។ ឆដ្ឋំ។>
    text <៧។ នឡកលាបីសុត្តំ>
      text <៦៧>, <ឯកំ សមយំ អាយស្មា ច សារិបុត្តោ អាយស្មា ច មហាកោដ្ឋិកោ ពារាណសិយំ វិហរន្តិ ឥសិបតនេ មិគទាយេ។ អថ ខោ អាយស្មា មហាកោដ្ឋិកោ សាយន្ហសមយំ បដិសល្លានា វុដ្ឋិតោ យេនាយស្មា សារិបុត្តោ តេនុបសង្កមិ ឧបសង្កមិត្វា អាយស្មតា សារិបុត្តេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា មហាកោដ្ឋិកោ អាយស្មន្តំ សារិបុត្តំ ឯតទវោច កិំ នុ ខោ អាវុសោ សារិបុត្ត សយំកតំ ជរាមរណំ បរំកតំ ជរាមរណំ សយំកតញ្ច បរំកតញ្ច ជរាមរណំ ឧទាហុ អសយំការំ អបរំការំ អធិច្ចសមុប្បន្នំ ជរាមរណន្តិ។ ន ខោ អាវុសោ កោដ្ឋិក សយំកតំ ជរាមរណំ ន បរំកតំ ជរាមរណំ ន សយំកតញ្ច បរំកតញ្ច ជរាមរណំ នាបិ អសយំការំ អបរំការំ អធិច្ចសមុប្បន្នំ ជរាមរណំ។ អបិ ច ជាតិបច្ចយា ជរាមរណន្តិ។>
      text <កិំ នុ ខោ អាវុសោ សារិបុត្ត សយំកតា ជាតិ បរំកតា ជាតិ សយំកតា ច បរំកតា ច ជាតិ ឧទាហុ អសយំការា អបរំការា អធិច្ចសមុប្បន្នា ជាតីតិ។ ន ខោ អាវុសោ កោដ្ឋិក សយំកតា ជាតិ ន បរំកតា ជាតិ ន សយំកតា ច បរំកតា ច ជាតិ នាបិ អសយំការា អបរំការា អធិច្ចសមុប្បន្នា ជាតិ។ អបិ ច ភវបច្ចយា ជាតីតិ។>
      text <កិំ នុ ខោ អាវុសោ សារិបុត្ត សយំកតោ ភវោ…បេ។… សយំកតំ ឧបាទានំ… សយំកតា តណ្ហា… សយំកតា វេទនា… សយំកតោ ផស្សោ… សយំកតំ សឡាយតនំ… សយំកតំ នាមរូបំ បរំកតំ នាមរូបំ សយំកតញ្ច បរំកតញ្ច នាមរូបំ ឧទាហុ អសយំការំ អបរំការំ អធិច្ចសមុប្បន្នំ នាមរូបន្តិ។ ន ខោ អាវុសោ កោដ្ឋិក សយំកតំ នាមរូបំ ន បរំកតំ នាមរូបំ ន សយំកតញ្ច បរំកតញ្ច នាមរូបំ នាបិ អសយំការំ អបរំការំ អធិច្ចសមុប្បន្នំ នាមរូបំ។ អបិ ច វិញ្ញាណបច្ចយា នាមរូបន្តិ។>
      text <កិំ នុ ខោ អាវុសោ សារិបុត្ត សយង្កតំ វិញ្ញាណំ បរង្កតំ វិញ្ញាណំ សយំកតញ្ច បរំកតញ្ច វិញ្ញាណំ ឧទាហុ អសយំការំ អបរំការំ អធិច្ចសមុប្បន្នំ វិញ្ញាណន្តិ។ ន ខោ អាវុសោ កោដ្ឋិក សយំកតំ វិញ្ញាណំ ន បរំកតំ វិញ្ញាណំ ន សយំកតញ្ច បរំកតញ្ច វិញ្ញាណំ នាបិ អសយំការំ អបរំការំ អធិច្ចសមុប្បន្នំ វិញ្ញាណំ។ អបិ ច នាមរូបបច្ចយា វិញ្ញាណន្តិ។>
      text <ឥទានេវ ខោ មយំ អាយស្មតោ សារិបុត្តស្ស ភាសិតំ ឯវំ អាជានាម ន ខ្វាវុសោ កោដ្ឋិក សយំកតំ នាមរូបំ ន បរំកតំ នាមរូបំ ន សយំកតញ្ច បរំកតញ្ច នាមរូបំ នាបិ អសយំការំ អបរំការំ អធិច្ចសមុប្បន្នំ នាមរូបំ។ អបិ ច វិញ្ញាណបច្ចយា នាមរូបន្តិ។>
      text <ឥទានេវ ច បន មយំ អាយស្មតោ សារិបុត្តស្ស ភាសិតំ ឯវំ អាជានាម ន ខ្វាវុសោ កោដ្ឋិក សយំកតំ វិញ្ញាណំ ន បរំកតំ វិញ្ញាណំ ន សយំកតញ្ច បរំកតញ្ច វិញ្ញាណំ នាបិ អសយំការំ អបរំការំ អធិច្ចសមុប្បន្នំ វិញ្ញាណំ។ អបិ ច នាមរូបបច្ចយា វិញ្ញាណន្តិ។>
      text <យថា កថំ បនាវុសោ សារិបុត្ត ឥមស្ស ភាសិតស្ស អត្ថោ ទដ្ឋព្ពោតិ។ តេនហាវុសោ ឧបមំ តេ ករិស្សាមិ។ ឧបមាយបិធេកច្ចេ វិញ្ញូ បុរិសា ភាសិតស្ស អត្ថំ ជានន្តិ។ សេយ្យថាបិ អាវុសោ ទ្វេ នឡកលាបិយោ អញ្ញមញ្ញំ និស្សាយ តិដ្ឋេយ្យុំ។ ឯវមេវ ខោ អាវុសោ នាមរូបបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ តាសំ ចេ អាវុសោ នឡកលាបីនំ ឯកំ អាកឌ្ឍេយ្យ ឯកា បបតេយ្យ អបរំ ចេ អាកឌ្ឍេយ្យ អបរា បបតេយ្យ។ ឯវមេវ ខោ អាវុសោ នាមរូបនិរោធា វិញ្ញាណនិរោធោ វិញ្ញាណនិរោធា នាមរូបនិរោធោ នាមរូបនិរោធា សឡាយតននិរោធោ សឡាយតននិរោធា ផស្សនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ អច្ឆរិយំ អាវុសោ សារិបុត្ត អព្ភុតំ អាវុសោ សារិបុត្ត។ យាវសុភាសិតំ ចិទំ អាយស្មតា សារិបុត្តេន។ ឥទញ្ច បន មយំ អាយស្មតោ សារិបុត្តស្ស ភាសិតំ ឥមេហិ ឆត្តិំសាយ វត្ថូហិ អនុមោទាម ជរាមរណស្ស ចេ អាវុសោ ភិក្ខុ និព្ពិទាយ វិរាគាយ និរោធាយ ធម្មំ ទេសេតិ ធម្មកថិកោ ភិក្ខូតិ អលំ វចនាយ។ ជរាមរណស្ស ចេ អាវុសោ ភិក្ខុ និព្ពិទាយ វិរាគាយ និរោធាយ បដិបន្នោ ហោតិ ធម្មានុធម្មប្បដិបន្នោ ភិក្ខូតិ អលំ វចនាយ។ ជរាមរណស្ស ចេ អាវុសោ ភិក្ខុ និព្ពិទា វិរាគា និរោធា អនុបាទា វិមុត្តោ ហោតិ ទិដ្ឋធម្មនិព្ពានប្បត្តោ ភិក្ខូតិ អលំ វចនាយ។ ជាតិយា ចេ… ភវស្ស ចេ… ឧបាទានស្ស ចេ… តណ្ហាយ ចេ… វេទនាយ ចេ… ផស្សស្ស ចេ… សឡាយតនស្ស ចេ… នាមរូបស្ស ចេ… វិញ្ញាណស្ស ចេ… សង្ខារានំ ចេ… អវិជ្ជាយ ចេ អាវុសោ ភិក្ខុ និព្ពិទាយ វិរាគាយ និរោធាយ ធម្មំ ទេសេតិ ធម្មកថិកោ ភិក្ខូតិ អលំ វចនាយ។ អវិជ្ជាយ ចេ អាវុសោ ភិក្ខុ និព្ពិទាយ វិរាគាយ និរោធាយ បដិបន្នោ ហោតិ ធម្មានុធម្មប្បដិបន្នោ ភិក្ខូតិ អលំ វចនាយ។ អវិជ្ជាយ ចេ អាវុសោ ភិក្ខុ និព្ពិទា វិរាគា និរោធា អនុបាទា វិមុត្តោ ហោតិ ទិដ្ឋធម្មនិព្ពានប្បត្តោ ភិក្ខូតិ អលំ វចនាយាតិ។ សត្តមំ។>
    text <៨។ កោសម្ពិសុត្តំ>
      text <៦៨>, <ឯកំ សមយំ អាយស្មា ច មុសិលោ អាយស្មា ច បវិដ្ឋោ អាយស្មា ច នារទោ អាយស្មា ច អានន្ទោ កោសម្ពិយំ វិហរន្តិ ឃោសិតារាមេ។ អថ ខោ អាយស្មា បវិដ្ឋោ អាយស្មន្តំ មុសិលំ ឯតទវោច អញ្ញត្រេវ អាវុសោ មុសិល សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ មុសិលស្ស បច្ចត្តមេវ ញាណំ ជាតិបច្ចយា ជរាមរណន្តិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ជាតិបច្ចយា ជរាមរណន្តិ។>
      text <អញ្ញត្រេវ អាវុសោ មុសិល សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ មុសិលស្ស បច្ចត្តមេវ ញាណំ ភវបច្ចយា ជាតីតិ…បេ។… ឧបាទានបច្ចយា ភវោតិ… តណ្ហាបច្ចយា ឧបាទានន្តិ… វេទនាបច្ចយា តណ្ហាតិ… ផស្សបច្ចយា វេទនាតិ… សឡាយតនបច្ចយា ផស្សោតិ… នាមរូបបច្ចយា សឡាយតនន្តិ… វិញ្ញាណបច្ចយា នាមរូបន្តិ… សង្ខារបច្ចយា វិញ្ញាណន្តិ… អវិជ្ជាបច្ចយា សង្ខារាតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ អវិជ្ជាបច្ចយា សង្ខារាតិ។>
      text <អញ្ញត្រេវ អាវុសោ មុសិល សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ មុសិលស្ស បច្ចត្តមេវ ញាណំ ជាតិនិរោធា ជរាមរណនិរោធោតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ជាតិនិរោធា ជរាមរណនិរោធោតិ។>
      text <អញ្ញត្រេវ អាវុសោ មុសិល សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ មុសិលស្ស បច្ចត្តមេវ ញាណំ ភវនិរោធា ជាតិនិរោធោតិ…បេ។… ឧបាទាននិរោធា ភវនិរោធោតិ… តណ្ហានិរោធា ឧបាទាននិរោធោតិ… វេទនានិរោធា តណ្ហានិរោធោតិ… ផស្សនិរោធា វេទនានិរោធោតិ… សឡាយតននិរោធា ផស្សនិរោធោតិ… នាមរូបនិរោធា សឡាយតននិរោធោតិ… វិញ្ញាណនិរោធា នាមរូបនិរោធោតិ … សង្ខារនិរោធា វិញ្ញាណនិរោធោតិ… អវិជ្ជានិរោធា សង្ខារនិរោធោតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ អវិជ្ជានិរោធា សង្ខារនិរោធោតិ។>
      text <អញ្ញត្រេវ អាវុសោ មុសិល សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ មុសិលស្ស បច្ចត្តមេវ ញាណំ ភវនិរោធោ និព្ពានន្តិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ភវនិរោធោ និព្ពានន្តិ។>
      text <តេនហាយស្មា មុសិលោ អរហំ ខីណាសវោតិ។ ឯវំ វុត្តេ អាយស្មា មុសិលោ តុណ្ហី អហោសិ។ អថ ខោ អាយស្មា នារទោ អាយស្មន្តំ បវិដ្ឋំ ឯតទវោច សាធាវុសោ បវិដ្ឋ អហំ ឯតំ បញ្ហំ លភេយ្យំ។ មំ ឯតំ បញ្ហំ បុច្ឆ។ អហំ តេ ឯតំ បញ្ហំ ព្យាករិស្សាមីតិ។ លភតាយស្មា នារទោ ឯតំ បញ្ហំ។ បុច្ឆាមហំ អាយស្មន្តំ នារទំ ឯតំ បញ្ហំ។ ព្យាករោតុ ច មេ អាយស្មា នារទោ ឯតំ បញ្ហំ។>
      text <អញ្ញត្រេវ អាវុសោ នារទ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ នារទស្ស បច្ចត្តមេវ ញាណំ ជាតិបច្ចយា ជរាមរណន្តិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ជាតិបច្ចយា ជរាមរណន្តិ។>
      text <អញ្ញត្រេវ អាវុសោ នារទ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ នារទស្ស បច្ចត្តមេវ ញាណំ ភវបច្ចយា ជាតិ…បេ។… អវិជ្ជាបច្ចយា សង្ខារាតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ អវិជ្ជាបច្ចយា សង្ខារាតិ។>
      text <អញ្ញត្រេវ អាវុសោ នារទ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ នារទស្ស បច្ចត្តមេវ ញាណំ ជាតិនិរោធា ជរាមរណនិរោធោតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ជាតិនិរោធា ជរាមរណនិរោធោតិ។>
      text <អញ្ញត្រេវ អាវុសោ នារទ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ នារទស្ស បច្ចត្តមេវ ញាណំ ភវនិរោធា ជាតិនិរោធោតិ…បេ។… អវិជ្ជានិរោធា សង្ខារនិរោធោតិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ អវិជ្ជានិរោធា សង្ខារនិរោធោតិ។>
      text <អញ្ញត្រេវ អាវុសោ នារទ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អត្ថាយស្មតោ នារទស្ស បច្ចត្តមេវ ញាណំ ភវនិរោធោ និព្ពានន្តិ។ អញ្ញត្រេវ អាវុសោ បវិដ្ឋ សទ្ធាយ អញ្ញត្រ រុចិយា អញ្ញត្រ អនុស្សវា អញ្ញត្រ អាការបរិវិតក្កា អញ្ញត្រ ទិដ្ឋិនិជ្ឈានក្ខន្តិយា អហមេតំ ជានាមិ អហមេតំ បស្សាមិ ភវនិរោធោ និព្ពានន្តិ។>
      text <តេនហាយស្មា នារទោ អរហំ ខីណាសវោតិ។ ភវនិរោធោ និព្ពានន្តិ ខោ មេ អាវុសោ យថាភូតំ សម្មប្បញ្ញាយ សុទិដ្ឋំ ន ចម្ហិ អរហំ ខីណាសវោ។ សេយ្យថាបិ អាវុសោ កន្តារមគ្គេ ឧទបានោ។ តត្រ នេវស្ស រជ្ជុ ន ឧទកវារកោ។ អថ បុរិសោ អាគច្ឆេយ្យ ឃម្មាភិតត្តោ ឃម្មបរេតោ កិលន្តោ តសិតោ បិបាសិតោ សោ តំ ឧទបានំ ឱលោកេយ្យ។ តស្ស ឧទកន្តិ ហិ ខោ ញាណំ អស្ស ន ច កាយេន ផុសិត្វា វិហរេយ្យ។ ឯវមេវ ខោ អាវុសោ ភវនិរោធោ និព្ពានន្តិ យថាភូតំ សម្មប្បញ្ញាយ សុទិដ្ឋំ ន ចម្ហិ អរហំ ខីណាសវោតិ។>
      text <ឯវំ វុត្តេ អាយស្មា អានន្ទោ អាយស្មន្តំ បវិដ្ឋំ ឯតទវោច ឯវំវាទី ត្វំ អាវុសោ បវិដ្ឋ អាយស្មន្តំ នារទំ កិំ វទេសីតិ។ ឯវំវាទាហំ អាវុសោ អានន្ទ អាយស្មន្តំ នារទំ ន កិញ្ចិ វទាមិ អញ្ញត្រ កល្យាណា អញ្ញត្រ កុសលាតិ។ អដ្ឋមំ។>
    text <៩។ ឧបយន្តិសុត្តំ>
      text <៦៩>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ…បេ។… មហាសមុទ្ទោ ភិក្ខវេ ឧបយន្តោ មហានទិយោ ឧបយាបេតិ មហានទិយោ ឧបយន្តិយោ កុន្នទិយោ ឧបយាបេន្តិ កុន្នទិយោ ឧបយន្តិយោ មហាសោព្ភេ ឧបយាបេន្តិ មហាសោព្ភា ឧបយន្តា កុសោព្ភេ ឧបយាបេន្តិ។ ឯវមេវ ខោ ភិក្ខវេ អវិជ្ជា ឧបយន្តី សង្ខារេ ឧបយាបេតិ សង្ខារា ឧបយន្តា វិញ្ញាណំ ឧបយាបេន្តិ វិញ្ញាណំ ឧបយន្តំ នាមរូបំ ឧបយាបេតិ នាមរូបំ ឧបយន្តំ សឡាយតនំ ឧបយាបេតិ សឡាយតនំ ឧបយន្តំ ផស្សំ ឧបយាបេតិ ផស្សោ ឧបយន្តោ វេទនំ ឧបយាបេតិ វេទនា ឧបយន្តី តណ្ហំ ឧបយាបេតិ តណ្ហា ឧបយន្តី ឧបាទានំ ឧបយាបេតិ ឧបាទានំ ឧបយន្តំ ភវំ ឧបយាបេតិ ភវោ ឧបយន្តោ ជាតិំ ឧបយាបេតិ ជាតិ ឧបយន្តី ជរាមរណំ ឧបយាបេតិ។>
      text <មហាសមុទ្ទោ ភិក្ខវេ អបយន្តោ មហានទិយោ អបយាបេតិ មហានទិយោ អបយន្តិយោ កុន្នទិយោ អបយាបេន្តិ កុន្នទិយោ អបយន្តិយោ មហាសោព្ភេ អបយាបេន្តិ មហាសោព្ភា អបយន្តា កុសោព្ភេ អបយាបេន្តិ។ ឯវមេវ ខោ ភិក្ខវេ អវិជ្ជា អបយន្តី សង្ខារេ អបយាបេតិ សង្ខារា អបយន្តា វិញ្ញាណំ អបយាបេន្តិ វិញ្ញាណំ អបយន្តំ នាមរូបំ អបយាបេតិ នាមរូបំ អបយន្តំ សឡាយតនំ អបយាបេតិ សឡាយតនំ អបយន្តំ ផស្សំ អបយាបេតិ ផស្សោ អបយន្តោ វេទនំ អបយាបេតិ វេទនា អបយន្តី តណ្ហំ អបយាបេតិ តណ្ហា អបយន្តី ឧបាទានំ អបយាបេតិ ឧបាទានំ អបយន្តំ ភវំ អបយាបេតិ ភវោ អបយន្តោ ជាតិំ អបយាបេតិ ជាតិ អបយន្តី ជរាមរណំ អបយាបេតីតិ។ នវមំ។>
    text <១០។ សុសិមសុត្តំ>
      text <៧០>, <ឯវំ មេ សុតំ ឯកំ សមយំ ភគវា រាជគហេ វិហរតិ វេឡុវនេ កលន្ទកនិវាបេ។ តេន ខោ បន សមយេន ភគវា សក្កតោ ហោតិ គរុកតោ មានិតោ បូជិតោ អបចិតោ លាភី ចីវរ-បិណ្ឌបាត-សេនាសន-គិលានប្បច្ចយ-ភេសជ្ជបរិក្ខារានំ។ ភិក្ខុសង្ឃោបិ សក្កតោ ហោតិ គរុកតោ មានិតោ បូជិតោ អបចិតោ លាភី ចីវរ-បិណ្ឌបាត-សេនាសនគិលានប្បច្ចយ-ភេសជ្ជបរិក្ខារានំ។ អញ្ញតិត្ថិយា បន បរិព្ពាជកា អសក្កតា ហោន្តិ អគរុកតា អមានិតា អបូជិតា អនបចិតា ន លាភិនោ ចីវរ-បិណ្ឌបាត-សេនាសនគិលានប្បច្ចយ-ភេសជ្ជបរិក្ខារានំ។>
      text <តេន ខោ បន សមយេន សុសិមោ បរិព្ពាជកោ រាជគហេ បដិវសតិ មហតិយា បរិព្ពាជកបរិសាយ សទ្ធិំ។ អថ ខោ សុសិមស្ស បរិព្ពាជកស្ស បរិសា សុសិមំ បរិព្ពាជកំ ឯតទវោចុំ ឯហិ ត្វំ អាវុសោ សុសិម សមណេ គោតមេ ព្រហ្មចរិយំ ចរ។ ត្វំ ធម្មំ បរិយាបុណិត្វា អម្ហេ វាចេយ្យាសិ។ តំ មយំ ធម្មំ បរិយាបុណិត្វា គិហីនំ ភាសិស្សាម។ ឯវំ មយម្បិ សក្កតា ភវិស្សាម គរុកតា មានិតា បូជិតា អបចិតា លាភិនោ ចីវរ-បិណ្ឌបាតសេនាសន-គិលានប្បច្ចយ-ភេសជ្ជបរិក្ខារានន្តិ។ ឯវមាវុសោតិ ខោ សុសិមោ បរិព្ពាជកោ សកាយ បរិសាយ បដិស្សុណិត្វា យេនាយស្មា អានន្ទោ តេនុបសង្កមិ ឧបសង្កមិត្វា អាយស្មតា អានន្ទេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ សុសិមោ បរិព្ពាជកោ អាយស្មន្តំ អានន្ទំ ឯតទវោច ឥច្ឆាមហំ អាវុសោ អានន្ទ ឥមស្មិំ ធម្មវិនយេ ព្រហ្មចរិយំ ចរិតុន្តិ។>
      text <អថ ខោ អាយស្មា អានន្ទោ សុសិមំ បរិព្ពាជកំ អាទាយ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា អានន្ទោ ភគវន្តំ ឯតទវោច អយំ ភន្តេ សុសិមោ បរិព្ពាជកោ ឯវមាហ ឥច្ឆាមហំ អាវុសោ អានន្ទ ឥមស្មិំ ធម្មវិនយេ ព្រហ្មចរិយំ ចរិតុន្តិ។ តេនហានន្ទ សុសិមំ បព្ពាជេថាតិ។ អលត្ថ ខោ សុសិមោ បរិព្ពាជកោ ភគវតោ សន្តិកេ បព្ពជ្ជំ អលត្ថ ឧបសម្បទំ។>
      text <តេន ខោ បន សមយេន សម្ពហុលេហិ ភិក្ខូហិ ភគវតោ សន្តិកេ អញ្ញា ព្យាកតា ហោតិ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមាតិ។ អស្សោសិ ខោ អាយស្មា សុសិមោ សម្ពហុលេហិ កិរ ភិក្ខូហិ ភគវតោ សន្តិកេ អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមាតិ។ អថ ខោ អាយស្មា សុសិមោ យេន តេ ភិក្ខូ តេនុបសង្កមិ ឧបសង្កមិត្វា តេហិ ភិក្ខូហិ សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា សុសិមោ តេ ភិក្ខូ ឯតទវោច សច្ចំ កិរាយស្មន្តេហិ ភគវតោ សន្តិកេ អញ្ញា ព្យាកតា ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមាតិ។ ឯវមាវុសោតិ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា អនេកវិហិតំ ឥទ្ធិវិធំ បច្ចនុភោថ ឯកោបិ ហុត្វា ពហុធា ហោថ ពហុធាបិ ហុត្វា ឯកោ ហោថ អាវិភាវំ តិរោភាវំ តិរោកុដ្ដំ តិរោបាការំ តិរោបព្ពតំ អសជ្ជមានា គច្ឆថ សេយ្យថាបិ អាកាសេ បថវិយាបិ ឧម្មុជ្ជនិមុជ្ជំ ករោថ សេយ្យថាបិ ឧទកេ ឧទកេបិ អភិជ្ជមានេ គច្ឆថ សេយ្យថាបិ បថវិយំ អាកាសេបិ បល្លង្កេន កមថ សេយ្យថាបិ បក្ខី សកុណោ ឥមេបិ ចន្ទិមសូរិយេ ឯវំមហិទ្ធិកេ ឯវំមហានុភាវេ បាណិនា បរិមសថ បរិមជ្ជថ យាវ ព្រហ្មលោកាបិ កាយេន វសំ វត្តេថាតិ។ នោ ហេតំ អាវុសោ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា ទិព្ពាយ សោតធាតុយា វិសុទ្ធាយ អតិក្កន្តមានុសិកាយ ឧភោ សទ្ទេ សុណាថ ទិព្ពេ ច មានុសេ ច យេ ទូរេ សន្តិកេ ចាតិ។ នោ ហេតំ អាវុសោ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា បរសត្តានំ បរបុគ្គលានំ ចេតសា ចេតោ បរិច្ច បជានាថ សរាគំ វា ចិត្តំ សរាគំ ចិត្តន្តិ បជានាថ វីតរាគំ វា ចិត្តំ វីតរាគំ ចិត្តន្តិ បជានាថ សទោសំ វា ចិត្តំ សទោសំ ចិត្តន្តិ បជានាថ វីតទោសំ វា ចិត្តំ វីតទោសំ ចិត្តន្តិ បជានាថ សមោហំ វា ចិត្តំ សមោហំ ចិត្តន្តិ បជានាថ វីតមោហំ វា ចិត្តំ វីតមោហំ ចិត្តន្តិ បជានាថ សំខិត្តំ វា ចិត្តំ សំខិត្តំ ចិត្តន្តិ បជានាថ វិក្ខិត្តំ វា ចិត្តំ វិក្ខិត្តំ ចិត្តន្តិ បជានាថ មហគ្គតំ វា ចិត្តំ មហគ្គតំ ចិត្តន្តិ បជានាថ អមហគ្គតំ វា ចិត្តំ អមហគ្គតំ ចិត្តន្តិ បជានាថ សឧត្តរំ វា ចិត្តំ សឧត្តរំ ចិត្តន្តិ បជានាថ អនុត្តរំ វា ចិត្តំ អនុត្តរំ ចិត្តន្តិ បជានាថ សមាហិតំ វា ចិត្តំ សមាហិតំ ចិត្តន្តិ បជានាថ អសមាហិតំ វា ចិត្តំ អសមាហិតំ ចិត្តន្តិ បជានាថ វិមុត្តំ វា ចិត្តំ វិមុត្តំ ចិត្តន្តិ បជានាថ អវិមុត្តំ វា ចិត្តំ អវិមុត្តំ ចិត្តន្តិ បជានាថាតិ។ នោ ហេតំ អាវុសោ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា អនេកវិហិតំ បុព្ពេនិវាសំ អនុស្សរថ សេយ្យថិទំ ឯកម្បិ ជាតិំ ទ្វេបិ ជាតិយោ តិស្សោបិ ជាតិយោ ចតស្សោបិ ជាតិយោ បញ្ចបិ ជាតិយោ ទសបិ ជាតិយោ វីសម្បិ ជាតិយោ តិំសម្បិ ជាតិយោ ចត្តារីសម្បិ ជាតិយោ បញ្ញាសម្បិ ជាតិយោ ជាតិសតម្បិ ជាតិសហស្សម្បិ ជាតិសតសហស្សម្បិ អនេកេបិ សំវដ្ដកប្បេ អនេកេបិ វិវដ្ដកប្បេ អនេកេបិ សំវដ្ដវិវដ្ដកប្បេ អមុត្រាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខបដិសំវេទី ឯវមាយុបរិយន្តោ សោ តតោ ចុតោ អមុត្រ ឧទបាទិំ តត្រាបាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខបដិសំវេទី ឯវមាយុបរិយន្តោ សោ តតោ ចុតោ ឥធូបបន្នោតិ។ ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរថាតិ។ នោ ហេតំ អាវុសោ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សថ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាថ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សថ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាថាតិ។ នោ ហេតំ អាវុសោ។>
      text <អបិ បន តុម្ហេ អាយស្មន្តោ ឯវំ ជានន្តា ឯវំ បស្សន្តា យេ តេ សន្តា វិមោក្ខា អតិក្កម្ម រូបេ អារុប្បា តេ កាយេន ផុសិត្វា វិហរថាតិ។ នោ ហេតំ អាវុសោ។>
      text <ឯត្ថ ទានិ អាយស្មន្តោ ឥទញ្ច វេយ្យាករណំ ឥមេសញ្ច ធម្មានំ អសមាបត្តិ ឥទំ នោ អាវុសោ កថន្តិ។ បញ្ញាវិមុត្តា ខោ មយំ អាវុសោ សុសិមាតិ។>
      text <ន ខ្វាហំ ឥមស្ស អាយស្មន្តានំ សំខិត្តេន ភាសិតស្ស វិត្ថារេន អត្ថំ អាជានាមិ។ សាធុ មេ អាយស្មន្តោ តថា ភាសន្តុ យថាហំ ឥមស្ស អាយស្មន្តានំ សំខិត្តេន ភាសិតស្ស វិត្ថារេន អត្ថំ អាជានេយ្យន្តិ។ អាជានេយ្យាសិ វា ត្វំ អាវុសោ សុសិម ន វា ត្វំ អាជានេយ្យាសិ អថ ខោ បញ្ញាវិមុត្តា មយន្តិ។>
      text <អថ ខោ អាយស្មា សុសិមោ ឧដ្ឋាយាសនា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា សុសិមោ យាវតកោ តេហិ ភិក្ខូហិ សទ្ធិំ អហោសិ កថាសល្លាបោ តំ សព្ពំ ភគវតោ អារោចេសិ។ បុព្ពេ ខោ សុសិម ធម្មដ្ឋិតិញាណំ បច្ឆា និព្ពានេ ញាណន្តិ។>
      text <ន ខ្វាហំ ភន្តេ ឥមស្ស ភគវតា សំខិត្តេន ភាសិតស្ស វិត្ថារេន អត្ថំ អាជានាមិ។ សាធុ មេ ភន្តេ ភគវា តថា ភាសតុ យថាហំ ឥមស្ស ភគវតា សំខិត្តេន ភាសិតស្ស វិត្ថារេន អត្ថំ អាជានេយ្យន្តិ។ អាជានេយ្យាសិ វា ត្វំ សុសិម ន វា ត្វំ អាជានេយ្យាសិ អថ ខោ ធម្មដ្ឋិតិញាណំ បុព្ពេ បច្ឆា និព្ពានេ ញាណំ។>
      text <តំ កិំ មញ្ញសិ សុសិម រូបំ និច្ចំ វា អនិច្ចំ វាតិ។ អនិច្ចំ ភន្តេ។ យំ បនានិច្ចំ ទុក្ខំ វា តំ សុខំ វាតិ។ ទុក្ខំ ភន្តេ។ យំ បនានិច្ចំ ទុក្ខំ វិបរិណាមធម្មំ កល្លំ នុ តំ សមនុបស្សិតុំ ឯតំ មម ឯសោហមស្មិ ឯសោ មេ អត្តាតិ។ នោ ហេតំ ភន្តេ។ វេទនា និច្ចា វា អនិច្ចា វាតិ។ អនិច្ចា ភន្តេ។ យំ បនានិច្ចំ ទុក្ខំ វា តំ សុខំ វាតិ។ ទុក្ខំ ភន្តេ។ យំ បនានិច្ចំ ទុក្ខំ វិបរិណាមធម្មំ កល្លំ នុ តំ សមនុបស្សិតុំ ឯតំ មម ឯសោហមស្មិ ឯសោ មេ អត្តាតិ។ នោ ហេតំ ភន្តេ។ សញ្ញា និច្ចា វា អនិច្ចា វាតិ។ អនិច្ចា ភន្តេ…បេ។… សង្ខារា និច្ចា វា អនិច្ចា វាតិ។ អនិច្ចា ភន្តេ។ យំ បនានិច្ចំ ទុក្ខំ វា តំ សុខំ វាតិ។ ទុក្ខំ ភន្តេ។ យំ បនានិច្ចំ ទុក្ខំ វិបរិណាមធម្មំ កល្លំ នុ តំ សមនុបស្សិតុំ ឯតំ មម ឯសោហមស្មិ ឯសោ មេ អត្តាតិ។ នោ ហេតំ ភន្តេ។ វិញ្ញាណំ និច្ចំ វា អនិច្ចំ វាតិ។ អនិច្ចំ ភន្តេ។ យំ បនានិច្ចំ ទុក្ខំ វា តំ សុខំ វាតិ។ ទុក្ខំ ភន្តេ។ យំ បនានិច្ចំ ទុក្ខំ វិបរិណាមធម្មំ កល្លំ នុ តំ សមនុបស្សិតុំ ឯតំ មម ឯសោហមស្មិ ឯសោ មេ អត្តាតិ។ នោ ហេតំ ភន្តេ។>
      text <តស្មាតិហ សុសិម យំ កិញ្ចិ រូបំ អតីតានាគតបច្ចុប្បន្នំ អជ្ឈត្តំ វា ពហិទ្ធា វា ឱឡារិកំ វា សុខុមំ វា ហីនំ វា បណីតំ វា យំ ទូរេ សន្តិកេ វា សព្ពំ រូបំ នេតំ មម នេសោហមស្មិ ន មេសោ អត្តាតិ ឯវមេតំ យថាភូតំ សម្មប្បញ្ញាយ ទដ្ឋព្ពំ។ យា កាចិ វេទនា អតីតានាគតបច្ចុប្បន្នា អជ្ឈត្តំ វា ពហិទ្ធា វា ឱឡារិកា វា សុខុមា វា ហីនា វា បណីតា វា យា ទូរេ សន្តិកេ វា សព្ពា វេទនា នេតំ មម នេសោហមស្មិ ន មេសោ អត្តាតិ ឯវមេតំ យថាភូតំ សម្មប្បញ្ញាយ ទដ្ឋព្ពំ។ យា កាចិ សញ្ញា…បេ។… យេ កេចិ សង្ខារា អតីតានាគតបច្ចុប្បន្នា អជ្ឈត្តំ វា ពហិទ្ធា វា ឱឡារិកា វា សុខុមា វា ហីនា វា បណីតា វា យេ ទូរេ សន្តិកេ វា សព្ពេ សង្ខារា នេតំ មម នេសោហមស្មិ ន មេសោ អត្តាតិ ឯវមេតំ យថាភូតំ សម្មប្បញ្ញាយ ទដ្ឋព្ពំ។ យំ កិញ្ចិ វិញ្ញាណំ អតីតានាគតបច្ចុប្បន្នំ អជ្ឈត្តំ វា ពហិទ្ធា វា ឱឡារិកំ វា សុខុមំ វា ហីនំ វា បណីតំ វា យំ ទូរេ សន្តិកេ វា សព្ពំ វិញ្ញាណំ នេតំ មម នេសោហមស្មិ ន មេសោ អត្តាតិ ឯវមេតំ យថាភូតំ សម្មប្បញ្ញាយ ទដ្ឋព្ពំ។>
      text <ឯវំ បស្សំ សុសិម សុតវា អរិយសាវកោ រូបស្មិម្បិ និព្ពិន្ទតិ វេទនាយបិ និព្ពិន្ទតិ សញ្ញាយបិ និព្ពិន្ទតិ សង្ខារេសុបិ និព្ពិន្ទតិ វិញ្ញាណស្មិម្បិ និព្ពិន្ទតិ។ និព្ពិន្ទំ វិរជ្ជតិ វិរាគា វិមុច្ចតិ វិមុត្តស្មិំ វិមុត្តមិតិ ញាណំ ហោតិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាតិ។>
      text <ជាតិបច្ចយា ជរាមរណន្តិ សុសិម បស្សសីតិ។ ឯវំ ភន្តេ។ ភវបច្ចយា ជាតីតិ សុសិម បស្សសីតិ។ ឯវំ ភន្តេ។ ឧបាទានបច្ចយា ភវោតិ សុសិម បស្សសីតិ។ ឯវំ ភន្តេ។ តណ្ហាបច្ចយា ឧបាទានន្តិ សុសិម បស្សសីតិ។ ឯវំ ភន្តេ។ វេទនាបច្ចយា តណ្ហាតិ… ផស្សបច្ចយា វេទនាតិ… សឡាយតនបច្ចយា ផស្សោតិ… នាមរូបបច្ចយា សឡាយតនន្តិ… វិញ្ញាណបច្ចយា នាមរូបន្តិ… សង្ខារបច្ចយា វិញ្ញាណន្តិ… អវិជ្ជាបច្ចយា សង្ខារាតិ សុសិម បស្សសីតិ។ ឯវំ ភន្តេ។>
      text <ជាតិនិរោធា ជរាមរណនិរោធោតិ សុសិម បស្សសីតិ។ ឯវំ ភន្តេ។ ភវនិរោធា ជាតិនិរោធោតិ សុសិម បស្សសីតិ។ ឯវំ ភន្តេ។ ឧបាទាននិរោធា ភវនិរោធោតិ… តណ្ហានិរោធា ឧបាទាននិរោធោតិ… វេទនានិរោធា តណ្ហានិរោធោតិ… ផស្សនិរោធា វេទនានិរោធោតិ… សឡាយតននិរោធា ផស្សនិរោធោតិ… នាមរូបនិរោធា សឡាយតននិរោធោតិ… វិញ្ញាណនិរោធា នាមរូបនិរោធោតិ… សង្ខារនិរោធា វិញ្ញាណនិរោធោតិ… អវិជ្ជានិរោធា សង្ខារនិរោធោតិ សុសិម បស្សសីតិ។ ឯវំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ អនេកវិហិតំ ឥទ្ធិវិធំ បច្ចនុភោសិ ឯកោបិ ហុត្វា ពហុធា ហោសិ ពហុធាបិ ហុត្វា ឯកោ ហោសិ អាវិភាវំ តិរោភាវំ តិរោកុដ្ដំ តិរោបាការំ តិរោបព្ពតំ អសជ្ជមានោ គច្ឆសិ សេយ្យថាបិ អាកាសេ បថវិយាបិ ឧម្មុជ្ជនិមុជ្ជំ ករោសិ សេយ្យថាបិ ឧទកេ ឧទកេបិ អភិជ្ជមានោ គច្ឆសិ សេយ្យថាបិ បថវិយំ អាកាសេបិ បល្លង្កេន កមសិ សេយ្យថាបិ បក្ខី សកុណោ ឥមេបិ ចន្ទិមសូរិយេ ឯវំមហិទ្ធិកេ ឯវំមហានុភាវេ បាណិនា បរិមសសិ បរិមជ្ជសិ យាវ ព្រហ្មលោកាបិ កាយេន វសំ វត្តេសីតិ។ នោ ហេតំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ ទិព្ពាយ សោតធាតុយា វិសុទ្ធាយ អតិក្កន្តមានុសិកាយ ឧភោ សទ្ទេ សុណសិ ទិព្ពេ ច មានុសេ ច យេ ទូរេ សន្តិកេ ចាតិ។ នោ ហេតំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ បរសត្តានំ បរបុគ្គលានំ ចេតសា ចេតោ បរិច្ច បជានាសិ សរាគំ វា ចិត្តំ សរាគំ ចិត្តន្តិ បជានាសិ…បេ។… វិមុត្តំ វា ចិត្តំ វិមុត្តំ ចិត្តន្តិ បជានាសីតិ។ នោ ហេតំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ អនេកវិហិតំ បុព្ពេនិវាសំ អនុស្សរសិ សេយ្យថិទំ ឯកម្បិ ជាតិំ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរសីតិ។ នោ ហេតំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សសិ ចវមានេ…បេ។… យថាកម្មូបគេ សត្តេ បជានាសីតិ។ នោ ហេតំ ភន្តេ។>
      text <អបិ បន ត្វំ សុសិម ឯវំ ជានន្តោ ឯវំ បស្សន្តោ យេ តេ សន្តា វិមោក្ខា អតិក្កម្ម រូបេ អារុប្បា តេ កាយេន ផុសិត្វា វិហរសីតិ។ នោ ហេតំ ភន្តេ។>
      text <ឯត្ថ ទានិ សុសិម ឥទញ្ច វេយ្យាករណំ ឥមេសញ្ច ធម្មានំ អសមាបត្តិ ឥទំ នោ សុសិម កថន្តិ។>
      text <អថ ខោ អាយស្មា សុសិមោ ភគវតោ បាទេសុ សិរសា និបតិត្វា ភគវន្តំ ឯតទវោច អច្ចយោ មំ ភន្តេ អច្ចគមា យថាពាលំ យថាមូឡ្ហំ យថាអកុសលំ យ្វាហំ ឯវំ ស្វាក្ខាតេ ធម្មវិនយេ ធម្មត្ថេនកោ បព្ពជិតោ។ តស្ស មេ ភន្តេ ភគវា អច្ចយំ អច្ចយតោ បដិគ្គណ្ហាតុ អាយតិំ សំវរាយាតិ។>
      text <តគ្ឃ ត្វំ សុសិម អច្ចយោ អច្ចគមា យថាពាលំ យថាមូឡ្ហំ យថាអកុសលំ យោ ត្វំ ឯវំ ស្វាក្ខាតេ ធម្មវិនយេ ធម្មត្ថេនកោ បព្ពជិតោ។ សេយ្យថាបិ សុសិម ចោរំ អាគុចារិំ គហេត្វា រញ្ញោ ទស្សេយ្យុំ អយំ តេ ទេវ ចោរោ អាគុចារី ឥមស្ស យំ ឥច្ឆសិ តំ ទណ្ឌំ បណេហីតិ។ តមេនំ រាជា ឯវំ វទេយ្យ គច្ឆថ ភោ ឥមំ បុរិសំ ទឡ្ហាយ រជ្ជុយា បច្ឆាពាហំ គាឡ្ហពន្ធនំ ពន្ធិត្វា ខុរមុណ្ឌំ ករិត្វា ខរស្សរេន បណវេន រថិយាយ រថិយំ សិង្ឃាដកេន សិង្ឃាដកំ បរិនេត្វា ទក្ខិណេន ទ្វារេន និក្ខាមេត្វា ទក្ខិណតោ នគរស្ស សីសំ ឆិន្ទថាតិ។ តមេនំ រញ្ញោ បុរិសា ទឡ្ហាយ រជ្ជុយា បច្ឆាពាហំ គាឡ្ហពន្ធនំ ពន្ធិត្វា ខុរមុណ្ឌំ ករិត្វា ខរស្សរេន បណវេន រថិយាយ រថិយំ សិង្ឃាដកេន សិង្ឃាដកំ បរិនេត្វា ទក្ខិណេន ទ្វារេន និក្ខាមេត្វា ទក្ខិណតោ នគរស្ស សីសំ ឆិន្ទេយ្យុំ។ តំ កិំ មញ្ញសិ សុសិម អបិ នុ សោ បុរិសោ តតោនិទានំ ទុក្ខំ ទោមនស្សំ បដិសំវេទិយេថាតិ។ ឯវំ ភន្តេ។>
      text <យំ ខោ សោ សុសិម បុរិសោ តតោនិទានំ ទុក្ខំ ទោមនស្សំ បដិសំវេទិយេថ។ យា ឯវំ ស្វាក្ខាតេ ធម្មវិនយេ ធម្មត្ថេនកស្ស បព្ពជ្ជា អយំ តតោ ទុក្ខវិបាកតរា ច កដុកវិបាកតរា ច អបិ ច វិនិបាតាយ សំវត្តតិ។ យតោ ច ខោ ត្វំ សុសិម អច្ចយំ អច្ចយតោ ទិស្វា យថាធម្មំ បដិករោសិ តំ តេ មយំ បដិគ្គណ្ហាម។ វុទ្ធិ ហេសា សុសិម អរិយស្ស វិនយេ យោ អច្ចយំ អច្ចយតោ ទិស្វា យថាធម្មំ បដិករោតិ អាយតិញ្ច សំវរំ អាបជ្ជតីតិ។ ទសមំ។>
      stand <មហាវគ្គោ សត្តមោ។>
      text <តស្សុទ្ទានំ>
  text <៨។ សមណព្រាហ្មណវគ្គោ>
    text <១។ ជរាមរណសុត្តំ>
      text <៧១>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា…បេ។… យេ ហិ កេចិ ភិក្ខវេ សមណា វា ព្រាហ្មណា វា ជរាមរណំ នប្បជានន្តិ ជរាមរណសមុទយំ នប្បជានន្តិ ជរាមរណនិរោធំ នប្បជានន្តិ ជរាមរណនិរោធគាមិនិំ បដិបទំ នប្បជានន្តិ ន មេ តេ ភិក្ខវេ សមណា វា ព្រាហ្មណា វា សមណេសុ វា សមណសម្មតា ព្រាហ្មណេសុ វា ព្រាហ្មណសម្មតា ន ច បន តេ អាយស្មន្តោ សាមញ្ញត្ថំ វា ព្រហ្មញ្ញត្ថំ វា ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តិ។>
      text <យេ ច ខោ កេចិ ភិក្ខវេ សមណា វា ព្រាហ្មណា វា ជរាមរណំ បជានន្តិ…បេ។… បដិបទំ បជានន្តិ តេ ខោ មេ ភិក្ខវេ សមណា វា ព្រាហ្មណា វា សមណេសុ ចេវ សមណសម្មតា ព្រាហ្មណេសុ ច ព្រាហ្មណសម្មតា តេ ច បនាយស្មន្តោ សាមញ្ញត្ថញ្ច ព្រហ្មញ្ញត្ថញ្ច ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរន្តីតិ។ សុត្តន្តោ ឯកោ។ បឋមំ។>
    text <២-១១។ ជាតិសុត្តាទិទសកំ>
      text <៧២>, <សាវត្ថិយំ វិហរតិ…បេ។… ជាតិំ នប្បជានន្តិ…បេ។…។>
      text <៣ ភវំ នប្បជានន្តិ…បេ។…។>
      text <៤ ឧបាទានំ នប្បជានន្តិ…បេ។…។>
      text <៥ តណ្ហំ នប្បជានន្តិ…បេ។…។>
      text <៦ វេទនំ នប្បជានន្តិ…បេ។…។>
      text <៧ ផស្សំ នប្បជានន្តិ…បេ។…។>
      text <៨ សឡាយតនំ នប្បជានន្តិ…បេ។…។>
      text <៩ នាមរូបំ នប្បជានន្តិ…បេ។…។>
      text <១០ វិញ្ញាណំ នប្បជានន្តិ…បេ។…។>
      text <១១ សង្ខារេ នប្បជានន្តិ សង្ខារសមុទយំ នប្បជានន្តិ សង្ខារនិរោធំ នប្បជានន្តិ សង្ខារនិរោធគាមិនិំ បដិបទំ នប្បជានន្តិ…បេ។… សង្ខារេ បជានន្តិ…បេ។… សយំ អភិញ្ញា សច្ឆិកត្វា ឧបសម្បជ្ជ វិហរន្តីតិ។ ឯកាទសមំ។>
      stand <សមណព្រាហ្មណវគ្គោ អដ្ឋមោ។>
      text <តស្សុទ្ទានំ>
      text <វគ្គុទ្ទានំ>
  text <៩។ អន្តរបេយ្យាលំ>
    text <១។ សត្ថុសុត្តំ>
      text <៧៣>, <សាវត្ថិយំ វិហរតិ…បេ។… ជរាមរណំ ភិក្ខវេ អជានតា អបស្សតា យថាភូតំ ជរាមរណេ យថាភូតំ ញាណាយ សត្ថា បរិយេសិតព្ពោ ជរាមរណសមុទយំ អជានតា អបស្សតា យថាភូតំ ជរាមរណសមុទយេ យថាភូតំ ញាណាយ សត្ថា បរិយេសិតព្ពោ ជរាមរណនិរោធំ អជានតា អបស្សតា យថាភូតំ ជរាមរណនិរោធេ យថាភូតំ ញាណាយ សត្ថា បរិយេសិតព្ពោ ជរាមរណនិរោធគាមិនិំ បដិបទំ អជានតា អបស្សតា យថាភូតំ ជរាមរណនិរោធគាមិនិយា បដិបទាយ យថាភូតំ ញាណាយ សត្ថា បរិយេសិតព្ពោតិ។ សុត្តន្តោ ឯកោ។ បឋមំ។>
      text <សព្ពេសំ បេយ្យាលោ ឯវំ វិត្ថារេតព្ពោ>
    text <២-១១។ ទុតិយសត្ថុសុត្តាទិទសកំ>
      text <២ ជាតិំ ភិក្ខវេ អជានតា អបស្សតា យថាភូតំ…បេ។…។>
      text <៣ ភវំ ភិក្ខវេ អជានតា អបស្សតា យថាភូតំ…បេ។…។>
      text <៤ ឧបាទានំ ភិក្ខវេ អជានតា អបស្សតា យថាភូតំ…បេ។…។>
      text <៥ តណ្ហំ ភិក្ខវេ អជានតា អបស្សតា យថាភូតំ…បេ។…។>
      text <៦ វេទនំ ភិក្ខវេ អជានតា អបស្សតា យថាភូតំ…បេ។…។>
      text <៧ ផស្សំ ភិក្ខវេ អជានតា អបស្សតា យថាភូតំ…បេ។…។>
      text <៨ សឡាយតនំ ភិក្ខវេ អជានតា អបស្សតា យថាភូតំ…បេ។…។>
      text <៩ នាមរូបំ ភិក្ខវេ អជានតា អបស្សតា យថាភូតំ…បេ។…។>
      text <១០ វិញ្ញាណំ ភិក្ខវេ អជានតា អបស្សតា យថាភូតំ…បេ។…។>
      text <១១ សង្ខារេ ភិក្ខវេ អជានតា អបស្សតា យថាភូតំ សង្ខារេសុ យថាភូតំ ញាណាយ សត្ថា បរិយេសិតព្ពោ សង្ខារសមុទយំ អជានតា អបស្សតា យថាភូតំ សង្ខារសមុទយេ យថាភូតំ ញាណាយ សត្ថា បរិយេសិតព្ពោ សង្ខារនិរោធំ អជានតា អបស្សតា យថាភូតំ សង្ខារនិរោធេ យថាភូតំ ញាណាយ សត្ថា បរិយេសិតព្ពោ សង្ខារនិរោធគាមិនិំ បដិបទំ អជានតា អបស្សតា យថាភូតំ សង្ខារនិរោធគាមិនិយា បដិបទាយ យថាភូតំ ញាណាយ សត្ថា បរិយេសិតព្ពោតិ។ ឯកាទសមំ។>
      text <សព្ពេសំ ចតុសច្ចិកំ កាតព្ពំ។>
    text <២-១២។ សិក្ខាសុត្តាទិបេយ្យាលឯកាទសកំ>
      text <២ ជរាមរណំ ភិក្ខវេ អជានតា អបស្សតា យថាភូតំ ជរាមរណេ យថាភូតំ ញាណាយ សិក្ខា ករណីយា។>
      text <បេយ្យាលោ។ ចតុសច្ចិកំ កាតព្ពំ។>
      text <៣ ជរាមរណំ ភិក្ខវេ អជានតា…បេ។… យោគោ ករណីយោ…បេ។…។>
      text <៤ ជរាមរណំ ភិក្ខវេ អជានតា…បេ។… ឆន្ទោ ករណីយោ…បេ។…។>
      text <៥ ជរាមរណំ ភិក្ខវេ អជានតា…បេ។… ឧស្សោឡ្ហី ករណីយា…បេ។…។>
      text <៦ ជរាមរណំ ភិក្ខវេ អជានតា…បេ។… អប្បដិវានី ករណីយា…បេ។…។>
      text <៧ ជរាមរណំ ភិក្ខវេ អជានតា…បេ។… អាតប្បំ ករណីយំ…បេ។…។>
      text <៨ ជរាមរណំ ភិក្ខវេ អជានតា…បេ។… វីរិយំ ករណីយំ…បេ។…។>
      text <៩ ជរាមរណំ ភិក្ខវេ អជានតា…បេ។… សាតច្ចំ ករណីយំ…បេ។…។>
      text <១០ ជរាមរណំ ភិក្ខវេ អជានតា…បេ។… សតិ ករណីយា…បេ។…។>
      text <១១ ជរាមរណំ ភិក្ខវេ អជានតា…បេ។… សម្បជញ្ញំ ករណីយំ…បេ។…។>
      text <១២ ជរាមរណំ ភិក្ខវេ អជានតា…បេ។… អប្បមាទោ ករណីយោ…បេ។…។>
      stand <អន្តរបេយ្យាលោ នវមោ។>
      text <តស្សុទ្ទានំ>
      stand <សុត្តន្តា អន្តរបេយ្យាលា និដ្ឋិតា។>
      stand <អន្តរបេយ្យាលេសុ ឧទ្ទានំ សមត្តំ។>
      stand <និទានសំយុត្តំ សមត្តំ។>
