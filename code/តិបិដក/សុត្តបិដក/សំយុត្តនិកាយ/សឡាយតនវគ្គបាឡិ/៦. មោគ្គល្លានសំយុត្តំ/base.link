text <៦។ មោគ្គល្លានសំយុត្តំ>
  text <១។ បឋមឈានបញ្ហាសុត្តំ>
    text <៣៣២>, <ឯកំ សមយំ អាយស្មា មហាមោគ្គល្លានោ សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ អាយស្មា មហាមោគ្គល្លានោ ភិក្ខូ អាមន្តេសិ អាវុសោ ភិក្ខវេតិ។ អាវុសោតិ ខោ តេ ភិក្ខូ អាយស្មតោ មហាមោគ្គល្លានស្ស បច្ចស្សោសុំ។ អាយស្មា មហាមោគ្គល្លានោ ឯតទវោច>
    text <ឥធ មយ្ហំ អាវុសោ រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ បឋមំ ឈានំ បឋមំ ឈានន្តិ វុច្ចតិ។ កតមំ នុ ខោ បឋមំ ឈានន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ ឥទំ វុច្ចតិ បឋមំ ឈានន្តិ។ សោ ខ្វាហំ អាវុសោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ កាមសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ បឋមំ ឈានំ បមាទោ បឋមេ ឈានេ ចិត្តំ សណ្ឋបេហិ បឋមេ ឈានេ ចិត្តំ ឯកោទិំ ករោហិ បឋមេ ឈានេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ មមំ តំ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ។ បឋមំ។>
  text <២។ ទុតិយឈានបញ្ហាសុត្តំ>
    text <៣៣៣>, <ទុតិយំ ឈានំ ទុតិយំ ឈានន្តិ វុច្ចតិ។ កតមំ នុ ខោ ទុតិយំ ឈានន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ។ ឥទំ វុច្ចតិ ទុតិយំ ឈានន្តិ។ សោ ខ្វាហំ អាវុសោ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ វិតក្កសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ ទុតិយំ ឈានំ បមាទោ ទុតិយេ ឈានេ ចិត្តំ សណ្ឋបេហិ ទុតិយេ ឈានេ ចិត្តំ ឯកោទិំ ករោហិ ទុតិយេ ឈានេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ មមំ តំ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ។ ទុតិយំ។>
  text <៣។ តតិយឈានបញ្ហាសុត្តំ>
    text <៣៣៤>, <តតិយំ ឈានំ តតិយំ ឈានន្តិ វុច្ចតិ។ កតមំ នុ ខោ តតិយំ ឈានន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ។ ឥទំ វុច្ចតិ តតិយំ ឈានន្តិ។ សោ ខ្វាហំ អាវុសោ បីតិយា ច វិរាគា ឧបេក្ខកោ ច វិហរាមិ សតោ ច សម្បជានោ សុខញ្ច កាយេន បដិសំវេទេមិ។ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ បីតិសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ តតិយំ ឈានំ បមាទោ តតិយេ ឈានេ ចិត្តំ សណ្ឋបេហិ តតិយេ ឈានេ ចិត្តំ ឯកោទិំ ករោហិ តតិយេ ឈានេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន បីតិយា ច វិរាគា ឧបេក្ខកោ ច វិហរាមិ សតោ ច សម្បជានោ សុខញ្ច កាយេន បដិសំវេទេមិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ តតិយំ។>
  text <៤។ ចតុត្ថឈានបញ្ហាសុត្តំ>
    text <៣៣៥>, <ចតុត្ថំ ឈានំ ចតុត្ថំ ឈានន្តិ វុច្ចតិ។ កតមំ នុ ខោ ចតុត្ថំ ឈានន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ ឥទំ វុច្ចតិ ចតុត្ថំ ឈានន្តិ។ សោ ខ្វាហំ អាវុសោ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ សុខសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ ចតុត្ថំ ឈានំ បមាទោ ចតុត្ថេ ឈានេ ចិត្តំ សណ្ឋបេហិ ចតុត្ថេ ឈានេ ចិត្តំ ឯកោទិំ ករោហិ ចតុត្ថេ ឈានេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ ចតុត្ថំ។>
  text <៥។ អាកាសានញ្ចាយតនបញ្ហាសុត្តំ>
    text <៣៣៦>, <អាកាសានញ្ចាយតនំ អាកាសានញ្ចាយតនន្តិ វុច្ចតិ។ កតមំ នុ ខោ អាកាសានញ្ចាយតនន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ ឥទំ វុច្ចតិ អាកាសានញ្ចាយតនន្តិ។ សោ ខ្វាហំ អាវុសោ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ រូបសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ អាកាសានញ្ចាយតនំ បមាទោ អាកាសានញ្ចាយតនេ ចិត្តំ សណ្ឋបេហិ អាកាសានញ្ចាយតនេ ចិត្តំ ឯកោទិំ ករោហិ អាកាសានញ្ចាយតនេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ បញ្ចមំ។>
  text <៦។ វិញ្ញាណញ្ចាយតនបញ្ហាសុត្តំ>
    text <៣៣៧>, <វិញ្ញាណញ្ចាយតនំ វិញ្ញាណញ្ចាយតនន្តិ វុច្ចតិ។ កតមំ នុ ខោ វិញ្ញាណញ្ចាយតនន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ ឥទំ វុច្ចតិ វិញ្ញាណញ្ចាយតនន្តិ។ សោ ខ្វាហំ អាវុសោ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ អាកាសានញ្ចាយតនសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ វិញ្ញាណញ្ចាយតនំ បមាទោ វិញ្ញាណញ្ចាយតនេ ចិត្តំ សណ្ឋបេហិ វិញ្ញាណញ្ចាយតនេ ចិត្តំ ឯកោទិំ ករោហិ វិញ្ញាណញ្ចាយតនេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ ឆដ្ឋំ។>
  text <៧។ អាកិញ្ចញ្ញាយតនបញ្ហាសុត្តំ>
    text <៣៣៨>, <អាកិញ្ចញ្ញាយតនំ អាកិញ្ចញ្ញាយតនន្តិ វុច្ចតិ។ កតមំ នុ ខោ អាកិញ្ចញ្ញាយតនន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ ឥទំ វុច្ចតិ អាកិញ្ចញ្ញាយតនន្តិ។ សោ ខ្វាហំ អាវុសោ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ វិញ្ញាណញ្ចាយតនសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ អាកិញ្ចញ្ញាយតនំ បមាទោ អាកិញ្ចញ្ញាយតនេ ចិត្តំ សណ្ឋបេហិ អាកិញ្ចញ្ញាយតនេ ចិត្តំ ឯកោទិំ ករោហិ អាកិញ្ចញ្ញាយតនេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ សត្តមំ។>
  text <៨។ នេវសញ្ញានាសញ្ញាយតនបញ្ហាសុត្តំ>
    text <៣៣៩>, <នេវសញ្ញានាសញ្ញាយតនំ នេវសញ្ញានាសញ្ញាយតនន្តិ វុច្ចតិ។ កតមំ នុ ខោ នេវសញ្ញានាសញ្ញាយតនន្តិ។ តស្ស មយ្ហំ អាវុសោ ឯតទហោសិ ឥធ ភិក្ខុ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ ឥទំ វុច្ចតិ នេវសញ្ញានាសញ្ញាយតនន្តិ។ សោ ខ្វាហំ អាវុសោ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ អាកិញ្ចញ្ញាយតនសហគតា សញ្ញាមនសិការា សមុទាចរន្តិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ នេវសញ្ញានាសញ្ញាយតនំ បមាទោ នេវសញ្ញានាសញ្ញាយតនេ ចិត្តំ សណ្ឋបេហិ នេវសញ្ញានាសញ្ញាយតនេ ចិត្តំ ឯកោទិំ ករោហិ នេវសញ្ញានាសញ្ញាយតនេ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ…បេ។… មហាភិញ្ញតំ បត្តោតិ។ អដ្ឋមំ។>
  text <៩។ អនិមិត្តបញ្ហាសុត្តំ>
    text <៣៤០>, <អនិមិត្តោ ចេតោសមាធិ អនិមិត្តោ ចេតោសមាធីតិ វុច្ចតិ។ កតមោ នុ ខោ អនិមិត្តោ ចេតោសមាធីតិ។ តស្ស មយ្ហំ អាវុសោ ឯតទហោសិ ឥធ ភិក្ខុ សព្ពនិមិត្តានំ អមនសិការា អនិមិត្តំ ចេតោសមាធិំ ឧបសម្បជ្ជ វិហរតិ។ អយំ វុច្ចតិ អនិមិត្តោ ចេតោសមាធីតិ។ សោ ខ្វាហំ អាវុសោ សព្ពនិមិត្តានំ អមនសិការា អនិមិត្តំ ចេតោសមាធិំ ឧបសម្បជ្ជ វិហរាមិ។ តស្ស មយ្ហំ អាវុសោ ឥមិនា វិហារេន វិហរតោ និមិត្តានុសារិ វិញ្ញាណំ ហោតិ។>
    text <អថ ខោ មំ អាវុសោ ភគវា ឥទ្ធិយា ឧបសង្កមិត្វា ឯតទវោច មោគ្គល្លាន មោគ្គល្លាន។ មា ព្រាហ្មណ អនិមិត្តំ ចេតោសមាធិំ បមាទោ អនិមិត្តេ ចេតោសមាធិស្មិំ ចិត្តំ សណ្ឋបេហិ អនិមិត្តេ ចេតោសមាធិស្មិំ ចិត្តំ ឯកោទិំ ករោហិ អនិមិត្តេ ចេតោសមាធិស្មិំ ចិត្តំ សមាទហាតិ។ សោ ខ្វាហំ អាវុសោ អបរេន សមយេន សព្ពនិមិត្តានំ អមនសិការា អនិមិត្តំ ចេតោសមាធិំ ឧបសម្បជ្ជ វិហាសិំ។ យញ្ហិ តំ អាវុសោ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ មមំ តំ សម្មា វទមានោ វទេយ្យ សត្ថារានុគ្គហិតោ សាវកោ មហាភិញ្ញតំ បត្តោតិ។ នវមំ។>
  text <១០។ សក្កសុត្តំ>
    text <៣៤១>, <អថ ខោ អាយស្មា មហាមោគ្គល្លានោ សេយ្យថាបិ នាម ពលវា បុរិសោ សមិញ្ជិតំ វា ពាហំ បសារេយ្យ បសារិតំ វា ពាហំ សមិញ្ជេយ្យ ឯវមេវ ជេតវនេ អន្តរហិតោ ទេវេសុ តាវតិំសេសុ បាតុរហោសិ។ អថ ខោ សក្កោ ទេវានមិន្ទោ បញ្ចហិ ទេវតាសតេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធសរណគមនំ ហោតិ។ ពុទ្ធសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ ទេវានមិន្ទ ធម្មសរណគមនំ ហោតិ។ ធម្មសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ ទេវានមិន្ទ សង្ឃសរណគមនំ ហោតិ។ សង្ឃសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <សាធុ ខោ មារិស មោគ្គល្លាន ពុទ្ធសរណគមនំ ហោតិ។ ពុទ្ធសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ មារិស មោគ្គល្លាន ធម្មសរណគមនំ ហោតិ។ ធម្មសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ មារិស មោគ្គល្លាន សង្ឃ…បេ។… សុគតិំ សគ្គំ លោកំ ឧបបជ្ជន្តីតិ។>
    text <អថ ខោ សក្កោ ទេវានមិន្ទោ ឆហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ សត្តហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អដ្ឋហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អសីតិយា ទេវតាសហស្សេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធសរណគមនំ ហោតិ។ ពុទ្ធសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ ទេវានមិន្ទ ធម្មសរណគមនំ ហោតិ។ ធម្មសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ ទេវានមិន្ទ សង្ឃសរណគមនំ ហោតិ។ សង្ឃសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <សាធុ ខោ មារិស មោគ្គល្លាន ពុទ្ធសរណគមនំ ហោតិ។ ពុទ្ធសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ សាធុ ខោ មារិស មោគ្គល្លាន ធម្មសរណគមនំ ហោតិ…បេ។… សាធុ ខោ មារិស មោគ្គល្លាន សង្ឃសរណគមនំ ហោតិ។ សង្ឃសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <អថ ខោ សក្កោ ទេវានមិន្ទោ បញ្ចហិ ទេវតាសតេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ សន្ទិដ្ឋិកោ អកាលិកោ ឯហិបស្សិកោ ឱបនេយ្យិកោ បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ ឧជុប្បដិបន្នោ ភគវតោ សាវកសង្ឃោ ញាយប្បដិបន្នោ ភគវតោ សាវកសង្ឃោ សាមីចិប្បដិបន្នោ ភគវតោ សាវកសង្ឃោ យទិទំ ចត្តារិ បុរិសយុគានិ អដ្ឋ បុរិសបុគ្គលា ឯស ភគវតោ សាវកសង្ឃោ អាហុនេយ្យោ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ អរិយកន្តេហិ សីលេហិ សមន្នាគមនំ ហោតិ អខណ្ឌេហិ អច្ឆិទ្ទេហិ អសពលេហិ អកម្មាសេហិ ភុជិស្សេហិ វិញ្ញុប្បសត្ថេហិ អបរាមដ្ឋេហិ សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <សាធុ ខោ មារិស មោគ្គល្លាន ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <អថ ខោ សក្កោ ទេវានមិន្ទោ ឆហិ ទេវតាសតេហិ សទ្ធិំ…បេ។…។ អថ ខោ សក្កោ ទេវានមិន្ទោ សត្តហិ ទេវតាសតេហិ សទ្ធិំ…បេ។…។ អថ ខោ សក្កោ ទេវានមិន្ទោ អដ្ឋហិ ទេវតាសតេហិ សទ្ធិំ…បេ។…។ អថ ខោ សក្កោ ទេវានមិន្ទោ អសីតិយា ទេវតាសហស្សេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ ទេវានមិន្ទ អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <សាធុ ខោ មារិស មោគ្គល្លាន ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។>
    text <សាធុ ខោ មារិស មោគ្គល្លាន អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តីតិ។>
    text <អថ ខោ សក្កោ ទេវានមិន្ទោ បញ្ចហិ ទេវតាសតេហិ សទ្ធិំ យេនាយស្មា មហាមោគ្គល្លានោ តេនុបសង្កមិ …បេ។… ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធសរណគមនំ ហោតិ។ ពុទ្ធសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ ធម្មសរណគមនំ ហោតិ។ ធម្មសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ សង្ឃសរណគមនំ ហោតិ។ សង្ឃសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។>
    text <សាធុ ខោ មារិស មោគ្គល្លាន ពុទ្ធសរណគមនំ ហោតិ។ ពុទ្ធសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន ធម្មសរណគមនំ ហោតិ…បេ។…។>
    text <សាធុ ខោ មារិស មោគ្គល្លាន សង្ឃសរណគមនំ ហោតិ។ សង្ឃសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។>
    text <អថ ខោ សក្កោ ទេវានមិន្ទោ ឆហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ សត្តហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អដ្ឋហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អសីតិយា ទេវតាសហស្សេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធសរណគមនំ ហោតិ។ ពុទ្ធសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ ធម្មសរណគមនំ ហោតិ…បេ។…។>
    text <សាធុ ខោ ទេវានមិន្ទ សង្ឃសរណគមនំ ហោតិ។ សង្ឃសរណគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។>
    text <សាធុ ខោ មារិស មោគ្គល្លាន ពុទ្ធសរណគមនំ ហោតិ…បេ។… សាធុ ខោ មារិស មោគ្គល្លាន ធម្មសរណគមនំ ហោតិ…បេ។… សាធុ ខោ មារិស មោគ្គល្លាន សង្ឃសរណគមនំ ហោតិ។ សង្ឃសរណគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។>
    text <អថ ខោ សក្កោ ទេវានមិន្ទោ បញ្ចហិ ទេវតាសតេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ…បេ។…។>
    text <សាធុ ខោ ទេវានមិន្ទ សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ…បេ។…។>
    text <សាធុ ខោ ទេវានមិន្ទ អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហីតិ។>
    text <សាធុ ខោ មារិស មោគ្គល្លាន ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ…បេ។…។>
    text <សាធុ ខោ មារិស មោគ្គល្លាន អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហីតិ។>
    text <អថ ខោ សក្កោ ទេវានមិន្ទោ ឆហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ សត្តហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អដ្ឋហិ ទេវតាសតេហិ សទ្ធិំ…បេ។… អថ ខោ សក្កោ ទេវានមិន្ទោ អសីតិយា ទេវតាសហស្សេហិ សទ្ធិំ យេនាយស្មា មហាមោគ្គល្លានោ តេនុបសង្កមិ ឧបសង្កមិត្វា អាយស្មន្តំ មហាមោគ្គល្លានំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតំ ខោ សក្កំ ទេវានមិន្ទំ អាយស្មា មហាមោគ្គល្លានោ ឯតទវោច>
    text <សាធុ ខោ ទេវានមិន្ទ ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ សន្ទិដ្ឋិកោ អកាលិកោ ឯហិបស្សិកោ ឱបនេយ្យិកោ បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ ឧជុប្បដិបន្នោ ភគវតោ សាវកសង្ឃោ ញាយប្បដិបន្នោ ភគវតោ សាវកសង្ឃោ សាមីចិប្បដិបន្នោ ភគវតោ សាវកសង្ឃោ យទិទំ ចត្តារិ បុរិសយុគានិ អដ្ឋ បុរិសបុគ្គលា ឯស ភគវតោ សាវកសង្ឃោ អាហុនេយ្យោ បាហុនេយ្យោ ទក្ខិណេយ្យោ អញ្ជលិករណីយោ អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ ទេវានមិន្ទ អរិយកន្តេហិ សីលេហិ សមន្នាគមនំ ហោតិ អខណ្ឌេហិ អច្ឆិទ្ទេហិ អសពលេហិ អកម្មាសេហិ ភុជិស្សេហិ វិញ្ញុប្បសត្ថេហិ អបរាមដ្ឋេហិ សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ ទេវានមិន្ទ ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។>
    text <សាធុ ខោ មារិស មោគ្គល្លាន ពុទ្ធេ អវេច្ចប្បសាទេន សមន្នាគមនំ ហោតិ ឥតិបិ សោ ភគវា…បេ។… សត្ថា ទេវមនុស្សានំ ពុទ្ធោ ភគវាតិ។ ពុទ្ធេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន ធម្មេ អវេច្ចប្បសាទេន សមន្នាគមនំ ហោតិ ស្វាក្ខាតោ ភគវតា ធម្មោ…បេ។… បច្ចត្តំ វេទិតព្ពោ វិញ្ញូហីតិ។ ធម្មេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន សង្ឃេ អវេច្ចប្បសាទេន សមន្នាគមនំ ហោតិ សុប្បដិបន្នោ ភគវតោ សាវកសង្ឃោ…បេ។… អនុត្តរំ បុញ្ញក្ខេត្តំ លោកស្សាតិ។ សង្ឃេ អវេច្ចប្បសាទេន សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា…បេ។… ទិព្ពេហិ ផោដ្ឋព្ពេហិ។>
    text <សាធុ ខោ មារិស មោគ្គល្លាន អរិយកន្តេហិ សីលេហិ សមន្នាគមនំ ហោតិ អខណ្ឌេហិ…បេ។… សមាធិសំវត្តនិកេហិ។ អរិយកន្តេហិ សីលេហិ សមន្នាគមនហេតុ ខោ មារិស មោគ្គល្លាន ឯវមិធេកច្ចេ សត្តា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ តេ អញ្ញេ ទេវេ ទសហិ ឋានេហិ អធិគណ្ហន្តិ ទិព្ពេន អាយុនា ទិព្ពេន វណ្ណេន ទិព្ពេន សុខេន ទិព្ពេន យសេន ទិព្ពេន អាធិបតេយ្យេន ទិព្ពេហិ រូបេហិ ទិព្ពេហិ សទ្ទេហិ ទិព្ពេហិ គន្ធេហិ ទិព្ពេហិ រសេហិ ទិព្ពេហិ ផោដ្ឋព្ពេហីតិ។ ទសមំ។>
  text <១១។ ចន្ទនសុត្តំ>
    text <៣៤២>, <អថ ខោ ចន្ទនោ ទេវបុត្តោ…បេ។…។>
    text <អថ ខោ សុយាមោ ទេវបុត្តោ…បេ។…។>
    text <អថ ខោ សន្តុសិតោ ទេវបុត្តោ…បេ។…។>
    text <អថ ខោ សុនិម្មិតោ ទេវបុត្តោ…បេ។…។>
    text <អថ ខោ វសវត្តិ ទេវបុត្តោ…បេ។…។>
    text <យថា សក្កសុត្តំ តថា ឥមេ បញ្ច បេយ្យាលា វិត្ថារេតព្ពា។ ឯកាទសមំ។>
    stand <មោគ្គល្លានសំយុត្តំ សមត្តំ។>
    text <តស្សុទ្ទានំ>
    block
      text <សវិតក្កាវិតក្កញ្ច សុខេន ច ឧបេក្ខកោ>
      text <អាកាសញ្ចេវ វិញ្ញាណំ អាកិញ្ចំ នេវសញ្ញិនា>
      text <អនិមិត្តោ ច សក្កោ ច ចន្ទនេកាទសេន ចាតិ។>
