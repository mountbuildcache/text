text <៥។ សាមណ្ឌកសំយុត្តំ>
  text <១។ សាមណ្ឌកសុត្តំ>
    text <៣៣០>, <ឯកំ សមយំ អាយស្មា សារិបុត្តោ វជ្ជីសុ វិហរតិ ឧក្កចេលាយំ គង្គាយ នទិយា តីរេ។ អថ ខោ សាមណ្ឌកោ បរិព្ពាជកោ យេនាយស្មា សារិបុត្តោ តេនុបសង្កមិ ឧបសង្កមិត្វា អាយស្មតា សារិបុត្តេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ សាមណ្ឌកោ បរិព្ពាជកោ អាយស្មន្តំ សារិបុត្តំ ឯតទវោច>
    text <និព្ពានំ និព្ពានន្តិ អាវុសោ សារិបុត្ត វុច្ចតិ។ កតមំ នុ ខោ អាវុសោ និព្ពានន្តិ។ យោ ខោ អាវុសោ រាគក្ខយោ ទោសក្ខយោ មោហក្ខយោ ឥទំ វុច្ចតិ និព្ពានន្តិ។ អត្ថិ បនាវុសោ មគ្គោ អត្ថិ បដិបទា ឯតស្ស និព្ពានស្ស សច្ឆិកិរិយាយាតិ។ អត្ថិ ខោ អាវុសោ មគ្គោ អត្ថិ បដិបទា ឯតស្ស និព្ពានស្ស សច្ឆិកិរិយាយាតិ។>
    text <កតមោ បនាវុសោ មគ្គោ កតមា បដិបទា ឯតស្ស និព្ពានស្ស សច្ឆិកិរិយាយាតិ។ អយមេវ ខោ អាវុសោ អរិយោ អដ្ឋង្គិកោ មគ្គោ ឯតស្ស និព្ពានស្ស សច្ឆិកិរិយាយ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។ អយំ ខោ អាវុសោ មគ្គោ អយំ បដិបទា ឯតស្ស និព្ពានស្ស សច្ឆិកិរិយាយាតិ។ ភទ្ទកោ អាវុសោ មគ្គោ ភទ្ទិកា បដិបទា ឯតស្ស និព្ពានស្ស សច្ឆិកិរិយាយ។ អលញ្ច បនាវុសោ សារិបុត្ត អប្បមាទាយាតិ។ បឋមំ។>
    text <យថា ជម្ពុខាទកសំយុត្តំ តថា វិត្ថារេតព្ពំ។>
  text <២។ ទុក្ករសុត្តំ>
    text <៣៣១>, <កិំ នុ ខោ អាវុសោ សារិបុត្ត ឥមស្មិំ ធម្មវិនយេ ទុក្ករន្តិ។ បព្ពជ្ជា ខោ អាវុសោ ឥមស្មិំ ធម្មវិនយេ ទុក្ករាតិ។ បព្ពជិតេន បនាវុសោ កិំ ទុក្ករន្តិ។ បព្ពជិតេន ខោ អាវុសោ អភិរតិ ទុក្ករាតិ។ អភិរតេន បនាវុសោ កិំ ទុក្ករន្តិ។ អភិរតេន ខោ អាវុសោ ធម្មានុធម្មប្បដិបត្តិ ទុក្ករាតិ។ កីវចិរំ បនាវុសោ ធម្មានុធម្មប្បដិបន្នោ ភិក្ខុ អរហំ អស្សាតិ។ នចិរំ អាវុសោតិ។ សោឡសមំ។>
    text <បុរិមកសទិសំ ឧទ្ទានំ។>
    stand <សាមណ្ឌកសំយុត្តំ សមត្តំ។>
