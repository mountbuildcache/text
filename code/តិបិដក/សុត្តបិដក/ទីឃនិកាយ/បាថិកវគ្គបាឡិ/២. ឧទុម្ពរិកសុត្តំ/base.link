text <២។ ឧទុម្ពរិកសុត្តំ>
  text <និគ្រោធបរិព្ពាជកវត្ថុ>
    text <៤៩>, <ឯវំ មេ សុតំ ឯកំ សមយំ ភគវា រាជគហេ វិហរតិ គិជ្ឈកូដេ បព្ពតេ។ តេន ខោ បន សមយេន និគ្រោធោ បរិព្ពាជកោ ឧទុម្ពរិកាយ បរិព្ពាជការាមេ បដិវសតិ មហតិយា បរិព្ពាជកបរិសាយ សទ្ធិំ តិំសមត្តេហិ បរិព្ពាជកសតេហិ។ អថ ខោ សន្ធានោ គហបតិ ទិវា ទិវស្ស រាជគហា និក្ខមិ ភគវន្តំ ទស្សនាយ។ អថ ខោ សន្ធានស្ស គហបតិស្ស ឯតទហោសិ អកាលោ ខោ ភគវន្តំ ទស្សនាយ។ បដិសល្លីនោ ភគវា។ មនោភាវនីយានម្បិ ភិក្ខូនំ អសមយោ ទស្សនាយ។ បដិសល្លីនា មនោភាវនីយា ភិក្ខូ។ យំនូនាហំ យេន ឧទុម្ពរិកាយ បរិព្ពាជការាមោ យេន និគ្រោធោ បរិព្ពាជកោ តេនុបសង្កមេយ្យន្តិ។ អថ ខោ សន្ធានោ គហបតិ យេន ឧទុម្ពរិកាយ បរិព្ពាជការាមោ តេនុបសង្កមិ។>
    text <៥០>, <តេន ខោ បន សមយេន និគ្រោធោ បរិព្ពាជកោ មហតិយា បរិព្ពាជកបរិសាយ សទ្ធិំ និសិន្នោ ហោតិ ឧន្នាទិនិយា ឧច្ចាសទ្ទមហាសទ្ទាយ អនេកវិហិតំ តិរច្ឆានកថំ កថេន្តិយា។ សេយ្យថិទំ រាជកថំ ចោរកថំ មហាមត្តកថំ សេនាកថំ ភយកថំ យុទ្ធកថំ អន្នកថំ បានកថំ វត្ថកថំ សយនកថំ មាលាកថំ គន្ធកថំ ញាតិកថំ យានកថំ គាមកថំ និគមកថំ នគរកថំ ជនបទកថំ ឥត្ថិកថំ សូរកថំ វិសិខាកថំ កុម្ភដ្ឋានកថំ បុព្ពបេតកថំ នានត្តកថំ លោកក្ខាយិកំ សមុទ្ទក្ខាយិកំ ឥតិភវាភវកថំ ឥតិ វា។>
    text <៥១>, <អទ្ទសា ខោ និគ្រោធោ បរិព្ពាជកោ សន្ធានំ គហបតិំ ទូរតោវ អាគច្ឆន្តំ។ ទិស្វា សកំ បរិសំ សណ្ឋាបេសិ អប្បសទ្ទា ភោន្តោ ហោន្តុ មា ភោន្តោ សទ្ទមកត្ថ។ អយំ សមណស្ស គោតមស្ស សាវកោ អាគច្ឆតិ សន្ធានោ គហបតិ។ យាវតា ខោ បន សមណស្ស គោតមស្ស សាវកា គិហី ឱទាតវសនា រាជគហេ បដិវសន្តិ អយំ តេសំ អញ្ញតរោ សន្ធានោ គហបតិ។ អប្បសទ្ទកាមា ខោ បនេតេ អាយស្មន្តោ អប្បសទ្ទវិនីតា អប្បសទ្ទស្ស វណ្ណវាទិនោ។ អប្បេវ នាម អប្បសទ្ទំ បរិសំ វិទិត្វា ឧបសង្កមិតព្ពំ មញ្ញេយ្យាតិ។ ឯវំ វុត្តេ តេ បរិព្ពាជកា តុណ្ហី អហេសុំ។>
    text <៥២>, <អថ ខោ សន្ធានោ គហបតិ យេន និគ្រោធោ បរិព្ពាជកោ តេនុបសង្កមិ ឧបសង្កមិត្វា និគ្រោធេន បរិព្ពាជកេន សទ្ធិំ សម្មោទិ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ ឯកមន្តំ និសិន្នោ ខោ សន្ធានោ គហបតិ និគ្រោធំ បរិព្ពាជកំ ឯតទវោច អញ្ញថា ខោ ឥមេ ភោន្តោ អញ្ញតិត្ថិយា បរិព្ពាជកា សង្គម្ម សមាគម្ម ឧន្នាទិនោ ឧច្ចាសទ្ទមហាសទ្ទា អនេកវិហិតំ តិរច្ឆានកថំ អនុយុត្តា វិហរន្តិ។ សេយ្យថិទំ រាជកថំ…បេ។… ឥតិភវាភវកថំ ឥតិ វា។ អញ្ញថា ខោ បន សោ ភគវា អរញ្ញវនបត្ថានិ បន្តានិ សេនាសនានិ បដិសេវតិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានីតិ។>
    text <៥៣>, <ឯវំ វុត្តេ និគ្រោធោ បរិព្ពាជកោ សន្ធានំ គហបតិំ ឯតទវោច យគ្ឃេ គហបតិ ជានេយ្យាសិ កេន សមណោ គោតមោ សទ្ធិំ សល្លបតិ កេន សាកច្ឆំ សមាបជ្ជតិ កេន បញ្ញាវេយ្យត្តិយំ សមាបជ្ជតិ។ សុញ្ញាគារហតា សមណស្ស គោតមស្ស បញ្ញា អបរិសាវចរោ សមណោ គោតមោ នាលំ សល្លាបាយ។ សោ អន្តមន្តានេវ សេវតិ។ សេយ្យថាបិ នាម គោកាណា បរិយន្តចារិនី អន្តមន្តានេវ សេវតិ។ ឯវមេវ សុញ្ញាគារហតា សមណស្ស គោតមស្ស បញ្ញា អបរិសាវចរោ សមណោ គោតមោ នាលំ សល្លាបាយ។ សោ អន្តមន្តានេវ សេវតិ។ ឥង្ឃ គហបតិ សមណោ គោតមោ ឥមំ បរិសំ អាគច្ឆេយ្យ ឯកបញ្ហេនេវ នំ សំសាទេយ្យាម តុច្ឆកុម្ភីវ នំ មញ្ញេ ឱរោធេយ្យាមាតិ។>
    text <៥៤>, <អស្សោសិ ខោ ភគវា ទិព្ពាយ សោតធាតុយា វិសុទ្ធាយ អតិក្កន្តមានុសិកាយ សន្ធានស្ស គហបតិស្ស និគ្រោធេន បរិព្ពាជកេន សទ្ធិំ ឥមំ កថាសល្លាបំ។ អថ ខោ ភគវា គិជ្ឈកូដា បព្ពតា ឱរោហិត្វា យេន សុមាគធាយ តីរេ មោរនិវាបោ តេនុបសង្កមិ ឧបសង្កមិត្វា សុមាគធាយ តីរេ មោរនិវាបេ អព្ភោកាសេ ចង្កមិ។ អទ្ទសា ខោ និគ្រោធោ បរិព្ពាជកោ ភគវន្តំ សុមាគធាយ តីរេ មោរនិវាបេ អព្ភោកាសេ ចង្កមន្តំ។ ទិស្វាន សកំ បរិសំ សណ្ឋាបេសិ អប្បសទ្ទា ភោន្តោ ហោន្តុ មា ភោន្តោ សទ្ទមកត្ថ អយំ សមណោ គោតមោ សុមាគធាយ តីរេ មោរនិវាបេ អព្ភោកាសេ ចង្កមតិ។ អប្បសទ្ទកាមោ ខោ បន សោ អាយស្មា អប្បសទ្ទស្ស វណ្ណវាទី។ អប្បេវ នាម អប្បសទ្ទំ បរិសំ វិទិត្វា ឧបសង្កមិតព្ពំ មញ្ញេយ្យ។ សចេ សមណោ គោតមោ ឥមំ បរិសំ អាគច្ឆេយ្យ ឥមំ តំ បញ្ហំ បុច្ឆេយ្យាម កោ នាម សោ ភន្តេ ភគវតោ ធម្មោ យេន ភគវា សាវកេ វិនេតិ យេន ភគវតា សាវកា វិនីតា អស្សាសប្បត្តា បដិជានន្តិ អជ្ឈាសយំ អាទិព្រហ្មចរិយន្តិ។ ឯវំ វុត្តេ តេ បរិព្ពាជកា តុណ្ហី អហេសុំ។>
  text <តបោជិគុច្ឆាវាទោ>
    text <៥៥>, <អថ ខោ ភគវា យេន និគ្រោធោ បរិព្ពាជកោ តេនុបសង្កមិ។ អថ ខោ និគ្រោធោ បរិព្ពាជកោ ភគវន្តំ ឯតទវោច ឯតុ ខោ ភន្តេ ភគវា ស្វាគតំ ភន្តេ ភគវតោ។ ចិរស្សំ ខោ ភន្តេ ភគវា ឥមំ បរិយាយមកាសិ យទិទំ ឥធាគមនាយ។ និសីទតុ ភន្តេ ភគវា ឥទមាសនំ បញ្ញត្តន្តិ។ និសីទិ ភគវា បញ្ញត្តេ អាសនេ។ និគ្រោធោបិ ខោ បរិព្ពាជកោ អញ្ញតរំ នីចាសនំ គហេត្វា ឯកមន្តំ និសីទិ។ ឯកមន្តំ និសិន្នំ ខោ និគ្រោធំ បរិព្ពាជកំ ភគវា ឯតទវោច កាយ នុត្ថ និគ្រោធ ឯតរហិ កថាយ សន្និសិន្នា កា ច បន វោ អន្តរាកថា វិប្បកតាតិ។ ឯវំ វុត្តេ និគ្រោធោ បរិព្ពាជកោ ភគវន្តំ ឯតទវោច ឥធ មយំ ភន្តេ អទ្ទសាម ភគវន្តំ សុមាគធាយ តីរេ មោរនិវាបេ អព្ភោកាសេ ចង្កមន្តំ ទិស្វាន ឯវំ អវោចុម្ហា សចេ សមណោ គោតមោ ឥមំ បរិសំ អាគច្ឆេយ្យ ឥមំ តំ បញ្ហំ បុច្ឆេយ្យាម កោ នាម សោ ភន្តេ ភគវតោ ធម្មោ យេន ភគវា សាវកេ វិនេតិ យេន ភគវតា សាវកា វិនីតា អស្សាសប្បត្តា បដិជានន្តិ អជ្ឈាសយំ អាទិព្រហ្មចរិយន្តិ។ អយំ ខោ នោ ភន្តេ អន្តរាកថា វិប្បកតា អថ ភគវា អនុប្បត្តោតិ។>
    text <៥៦>, <ទុជ្ជានំ ខោ ឯតំ និគ្រោធ តយា អញ្ញទិដ្ឋិកេន អញ្ញខន្តិកេន អញ្ញរុចិកេន អញ្ញត្រាយោគេន អញ្ញត្រាចរិយកេន យេនាហំ សាវកេ វិនេមិ យេន មយា សាវកា វិនីតា អស្សាសប្បត្តា បដិជានន្តិ អជ្ឈាសយំ អាទិព្រហ្មចរិយំ។ ឥង្ឃ ត្វំ មំ និគ្រោធ សកេ អាចរិយកេ អធិជេគុច្ឆេ បញ្ហំ បុច្ឆ កថំ សន្តា នុ ខោ ភន្តេ តបោជិគុច្ឆា បរិបុណ្ណា ហោតិ កថំ អបរិបុណ្ណាតិ។ ឯវំ វុត្តេ តេ បរិព្ពាជកា ឧន្នាទិនោ ឧច្ចាសទ្ទមហាសទ្ទា អហេសុំ អច្ឆរិយំ វត ភោ អព្ភុតំ វត ភោ សមណស្ស គោតមស្ស មហិទ្ធិកតា មហានុភាវតា យត្រ ហិ នាម សកវាទំ ឋបេស្សតិ បរវាទេន បវារេស្សតីតិ។>
    text <៥៧>, <អថ ខោ និគ្រោធោ បរិព្ពាជកោ តេ បរិព្ពាជកេ អប្បសទ្ទេ កត្វា ភគវន្តំ ឯតទវោច មយំ ខោ ភន្តេ តបោជិគុច្ឆាវាទា តបោជិគុច្ឆាសារា តបោជិគុច្ឆាអល្លីនា វិហរាម។ កថំ សន្តា នុ ខោ ភន្តេ តបោជិគុច្ឆា បរិបុណ្ណា ហោតិ កថំ អបរិបុណ្ណាតិ។>
    text <ឥធ និគ្រោធ តបស្សី អចេលកោ ហោតិ មុត្តាចារោ ហត្ថាបលេខនោ ន ឯហិភទ្ទន្តិកោ ន តិដ្ឋភទ្ទន្តិកោ នាភិហដំ ន ឧទ្ទិស្សកតំ ន និមន្តនំ សាទិយតិ សោ ន កុម្ភិមុខា បដិគ្គណ្ហាតិ ន កឡោបិមុខា បដិគ្គណ្ហាតិ ន ឯឡកមន្តរំ ន ទណ្ឌមន្តរំ ន មុសលមន្តរំ ន ទ្វិន្នំ ភុញ្ជមានានំ ន គព្ភិនិយា ន បាយមានាយ ន បុរិសន្តរគតាយ ន សង្កិត្តីសុ ន យត្ថ សា ឧបដ្ឋិតោ ហោតិ ន យត្ថ មក្ខិកា សណ្ឌសណ្ឌចារិនី ន មច្ឆំ ន មំសំ ន សុរំ ន មេរយំ ន ថុសោទកំ បិវតិ សោ ឯកាគារិកោ វា ហោតិ ឯកាលោបិកោ ទ្វាគារិកោ វា ហោតិ ទ្វាលោបិកោ សត្តាគារិកោ វា ហោតិ សត្តាលោបិកោ ឯកិស្សាបិ ទត្តិយា យាបេតិ ទ្វីហិបិ ទត្តីហិ យាបេតិ សត្តហិបិ ទត្តីហិ យាបេតិ ឯកាហិកម្បិ អាហារំ អាហារេតិ ទ្វីហិកម្បិ អាហារំ អាហារេតិ សត្តាហិកម្បិ អាហារំ អាហារេតិ ឥតិ ឯវរូបំ អទ្ធមាសិកម្បិ បរិយាយភត្តភោជនានុយោគមនុយុត្តោ វិហរតិ។ សោ សាកភក្ខោ វា ហោតិ សាមាកភក្ខោ វា ហោតិ នីវារភក្ខោ វា ហោតិ ទទ្ទុលភក្ខោ វា ហោតិ ហដភក្ខោ វា ហោតិ កណភក្ខោ វា ហោតិ អាចាមភក្ខោ វា ហោតិ បិញ្ញាកភក្ខោ វា ហោតិ តិណភក្ខោ វា ហោតិ គោមយភក្ខោ វា ហោតិ វនមូលផលាហារោ យាបេតិ បវត្តផលភោជី។ សោ សាណានិបិ ធារេតិ មសាណានិបិ ធារេតិ ឆវទុស្សានិបិ ធារេតិ បំសុកូលានិបិ ធារេតិ តិរីដានិបិ ធារេតិ អជិនម្បិ ធារេតិ អជិនក្ខិបម្បិ ធារេតិ កុសចីរម្បិ ធារេតិ វាកចីរម្បិ ធារេតិ ផលកចីរម្បិ ធារេតិ កេសកម្ពលម្បិ ធារេតិ វាឡកម្ពលម្បិ ធារេតិ ឧលូកបក្ខម្បិ ធារេតិ កេសមស្សុលោចកោបិ ហោតិ កេសមស្សុលោចនានុយោគមនុយុត្តោ ឧព្ភដ្ឋកោបិ ហោតិ អាសនបដិក្ខិត្តោ ឧក្កុដិកោបិ ហោតិ ឧក្កុដិកប្បធានមនុយុត្តោ កណ្ដកាបស្សយិកោបិ ហោតិ កណ្ដកាបស្សយេ សេយ្យំ កប្បេតិ ផលកសេយ្យម្បិ កប្បេតិ ថណ្ឌិលសេយ្យម្បិ កប្បេតិ ឯកបស្សយិកោបិ ហោតិ រជោជល្លធរោ អព្ភោកាសិកោបិ ហោតិ យថាសន្ថតិកោ វេកដិកោបិ ហោតិ វិកដភោជនានុយោគមនុយុត្តោ អបានកោបិ ហោតិ អបានកត្តមនុយុត្តោ សាយតតិយកម្បិ ឧទកោរោហនានុយោគមនុយុត្តោ វិហរតិ។ តំ កិំ មញ្ញសិ និគ្រោធ យទិ ឯវំ សន្តេ តបោជិគុច្ឆា បរិបុណ្ណា វា ហោតិ អបរិបុណ្ណា វាតិ។ អទ្ធា ខោ ភន្តេ ឯវំ សន្តេ តបោជិគុច្ឆា បរិបុណ្ណា ហោតិ នោ អបរិបុណ្ណាតិ។ ឯវំ បរិបុណ្ណាយបិ ខោ អហំ និគ្រោធ តបោជិគុច្ឆាយ អនេកវិហិតេ ឧបក្កិលេសេ វទាមីតិ។>
  text <ឧបក្កិលេសោ>
    text <៥៨>, <យថា កថំ បន ភន្តេ ភគវា ឯវំ បរិបុណ្ណាយ តបោជិគុច្ឆាយ អនេកវិហិតេ ឧបក្កិលេសេ វទតីតិ។ ឥធ និគ្រោធ តបស្សី តបំ សមាទិយតិ សោ តេន តបសា អត្តមនោ ហោតិ បរិបុណ្ណសង្កប្បោ។ យម្បិ និគ្រោធ តបស្សី តបំ សមាទិយតិ សោ តេន តបសា អត្តមនោ ហោតិ បរិបុណ្ណសង្កប្បោ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា អត្តានុក្កំសេតិ បរំ វម្ភេតិ។ យម្បិ និគ្រោធ តបស្សី តបំ សមាទិយតិ សោ តេន តបសា អត្តានុក្កំសេតិ បរំ វម្ភេតិ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា មជ្ជតិ មុច្ឆតិ បមាទមាបជ្ជតិ។ យម្បិ និគ្រោធ តបស្សី តបំ សមាទិយតិ សោ តេន តបសា មជ្ជតិ មុច្ឆតិ បមាទមាបជ្ជតិ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <៥៩>, <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន អត្តមនោ ហោតិ បរិបុណ្ណសង្កប្បោ។ យម្បិ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន អត្តមនោ ហោតិ បរិបុណ្ណសង្កប្បោ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន អត្តានុក្កំសេតិ បរំ វម្ភេតិ។ យម្បិ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន អត្តានុក្កំសេតិ បរំ វម្ភេតិ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន មជ្ជតិ មុច្ឆតិ បមាទមាបជ្ជតិ។ យម្បិ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន មជ្ជតិ មុច្ឆតិ បមាទមាបជ្ជតិ។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <៦០>, <បុន ចបរំ និគ្រោធ តបស្សី ភោជនេសុ វោទាសំ អាបជ្ជតិ ឥទំ មេ ខមតិ ឥទំ មេ នក្ខមតីតិ។ សោ យញ្ច ខ្វស្ស នក្ខមតិ តំ សាបេក្ខោ បជហតិ។ យំ បនស្ស ខមតិ តំ គធិតោ មុច្ឆិតោ អជ្ឈាបន្នោ អនាទីនវទស្សាវី អនិស្សរណបញ្ញោ បរិភុញ្ជតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ លាភសក្ការសិលោកនិកន្តិហេតុ សក្ករិស្សន្តិ មំ រាជានោ រាជមហាមត្តា ខត្តិយា ព្រាហ្មណា គហបតិកា តិត្ថិយាតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <៦១>, <បុន ចបរំ និគ្រោធ តបស្សី អញ្ញតរំ សមណំ វា ព្រាហ្មណំ វា អបសាទេតា ហោតិ កិំ បនាយំ សម្ពហុលាជីវោ សព្ពំ សំភក្ខេតិ។ សេយ្យថិទំ មូលពីជំ ខន្ធពីជំ ផឡុពីជំ អគ្គពីជំ ពីជពីជមេវ បញ្ចមំ អសនិវិចក្កំ ទន្តកូដំ សមណប្បវាទេនាតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី បស្សតិ អញ្ញតរំ សមណំ វា ព្រាហ្មណំ វា កុលេសុ សក្ករិយមានំ គរុករិយមានំ មានិយមានំ បូជិយមានំ។ ទិស្វា តស្ស ឯវំ ហោតិ ឥមញ្ហិ នាម សម្ពហុលាជីវំ កុលេសុ សក្ករោន្តិ គរុំ ករោន្តិ មានេន្តិ បូជេន្តិ។ មំ បន តបស្សិំ លូខាជីវិំ កុលេសុ ន សក្ករោន្តិ ន គរុំ ករោន្តិ ន មានេន្តិ ន បូជេន្តីតិ ឥតិ សោ ឥស្សាមច្ឆរិយំ កុលេសុ ឧប្បាទេតា ហោតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <៦២>, <បុន ចបរំ និគ្រោធ តបស្សី អាបាថកនិសាទី ហោតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី អត្តានំ អទស្សយមានោ កុលេសុ ចរតិ ឥទម្បិ មេ តបស្មិំ ឥទម្បិ មេ តបស្មិន្តិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី កិញ្ចិទេវ បដិច្ឆន្នំ សេវតិ។ សោ ខមតិ តេ ឥទន្តិ បុដ្ឋោ សមានោ អក្ខមមានំ អាហ ខមតីតិ។ ខមមានំ អាហ នក្ខមតីតិ។ ឥតិ សោ សម្បជានមុសា ភាសិតា ហោតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី តថាគតស្ស វា តថាគតសាវកស្ស វា ធម្មំ ទេសេន្តស្ស សន្តំយេវ បរិយាយំ អនុញ្ញេយ្យំ នានុជានាតិ…បេ។… អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <៦៣>, <បុន ចបរំ និគ្រោធ តបស្សី កោធនោ ហោតិ ឧបនាហី។ យម្បិ និគ្រោធ តបស្សី កោធនោ ហោតិ ឧបនាហី។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <បុន ចបរំ និគ្រោធ តបស្សី មក្ខី ហោតិ បឡាសី …បេ។… ឥស្សុកី ហោតិ មច្ឆរី… សឋោ ហោតិ មាយាវី… ថទ្ធោ ហោតិ អតិមានី… បាបិច្ឆោ ហោតិ បាបិកានំ ឥច្ឆានំ វសំ គតោ… មិច្ឆាទិដ្ឋិកោ ហោតិ អន្តគ្គាហិកាយ ទិដ្ឋិយា សមន្នាគតោ… សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី។ យម្បិ និគ្រោធ តបស្សី សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី។ អយម្បិ ខោ និគ្រោធ តបស្សិនោ ឧបក្កិលេសោ ហោតិ។>
    text <តំ កិំ មញ្ញសិ និគ្រោធ យទិមេ តបោជិគុច្ឆា ឧបក្កិលេសា វា អនុបក្កិលេសា វាតិ។ អទ្ធា ខោ ឥមេ ភន្តេ តបោជិគុច្ឆា ឧបក្កិលេសា នោ អនុបក្កិលេសា។ ឋានំ ខោ បនេតំ ភន្តេ វិជ្ជតិ យំ ឥធេកច្ចោ តបស្សី សព្ពេហេវ ឥមេហិ ឧបក្កិលេសេហិ សមន្នាគតោ អស្ស កោ បន វាទោ អញ្ញតរញ្ញតរេនាតិ។>
  text <បរិសុទ្ធបបដិកប្បត្តកថា>
    text <៦៤>, <ឥធ និគ្រោធ តបស្សី តបំ សមាទិយតិ សោ តេន តបសា ន អត្តមនោ ហោតិ ន បរិបុណ្ណសង្កប្បោ។ យម្បិ និគ្រោធ តបស្សី តបំ សមាទិយតិ សោ តេន តបសា ន អត្តមនោ ហោតិ ន បរិបុណ្ណសង្កប្បោ។ ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា ន អត្តានុក្កំសេតិ ន បរំ វម្ភេតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា ន មជ្ជតិ ន មុច្ឆតិ ន បមាទមាបជ្ជតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <៦៥>, <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន ន អត្តមនោ ហោតិ ន បរិបុណ្ណសង្កប្បោ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន ន អត្តានុក្កំសេតិ ន បរំ វម្ភេតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី តបំ សមាទិយតិ សោ តេន តបសា លាភសក្ការសិលោកំ អភិនិព្ពត្តេតិ សោ តេន លាភសក្ការសិលោកេន ន មជ្ជតិ ន មុច្ឆតិ ន បមាទមាបជ្ជតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <៦៦>, <បុន ចបរំ និគ្រោធ តបស្សី ភោជនេសុ ន វោទាសំ អាបជ្ជតិ ឥទំ មេ ខមតិ ឥទំ មេ នក្ខមតីតិ។ សោ យញ្ច ខ្វស្ស នក្ខមតិ តំ អនបេក្ខោ បជហតិ។ យំ បនស្ស ខមតិ តំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី ន តបំ សមាទិយតិ លាភសក្ការសិលោកនិកន្តិហេតុ សក្ករិស្សន្តិ មំ រាជានោ រាជមហាមត្តា ខត្តិយា ព្រាហ្មណា គហបតិកា តិត្ថិយាតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <៦៧>, <បុន ចបរំ និគ្រោធ តបស្សី អញ្ញតរំ សមណំ វា ព្រាហ្មណំ វា នាបសាទេតា ហោតិ កិំ បនាយំ សម្ពហុលាជីវោ សព្ពំ សំភក្ខេតិ។ សេយ្យថិទំ មូលពីជំ ខន្ធពីជំ ផឡុពីជំ អគ្គពីជំ ពីជពីជមេវ បញ្ចមំ អសនិវិចក្កំ ទន្តកូដំ សមណប្បវាទេនាតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី បស្សតិ អញ្ញតរំ សមណំ វា ព្រាហ្មណំ វា កុលេសុ សក្ករិយមានំ គរុ ករិយមានំ មានិយមានំ បូជិយមានំ។ ទិស្វា តស្ស ន ឯវំ ហោតិ ឥមញ្ហិ នាម សម្ពហុលាជីវំ កុលេសុ សក្ករោន្តិ គរុំ ករោន្តិ មានេន្តិ បូជេន្តិ។ មំ បន តបស្សិំ លូខាជីវិំ កុលេសុ ន សក្ករោន្តិ ន គរុំ ករោន្តិ ន មានេន្តិ ន បូជេន្តីតិ ឥតិ សោ ឥស្សាមច្ឆរិយំ កុលេសុ នុប្បាទេតា ហោតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <៦៨>, <បុន ចបរំ និគ្រោធ តបស្សី ន អាបាថកនិសាទី ហោតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី ន អត្តានំ អទស្សយមានោ កុលេសុ ចរតិ ឥទម្បិ មេ តបស្មិំ ឥទម្បិ មេ តបស្មិន្តិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី ន កញ្ចិទេវ បដិច្ឆន្នំ សេវតិ សោ ខមតិ តេ ឥទន្តិ បុដ្ឋោ សមានោ អក្ខមមានំ អាហ នក្ខមតីតិ។ ខមមានំ អាហ ខមតីតិ។ ឥតិ សោ សម្បជានមុសា ន ភាសិតា ហោតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី តថាគតស្ស វា តថាគតសាវកស្ស វា ធម្មំ ទេសេន្តស្ស សន្តំយេវ បរិយាយំ អនុញ្ញេយ្យំ អនុជានាតិ…បេ។… ឯវំ សោ តស្មិំ ឋានេ បរិសុទ្ធោ ហោតិ។>
    text <៦៩>, <បុន ចបរំ និគ្រោធ តបស្សី អក្កោធនោ ហោតិ អនុបនាហី។ យម្បិ និគ្រោធ តបស្សី អក្កោធនោ ហោតិ អនុបនាហី ឯវំ សោ តស្មិំ ឋានេ បរិសុទ្ធោ ហោតិ។>
    text <បុន ចបរំ និគ្រោធ តបស្សី អមក្ខី ហោតិ អបឡាសី…បេ។… អនិស្សុកី ហោតិ អមច្ឆរី… អសឋោ ហោតិ អមាយាវី… អត្ថទ្ធោ ហោតិ អនតិមានី… ន បាបិច្ឆោ ហោតិ ន បាបិកានំ ឥច្ឆានំ វសំ គតោ… ន មិច្ឆាទិដ្ឋិកោ ហោតិ ន អន្តគ្គាហិកាយ ទិដ្ឋិយា សមន្នាគតោ… ន សន្ទិដ្ឋិបរាមាសី ហោតិ ន អាធានគ្គាហី សុប្បដិនិស្សគ្គី។ យម្បិ និគ្រោធ តបស្សី ន សន្ទិដ្ឋិបរាមាសី ហោតិ ន អាធានគ្គាហី សុប្បដិនិស្សគ្គី។ ឯវំ សោ តស្មិំ ឋានេ បរិសុទ្ធោ ហោតិ។>
    text <តំ កិំ មញ្ញសិ និគ្រោធ យទិ ឯវំ សន្តេ តបោជិគុច្ឆា បរិសុទ្ធា វា ហោតិ អបរិសុទ្ធា វាតិ។ អទ្ធា ខោ ភន្តេ ឯវំ សន្តេ តបោជិគុច្ឆា បរិសុទ្ធា ហោតិ នោ អបរិសុទ្ធា អគ្គប្បត្តា ច សារប្បត្តា ចាតិ។ ន ខោ និគ្រោធ ឯត្តាវតា តបោជិគុច្ឆា អគ្គប្បត្តា ច ហោតិ សារប្បត្តា ច អបិ ច ខោ បបដិកប្បត្តា ហោតីតិ។>
  text <បរិសុទ្ធតចប្បត្តកថា>
    text <៧០>, <កិត្តាវតា បន ភន្តេ តបោជិគុច្ឆា អគ្គប្បត្តា ច ហោតិ សារប្បត្តា ច។ សាធុ មេ ភន្តេ ភគវា តបោជិគុច្ឆាយ អគ្គញ្ញេវ បាបេតុ សារញ្ញេវ បាបេតូតិ។ ឥធ និគ្រោធ តបស្សី ចាតុយាមសំវរសំវុតោ ហោតិ។ កថញ្ច និគ្រោធ តបស្សី ចាតុយាមសំវរសំវុតោ ហោតិ។ ឥធ និគ្រោធ តបស្សី ន បាណំ អតិបាតេតិ ន បាណំ អតិបាតយតិ ន បាណមតិបាតយតោ សមនុញ្ញោ ហោតិ។ ន អទិន្នំ អាទិយតិ ន អទិន្នំ អាទិយាបេតិ ន អទិន្នំ អាទិយតោ សមនុញ្ញោ ហោតិ។ ន មុសា ភណតិ ន មុសា ភណាបេតិ ន មុសា ភណតោ សមនុញ្ញោ ហោតិ។ ន ភាវិតមាសីសតិ ន ភាវិតមាសីសាបេតិ ន ភាវិតមាសីសតោ សមនុញ្ញោ ហោតិ។ ឯវំ ខោ និគ្រោធ តបស្សី ចាតុយាមសំវរសំវុតោ ហោតិ។>
    text <យតោ ខោ និគ្រោធ តបស្សី ចាតុយាមសំវរសំវុតោ ហោតិ អទុំ ចស្ស ហោតិ តបស្សិតាយ។ សោ អភិហរតិ នោ ហីនាយាវត្តតិ។ សោ វិវិត្តំ សេនាសនំ ភជតិ អរញ្ញំ រុក្ខមូលំ បព្ពតំ កន្ទរំ គិរិគុហំ សុសានំ វនបត្ថំ អព្ភោកាសំ បលាលបុញ្ជំ។ សោ បច្ឆាភត្តំ បិណ្ឌបាតប្បដិក្កន្តោ និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។ សោ អភិជ្ឈំ លោកេ បហាយ វិគតាភិជ្ឈេន ចេតសា វិហរតិ អភិជ្ឈាយ ចិត្តំ បរិសោធេតិ។ ព្យាបាទប្បទោសំ បហាយ អព្យាបន្នចិត្តោ វិហរតិ សព្ពបាណភូតហិតានុកម្បី ព្យាបាទប្បទោសា ចិត្តំ បរិសោធេតិ។ ថិនមិទ្ធំ បហាយ វិគតថិនមិទ្ធោ វិហរតិ អាលោកសញ្ញី សតោ សម្បជានោ ថិនមិទ្ធា ចិត្តំ បរិសោធេតិ។ ឧទ្ធច្ចកុក្កុច្ចំ បហាយ អនុទ្ធតោ វិហរតិ អជ្ឈត្តំ វូបសន្តចិត្តោ ឧទ្ធច្ចកុក្កុច្ចា ចិត្តំ បរិសោធេតិ។ វិចិកិច្ឆំ បហាយ តិណ្ណវិចិកិច្ឆោ វិហរតិ អកថំកថី កុសលេសុ ធម្មេសុ វិចិកិច្ឆាយ ចិត្តំ បរិសោធេតិ។>
    text <៧១>, <សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ មេត្តាសហគតេន ចេតសា ឯកំ ទិសំ ផរិត្វា វិហរតិ។ តថា ទុតិយំ។ តថា តតិយំ។ តថា ចតុត្ថំ។ ឥតិ ឧទ្ធមធោ តិរិយំ សព្ពធិ សព្ពត្តតាយ សព្ពាវន្តំ លោកំ មេត្តាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ។ ករុណាសហគតេន ចេតសា…បេ។… មុទិតាសហគតេន ចេតសា…បេ។… ឧបេក្ខាសហគតេន ចេតសា ឯកំ ទិសំ ផរិត្វា វិហរតិ។ តថា ទុតិយំ។ តថា តតិយំ។ តថា ចតុត្ថំ។ ឥតិ ឧទ្ធមធោ តិរិយំ សព្ពធិ សព្ពត្តតាយ សព្ពាវន្តំ លោកំ ឧបេក្ខាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ។>
    text <តំ កិំ មញ្ញសិ និគ្រោធ។ យទិ ឯវំ សន្តេ តបោជិគុច្ឆា បរិសុទ្ធា វា ហោតិ អបរិសុទ្ធា វាតិ។ អទ្ធា ខោ ភន្តេ ឯវំ សន្តេ តបោជិគុច្ឆា បរិសុទ្ធា ហោតិ នោ អបរិសុទ្ធា អគ្គប្បត្តា ច សារប្បត្តា ចាតិ។ ន ខោ និគ្រោធ ឯត្តាវតា តបោជិគុច្ឆា អគ្គប្បត្តា ច ហោតិ សារប្បត្តា ច អបិ ច ខោ តចប្បត្តា ហោតីតិ។>
  text <បរិសុទ្ធផេគ្គុប្បត្តកថា>
    text <៧២>, <កិត្តាវតា បន ភន្តេ តបោជិគុច្ឆា អគ្គប្បត្តា ច ហោតិ សារប្បត្តា ច។ សាធុ មេ ភន្តេ ភគវា តបោជិគុច្ឆាយ អគ្គញ្ញេវ បាបេតុ សារញ្ញេវ បាបេតូតិ។ ឥធ និគ្រោធ តបស្សី ចាតុយាមសំវរសំវុតោ ហោតិ។ កថញ្ច និគ្រោធ តបស្សី ចាតុយាមសំវរសំវុតោ ហោតិ…បេ។… យតោ ខោ និគ្រោធ តបស្សី ចាតុយាមសំវរសំវុតោ ហោតិ អទុំ ចស្ស ហោតិ តបស្សិតាយ។ សោ អភិហរតិ នោ ហីនាយាវត្តតិ។ សោ វិវិត្តំ សេនាសនំ ភជតិ…បេ។… សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ មេត្តាសហគតេន ចេតសា…បេ។… ករុណាសហគតេន ចេតសា…បេ។… មុទិតាសហគតេន ចេតសា…បេ។… ឧបេក្ខាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ។ សោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ តិស្សោបិ ជាតិយោ ចតស្សោបិ ជាតិយោ បញ្ចបិ ជាតិយោ ទសបិ ជាតិយោ វីសម្បិ ជាតិយោ តិំសម្បិ ជាតិយោ ចត្តាលីសម្បិ ជាតិយោ បញ្ញាសម្បិ ជាតិយោ ជាតិសតម្បិ ជាតិសហស្សម្បិ ជាតិសតសហស្សម្បិ អនេកេបិ សំវដ្ដកប្បេ អនេកេបិ វិវដ្ដកប្បេ អនេកេបិ សំវដ្ដវិវដ្ដកប្បេ អមុត្រាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ អមុត្រ ឧទបាទិំ តត្រាបាសិំ ឯវំនាមោ ឯវំគោត្តោ ឯវំវណ្ណោ ឯវមាហារោ ឯវំសុខទុក្ខប្បដិសំវេទី ឯវមាយុបរិយន្តោ សោ តតោ ចុតោ ឥធូបបន្នោតិ។ ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។>
    text <តំ កិំ មញ្ញសិ និគ្រោធ យទិ ឯវំ សន្តេ តបោជិគុច្ឆា បរិសុទ្ធា វា ហោតិ អបរិសុទ្ធា វាតិ។ អទ្ធា ខោ ភន្តេ ឯវំ សន្តេ តបោជិគុច្ឆា បរិសុទ្ធា ហោតិ នោ អបរិសុទ្ធា អគ្គប្បត្តា ច សារប្បត្តា ចាតិ។ ន ខោ និគ្រោធ ឯត្តាវតា តបោជិគុច្ឆា អគ្គប្បត្តា ច ហោតិ សារប្បត្តា ច អបិ ច ខោ ផេគ្គុប្បត្តា ហោតីតិ។>
  text <បរិសុទ្ធអគ្គប្បត្តសារប្បត្តកថា>
    text <៧៣>, <កិត្តាវតា បន ភន្តេ តបោជិគុច្ឆា អគ្គប្បត្តា ច ហោតិ សារប្បត្តា ច។ សាធុ មេ ភន្តេ ភគវា តបោជិគុច្ឆាយ អគ្គញ្ញេវ បាបេតុ សារញ្ញេវ បាបេតូតិ។ ឥធ និគ្រោធ តបស្សី ចាតុយាមសំវរសំវុតោ ហោតិ។ កថញ្ច និគ្រោធ តបស្សី ចាតុយាមសំវរសំវុតោ ហោតិ…បេ។… យតោ ខោ និគ្រោធ តបស្សី ចាតុយាមសំវរសំវុតោ ហោតិ អទុំ ចស្ស ហោតិ តបស្សិតាយ។ សោ អភិហរតិ នោ ហីនាយាវត្តតិ។ សោ វិវិត្តំ សេនាសនំ ភជតិ…បេ។… សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ មេត្តាសហគតេន ចេតសា…បេ។… ឧបេក្ខាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ។ សោ អនេកវិហិតំ បុព្ពេនិវាសំ អនុស្សរតិ។ សេយ្យថិទំ ឯកម្បិ ជាតិំ ទ្វេបិ ជាតិយោ តិស្សោបិ ជាតិយោ ចតស្សោបិ ជាតិយោ បញ្ចបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។ សោ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា។ តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា។ ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា។ តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ។ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ។>
    text <តំ កិំ មញ្ញសិ និគ្រោធ យទិ ឯវំ សន្តេ តបោជិគុច្ឆា បរិសុទ្ធា វា ហោតិ អបរិសុទ្ធា វាតិ។ អទ្ធា ខោ ភន្តេ ឯវំ សន្តេ តបោជិគុច្ឆា បរិសុទ្ធា ហោតិ នោ អបរិសុទ្ធា អគ្គប្បត្តា ច សារប្បត្តា ចាតិ។>
    text <៧៤>, <ឯត្តាវតា ខោ និគ្រោធ តបោជិគុច្ឆា អគ្គប្បត្តា ច ហោតិ សារប្បត្តា ច។ ឥតិ ខោ និគ្រោធ យំ មំ ត្វំ អវចាសិ កោ នាម សោ ភន្តេ ភគវតោ ធម្មោ យេន ភគវា សាវកេ វិនេតិ យេន ភគវតា សាវកា វិនីតា អស្សាសប្បត្តា បដិជានន្តិ អជ្ឈាសយំ អាទិព្រហ្មចរិយន្តិ។ ឥតិ ខោ តំ និគ្រោធ ឋានំ ឧត្តរិតរញ្ច បណីតតរញ្ច យេនាហំ សាវកេ វិនេមិ យេន មយា សាវកា វិនីតា អស្សាសប្បត្តា បដិជានន្តិ អជ្ឈាសយំ អាទិព្រហ្មចរិយន្តិ។>
    text <ឯវំ វុត្តេ តេ បរិព្ពាជកា ឧន្នាទិនោ ឧច្ចាសទ្ទមហាសទ្ទា អហេសុំ ឯត្ថ មយំ អនស្សាម សាចរិយកា ន មយំ ឥតោ ភិយ្យោ ឧត្តរិតរំ បជានាមាតិ។>
  text <និគ្រោធស្ស បជ្ឈាយនំ>
    text <៧៥>, <យទា អញ្ញាសិ សន្ធានោ គហបតិ អញ្ញទត្ថុ ខោ ទានិមេ អញ្ញតិត្ថិយា បរិព្ពាជកា ភគវតោ ភាសិតំ សុស្សូសន្តិ សោតំ ឱទហន្តិ អញ្ញាចិត្តំ ឧបដ្ឋាបេន្តីតិ។ អថ និគ្រោធំ បរិព្ពាជកំ ឯតទវោច ឥតិ ខោ ភន្តេ និគ្រោធ យំ មំ ត្វំ អវចាសិ យគ្ឃេ គហបតិ ជានេយ្យាសិ កេន សមណោ គោតមោ សទ្ធិំ សល្លបតិ កេន សាកច្ឆំ សមាបជ្ជតិ កេន បញ្ញាវេយ្យត្តិយំ សមាបជ្ជតិ សុញ្ញាគារហតា សមណស្ស គោតមស្ស បញ្ញា អបរិសាវចរោ សមណោ គោតមោ នាលំ សល្លាបាយ សោ អន្តមន្តានេវ សេវតិ សេយ្យថាបិ នាម គោកាណា បរិយន្តចារិនី អន្តមន្តានេវ សេវតិ។ ឯវមេវ សុញ្ញាគារហតា សមណស្ស គោតមស្ស បញ្ញា អបរិសាវចរោ សមណោ គោតមោ នាលំ សល្លាបាយ សោ អន្តមន្តានេវ សេវតិ ឥង្ឃ គហបតិ សមណោ គោតមោ ឥមំ បរិសំ អាគច្ឆេយ្យ ឯកបញ្ហេនេវ នំ សំសាទេយ្យាម តុច្ឆកុម្ភីវ នំ មញ្ញេ ឱរោធេយ្យាមាតិ។ អយំ ខោ សោ ភន្តេ ភគវា អរហំ សម្មាសម្ពុទ្ធោ ឥធានុប្បត្តោ អបរិសាវចរំ បន នំ ករោថ គោកាណំ បរិយន្តចារិនិំ ករោថ ឯកបញ្ហេនេវ នំ សំសាទេថ តុច្ឆកុម្ភីវ នំ ឱរោធេថាតិ។ ឯវំ វុត្តេ និគ្រោធោ បរិព្ពាជកោ តុណ្ហីភូតោ មង្កុភូតោ បត្តក្ខន្ធោ អធោមុខោ បជ្ឈាយន្តោ អប្បដិភានោ និសីទិ។>
    text <៧៦>, <អថ ខោ ភគវា និគ្រោធំ បរិព្ពាជកំ តុណ្ហីភូតំ មង្កុភូតំ បត្តក្ខន្ធំ អធោមុខំ បជ្ឈាយន្តំ អប្បដិភានំ វិទិត្វា និគ្រោធំ បរិព្ពាជកំ ឯតទវោច សច្ចំ កិរ និគ្រោធ ភាសិតា តេ ឯសា វាចាតិ។ សច្ចំ ភន្តេ ភាសិតា មេ ឯសា វាចា យថាពាលេន យថាមូឡ្ហេន យថាអកុសលេនាតិ។ តំ កិំ មញ្ញសិ និគ្រោធ។ កិន្តិ តេ សុតំ បរិព្ពាជកានំ វុឌ្ឍានំ មហល្លកានំ អាចរិយបាចរិយានំ ភាសមានានំ យេ តេ អហេសុំ អតីតមទ្ធានំ អរហន្តោ សម្មាសម្ពុទ្ធា ឯវំ សុ តេ ភគវន្តោ សំគម្ម សមាគម្ម ឧន្នាទិនោ ឧច្ចាសទ្ទមហាសទ្ទា អនេកវិហិតំ តិរច្ឆានកថំ អនុយុត្តា វិហរន្តិ។ សេយ្យថិទំ រាជកថំ ចោរកថំ…បេ។… ឥតិភវាភវកថំ ឥតិ វា។ សេយ្យថាបិ ត្វំ ឯតរហិ សាចរិយកោ។ ឧទាហុ ឯវំ សុ តេ ភគវន្តោ អរញ្ញវនបត្ថានិ បន្តានិ សេនាសនានិ បដិសេវន្តិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ សេយ្យថាបាហំ ឯតរហីតិ។>
    text <សុតំ មេតំ ភន្តេ។ បរិព្ពាជកានំ វុឌ្ឍានំ មហល្លកានំ អាចរិយបាចរិយានំ ភាសមានានំ យេ តេ អហេសុំ អតីតមទ្ធានំ អរហន្តោ សម្មាសម្ពុទ្ធា ន ឯវំ សុ តេ ភគវន្តោ សំគម្ម សមាគម្ម ឧន្នាទិនោ ឧច្ចាសទ្ទមហាសទ្ទា អនេកវិហិតំ តិរច្ឆានកថំ អនុយុត្តា វិហរន្តិ។ សេយ្យថិទំ រាជកថំ ចោរកថំ…បេ។… ឥតិភវាភវកថំ ឥតិ វា សេយ្យថាបាហំ ឯតរហិ សាចរិយកោ។ ឯវំ សុ តេ ភគវន្តោ អរញ្ញវនបត្ថានិ បន្តានិ សេនាសនានិ បដិសេវន្តិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ សេយ្យថាបិ ភគវា ឯតរហីតិ។>
    text <តស្ស តេ និគ្រោធ វិញ្ញុស្ស សតោ មហល្លកស្ស ន ឯតទហោសិ ពុទ្ធោ សោ ភគវា ពោធាយ ធម្មំ ទេសេតិ ទន្តោ សោ ភគវា ទមថាយ ធម្មំ ទេសេតិ សន្តោ សោ ភគវា សមថាយ ធម្មំ ទេសេតិ តិណ្ណោ សោ ភគវា តរណាយ ធម្មំ ទេសេតិ បរិនិព្ពុតោ សោ ភគវា បរិនិព្ពានាយ ធម្មំ ទេសេតីតិ។>
  text <ព្រហ្មចរិយបរិយោសានសច្ឆិកិរិយា>
    text <៧៧>, <ឯវំ វុត្តេ និគ្រោធោ បរិព្ពាជកោ ភគវន្តំ ឯតទវោច អច្ចយោ មំ ភន្តេ អច្ចគមា យថាពាលំ យថាមូឡ្ហំ យថាអកុសលំ យ្វាហំ ឯវំ ភគវន្តំ អវចាសិំ។ តស្ស មេ ភន្តេ ភគវា អច្ចយំ អច្ចយតោ បដិគ្គណ្ហាតុ អាយតិំ សំវរាយាតិ។ តគ្ឃ ត្វំ និគ្រោធ អច្ចយោ អច្ចគមា យថាពាលំ យថាមូឡ្ហំ យថាអកុសលំ យោ មំ ត្វំ ឯវំ អវចាសិ។ យតោ ច ខោ ត្វំ និគ្រោធ អច្ចយំ អច្ចយតោ ទិស្វា យថាធម្មំ បដិករោសិ តំ តេ មយំ បដិគ្គណ្ហាម។ វុទ្ធិ ហេសា និគ្រោធ អរិយស្ស វិនយេ យោ អច្ចយំ អច្ចយតោ ទិស្វា យថាធម្មំ បដិករោតិ អាយតិំ សំវរំ អាបជ្ជតិ។ អហំ ខោ បន និគ្រោធ ឯវំ វទាមិ>
    text <ឯតុ វិញ្ញូ បុរិសោ អសឋោ អមាយាវី ឧជុជាតិកោ អហមនុសាសាមិ អហំ ធម្មំ ទេសេមិ។ យថានុសិដ្ឋំ តថា បដិបជ្ជមានោ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរិស្សតិ សត្តវស្សានិ។ តិដ្ឋន្តុ និគ្រោធ សត្ត វស្សានិ។ ឯតុ វិញ្ញូ បុរិសោ អសឋោ អមាយាវី ឧជុជាតិកោ អហមនុសាសាមិ អហំ ធម្មំ ទេសេមិ។ យថានុសិដ្ឋំ តថា បដិបជ្ជមានោ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរិស្សតិ ឆ វស្សានិ។ បញ្ច វស្សានិ… ចត្តារិ វស្សានិ… តីណិ វស្សានិ… ទ្វេ វស្សានិ… ឯកំ វស្សំ។ តិដ្ឋតុ និគ្រោធ ឯកំ វស្សំ។ ឯតុ វិញ្ញូ បុរិសោ អសឋោ អមាយាវី ឧជុជាតិកោ អហមនុសាសាមិ អហំ ធម្មំ ទេសេមិ។ យថានុសិដ្ឋំ តថា បដិបជ្ជមានោ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរិស្សតិ សត្ត មាសានិ។ តិដ្ឋន្តុ និគ្រោធ សត្ត មាសានិ… ឆ មាសានិ… បញ្ច មាសានិ … ចត្តារិ មាសានិ… តីណិ មាសានិ… ទ្វេ មាសានិ… ឯកំ មាសំ… អឌ្ឍមាសំ។ តិដ្ឋតុ និគ្រោធ អឌ្ឍមាសោ។ ឯតុ វិញ្ញូ បុរិសោ អសឋោ អមាយាវី ឧជុជាតិកោ អហមនុសាសាមិ អហំ ធម្មំ ទេសេមិ។ យថានុសិដ្ឋំ តថា បដិបជ្ជមានោ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរិស្សតិ សត្តាហំ។>
  text <បរិព្ពាជកានំ បជ្ឈាយនំ>
    text <៧៨>, <សិយា ខោ បន តេ និគ្រោធ ឯវមស្ស អន្តេវាសិកម្យតា នោ សមណោ គោតមោ ឯវមាហាតិ។ ន ខោ បនេតំ និគ្រោធ ឯវំ ទដ្ឋព្ពំ។ យោ ឯវ វោ អាចរិយោ សោ ឯវ វោ អាចរិយោ ហោតុ។ សិយា ខោ បន តេ និគ្រោធ ឯវមស្ស ឧទ្ទេសា នោ ចាវេតុកាមោ សមណោ គោតមោ ឯវមាហាតិ។ ន ខោ បនេតំ និគ្រោធ ឯវំ ទដ្ឋព្ពំ។ យោ ឯវ វោ ឧទ្ទេសោ សោ ឯវ វោ ឧទ្ទេសោ ហោតុ។ សិយា ខោ បន តេ និគ្រោធ ឯវមស្ស អាជីវា នោ ចាវេតុកាមោ សមណោ គោតមោ ឯវមាហាតិ។ ន ខោ បនេតំ និគ្រោធ ឯវំ ទដ្ឋព្ពំ។ យោ ឯវ វោ អាជីវោ សោ ឯវ វោ អាជីវោ ហោតុ។ សិយា ខោ បន តេ និគ្រោធ ឯវមស្ស យេ នោ ធម្មា អកុសលា អកុសលសង្ខាតា សាចរិយកានំ តេសុ បតិដ្ឋាបេតុកាមោ សមណោ គោតមោ ឯវមាហាតិ។ ន ខោ បនេតំ និគ្រោធ ឯវំ ទដ្ឋព្ពំ។ អកុសលា ចេវ វោ តេ ធម្មា ហោន្តុ អកុសលសង្ខាតា ច សាចរិយកានំ។ សិយា ខោ បន តេ និគ្រោធ ឯវមស្ស យេ នោ ធម្មា កុសលា កុសលសង្ខាតា សាចរិយកានំ តេហិ វិវេចេតុកាមោ សមណោ គោតមោ ឯវមាហាតិ។ ន ខោ បនេតំ និគ្រោធ ឯវំ ទដ្ឋព្ពំ។ កុសលា ចេវ វោ តេ ធម្មា ហោន្តុ កុសលសង្ខាតា ច សាចរិយកានំ។ ឥតិ ខ្វាហំ និគ្រោធ នេវ អន្តេវាសិកម្យតា ឯវំ វទាមិ នបិ ឧទ្ទេសា ចាវេតុកាមោ ឯវំ វទាមិ នបិ អាជីវា ចាវេតុកាមោ ឯវំ វទាមិ នបិ យេ វោ ធម្មា អកុសលា អកុសលសង្ខាតា សាចរិយកានំ តេសុ បតិដ្ឋាបេតុកាមោ ឯវំ វទាមិ នបិ យេ វោ ធម្មា កុសលា កុសលសង្ខាតា សាចរិយកានំ តេហិ វិវេចេតុកាមោ ឯវំ វទាមិ។ សន្តិ ច ខោ និគ្រោធ អកុសលា ធម្មា អប្បហីនា សំកិលេសិកា បោនោព្ភវិកា សទរា ទុក្ខវិបាកា អាយតិំ ជាតិជរាមរណិយា យេសាហំ បហានាយ ធម្មំ ទេសេមិ។ យថាបដិបន្នានំ វោ សំកិលេសិកា ធម្មា បហីយិស្សន្តិ វោទានីយា ធម្មា អភិវឌ្ឍិស្សន្តិ បញ្ញាបារិបូរិំ វេបុល្លត្តញ្ច ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរិស្សថាតិ។>
    text <៧៩>, <ឯវំ វុត្តេ តេ បរិព្ពាជកា តុណ្ហីភូតា មង្កុភូតា បត្តក្ខន្ធា អធោមុខា បជ្ឈាយន្តា អប្បដិភានា និសីទិំសុ យថា តំ មារេន បរិយុដ្ឋិតចិត្តា។ អថ ខោ ភគវតោ ឯតទហោសិ សព្ពេ បិមេ មោឃបុរិសា ផុដ្ឋា បាបិមតា។ យត្រ ហិ នាម ឯកស្សបិ ន ឯវំ ភវិស្សតិ ហន្ទ មយំ អញ្ញាណត្ថម្បិ សមណេ គោតមេ ព្រហ្មចរិយំ ចរាម កិំ ករិស្សតិ សត្តាហោតិ។ អថ ខោ ភគវា ឧទុម្ពរិកាយ បរិព្ពាជការាមេ សីហនាទំ នទិត្វា វេហាសំ អព្ភុគ្គន្ត្វា គិជ្ឈកូដេ បព្ពតេ បច្ចុបដ្ឋាសិ។ សន្ធានោ បន គហបតិ តាវទេវ រាជគហំ បាវិសីតិ។>
    stand <ឧទុម្ពរិកសុត្តំ និដ្ឋិតំ ទុតិយំ។>
