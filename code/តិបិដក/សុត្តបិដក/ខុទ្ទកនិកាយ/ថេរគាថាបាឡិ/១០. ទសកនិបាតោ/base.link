text <១០។ ទសកនិបាតោ>
  text <១។ កាឡុទាយិត្ថេរគាថា>
    text <៥២៧>
      text <អង្គារិនោ ទានិ ទុមា ភទន្តេ ផលេសិនោ ឆទនំ វិប្បហាយ>
      text <តេ អច្ចិមន្តោវ បភាសយន្តិ សមយោ មហាវីរ ភាគី រសានំ។>
    text <៥២៨>
      text <ទុមានិ ផុល្លានិ មនោរមានិ សមន្តតោ សព្ពទិសា បវន្តិ>
      text <បត្តំ បហាយ ផលមាសសានា កាលោ ឥតោ បក្កមនាយ វីរ។>
    text <៥២៩>
      text <នេវាតិសីតំ ន បនាតិឧណ្ហំ សុខា ឧតុ អទ្ធនិយា ភទន្តេ>
      text <បស្សន្តុ តំ សាកិយា កោឡិយា ច បច្ឆាមុខំ រោហិនិយំ តរន្តំ។>
    text <៥៣០>
      text <អាសាយ កសតេ ខេត្តំ ពីជំ អាសាយ វប្បតិ>
      text <អាសាយ វាណិជា យន្តិ សមុទ្ទំ ធនហារកា>
      text <យាយ អាសាយ តិដ្ឋាមិ សា មេ អាសា សមិជ្ឈតុ។>
    text <៥៣១>
      text <បុនប្បុនំ ចេវ វបន្តិ ពីជំ បុនប្បុនំ វស្សតិ ទេវរាជា>
      text <បុនប្បុនំ ខេត្តំ កសន្តិ កស្សកា បុនប្បុនំ ធញ្ញមុបេតិ រដ្ឋំ។>
    text <៥៣២>
      text <បុនប្បុនំ យាចនកា ចរន្តិ បុនប្បុនំ ទានបតី ទទន្តិ>
      text <បុនប្បុនំ ទានបតី ទទិត្វា បុនប្បុនំ សគ្គមុបេន្តិ ឋានំ។>
    text <៥៣៣>
      text <វីរោ ហវេ សត្តយុគំ បុនេតិ យស្មិំ កុលេ ជាយតិ ភូរិបញ្ញោ>
      text <មញ្ញាមហំ សក្កតិ ទេវទេវោ តយា ហិ ជាតោ មុនិ សច្ចនាមោ។>
    text <៥៣៤>
      text <សុទ្ធោទនោ នាម បិតា មហេសិនោ ពុទ្ធស្ស មាតា បន មាយនាមា>
      text <យា ពោធិសត្តំ បរិហរិយ កុច្ឆិនា កាយស្ស ភេទា តិទិវម្ហិ មោទតិ។>
    text <៥៣៥>
      text <សា គោតមី កាលកតា ឥតោ ចុតា ទិព្ពេហិ កាមេហិ សមង្គិភូតា>
      text <សា មោទតិ កាមគុណេហិ បញ្ចហិ បរិវារិតា ទេវគណេហិ តេហិ។>
    text <៥៣៦>
      text <ពុទ្ធស្ស បុត្តោម្ហិ អសយ្ហសាហិនោ អង្គីរសស្សប្បដិមស្ស តាទិនោ>
      text <បិតុបិតា មយ្ហំ តុវំសិ សក្ក ធម្មេន មេ គោតម អយ្យកោសីតិ។>
    stand <… កាឡុទាយី ថេរោ…។>
  text <២។ ឯកវិហារិយត្ថេរគាថា>
    text <៥៣៧>
      text <បុរតោ បច្ឆតោ វាបិ អបរោ ចេ ន វិជ្ជតិ>
      text <អតីវ ផាសុ ភវតិ ឯកស្ស វសតោ វនេ។>
    text <៥៣៨>
      text <ហន្ទ ឯកោ គមិស្សាមិ អរញ្ញំ ពុទ្ធវណ្ណិតំ>
      text <ផាសុ ឯកវិហារិស្ស បហិតត្តស្ស ភិក្ខុនោ។>
    text <៥៣៩>
      text <យោគី-បីតិករំ រម្មំ មត្តកុញ្ជរសេវិតំ>
      text <ឯកោ អត្តវសី ខិប្បំ បវិសិស្សាមិ កាននំ។>
    text <៥៤០>
      text <សុបុប្ផិតេ សីតវនេ សីតលេ គិរិកន្ទរេ>
      text <គត្តានិ បរិសិញ្ចិត្វា ចង្កមិស្សាមិ ឯកកោ។>
    text <៥៤១>
      text <ឯកាកិយោ អទុតិយោ រមណីយេ មហាវនេ>
      text <កទាហំ វិហរិស្សាមិ កតកិច្ចោ អនាសវោ។>
    text <៥៤២>
      text <ឯវំ មេ កត្តុកាមស្ស អធិប្បាយោ សមិជ្ឈតុ>
      text <សាធិយិស្សាមហំយេវ នាញ្ញោ អញ្ញស្ស ការកោ។>
    text <៥៤៣>
      text <ឯស ពន្ធាមិ សន្នាហំ បវិសិស្សាមិ កាននំ>
      text <ន តតោ និក្ខមិស្សាមិ អប្បត្តោ អាសវក្ខយំ។>
    text <៥៤៤>
      text <មាលុតេ ឧបវាយន្តេ សីតេ សុរភិគន្ធិកេ>
      text <អវិជ្ជំ ទាលយិស្សាមិ និសិន្នោ នគមុទ្ធនិ។>
    text <៥៤៥>
      text <វនេ កុសុមសញ្ឆន្នេ បព្ភារេ នូន សីតលេ>
      text <វិមុត្តិសុខេន សុខិតោ រមិស្សាមិ គិរិព្ពជេ។>
    text <៥៤៦>
      text <សោហំ បរិបុណ្ណសង្កប្បោ ចន្ទោ បន្នរសោ យថា>
      text <សព្ពាសវបរិក្ខីណោ នត្ថិ ទានិ បុនព្ភវោតិ។>
    stand <… ឯកវិហារិយោ ថេរោ…។>
  text <៣។ មហាកប្បិនត្ថេរគាថា>
    text <៥៤៧>
      text <អនាគតំ យោ បដិកច្ច បស្សតិ ហិតញ្ច អត្ថំ អហិតញ្ច តំ ទ្វយំ>
      text <វិទ្ទេសិនោ តស្ស ហិតេសិនោ វា រន្ធំ ន បស្សន្តិ សមេក្ខមានា។>
    text <៥៤៨>
      text <អានាបានសតី យស្ស បរិបុណ្ណា សុភាវិតា>
      text <អនុបុព្ពំ បរិចិតា យថា ពុទ្ធេន ទេសិតា>
      text <សោមំ លោកំ បភាសេតិ អព្ភា មុត្តោវ ចន្ទិមា។>
    text <៥៤៩>
      text <ឱទាតំ វត មេ ចិត្តំ អប្បមាណំ សុភាវិតំ>
      text <និព្ពិទ្ធំ បគ្គហីតញ្ច សព្ពា ឱភាសតេ ទិសា។>
    text <៥៥០>
      text <ជីវតេ វាបិ សប្បញ្ញោ អបិ វិត្តបរិក្ខយោ>
      text <បញ្ញាយ ច អលាភេន វិត្តវាបិ ន ជីវតិ។>
    text <៥៥១>
      text <បញ្ញា សុតវិនិច្ឆិនី បញ្ញា កិត្តិសិលោកវទ្ធនី>
      text <បញ្ញាសហិតោ នរោ ឥធ អបិ ទុក្ខេសុ សុខានិ វិន្ទតិ។>
    text <៥៥២>
      text <នាយំ អជ្ជតនោ ធម្មោ នច្ឆេរោ នបិ អព្ភុតោ>
      text <យត្ថ ជាយេថ មីយេថ តត្ថ កិំ វិយ អព្ភុតំ។>
    text <៥៥៣>
      text <អនន្តរំ ហិ ជាតស្ស ជីវិតា មរណំ ធុវំ>
      text <ជាតា ជាតា មរន្តីធ ឯវំធម្មា ហិ បាណិនោ។>
    text <៥៥៤>
      text <ន ហេតទត្ថាយ មតស្ស ហោតិ យំ ជីវិតត្ថំ បរបោរិសានំ>
      text <មតម្ហិ រុណ្ណំ ន យសោ ន លោក្យំ ន វណ្ណិតំ សមណព្រាហ្មណេហិ។>
    text <៥៥៥>
      text <ចក្ខុំ សរីរំ ឧបហន្តិ តេន និហីយតិ វណ្ណពលំ មតី ច>
      text <អានន្ទិនោ តស្ស ទិសា ភវន្តិ ហិតេសិនោ នាស្ស សុខី ភវន្តិ។>
    text <៥៥៦>
      text <តស្មា ហិ ឥច្ឆេយ្យ កុលេ វសន្តេ មេធាវិនោ ចេវ ពហុស្សុតេ ច>
      text <យេសំ ហិ បញ្ញាវិភវេន កិច្ចំ តរន្តិ នាវាយ នទិំវ បុណ្ណន្តិ។>
    stand <… មហាកប្បិនោ ថេរោ…។>
  text <៤។ ចូឡបន្ថកត្ថេរគាថា>
    text <៥៥៧>
      text <ទន្ធា មយ្ហំ គតី អាសិ បរិភូតោ បុរេ អហំ>
      text <ភាតា ច មំ បណាមេសិ គច្ឆ ទានិ តុវំ ឃរំ។>
    text <៥៥៨>
      text <សោហំ បណាមិតោ សន្តោ សង្ឃារាមស្ស កោដ្ឋកេ>
      text <ទុម្មនោ តត្ថ អដ្ឋាសិំ សាសនស្មិំ អបេក្ខវា។>
    text <៥៥៩>
      text <ភគវា តត្ថ អាគច្ឆិ សីសំ មយ្ហំ បរាមសិ>
      text <ពាហាយ មំ គហេត្វាន សង្ឃារាមំ បវេសយិ។>
    text <៥៦០>
      text <អនុកម្បាយ មេ សត្ថា បាទាសិ បាទបុញ្ឆនិំ>
      text <ឯតំ សុទ្ធំ អធិដ្ឋេហិ ឯកមន្តំ ស្វធិដ្ឋិតំ។>
    text <៥៦១>
      text <តស្សាហំ វចនំ សុត្វា វិហាសិំ សាសនេ រតោ>
      text <សមាធិំ បដិបាទេសិំ ឧត្តមត្ថស្ស បត្តិយា។>
    text <៥៦២>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <៥៦៣>
      text <សហស្សក្ខត្តុមត្តានំ និម្មិនិត្វាន បន្ថកោ>
      text <និសីទម្ពវនេ រម្មេ យាវ កាលប្បវេទនា។>
    text <៥៦៤>
      text <តតោ មេ សត្ថា បាហេសិ ទូតំ កាលប្បវេទកំ>
      text <បវេទិតម្ហិ កាលម្ហិ វេហាសាទុបសង្កមិំ។>
    text <៥៦៥>
      text <វន្ទិត្វា សត្ថុនោ បាទេ ឯកមន្តំ និសីទហំ>
      text <និសិន្នំ មំ វិទិត្វាន អថ សត្ថា បដិគ្គហិ។>
    text <៥៦៦>
      text <អាយាគោ សព្ពលោកស្ស អាហុតីនំ បដិគ្គហោ>
      text <បុញ្ញក្ខេត្តំ មនុស្សានំ បដិគណ្ហិត្ថ ទក្ខិណន្តិ។>
    stand <… ចូឡបន្ថកោ ថេរោ…។>
  text <៥។ កប្បត្ថេរគាថា>
    text <៥៦៧>
      text <នានាកុលមលសម្បុណ្ណោ មហាឧក្ការសម្ភវោ>
      text <ចន្ទនិកំវ បរិបក្កំ មហាគណ្ឌោ មហាវណោ។>
    text <៥៦៨>
      text <បុព្ពរុហិរសម្បុណ្ណោ គូថកូបេន គាឡ្ហិតោ>
      text <អាបោបគ្ឃរណោ កាយោ សទា សន្ទតិ បូតិកំ។>
    text <៥៦៩>
      text <សដ្ឋិកណ្ឌរសម្ពន្ធោ មំសលេបនលេបិតោ>
      text <ចម្មកញ្ចុកសន្នទ្ធោ បូតិកាយោ និរត្ថកោ។>
    text <៥៧០>
      text <អដ្ឋិសង្ឃាតឃដិតោ ន្ហារុសុត្តនិពន្ធនោ>
      text <នេកេសំ សំគតីភាវា កប្បេតិ ឥរិយាបថំ។>
    text <៥៧១>
      text <ធុវប្បយាតោ មរណាយ មច្ចុរាជស្ស សន្តិកេ>
      text <ឥធេវ ឆឌ្ឌយិត្វាន យេនកាមង្គមោ នរោ។>
    text <៥៧២>
      text <អវិជ្ជាយ និវុតោ កាយោ ចតុគន្ថេន គន្ថិតោ>
      text <ឱឃសំសីទនោ កាយោ អនុសយជាលមោត្ថតោ។>
    text <៥៧៣>
      text <បញ្ចនីវរណេ យុត្តោ វិតក្កេន សមប្បិតោ>
      text <តណ្ហាមូលេនានុគតោ មោហច្ឆាទនឆាទិតោ។>
    text <៥៧៤>
      text <ឯវាយំ វត្តតេ កាយោ កម្មយន្តេន យន្តិតោ>
      text <សម្បត្តិ ច វិបត្យន្តា នានាភាវោ វិបជ្ជតិ។>
    text <៥៧៥>
      text <យេមំ កាយំ មមាយន្តិ អន្ធពាលា បុថុជ្ជនា>
      text <វឌ្ឍេន្តិ កដសិំ ឃោរំ អាទិយន្តិ បុនព្ភវំ។>
    text <៥៧៦>
      text <យេមំ កាយំ វិវជ្ជេន្តិ គូថលិត្តំវ បន្នគំ>
      text <ភវមូលំ វមិត្វាន បរិនិព្ពិស្សន្តិនាសវាតិ។>
    stand <… កប្បោ ថេរោ…។>
  text <៦។ វង្គន្តបុត្តឧបសេនត្ថេរគាថា>
    text <៥៧៧>
      text <វិវិត្តំ អប្បនិគ្ឃោសំ វាឡមិគនិសេវិតំ>
      text <សេវេ សេនាសនំ ភិក្ខុ បដិសល្លានការណា។>
    text <៥៧៨>
      text <សង្ការបុញ្ជា អាហត្វា សុសានា រថិយាហិ ច>
      text <តតោ សង្ឃាដិកំ កត្វា លូខំ ធារេយ្យ ចីវរំ។>
    text <៥៧៩>
      text <នីចំ មនំ ករិត្វាន សបទានំ កុលា កុលំ>
      text <បិណ្ឌិកាយ ចរេ ភិក្ខុ គុត្តទ្វារោ សុសំវុតោ។>
    text <៥៨០>
      text <លូខេនបិ វា សន្តុស្សេ នាញ្ញំ បត្ថេ រសំ ពហុំ>
      text <រសេសុ អនុគិទ្ធស្ស ឈានេ ន រមតី មនោ។>
    text <៥៨១>
      text <អប្បិច្ឆោ ចេវ សន្តុដ្ឋោ បវិវិត្តោ វសេ មុនិ>
      text <អសំសដ្ឋោ គហដ្ឋេហិ អនាគារេហិ ចូភយំ។>
    text <៥៨២>
      text <យថា ជឡោ វ មូគោ វ អត្តានំ ទស្សយេ តថា>
      text <នាតិវេលំ សម្ភាសេយ្យ សង្ឃមជ្ឈម្ហិ បណ្ឌិតោ។>
    text <៥៨៣>
      text <ន សោ ឧបវទេ កញ្ចិ ឧបឃាតំ វិវជ្ជយេ>
      text <សំវុតោ បាតិមោក្ខស្មិំ មត្តញ្ញូ ចស្ស ភោជនេ។>
    text <៥៨៤>
      text <សុគ្គហីតនិមិត្តស្ស ចិត្តស្សុប្បាទកោវិទោ>
      text <សមំ អនុយុញ្ជេយ្យ កាលេន ច វិបស្សនំ។>
    text <៥៨៥>
      text <វីរិយសាតច្ចសម្បន្នោ យុត្តយោគោ សទា សិយា>
      text <ន ច អប្បត្វា ទុក្ខន្តំ វិស្សាសំ ឯយ្យ បណ្ឌិតោ។>
    text <៥៨៦>
      text <ឯវំ វិហរមានស្ស សុទ្ធិកាមស្ស ភិក្ខុនោ>
      text <ខីយន្តិ អាសវា សព្ពេ និព្ពុតិញ្ចាធិគច្ឆតីតិ។>
    stand <… ឧបសេនោ វង្គន្តបុត្តោ ថេរោ…។>
  text <៧។ អបរ-គោតមត្ថេរគាថា>
    text <៥៨៧>
      text <វិជានេយ្យ សកំ អត្ថំ អវលោកេយ្យាថ បាវចនំ>
      text <យញ្ចេត្ថ អស្ស បតិរូបំ សាមញ្ញំ អជ្ឈុបគតស្ស។>
    text <៥៨៨>
      text <មិត្តំ ឥធ ច កល្យាណំ សិក្ខា វិបុលំ សមាទានំ>
      text <សុស្សូសា ច គរូនំ ឯតំ សមណស្ស បតិរូបំ។>
    text <៥៨៩>
      text <ពុទ្ធេសុ សគារវតា ធម្មេ អបចិតិ យថាភូតំ>
      text <សង្ឃេ ច ចិត្តិការោ ឯតំ សមណស្ស បតិរូបំ។>
    text <៥៩០>
      text <អាចារគោចរេ យុត្តោ អាជីវោ សោធិតោ អគារយ្ហោ>
      text <ចិត្តស្ស ច សណ្ឋបនំ ឯតំ សមណស្ស បតិរូបំ។>
    text <៥៩១>
      text <ចារិត្តំ អថ វារិត្តំ ឥរិយាបថិយំ បសាទនិយំ>
      text <អធិចិត្តេ ច អាយោគោ ឯតំ សមណស្ស បតិរូបំ។>
    text <៥៩២>
      text <អារញ្ញកានិ សេនាសនានិ បន្តានិ អប្បសទ្ទានិ>
      text <ភជិតព្ពានិ មុនិនា ឯតំ សមណស្ស បតិរូបំ។>
    text <៥៩៣>
      text <សីលញ្ច ពាហុសច្ចញ្ច ធម្មានំ បវិចយោ យថាភូតំ>
      text <សច្ចានំ អភិសមយោ ឯតំ សមណស្ស បតិរូបំ។>
    text <៥៩៤>
      text <ភាវេយ្យ ច អនិច្ចន្តិ អនត្តសញ្ញំ អសុភសញ្ញញ្ច>
      text <លោកម្ហិ ច អនភិរតិំ ឯតំ សមណស្ស បតិរូបំ។>
    text <៥៩៥>
      text <ភាវេយ្យ ច ពោជ្ឈង្គេ ឥទ្ធិបាទានិ ឥន្ទ្រិយានិ ពលានិ>
      text <អដ្ឋង្គមគ្គមរិយំ ឯតំ សមណស្ស បតិរូបំ។>
    text <៥៩៦>
      text <តណ្ហំ បជហេយ្យ មុនិ សមូលកេ អាសវេ បទាលេយ្យ>
      text <វិហរេយ្យ វិប្បមុត្តោ ឯតំ សមណស្ស បតិរូបន្តិ។>
      text <កាឡុទាយី ច សោ ថេរោ ឯកវិហារី ច កប្បិនោ>
      text <ចូឡបន្ថកោ កប្បោ ច ឧបសេនោ ច គោតមោ>
      text <សត្តិមេ ទសកេ ថេរា គាថាយោ ចេត្ថ សត្តតីតិ។>
    stand <… គោតមោ ថេរោ…។>
    stand <ទសកនិបាតោ និដ្ឋិតោ។>
    text <តត្រុទ្ទានំ>
