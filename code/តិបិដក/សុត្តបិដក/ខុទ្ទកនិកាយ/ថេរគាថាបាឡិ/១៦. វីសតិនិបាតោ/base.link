text <១៦។ វីសតិនិបាតោ>
  text <១។ អធិមុត្តត្ថេរគាថា>
    text <៧០៥>
      text <យញ្ញត្ថំ វា ធនត្ថំ វា យេ ហនាម មយំ បុរេ>
      text <អវសេសំ ភយំ ហោតិ វេធន្តិ វិលបន្តិ ច។>
    text <៧០៦>
      text <តស្ស តេ នត្ថិ ភីតត្តំ ភិយ្យោ វណ្ណោ បសីទតិ>
      text <កស្មា ន បរិទេវេសិ ឯវរូបេ មហព្ភយេ។>
    text <៧០៧>
      text <នត្ថិ ចេតសិកំ ទុក្ខំ អនបេក្ខស្ស គាមណិ>
      text <អតិក្កន្តា ភយា សព្ពេ ខីណសំយោជនស្ស វេ។>
    text <៧០៨>
      text <ខីណាយ ភវនេត្តិយា ទិដ្ឋេ ធម្មេ យថាតថេ>
      text <ន ភយំ មរណេ ហោតិ ភារនិក្ខេបនេ យថា។>
    text <៧០៩>
      text <សុចិណ្ណំ ព្រហ្មចរិយំ មេ មគ្គោ ចាបិ សុភាវិតោ>
      text <មរណេ មេ ភយំ នត្ថិ រោគានមិវ សង្ខយេ។>
    text <៧១០>
      text <សុចិណ្ណំ ព្រហ្មចរិយំ មេ មគ្គោ ចាបិ សុភាវិតោ>
      text <និរស្សាទា ភវា ទិដ្ឋា វិសំ បិត្វាវ ឆឌ្ឌិតំ។>
    text <៧១១>
      text <បារគូ អនុបាទានោ កតកិច្ចោ អនាសវោ>
      text <តុដ្ឋោ អាយុក្ខយា ហោតិ មុត្តោ អាឃាតនា យថា។>
    text <៧១២>
      text <ឧត្តមំ ធម្មតំ បត្តោ សព្ពលោកេ អនត្ថិកោ>
      text <អាទិត្តាវ ឃរា មុត្តោ មរណស្មិំ ន សោចតិ។>
    text <៧១៣>
      text <យទត្ថិ សង្គតំ កិញ្ចិ ភវោ វា យត្ថ លព្ភតិ>
      text <សព្ពំ អនិស្សរំ ឯតំ ឥតិ វុត្តំ មហេសិនា។>
    text <៧១៤>
      text <យោ តំ តថា បជានាតិ យថា ពុទ្ធេន ទេសិតំ>
      text <ន គណ្ហាតិ ភវំ កិញ្ចិ សុតត្តំវ អយោគុឡំ។>
    text <៧១៥>
      text <ន មេ ហោតិ អហោសិន្តិ ភវិស្សន្តិ ន ហោតិ មេ>
      text <សង្ខារា វិគមិស្សន្តិ តត្ថ កា បរិទេវនា។>
    text <៧១៦>
      text <សុទ្ធំ ធម្មសមុប្បាទំ សុទ្ធំ សង្ខារសន្តតិំ>
      text <បស្សន្តស្ស យថាភូតំ ន ភយំ ហោតិ គាមណិ។>
    text <៧១៧>
      text <តិណកដ្ឋសមំ លោកំ យទា បញ្ញាយ បស្សតិ>
      text <មមត្តំ សោ អសំវិន្ទំ នត្ថិ មេតិ ន សោចតិ។>
    text <៧១៨>
      text <ឧក្កណ្ឋាមិ សរីរេន ភវេនម្ហិ អនត្ថិកោ>
      text <សោយំ ភិជ្ជិស្សតិ កាយោ អញ្ញោ ច ន ភវិស្សតិ។>
    text <៧១៩>
      text <យំ វោ កិច្ចំ សរីរេន តំ ករោថ យទិច្ឆថ>
      text <ន មេ តប្បច្ចយា តត្ថ ទោសោ បេមញ្ច ហេហិតិ។>
    text <៧២០>
      text <តស្ស តំ វចនំ សុត្វា អព្ភុតំ លោមហំសនំ>
      text <សត្ថានិ និក្ខិបិត្វាន មាណវា ឯតទព្រវុំ។>
    text <៧២១>
      text <កិំ ភទន្តេ ករិត្វាន កោ វា អាចរិយោ តវ>
      text <កស្ស សាសនមាគម្ម លព្ភតេ តំ អសោកតា។>
    text <៧២២>
      text <សព្ពញ្ញូ សព្ពទស្សាវី ជិនោ អាចរិយោ មម>
      text <មហាការុណិកោ សត្ថា សព្ពលោកតិកិច្ឆកោ។>
    text <៧២៣>
      text <តេនាយំ ទេសិតោ ធម្មោ ខយគាមី អនុត្តរោ>
      text <តស្ស សាសនមាគម្ម លព្ភតេ តំ អសោកតា។>
    text <៧២៤>
      text <សុត្វាន ចោរា ឥសិនោ សុភាសិតំ និក្ខិប្ប សត្ថានិ ច អាវុធានិ ច>
      text <តម្ហា ច កម្មា វិរមិំសុ ឯកេ ឯកេ ច បព្ពជ្ជមរោចយិំសុ។>
    text <៧២៥>
      text <តេ បព្ពជិត្វា សុគតស្ស សាសនេ ភាវេត្វ ពោជ្ឈង្គពលានិ បណ្ឌិតា>
      text <ឧទគ្គចិត្តា សុមនា កតិន្ទ្រិយា ផុសិំសុ និព្ពានបទំ អសង្ខតន្តិ។>
    stand <…អធិមុត្តោ ថេរោ…។>
  text <២។ បារាបរិយត្ថេរគាថា>
    text <៧២៦>
      text <សមណស្ស អហុ ចិន្តា បារាបរិយស្ស ភិក្ខុនោ>
      text <ឯកកស្ស និសិន្នស្ស បវិវិត្តស្ស ឈាយិនោ។>
    text <៧២៧>
      text <កិមានុបុព្ពំ បុរិសោ កិំ វតំ កិំ សមាចារំ>
      text <អត្តនោ កិច្ចការីស្ស ន ច កញ្ចិ វិហេឋយេ។>
    text <៧២៨>
      text <ឥន្ទ្រិយានិ មនុស្សានំ ហិតាយ អហិតាយ ច>
      text <អរក្ខិតានិ អហិតាយ រក្ខិតានិ ហិតាយ ច។>
    text <៧២៩>
      text <ឥន្ទ្រិយានេវ សារក្ខំ ឥន្ទ្រិយានិ ច គោបយំ>
      text <អត្តនោ កិច្ចការីស្ស ន ច កញ្ចិ វិហេឋយេ។>
    text <៧៣០>
      text <ចក្ខុន្ទ្រិយំ ចេ រូបេសុ គច្ឆន្តំ អនិវារយំ>
      text <អនាទីនវទស្សាវី សោ ទុក្ខា ន ហិ មុច្ចតិ។>
    text <៧៣១>
      text <សោតិន្ទ្រិយំ ចេ សទ្ទេសុ គច្ឆន្តំ អនិវារយំ>
      text <អនាទីនវទស្សាវី សោ ទុក្ខា ន ហិ មុច្ចតិ។>
    text <៧៣២>
      text <អនិស្សរណទស្សាវី គន្ធេ ចេ បដិសេវតិ>
      text <ន សោ មុច្ចតិ ទុក្ខម្ហា គន្ធេសុ អធិមុច្ឆិតោ។>
    text <៧៣៣>
      text <អម្ពិលំ មធុរគ្គញ្ច តិត្តកគ្គមនុស្សរំ>
      text <រសតណ្ហាយ គធិតោ ហទយំ នាវពុជ្ឈតិ។>
    text <៧៣៤>
      text <សុភាន្យប្បដិកូលានិ ផោដ្ឋព្ពានិ អនុស្សរំ>
      text <រត្តោ រាគាធិករណំ វិវិធំ វិន្ទតេ ទុខំ។>
    text <៧៣៥>
      text <មនំ ចេតេហិ ធម្មេហិ យោ ន សក្កោតិ រក្ខិតុំ>
      text <តតោ នំ ទុក្ខមន្វេតិ សព្ពេហេតេហិ បញ្ចហិ។>
    text <៧៣៦>
      text <បុព្ពលោហិតសម្បុណ្ណំ ពហុស្ស កុណបស្ស ច>
      text <នរវីរកតំ វគ្គុំ សមុគ្គមិវ ចិត្តិតំ។>
    text <៧៣៧>
      text <កដុកំ មធុរស្សាទំ បិយនិពន្ធនំ ទុខំ>
      text <ខុរំវ មធុនា លិត្តំ ឧល្លិហំ នាវពុជ្ឈតិ។>
    text <៧៣៨>
      text <ឥត្ថិរូបេ ឥត្ថិសរេ ផោដ្ឋព្ពេបិ ច ឥត្ថិយា>
      text <ឥត្ថិគន្ធេសុ សារត្តោ វិវិធំ វិន្ទតេ ទុខំ។>
    text <៧៣៩>
      text <ឥត្ថិសោតានិ សព្ពានិ សន្ទន្តិ បញ្ច បញ្ចសុ>
      text <តេសមាវរណំ កាតុំ យោ សក្កោតិ វីរិយវា។>
    text <៧៤០>
      text <សោ អត្ថវា សោ ធម្មដ្ឋោ សោ ទក្ខោ សោ វិចក្ខណោ>
      text <ករេយ្យ រមមានោបិ កិច្ចំ ធម្មត្ថសំហិតំ។>
    text <៧៤១>
      text <អថោ សីទតិ សញ្ញុត្តំ វជ្ជេ កិច្ចំ និរត្ថកំ>
      text <ន តំ កិច្ចន្តិ មញ្ញិត្វា អប្បមត្តោ វិចក្ខណោ។>
    text <៧៤២>
      text <យញ្ច អត្ថេន សញ្ញុត្តំ យា ច ធម្មគតា រតិ>
      text <តំ សមាទាយ វត្តេថ សា ហិ វេ ឧត្តមា រតិ។>
    text <៧៤៣>
      text <ឧច្ចាវចេហុបាយេហិ បរេសមភិជិគីសតិ>
      text <ហន្ត្វា វធិត្វា អថ សោចយិត្វា អាលោបតិ សាហសា យោ បរេសំ។>
    text <៧៤៤>
      text <តច្ឆន្តោ អាណិយា អាណិំ និហន្តិ ពលវា យថា>
      text <ឥន្ទ្រិយានិន្ទ្រិយេហេវ និហន្តិ កុសលោ តថា។>
    text <៧៤៥>
      text <សទ្ធំ វីរិយំ សមាធិញ្ច សតិបញ្ញញ្ច ភាវយំ>
      text <បញ្ច បញ្ចហិ ហន្ត្វាន អនីឃោ យាតិ ព្រាហ្មណោ។>
    text <៧៤៦>
      text <សោ អត្ថវា សោ ធម្មដ្ឋោ កត្វា វាក្យានុសាសនិំ>
      text <សព្ពេន សព្ពំ ពុទ្ធស្ស សោ នរោ សុខមេធតីតិ។>
    stand <…បារាបរិយោ ថេរោ…។>
  text <៣។ តេលកានិត្ថេរគាថា>
    text <៧៤៧>
      text <ចិររត្តំ វតាតាបី ធម្មំ អនុវិចិន្តយំ>
      text <សមំ ចិត្តស្ស នាលត្ថំ បុច្ឆំ សមណព្រាហ្មណេ។>
    text <៧៤៨>
      text <កោ សោ បារង្គតោ លោកេ កោ បត្តោ អមតោគធំ>
      text <កស្ស ធម្មំ បដិច្ឆាមិ បរមត្ថវិជាននំ។>
    text <៧៤៩>
      text <អន្តោវង្កគតោ អាសិ មច្ឆោវ ឃសមាមិសំ>
      text <ពទ្ធោ មហិន្ទបាសេន វេបចិត្យសុរោ យថា។>
    text <៧៥០>
      text <អញ្ឆាមិ នំ ន មុញ្ចាមិ អស្មា សោកបរិទ្ទវា>
      text <កោ មេ ពន្ធំ មុញ្ចំ លោកេ សម្ពោធិំ វេទយិស្សតិ។>
    text <៧៥១>
      text <សមណំ ព្រាហ្មណំ វា កំ អាទិសន្តំ បភង្គុនំ។>
      text <កស្ស ធម្មំ បដិច្ឆាមិ ជរាមច្ចុបវាហនំ។>
    text <៧៥២>
      text <វិចិកិច្ឆាកង្ខាគន្ថិតំ សារម្ភពលសញ្ញុតំ>
      text <កោធប្បត្តមនត្ថទ្ធំ អភិជប្បប្បទារណំ។>
    text <៧៥៣>
      text <តណ្ហាធនុសមុដ្ឋានំ ទ្វេ ច បន្នរសាយុតំ>
      text <បស្ស ឱរសិកំ ពាឡ្ហំ ភេត្វាន យទិ តិដ្ឋតិ។>
    text <៧៥៤>
      text <អនុទិដ្ឋីនំ អប្បហានំ សង្កប្បបរតេជិតំ>
      text <តេន វិទ្ធោ បវេធាមិ បត្តំវ មាលុតេរិតំ។>
    text <៧៥៥>
      text <អជ្ឈត្តំ មេ សមុដ្ឋាយ ខិប្បំ បច្ចតិ មាមកំ>
      text <ឆផស្សាយតនី កាយោ យត្ថ សរតិ សព្ពទា។>
    text <៧៥៦>
      text <តំ ន បស្សាមិ តេកិច្ឆំ យោ មេតំ សល្លមុទ្ធរេ>
      text <នានារជ្ជេន សត្ថេន នាញ្ញេន វិចិកិច្ឆិតំ។>
    text <៧៥៧>
      text <កោ មេ អសត្ថោ អវណោ សល្លមព្ភន្តរបស្សយំ>
      text <អហិំសំ សព្ពគត្តានិ សល្លំ មេ ឧទ្ធរិស្សតិ។>
    text <៧៥៨>
      text <ធម្មប្បតិ ហិ សោ សេដ្ឋោ វិសទោសប្បវាហកោ>
      text <គម្ភីរេ បតិតស្ស មេ ថលំ បាណិញ្ច ទស្សយេ។>
    text <៧៥៩>
      text <រហទេហមស្មិ ឱគាឡ្ហោ អហារិយរជមត្តិកេ>
      text <មាយាឧសូយសារម្ភ ថិនមិទ្ធមបត្ថដេ។>
    text <៧៦០>
      text <ឧទ្ធច្ចមេឃថនិតំ សំយោជនវលាហកំ>
      text <វាហា វហន្តិ កុទ្ទិដ្ឋិំ សង្កប្បា រាគនិស្សិតា។>
    text <៧៦១>
      text <សវន្តិ សព្ពធិ សោតា លតា ឧព្ភិជ្ជ តិដ្ឋតិ>
      text <តេ សោតេ កោ និវារេយ្យ តំ លតំ កោ ហិ ឆេច្ឆតិ។>
    text <៧៦២>
      text <វេលំ ករោថ ភទ្ទន្តេ សោតានំ សន្និវារណំ>
      text <មា តេ មនោមយោ សោតោ រុក្ខំវ សហសា លុវេ។>
    text <៧៦៣>
      text <ឯវំ មេ ភយជាតស្ស អបារា បារមេសតោ>
      text <តាណោ បញ្ញាវុធោ សត្ថា ឥសិសង្ឃនិសេវិតោ។>
    text <៧៦៤>
      text <សោបាណំ សុគតំ សុទ្ធំ ធម្មសារមយំ ទឡ្ហំ>
      text <បាទាសិ វុយ្ហមានស្ស មា ភាយីតិ ច មព្រវិ។>
    text <៧៦៥>
      text <សតិបដ្ឋានបាសាទំ អារុយ្ហ បច្ចវេក្ខិសំ>
      text <យំ តំ បុព្ពេ អមញ្ញិស្សំ សក្កាយាភិរតំ បជំ។>
    text <៧៦៦>
      text <យទា ច មគ្គមទ្ទក្ខិំ នាវាយ អភិរូហនំ>
      text <អនធិដ្ឋាយ អត្តានំ តិត្ថមទ្ទក្ខិមុត្តមំ។>
    text <៧៦៧>
      text <សល្លំ អត្តសមុដ្ឋានំ ភវនេត្តិប្បភាវិតំ>
      text <ឯតេសំ អប្បវត្តាយ ទេសេសិ មគ្គមុត្តមំ។>
    text <៧៦៨>
      text <ទីឃរត្តានុសយិតំ ចិររត្តមធិដ្ឋិតំ>
      text <ពុទ្ធោ មេបានុទី គន្ថំ វិសទោសប្បវាហនោតិ។>
    stand <…តេលកានិ ថេរោ…។>
  text <៤។ រដ្ឋបាលត្ថេរគាថា>
    text <៧៦៩>
      text <បស្ស ចិត្តកតំ ពិម្ពំ អរុកាយំ សមុស្សិតំ>
      text <អាតុរំ ពហុសង្កប្បំ យស្ស នត្ថិ ធុវំ ឋិតិ។>
    text <៧៧០>
      text <បស្ស ចិត្តកតំ រូបំ មណិនា កុណ្ឌលេន ច>
      text <អដ្ឋិំ តចេន ឱនទ្ធំ សហ វត្ថេហិ សោភតិ។>
    text <៧៧១>
      text <អលត្តកកតា បាទា មុខំ ចុណ្ណកមក្ខិតំ>
      text <អលំ ពាលស្ស មោហាយ នោ ច បារគវេសិនោ។>
    text <៧៧២>
      text <អដ្ឋបទកតា កេសា នេត្តា អញ្ជនមក្ខិតា>
      text <អលំ ពាលស្ស មោហាយ នោ ច បារគវេសិនោ។>
    text <៧៧៣>
      text <អញ្ជនីវ នវា ចិត្តា បូតិកាយោ អលង្កតោ>
      text <អលំ ពាលស្ស មោហាយ នោ ច បារគវេសិនោ។>
    text <៧៧៤>
      text <ឱទហិ មិគវោ បាសំ នាសទា វាគុរំ មិគោ>
      text <ភុត្វា និវាបំ គច្ឆាម កន្ទន្តេ មិគពន្ធកេ។>
    text <៧៧៥>
      text <ឆិន្នោ បាសោ មិគវស្ស នាសទា វាគុរំ មិគោ>
      text <ភុត្វា និវាបំ គច្ឆាម សោចន្តេ មិគលុទ្ទកេ។>
    text <៧៧៦>
      text <បស្សាមិ លោកេ សធនេ មនុស្សេ លទ្ធាន វិត្តំ ន ទទន្តិ មោហា>
      text <លុទ្ធា ធនំ សន្និចយំ ករោន្តិ ភិយ្យោវ កាមេ អភិបត្ថយន្តិ។>
    text <៧៧៧>
      text <រាជា បសយ្ហប្បថវិំ វិជេត្វា សសាគរន្តំ មហិមាវសន្តោ>
      text <ឱរំ សមុទ្ទស្ស អតិត្តរូបោ បារំ សមុទ្ទស្សបិ បត្ថយេថ។>
    text <៧៧៨>
      text <រាជា ច អញ្ញេ ច ពហូ មនុស្សា អវីតតណ្ហា មរណំ ឧបេន្តិ>
      text <ឩនាវ ហុត្វាន ជហន្តិ ទេហំ កាមេហិ លោកម្ហិ ន ហត្ថិ តិត្តិ។>
    text <៧៧៩>
      text <កន្ទន្តិ នំ ញាតី បកិរិយ កេសេ អហោ វតា នោ អមរាតិ ចាហុ>
      text <វត្ថេន នំ បារុតំ នីហរិត្វា ចិតំ សមោធាយ តតោ ឌហន្តិ។>
    text <៧៨០>
      text <សោ ឌយ្ហតិ សូលេហិ តុជ្ជមានោ ឯកេន វត្ថេន បហាយ ភោគេ>
      text <ន មីយមានស្ស ភវន្តិ តាណា ញាតី ច មិត្តា អថ វា សហាយា។>
    text <៧៨១>
      text <ទាយាទកា តស្ស ធនំ ហរន្តិ សត្តោ បន គច្ឆតិ យេន កម្មំ>
      text <ន មីយមានំ ធនមន្វេតិ កិញ្ចិ បុត្តា ច ទារា ច ធនញ្ច រដ្ឋំ។>
    text <៧៨២>
      text <ន ទីឃមាយុំ លភតេ ធនេន ន ចាបិ វិត្តេន ជរំ វិហន្តិ>
      text <អប្បប្បំ ហិទំ ជីវិតមាហុ ធីរា អសស្សតំ វិប្បរិណាមធម្មំ។>
    text <៧៨៣>
      text <អឌ្ឍា ទលិទ្ទា ច ផុសន្តិ ផស្សំ ពាលោ ច ធីរោ ច តថេវ ផុដ្ឋោ>
      text <ពាលោ ហិ ពាល្យា វធិតោវ សេតិ ធីរោ ច នោ វេធតិ ផស្សផុដ្ឋោ។>
    text <៧៨៤>
      text <តស្មា ហិ បញ្ញាវ ធនេន សេយ្យា យាយ វោសានមិធាធិគច្ឆតិ>
      text <អព្យោសិតត្តា ហិ ភវាភវេសុ បាបានិ កម្មានិ ករោតិ មោហា។>
    text <៧៨៥>
      text <ឧបេតិ គព្ភញ្ច បរញ្ច លោកំ សំសារមាបជ្ជ បរម្បរាយ>
      text <តស្សប្បបញ្ញោ អភិសទ្ទហន្តោ ឧបេតិ គព្ភញ្ច បរញ្ច លោកំ។>
    text <៧៨៦>
      text <ចោរោ យថា សន្ធិមុខេ គហីតោ សកម្មុនា ហញ្ញតិ បាបធម្មោ>
      text <ឯវំ បជា បេច្ច បរម្ហិ លោកេ សកម្មុនា ហញ្ញតិ បាបធម្មោ។>
    text <៧៨៧>
      text <កាមា ហិ ចិត្រា មធុរា មនោរមា វិរូបរូបេន មថេន្តិ ចិត្តំ>
      text <អាទីនវំ កាមគុណេសុ ទិស្វា តស្មា អហំ បព្ពជិតោម្ហិ រាជ។>
    text <៧៨៨>
      text <ទុមប្ផលានីវ បតន្តិ មាណវា ទហរា ច វុឌ្ឍា ច សរីរភេទា>
      text <ឯតម្បិ ទិស្វា បព្ពជិតោម្ហិ រាជ អបណ្ណកំ សាមញ្ញមេវ សេយ្យោ។>
    text <៧៨៩>
      text <សទ្ធាយាហំ បព្ពជិតោ ឧបេតោ ជិនសាសនេ>
      text <អវជ្ឈា មយ្ហំ បព្ពជ្ជា អនណោ ភុញ្ជាមិ ភោជនំ។>
    text <៧៩០>
      text <កាមេ អាទិត្តតោ ទិស្វា ជាតរូបានិ សត្ថតោ>
      text <គព្ភវោក្កន្តិតោ ទុក្ខំ និរយេសុ មហព្ភយំ។>
    text <៧៩១>
      text <ឯតមាទីនវំ ញត្វា សំវេគំ អលភិំ តទា>
      text <សោហំ វិទ្ធោ តទា សន្តោ សម្បត្តោ អាសវក្ខយំ។>
    text <៧៩២>
      text <បរិចិណ្ណោ មយា សត្ថា កតំ ពុទ្ធស្ស សាសនំ>
      text <ឱហិតោ គរុកោ ភារោ ភវនេត្តិ សមូហតា។>
    text <៧៩៣>
      text <យស្សត្ថាយ បព្ពជិតោ អគារស្មានគារិយំ>
      text <សោ មេ អត្ថោ អនុប្បត្តោ សព្ពសំយោជនក្ខយោតិ។>
    stand <… រដ្ឋបាលោ ថេរោ…។>
  text <៥។ មាលុក្យបុត្តត្ថេរគាថា>
    text <៧៩៤>
      text <រូបំ ទិស្វា សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៧៩៥>
      text <តស្ស វឌ្ឍន្តិ វេទនា អនេកា រូបសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៧៩៦>
      text <សទ្ទំ សុត្វា សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៧៩៧>
      text <តស្ស វឌ្ឍន្តិ វេទនា អនេកា សទ្ទសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៧៩៨>
      text <គន្ធំ ឃត្វា សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៧៩៩>
      text <តស្ស វឌ្ឍន្តិ វេទនា អនេកា គន្ធសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៨០០>
      text <រសំ ភោត្វា សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៨០១>
      text <តស្ស វឌ្ឍន្តិ វេទនា អនេកា រសសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៨០២>
      text <ផស្សំ ផុស្ស សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៨០៣>
      text <តស្ស វឌ្ឍន្តិ វេទនា អនេកា ផស្សសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៨០៤>
      text <ធម្មំ ញត្វា សតិ មុដ្ឋា បិយំ និមិត្តំ មនសិ ករោតោ>
      text <សារត្តចិត្តោ វេទេតិ តញ្ច អជ្ឈោស្ស តិដ្ឋតិ។>
    text <៨០៥>
      text <តស្ស វឌ្ឍន្តិ វេទនា អនេកា ធម្មសម្ភវា>
      text <អភិជ្ឈា ច វិហេសា ច ចិត្តមស្សូបហញ្ញតិ>
      text <ឯវមាចិនតោ ទុក្ខំ អារា និព្ពាន វុច្ចតិ។>
    text <៨០៦>
      text <ន សោ រជ្ជតិ រូបេសុ រូបំ ទិស្វា បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨០៧>
      text <យថាស្ស បស្សតោ រូបំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    text <៨០៨>
      text <ន សោ រជ្ជតិ សទ្ទេសុ សទ្ទំ សុត្វា បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨០៩>
      text <យថាស្ស សុណតោ សទ្ទំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    text <៨១០>
      text <ន សោ រជ្ជតិ គន្ធេសុ គន្ធំ ឃត្វា បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨១១>
      text <យថាស្ស ឃាយតោ គន្ធំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    text <៨១២>
      text <ន សោ រជ្ជតិ រសេសុ រសំ ភោត្វា បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨១៣>
      text <យថាស្ស សាយរតោ រសំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    text <៨១៤>
      text <ន សោ រជ្ជតិ ផស្សេសុ ផស្សំ ផុស្ស បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨១៥>
      text <យថាស្ស ផុសតោ ផស្សំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    text <៨១៦>
      text <ន សោ រជ្ជតិ ធម្មេសុ ធម្មំ ញត្វា បតិស្សតោ>
      text <វិរត្តចិត្តោ វេទេតិ តញ្ច នាជ្ឈោស្ស តិដ្ឋតិ។>
    text <៨១៧>
      text <យថាស្ស វិជានតោ ធម្មំ សេវតោ ចាបិ វេទនំ>
      text <ខីយតិ នោបចីយតិ ឯវំ សោ ចរតី សតោ>
      text <ឯវំ អបចិនតោ ទុក្ខំ សន្តិកេ និព្ពាន វុច្ចតិ។>
    stand <… មាលុក្យបុត្តោ ថេរោ…។>
  text <៦។ សេលត្ថេរគាថា>
    text <៨១៨>
      text <បរិបុណ្ណកាយោ សុរុចិ សុជាតោ ចារុទស្សនោ>
      text <សុវណ្ណវណ្ណោសិ ភគវា សុសុក្កទាឋោសិ វីរិយវា។>
    text <៨១៩>
      text <នរស្ស ហិ សុជាតស្ស យេ ភវន្តិ វិយញ្ជនា>
      text <សព្ពេ តេ តវ កាយស្មិំ មហាបុរិសលក្ខណា។>
    text <៨២០>
      text <បសន្ននេត្តោ សុមុខោ ព្រហា ឧជុ បតាបវា>
      text <មជ្ឈេ សមណសង្ឃស្ស អាទិច្ចោវ វិរោចសិ។>
    text <៨២១>
      text <កល្យាណទស្សនោ ភិក្ខុ កញ្ចនសន្និភត្តចោ>
      text <កិំ តេ សមណភាវេន ឯវំ ឧត្តមវណ្ណិនោ។>
    text <៨២២>
      text <រាជា អរហសិ ភវិតុំ ចក្កវត្តី រថេសភោ>
      text <ចាតុរន្តោ វិជិតាវី ជម្ពុសណ្ឌស្ស ឥស្សរោ។>
    text <៨២៣>
      text <ខត្តិយា ភោគី រាជានោ អនុយន្តា ភវន្តិ តេ>
      text <រាជាភិរាជា មនុជិន្ទោ រជ្ជំ ការេហិ គោតម។>
    text <៨២៤>
      text <រាជាហមស្មិ សេល សេលាតិ ភគវា ធម្មរាជា អនុត្តរោ>
      text <ធម្មេន ចក្កំ វត្តេមិ ចក្កំ អប្បដិវត្តិយំ។>
    text <៨២៥>
      text <សម្ពុទ្ធោ បដិជានាសិ ឥតិ សេលោ ព្រាហ្មណោ ធម្មរាជា អនុត្តរោ>
      text <ធម្មេន ចក្កំ វត្តេមិ ឥតិ ភាសថ គោតម។>
    text <៨២៦>
      text <កោ នុ សេនាបតិ ភោតោ សាវកោ សត្ថុរន្វយោ>
      text <កោ តេតមនុវត្តេតិ ធម្មចក្កំ បវត្តិតំ។>
    text <៨២៧>
      text <មយា បវត្តិតំ ចក្កំ សេលាតិ ភគវា ធម្មចក្កំ អនុត្តរំ>
      text <សារិបុត្តោ អនុវត្តេតិ អនុជាតោ តថាគតំ។>
    text <៨២៨>
      text <អភិញ្ញេយ្យំ អភិញ្ញាតំ ភាវេតព្ពញ្ច ភាវិតំ>
      text <បហាតព្ពំ បហីនំ មេ តស្មា ពុទ្ធោស្មិ ព្រាហ្មណ។>
    text <៨២៩>
      text <វិនយស្សុ មយិ កង្ខំ អធិមុញ្ចស្សុ ព្រាហ្មណ>
      text <ទុល្លភំ ទស្សនំ ហោតិ សម្ពុទ្ធានំ អភិណ្ហសោ។>
    text <៨៣០>
      text <យេសំ វេ ទុល្លភោ លោកេ បាតុភាវោ អភិណ្ហសោ>
      text <សោហំ ព្រាហ្មណ ពុទ្ធោស្មិ សល្លកត្តោ អនុត្តរោ។>
    text <៨៣១>
      text <ព្រហ្មភូតោ អតិតុលោ មារសេនប្បមទ្ទនោ>
      text <សព្ពាមិត្តេ វសេ កត្វា មោទាមិ អកុតោភយោ។>
    text <៨៣២>
      text <ឥទំ ភោន្តោ និសាមេថ យថា ភាសតិ ចក្ខុមា>
      text <សល្លកត្តោ មហាវីរោ សីហោវ នទតី វនេ។>
    text <៨៣៣>
      text <ព្រហ្មភូតំ អតិតុលំ មារសេនប្បមទ្ទនំ>
      text <កោ ទិស្វា នប្បសីទេយ្យ អបិ កណ្ហាភិជាតិកោ។>
    text <៨៣៤>
      text <យោ មំ ឥច្ឆតិ អន្វេតុ យោ វា និច្ឆតិ គច្ឆតុ>
      text <ឥធាហំ បព្ពជិស្សាមិ វរបញ្ញស្ស សន្តិកេ។>
    text <៨៣៥>
      text <ឯតំ ចេ រុច្ចតិ ភោតោ សម្មាសម្ពុទ្ធសាសនំ>
      text <មយម្បិ បព្ពជិស្សាម វរបញ្ញស្ស សន្តិកេ។>
    text <៨៣៦>
      text <ព្រាហ្មណា តិសតា ឥមេ យាចន្តិ បញ្ជលីកតា>
      text <ព្រហ្មចរិយំ ចរិស្សាម ភគវា តវ សន្តិកេ។>
    text <៨៣៧>
      text <ស្វាខាតំ ព្រហ្មចរិយំ សេលាតិ ភគវា សន្ទិដ្ឋិកមកាលិកំ>
      text <យត្ថ អមោឃា បព្ពជ្ជា អប្បមត្តស្ស សិក្ខតោ។>
    text <៨៣៨>
      text <យំ តំ សរណមាគម្ហ ឥតោ អដ្ឋមេ ចក្ខុម>
      text <សត្តរត្តេន ភគវា ទន្តាម្ហ តវ សាសនេ។>
    text <៨៣៩>
      text <តុវំ ពុទ្ធោ តុវំ សត្ថា តុវំ មារាភិភូ មុនិ>
      text <តុវំ អនុសយេ ឆេត្វា តិណ្ណោ តារេសិមំ បជំ។>
    text <៨៤០>
      text <ឧបធី តេ សមតិក្កន្តា អាសវា តេ បទាលិតា>
      text <សីហោវ អនុបាទានោ បហីនភយភេរវោ។>
    text <៨៤១>
      text <ភិក្ខវោ តិសតា ឥមេ តិដ្ឋន្តិ បញ្ជលីកតា>
      text <បាទេ វីរ បសារេហិ នាគា វន្ទន្តុ សត្ថុនោតិ។>
    stand <… សេលោ ថេរោ…។>
  text <៧។ កាឡិគោធាបុត្តភទ្ទិយត្ថេរគាថា>
    text <៨៤២>
      text <យាតំ មេ ហត្ថិគីវាយ សុខុមា វត្ថា បធារិតា>
      text <សាលីនំ ឱទនោ ភុត្តោ សុចិមំសូបសេចនោ។>
    text <៨៤៣>
      text <សោជ្ជ ភទ្ទោ សាតតិកោ ឧញ្ឆាបត្តាគតេ រតោ>
      text <ឈាយតិ អនុបាទានោ បុត្តោ គោធាយ ភទ្ទិយោ។>
    text <៨៤៤>
      text <បំសុកូលី សាតតិកោ ឧញ្ឆាបត្តាគតេ រតោ>
      text <ឈាយតិ អនុបាទានោ បុត្តោ គោធាយ ភទ្ទិយោ។>
    text <៨៤៥>
      text <បិណ្ឌបាតី សាតតិកោ…បេ។…។>
    text <៨៤៦>
      text <តេចីវរី សាតតិកោ…បេ។…។>
    text <៨៤៧>
      text <សបទានចារី សាតតិកោ…បេ។…។>
    text <៨៤៨>
      text <ឯកាសនី សាតតិកោ…បេ។…។>
    text <៨៤៩>
      text <បត្តបិណ្ឌី សាតតិកោ…បេ។…។>
    text <៨៥០>
      text <ខលុបច្ឆាភត្តី សាតតិកោ…បេ។…។>
    text <៨៥១>
      text <អារញ្ញិកោ សាតតិកោ…បេ។…។>
    text <៨៥២>
      text <រុក្ខមូលិកោ សាតតិកោ…បេ។…។>
    text <៨៥៣>
      text <អព្ភោកាសី សាតតិកោ…បេ។…។>
    text <៨៥៤>
      text <សោសានិកោ សាតតិកោ…បេ។…។>
    text <៨៥៥>
      text <យថាសន្ថតិកោ សាតតិកោ…បេ។…។>
    text <៨៥៦>
      text <នេសជ្ជិកោ សាតតិកោ…បេ។…។>
    text <៨៥៧>
      text <អប្បិច្ឆោ សាតតិកោ…បេ។…។>
    text <៨៥៨>
      text <សន្តុដ្ឋោ សាតតិកោ…បេ។…។>
    text <៨៥៩>
      text <បវិវិត្តោ សាតតិកោ…បេ។…។>
    text <៨៦០>
      text <អសំសដ្ឋោ សាតតិកោ…បេ។…។>
    text <៨៦១>
      text <អារទ្ធវីរិយោ សាតតិកោ…បេ។…។>
    text <៨៦២>
      text <ហិត្វា សតបលំ កំសំ សោវណ្ណំ សតរាជិកំ>
      text <អគ្គហិំ មត្តិកាបត្តំ ឥទំ ទុតិយាភិសេចនំ។>
    text <៨៦៣>
      text <ឧច្ចេ មណ្ឌលិបាការេ ទឡ្ហមដ្ដាលកោដ្ឋកេ>
      text <រក្ខិតោ ខគ្គហត្ថេហិ ឧត្តសំ វិហរិំ បុរេ។>
    text <៨៦៤>
      text <សោជ្ជ ភទ្ទោ អនុត្រាសី បហីនភយភេរវោ>
      text <ឈាយតិ វនមោគយ្ហ បុត្តោ គោធាយ ភទ្ទិយោ។>
    text <៨៦៥>
      text <សីលក្ខន្ធេ បតិដ្ឋាយ សតិំ បញ្ញញ្ច ភាវយំ>
      text <បាបុណិំ អនុបុព្ពេន សព្ពសំយោជនក្ខយន្តិ។>
    stand <… ភទ្ទិយោ កាឡិគោធាយ បុត្តោ ថេរោ…។>
  text <៨។ អង្គុលិមាលត្ថេរគាថា>
    text <៨៦៦>
      text <គច្ឆំ វទេសិ សមណ ដ្ឋិតោម្ហិ មមញ្ច ព្រូសិ ឋិតមដ្ឋិតោតិ>
      text <បុច្ឆាមិ តំ សមណ ឯតមត្ថំ កថំ ឋិតោ ត្វំ អហមដ្ឋិតោម្ហិ។>
    text <៨៦៧>
      text <ឋិតោ អហំ អង្គុលិមាល សព្ពទា សព្ពេសុ ភូតេសុ និធាយ ទណ្ឌំ>
      text <តុវញ្ច បាណេសុ អសញ្ញតោសិ តស្មា ឋិតោហំ តុវមដ្ឋិតោសិ។>
    text <៨៦៨>
      text <ចិរស្សំ វត មេ មហិតោ មហេសី មហាវនំ សមណោ បច្ចបាទិ>
      text <សោហំ ចជិស្សាមិ សហស្សបាបំ សុត្វាន គាថំ តវ ធម្មយុត្តំ។>
    text <៨៦៩>
      text <ឥច្ចេវ ចោរោ អសិមាវុធញ្ច សោព្ភេ បបាតេ នរកេ អន្វកាសិ>
      text <អវន្ទិ ចោរោ សុគតស្ស បាទេ តត្ថេវ បព្ពជ្ជមយាចិ ពុទ្ធំ។>
    text <៨៧០>
      text <ពុទ្ធោ ច ខោ ការុណិកោ មហេសិ យោ សត្ថា លោកស្ស សទេវកស្ស>
      text <តមេហិ ភិក្ខូតិ តទា អវោច ឯសេវ តស្ស អហុ ភិក្ខុភាវោ។>
    text <៨៧១>
      text <យោ ច បុព្ពេ បមជ្ជិត្វា បច្ឆា សោ នប្បមជ្ជតិ>
      text <សោមំ លោកំ បភាសេតិ អព្ភា មុត្តោវ ចន្ទិមា។>
    text <៨៧២>
      text <យស្ស បាបំ កតំ កម្មំ កុសលេន បិធីយតិ>
      text <សោមំ លោកំ បភាសេតិ អព្ភា មុត្តោវ ចន្ទិមា។>
    text <៨៧៣>
      text <យោ ហវេ ទហរោ ភិក្ខុ យុញ្ជតិ ពុទ្ធសាសនេ>
      text <សោមំ លោកំ បភាសេតិ អព្ភា មុត្តោវ ចន្ទិមា។>
    text <៨៧៤>
      text <ទិសាបិ មេ ធម្មកថំ សុណន្តុ ទិសាបិ មេ យុញ្ជន្តុ ពុទ្ធសាសនេ>
      text <ទិសាបិ មេ តេ មនុជេ ភជន្តុ យេ ធម្មមេវាទបយន្តិ សន្តោ។>
    text <៨៧៥>
      text <ទិសា ហិ មេ ខន្តិវាទានំ អវិរោធប្បសំសិនំ>
      text <សុណន្តុ ធម្មំ កាលេន តញ្ច អនុវិធីយន្តុ។>
    text <៨៧៦>
      text <ន ហិ ជាតុ សោ មមំ ហិំសេ អញ្ញំ វា បន កិញ្ចនំ>
      text <បប្បុយ្យ បរមំ សន្តិំ រក្ខេយ្យ តសថាវរេ។>
    text <៨៧៧>
      text <ឧទកញ្ហិ នយន្តិ នេត្តិកា ឧសុការា នមយន្តិ តេជនំ>
      text <ទារុំ នមយន្តិ តច្ឆកា អត្តានំ ទមយន្តិ បណ្ឌិតា។>
    text <៨៧៨>
      text <ទណ្ឌេនេកេ ទមយន្តិ អង្កុសេភិ កសាហិ ច>
      text <អទណ្ឌេន អសត្ថេន អហំ ទន្តោម្ហិ តាទិនា។>
    text <៨៧៩>
      text <អហិំសកោតិ មេ នាមំ ហិំសកស្ស បុរេ សតោ>
      text <អជ្ជាហំ សច្ចនាមោម្ហិ ន នំ ហិំសាមិ កិញ្ចនំ។>
    text <៨៨០>
      text <ចោរោ អហំ បុរេ អាសិំ អង្គុលិមាលោតិ វិស្សុតោ>
      text <វុយ្ហមានោ មហោឃេន ពុទ្ធំ សរណមាគមំ។>
    text <៨៨១>
      text <លោហិតបាណិ បុរេ អាសិំ អង្គុលិមាលោតិ វិស្សុតោ>
      text <សរណគមនំ បស្ស ភវនេត្តិ សមូហតា។>
    text <៨៨២>
      text <តាទិសំ កម្មំ កត្វាន ពហុំ ទុគ្គតិគាមិនំ>
      text <ផុដ្ឋោ កម្មវិបាកេន អនណោ ភុញ្ជាមិ ភោជនំ។>
    text <៨៨៣>
      text <បមាទមនុយុញ្ជន្តិ ពាលា ទុម្មេធិនោ ជនា>
      text <អប្បមាទញ្ច មេធាវី ធនំ សេដ្ឋំវ រក្ខតិ។>
    text <៨៨៤>
      text <មា បមាទមនុយុញ្ជេថ មា កាមរតិសន្ថវំ>
      text <អប្បមត្តោ ហិ ឈាយន្តោ បប្បោតិ បរមំ សុខំ។>
    text <៨៨៥>
      text <ស្វាគតំ នាបគតំ នេតំ ទុម្មន្តិតំ មម>
      text <សវិភត្តេសុ ធម្មេសុ យំ សេដ្ឋំ តទុបាគមំ។>
    text <៨៨៦>
      text <ស្វាគតំ នាបគតំ នេតំ ទុម្មន្តិតំ មម>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <៨៨៧>
      text <អរញ្ញេ រុក្ខមូលេ វា បព្ពតេសុ គុហាសុ វា>
      text <តត្ថ តត្ថេវ អដ្ឋាសិំ ឧព្ពិគ្គមនសោ តទា។>
    text <៨៨៨>
      text <សុខំ សយាមិ ឋាយាមិ សុខំ កប្បេមិ ជីវិតំ>
      text <អហត្ថបាសោ មារស្ស អហោ សត្ថានុកម្បិតោ។>
    text <៨៨៩>
      text <ព្រហ្មជច្ចោ បុរេ អាសិំ ឧទិច្ចោ ឧភតោ អហុ>
      text <សោជ្ជ បុត្តោ សុគតស្ស ធម្មរាជស្ស សត្ថុនោ។>
    text <៨៩០>
      text <វីតតណ្ហោ អនាទានោ គុត្តទ្វារោ សុសំវុតោ>
      text <អឃមូលំ វធិត្វាន បត្តោ មេ អាសវក្ខយោ។>
    text <៨៩១>
      text <បរិចិណ្ណោ មយា សត្ថា កតំ ពុទ្ធស្ស សាសនំ>
      text <ឱហិតោ គរុកោ ភារោ ភវនេត្តិ សមូហតាតិ។>
    stand <… អង្គុលិមាលោ ថេរោ…។>
  text <៩។ អនុរុទ្ធត្ថេរគាថា>
    text <៨៩២>
      text <បហាយ មាតាបិតរោ ភគិនី ញាតិភាតរោ>
      text <បញ្ច កាមគុណេ ហិត្វា អនុរុទ្ធោវ ឈាយតុ។>
    text <៨៩៣>
      text <សមេតោ នច្ចគីតេហិ សម្មតាឡប្បពោធនោ>
      text <ន តេន សុទ្ធិមជ្ឈគំ មារស្ស វិសយេ រតោ។>
    text <៨៩៤>
      text <ឯតញ្ច សមតិក្កម្ម រតោ ពុទ្ធស្ស សាសនេ>
      text <សព្ពោឃំ សមតិក្កម្ម អនុរុទ្ធោវ ឈាយតិ។>
    text <៨៩៥>
      text <រូបា សទ្ទា រសា គន្ធា ផោដ្ឋព្ពា ច មនោរមា>
      text <ឯតេ ច សមតិក្កម្ម អនុរុទ្ធោវ ឈាយតិ។>
    text <៨៩៦>
      text <បិណ្ឌបាតបដិក្កន្តោ ឯកោ អទុតិយោ មុនិ>
      text <ឯសតិ បំសុកូលានិ អនុរុទ្ធោ អនាសវោ។>
    text <៨៩៧>
      text <វិចិនី អគ្គហី ធោវិ រជយី ធារយី មុនិ>
      text <បំសុកូលានិ មតិមា អនុរុទ្ធោ អនាសវោ។>
    text <៨៩៨>
      text <មហិច្ឆោ ច អសន្តុដ្ឋោ សំសដ្ឋោ យោ ច ឧទ្ធតោ>
      text <តស្ស ធម្មា ឥមេ ហោន្តិ បាបកា សំកិលេសិកា។>
    text <៨៩៩>
      text <សតោ ច ហោតិ អប្បិច្ឆោ សន្តុដ្ឋោ អវិឃាតវា>
      text <បវិវេករតោ វិត្តោ និច្ចមារទ្ធវីរិយោ។>
    text <៩០០>
      text <តស្ស ធម្មា ឥមេ ហោន្តិ កុសលា ពោធិបក្ខិកា>
      text <អនាសវោ ច សោ ហោតិ ឥតិ វុត្តំ មហេសិនា។>
    text <៩០១>
      text <មម សង្កប្បមញ្ញាយ សត្ថា លោកេ អនុត្តរោ>
      text <មនោមយេន កាយេន ឥទ្ធិយា ឧបសង្កមិ។>
    text <៩០២>
      text <យទា មេ អហុ សង្កប្បោ តតោ ឧត្តរិ ទេសយិ>
      text <និប្បបញ្ចរតោ ពុទ្ធោ និប្បបញ្ចមទេសយិ។>
    text <៩០៣>
      text <តស្សាហំ ធម្មមញ្ញាយ វិហាសិំ សាសនេ រតោ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <៩០៤>
      text <បញ្ចបញ្ញាសវស្សានិ យតោ នេសជ្ជិកោ អហំ>
      text <បញ្ចវីសតិវស្សានិ យតោ មិទ្ធំ សមូហតំ។>
    text <៩០៥>
      text <នាហុ អស្សាសបស្សាសា ឋិតចិត្តស្ស តាទិនោ>
      text <អនេជោ សន្តិមារព្ភ ចក្ខុមា បរិនិព្ពុតោ។>
    text <៩០៦>
      text <អសល្លីនេន ចិត្តេន វេទនំ អជ្ឈវាសយិ>
      text <បជ្ជោតស្សេវ និព្ពានំ វិមោក្ខោ ចេតសោ អហុ។>
    text <៩០៧>
      text <ឯតេ បច្ឆិមកា ទានិ មុនិនោ ផស្សបញ្ចមា>
      text <នាញ្ញេ ធម្មា ភវិស្សន្តិ សម្ពុទ្ធេ បរិនិព្ពុតេ។>
    text <៩០៨>
      text <នត្ថិ ទានិ បុនាវាសោ ទេវកាយស្មិ ជាលិនិ>
      text <វិក្ខីណោ ជាតិសំសារោ នត្ថិ ទានិ បុនព្ភវោ។>
    text <៩០៩>
      text <យស្ស មុហុត្តេន សហស្សធា លោកោ សំវិទិតោ សព្រហ្មកប្បោ>
      text <វសី ឥទ្ធិគុណេ ចុតូបបាតេ កាលេ បស្សតិ ទេវតា ស ភិក្ខុ។>
    text <៩១០>
      text <អន្នភារោ បុរេ អាសិំ ទលិទ្ទោ ឃាសហារកោ>
      text <សមណំ បដិបាទេសិំ ឧបរិដ្ឋំ យសស្សិនំ។>
    text <៩១១>
      text <សោម្ហិ សក្យកុលេ ជាតោ អនុរុទ្ធោតិ មំ វិទូ>
      text <ឧបេតោ នច្ចគីតេហិ សម្មតាឡប្បពោធនោ។>
    text <៩១២>
      text <អថទ្ទសាសិំ សម្ពុទ្ធំ សត្ថារំ អកុតោភយំ>
      text <តស្មិំ ចិត្តំ បសាទេត្វា បព្ពជិំ អនគារិយំ។>
    text <៩១៣>
      text <បុព្ពេនិវាសំ ជានាមិ យត្ថ មេ វុសិតំ បុរេ>
      text <តាវតិំសេសុ ទេវេសុ អដ្ឋាសិំ សក្កជាតិយា។>
    text <៩១៤>
      text <សត្តក្ខត្តុំ មនុស្សិន្ទោ អហំ រជ្ជមការយិំ>
      text <ចាតុរន្តោ វិជិតាវី ជម្ពុសណ្ឌស្ស ឥស្សរោ>
      text <អទណ្ឌេន អសត្ថេន ធម្មេន អនុសាសយិំ។>
    text <៩១៥>
      text <ឥតោ សត្ត តតោ សត្ត សំសារានិ ចតុទ្ទស>
      text <និវាសមភិជានិស្សំ ទេវលោកេ ឋិតា តទា។>
    text <៩១៦>
      text <បញ្ចង្គិកេ សមាធិម្ហិ សន្តេ ឯកោទិភាវិតេ>
      text <បដិប្បស្សទ្ធិលទ្ធម្ហិ ទិព្ពចក្ខុ វិសុជ្ឈិ មេ។>
    text <៩១៧>
      text <ចុតូបបាតំ ជានាមិ សត្តានំ អាគតិំ គតិំ>
      text <ឥត្ថភាវញ្ញថាភាវំ ឈានេ បញ្ចង្គិកេ ឋិតោ។>
    text <៩១៨>
      text <បរិចិណ្ណោ មយា សត្ថា…បេ។… ភវនេត្តិ សមូហតា។>
    text <៩១៩>
      text <វជ្ជីនំ វេឡុវគាមេ អហំ ជីវិតសង្ខយា>
      text <ហេដ្ឋតោ វេឡុគុម្ពស្មិំ និព្ពាយិស្សំ អនាសវោតិ។>
    stand <… អនុរុទ្ធោ ថេរោ…។>
  text <១០។ បារាបរិយត្ថេរគាថា>
    text <៩២០>
      text <សមណស្ស អហុ ចិន្តា បុប្ផិតម្ហិ មហាវនេ>
      text <ឯកគ្គស្ស និសិន្នស្ស បវិវិត្តស្ស ឈាយិនោ។>
    text <៩២១>
      text <អញ្ញថា លោកនាថម្ហិ តិដ្ឋន្តេ បុរិសុត្តមេ>
      text <ឥរិយំ អាសិ ភិក្ខូនំ អញ្ញថា ទានិ ទិស្សតិ។>
    text <៩២២>
      text <សីតវាតបរិត្តានំ ហិរិកោបីនឆាទនំ>
      text <មត្តដ្ឋិយំ អភុញ្ជិំសុ សន្តុដ្ឋា ឥតរីតរេ។>
    text <៩២៣>
      text <បណីតំ យទិ វា លូខំ អប្បំ វា យទិ វា ពហុំ>
      text <យាបនត្ថំ អភុញ្ជិំសុ អគិទ្ធា នាធិមុច្ឆិតា។>
    text <៩២៤>
      text <ជីវិតានំ បរិក្ខារេ ភេសជ្ជេ អថ បច្ចយេ>
      text <ន ពាឡ្ហំ ឧស្សុកា អាសុំ យថា តេ អាសវក្ខយេ។>
    text <៩២៥>
      text <អរញ្ញេ រុក្ខមូលេសុ កន្ទរាសុ គុហាសុ ច>
      text <វិវេកមនុព្រូហន្តា វិហំសុ តប្បរាយនា។>
    text <៩២៦>
      text <នីចា និវិដ្ឋា សុភរា មុទូ អត្ថទ្ធមានសា>
      text <អព្យាសេកា អមុខរា អត្ថចិន្តា វសានុគា។>
    text <៩២៧>
      text <តតោ បាសាទិកំ អាសិ គតំ ភុត្តំ និសេវិតំ>
      text <សិនិទ្ធា តេលធារាវ អហោសិ ឥរិយាបថោ។>
    text <៩២៨>
      text <សព្ពាសវបរិក្ខីណា មហាឈាយី មហាហិតា>
      text <និព្ពុតា ទានិ តេ ថេរា បរិត្តា ទានិ តាទិសា។>
    text <៩២៩>
      text <កុសលានញ្ច ធម្មានំ បញ្ញាយ ច បរិក្ខយា>
      text <សព្ពាការវរូបេតំ លុជ្ជតេ ជិនសាសនំ។>
    text <៩៣០>
      text <បាបកានញ្ច ធម្មានំ កិលេសានញ្ច យោ ឧតុ>
      text <ឧបដ្ឋិតា វិវេកាយ យេ ច សទ្ធម្មសេសកា។>
    text <៩៣១>
      text <តេ កិលេសា បវឌ្ឍន្តា អាវិសន្តិ ពហុំ ជនំ>
      text <កីឡន្តិ មញ្ញេ ពាលេហិ ឧម្មត្តេហិវ រក្ខសា។>
    text <៩៣២>
      text <កិលេសេហាភិភូតា តេ តេន តេន វិធាវិតា>
      text <នរា កិលេសវត្ថូសុ សសង្គាមេវ ឃោសិតេ។>
    text <៩៣៣>
      text <បរិច្ចជិត្វា សទ្ធម្មំ អញ្ញមញ្ញេហិ ភណ្ឌរេ>
      text <ទិដ្ឋិគតានិ អន្វេន្តា ឥទំ សេយ្យោតិ មញ្ញរេ។>
    text <៩៣៤>
      text <ធនញ្ច បុត្តំ ភរិយញ្ច ឆឌ្ឌយិត្វាន និគ្គតា>
      text <កដច្ឆុភិក្ខហេតូបិ អកិច្ឆានិ និសេវរេ។>
    text <៩៣៥>
      text <ឧទរាវទេហកំ ភុត្វា សយន្តុត្តានសេយ្យកា>
      text <កថំ វត្តេន្តិ បដិពុទ្ធា យា កថា សត្ថុគរហិតា។>
    text <៩៣៦>
      text <សព្ពការុកសិប្បានិ ចិត្តិំ កត្វាន សិក្ខរេ>
      text <អវូបសន្តា អជ្ឈត្តំ សាមញ្ញត្ថោតិ អច្ឆតិ។>
    text <៩៣៧>
      text <មត្តិកំ តេលចុណ្ណញ្ច ឧទកាសនភោជនំ>
      text <គិហីនំ ឧបនាមេន្តិ អាកង្ខន្តា ពហុត្តរំ។>
    text <៩៣៨>
      text <ទន្តបោនំ កបិត្ថញ្ច បុប្ផំ ខាទនិយានិ ច>
      text <បិណ្ឌបាតេ ច សម្បន្នេ អម្ពេ អាមលកានិ ច។>
    text <៩៣៩>
      text <ភេសជ្ជេសុ យថា វេជ្ជា កិច្ចាកិច្ចេ យថា គិហី>
      text <គណិកាវ វិភូសាយំ ឥស្សរេ ខត្តិយា យថា។>
    text <៩៤០>
      text <នេកតិកា វញ្ចនិកា កូដសក្ខី អបាដុកា>
      text <ពហូហិ បរិកប្បេហិ អាមិសំ បរិភុញ្ជរេ។>
    text <៩៤១>
      text <លេសកប្បេ បរិយាយេ បរិកប្បេនុធាវិតា>
      text <ជីវិកត្ថា ឧបាយេន សង្កឌ្ឍន្តិ ពហុំ ធនំ។>
    text <៩៤២>
      text <ឧបដ្ឋាបេន្តិ បរិសំ កម្មតោ នោ ច ធម្មតោ>
      text <ធម្មំ បរេសំ ទេសេន្តិ លាភតោ នោ ច អត្ថតោ។>
    text <៩៤៣>
      text <សង្ឃលាភស្ស ភណ្ឌន្តិ សង្ឃតោ បរិពាហិរា>
      text <បរលាភោបជីវន្តា អហិរីកា ន លជ្ជរេ។>
    text <៩៤៤>
      text <នានុយុត្តា តថា ឯកេ មុណ្ឌា សង្ឃាដិបារុតា>
      text <សម្ភាវនំយេវិច្ឆន្តិ លាភសក្ការមុច្ឆិតា។>
    text <៩៤៥>
      text <ឯវំ នានប្បយាតម្ហិ ន ទានិ សុករំ តថា>
      text <អផុសិតំ វា ផុសិតុំ ផុសិតំ វានុរក្ខិតុំ។>
    text <៩៤៦>
      text <យថា កណ្ដកដ្ឋានម្ហិ ចរេយ្យ អនុបាហនោ>
      text <សតិំ ឧបដ្ឋបេត្វាន ឯវំ គាមេ មុនី ចរេ។>
    text <៩៤៧>
      text <សរិត្វា បុព្ពកេ យោគី តេសំ វត្តមនុស្សរំ>
      text <កិញ្ចាបិ បច្ឆិមោ កាលោ ផុសេយ្យ អមតំ បទំ។>
    text <៩៤៨>
      text <ឥទំ វត្វា សាលវនេ សមណោ ភាវិតិន្ទ្រិយោ>
      text <ព្រាហ្មណោ បរិនិព្ពាយី ឥសិ ខីណបុនព្ភវោតិ។>
      text <អធិមុត្តោ បារាបរិយោ តេលកានិ រដ្ឋបាលោ>
      text <មាលុក្យសេលោ ភទ្ទិយោ អង្គុលិ ទិព្ពចក្ខុកោ។>
      text <បារាបរិយោ ទសេតេ វីសម្ហិ បរិកិត្តិតា>
      text <គាថាយោ ទ្វេ សតា ហោន្តិ បញ្ចតាលីស ឧត្តរិន្តិ។>
    stand <… បារាបរិយោ ថេរោ…។>
    stand <វីសតិនិបាតោ និដ្ឋិតោ។>
    text <តត្រុទ្ទានំ>
