text <៤។ ចតុកនិបាតោ>
  text <១។ នាគសមាលត្ថេរគាថា>
    text <២៦៧>
      text <អលង្កតា សុវសនា មាលិនី ចន្ទនុស្សទា>
      text <មជ្ឈេ មហាបថេ នារី តុរិយេ នច្ចតិ នដ្ដកី។>
    text <២៦៨>
      text <បិណ្ឌិកាយ បវិដ្ឋោហំ គច្ឆន្តោ នំ ឧទិក្ខិសំ>
      text <អលង្កតំ សុវសនំ មច្ចុបាសំវ ឱឌ្ឌិតំ។>
    text <២៦៩>
      text <តតោ មេ មនសីការោ យោនិសោ ឧទបជ្ជថ>
      text <អាទីនវោ បាតុរហុ និព្ពិទា សមតិដ្ឋថ។>
    text <២៧០>
      text <តតោ ចិត្តំ វិមុច្ចិ មេ បស្ស ធម្មសុធម្មតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
    stand <… នាគសមាលោ ថេរោ…។>
  text <២។ ភគុត្ថេរគាថា>
    text <២៧១>
      text <អហំ មិទ្ធេន បកតោ វិហារា ឧបនិក្ខមិំ>
      text <ចង្កមំ អភិរុហន្តោ តត្ថេវ បបតិំ ឆមា។>
    text <២៧២>
      text <គត្តានិ បរិមជ្ជិត្វា បុនបារុយ្ហ ចង្កមំ>
      text <ចង្កមេ ចង្កមិំ សោហំ អជ្ឈត្តំ សុសមាហិតោ។>
    text <២៧៣>
      text <តតោ មេ មនសីការោ យោនិសោ ឧទបជ្ជថ>
      text <អាទីនវោ បាតុរហុ និព្ពិទា សមតិដ្ឋថ។>
    text <២៧៤>
      text <តតោ ចិត្តំ វិមុច្ចិ មេ បស្ស ធម្មសុធម្មតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
    stand <… ភគុត្ថេរោ…។>
  text <៣។ សភិយត្ថេរគាថា>
    text <២៧៥>
      text <បរេ ច ន វិជានន្តិ មយមេត្ថ យមាមសេ>
      text <យេ ច តត្ថ វិជានន្តិ តតោ សម្មន្តិ មេធគា។>
    text <២៧៦>
      text <យទា ច អវិជានន្តា ឥរិយន្ត្យមរា វិយ>
      text <វិជានន្តិ ច យេ ធម្មំ អាតុរេសុ អនាតុរា។>
    text <២៧៧>
      text <យំ កិញ្ចិ សិថិលំ កម្មំ សំកិលិដ្ឋញ្ច យំ វតំ>
      text <សង្កស្សរំ ព្រហ្មចរិយំ ន តំ ហោតិ មហប្ផលំ។>
    text <២៧៨>
      text <យស្ស សព្រហ្មចារីសុ គារវោ នូបលព្ភតិ>
      text <អារកា ហោតិ សទ្ធម្មា នភំ បុថវិយា យថាតិ។>
    stand <… សភិយោ ថេរោ…។>
  text <៤។ នន្ទកត្ថេរគាថា>
    text <២៧៩>
      text <ធិរត្ថុ បូរេ ទុគ្គន្ធេ មារបក្ខេ អវស្សុតេ>
      text <នវសោតានិ តេ កាយេ យានិ សន្ទន្តិ សព្ពទា។>
    text <២៨០>
      text <មា បុរាណំ អមញ្ញិត្ថោ មាសាទេសិ តថាគតេ>
      text <សគ្គេបិ តេ ន រជ្ជន្តិ កិមង្គំ បន មានុសេ។>
    text <២៨១>
      text <យេ ច ខោ ពាលា ទុម្មេធា ទុម្មន្តី មោហបារុតា>
      text <តាទិសា តត្ថ រជ្ជន្តិ មារខិត្តម្ហិ ពន្ធនេ។>
    text <២៨២>
      text <យេសំ រាគោ ច ទោសោ ច អវិជ្ជា ច វិរាជិតា>
      text <តាទី តត្ថ ន រជ្ជន្តិ ឆិន្នសុត្តា អពន្ធនាតិ។>
    stand <… នន្ទកោ ថេរោ…។>
  text <៥។ ជម្ពុកត្ថេរគាថា>
    text <២៨៣>
      text <បញ្ចបញ្ញាសវស្សានិ រជោជល្លមធារយិំ>
      text <ភុញ្ជន្តោ មាសិកំ ភត្តំ កេសមស្សុំ អលោចយិំ។>
    text <២៨៤>
      text <ឯកបាទេន អដ្ឋាសិំ អាសនំ បរិវជ្ជយិំ>
      text <សុក្ខគូថានិ ច ខាទិំ ឧទ្ទេសញ្ច ន សាទិយិំ។>
    text <២៨៥>
      text <ឯតាទិសំ ករិត្វាន ពហុំ ទុគ្គតិគាមិនំ>
      text <វុយ្ហមានោ មហោឃេន ពុទ្ធំ សរណមាគមំ។>
    text <២៨៦>
      text <សរណគមនំ បស្ស បស្ស ធម្មសុធម្មតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
    stand <… ជម្ពុកោ ថេរោ…។>
  text <៦។ សេនកត្ថេរគាថា>
    text <២៨៧>
      text <ស្វាគតំ វត មេ អាសិ គយាយំ គយផគ្គុយា>
      text <យំ អទ្ទសាសិំ សម្ពុទ្ធំ ទេសេន្តំ ធម្មមុត្តមំ។>
    text <២៨៨>
      text <មហប្បភំ គណាចរិយំ អគ្គបត្តំ វិនាយកំ>
      text <សទេវកស្ស លោកស្ស ជិនំ អតុលទស្សនំ។>
    text <២៨៩>
      text <មហានាគំ មហាវីរំ មហាជុតិមនាសវំ>
      text <សព្ពាសវបរិក្ខីណំ សត្ថារមកុតោភយំ។>
    text <២៩០>
      text <ចិរសំកិលិដ្ឋំ វត មំ ទិដ្ឋិសន្ទានពន្ធិតំ>
      text <វិមោចយិ សោ ភគវា សព្ពគន្ថេហិ សេនកន្តិ។>
    stand <… សេនកោ ថេរោ…។>
  text <៧។ សម្ភូតត្ថេរគាថា>
    text <២៩១>
      text <យោ ទន្ធកាលេ តរតិ តរណីយេ ច ទន្ធយេ>
      text <អយោនិ សំវិធានេន ពាលោ ទុក្ខំ និគច្ឆតិ។>
    text <២៩២>
      text <តស្សត្ថា បរិហាយន្តិ កាឡបក្ខេវ ចន្ទិមា>
      text <អាយសក្យញ្ច បប្បោតិ មិត្តេហិ ច វិរុជ្ឈតិ។>
    text <២៩៣>
      text <យោ ទន្ធកាលេ ទន្ធេតិ តរណីយេ ច តារយេ>
      text <យោនិសោ សំវិធានេន សុខំ បប្បោតិ បណ្ឌិតោ។>
    text <២៩៤>
      text <តស្សត្ថា បរិបូរេន្តិ សុក្កបក្ខេវ ចន្ទិមា>
      text <យសោ កិត្តិញ្ច បប្បោតិ មិត្តេហិ ន វិរុជ្ឈតីតិ។>
    stand <… សម្ភូតោ ថេរោ…។>
  text <៨។ រាហុលត្ថេរគាថា>
    text <២៩៥>
      text <ឧភយេនេវ សម្បន្នោ រាហុលភទ្ទោតិ មំ វិទូ>
      text <យញ្ចម្ហិ បុត្តោ ពុទ្ធស្ស យញ្ច ធម្មេសុ ចក្ខុមា។>
    text <២៩៦>
      text <យញ្ច មេ អាសវា ខីណា យញ្ច នត្ថិ បុនព្ភវោ>
      text <អរហា ទក្ខិណេយ្យោម្ហិ តេវិជ្ជោ អមតទ្ទសោ។>
    text <២៩៧>
      text <កាមន្ធា ជាលបច្ឆន្នា តណ្ហាឆាទនឆាទិតា>
      text <បមត្តពន្ធុនា ពទ្ធា មច្ឆាវ កុមិនាមុខេ។>
    text <២៩៨>
      text <តំ កាមំ អហមុជ្ឈិត្វា ឆេត្វា មារស្ស ពន្ធនំ>
      text <សមូលំ តណ្ហមព្ពុយ្ហ សីតិភូតោស្មិ និព្ពុតោតិ។>
    stand <… រាហុលោ ថេរោ…។>
  text <៩។ ចន្ទនត្ថេរគាថា>
    text <២៩៩>
      text <ជាតរូបេន សញ្ឆន្នា ទាសីគណបុរក្ខតា>
      text <អង្កេន បុត្តមាទាយ ភរិយា មំ ឧបាគមិ។>
    text <៣០០>
      text <តញ្ច ទិស្វាន អាយន្តិំ សកបុត្តស្ស មាតរំ>
      text <អលង្កតំ សុវសនំ មច្ចុបាសំវ ឱឌ្ឌិតំ។>
    text <៣០១>
      text <តតោ មេ មនសីការោ យោនិសោ ឧទបជ្ជថ>
      text <អាទីនវោ បាតុរហុ និព្ពិទា សមតិដ្ឋថ។>
    text <៣០២>
      text <តតោ ចិត្តំ វិមុច្ចិ មេ បស្ស ធម្មសុធម្មតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
    stand <… ចន្ទនោ ថេរោ…។>
  text <១០។ ធម្មិកត្ថេរគាថា>
    text <៣០៣>
      text <ធម្មោ ហវេ រក្ខតិ ធម្មចារិំ ធម្មោ សុចិណ្ណោ សុខមាវហតិ>
      text <ឯសានិសំសោ ធម្មេ សុចិណ្ណេ ន ទុគ្គតិំ គច្ឆតិ ធម្មចារី។>
    text <៣០៤>
      text <នហិ ធម្មោ អធម្មោ ច ឧភោ សមវិបាកិនោ>
      text <អធម្មោ និរយំ នេតិ ធម្មោ បាបេតិ សុគ្គតិំ។>
    text <៣០៥>
      text <តស្មា ហិ ធម្មេសុ ករេយ្យ ឆន្ទំ ឥតិ មោទមានោ សុគតេន តាទិនា>
      text <ធម្មេ ឋិតា សុគតវរស្ស សាវកា នីយន្តិ ធីរា សរណវរគ្គគាមិនោ។>
    text <៣០៦>
      text <វិប្ផោដិតោ គណ្ឌមូលោ តណ្ហាជាលោ សមូហតោ>
      text <សោ ខីណសំសារោ ន ចត្ថិ កិញ្ចនំ>
      text <ចន្ទោ យថា ទោសិនា បុណ្ណមាសិយន្តិ។>
    stand <… ធម្មិកោ ថេរោ…។>
  text <១១។ សប្បកត្ថេរគាថា>
    text <៣០៧>
      text <យទា ពលាកា សុចិបណ្ឌរច្ឆទា កាឡស្ស មេឃស្ស ភយេន តជ្ជិតា>
      text <បលេហិតិ អាលយមាលយេសិនី តទា នទី អជករណី រមេតិ មំ។>
    text <៣០៨>
      text <យទា ពលាកា សុវិសុទ្ធបណ្ឌរា កាឡស្ស មេឃស្ស ភយេន តជ្ជិតា>
      text <បរិយេសតិ លេណមលេណទស្សិនី តទា នទី អជករណី រមេតិ មំ។>
    text <៣០៩>
      text <កំ នុ តត្ថ ន រមេន្តិ ជម្ពុយោ ឧភតោ តហិំ>
      text <សោភេន្តិ អាបគាកូលំ មម លេណស្ស បច្ឆតោ។>
    text <៣១០>
      text <តា មតមទសង្ឃសុប្បហីនា>
      text <ភេកា មន្ទវតី បនាទយន្តិ>
      text <នាជ្ជ គិរិនទីហិ វិប្បវាសសមយោ>
      text <ខេមា អជករណី សិវា សុរម្មាតិ។>
    stand <… សប្បកោ ថេរោ…។>
  text <១២។ មុទិតត្ថេរគាថា>
    text <៣១១>
      text <បព្ពជិំ ជីវិកត្ថោហំ លទ្ធាន ឧបសម្បទំ>
      text <តតោ សទ្ធំ បដិលភិំ ទឡ្ហវីរិយោ បរក្កមិំ។>
    text <៣១២>
      text <កាមំ ភិជ្ជតុយំ កាយោ មំសបេសី វិសីយរុំ>
      text <ឧភោ ជណ្ណុកសន្ធីហិ ជង្ឃាយោ បបតន្តុ មេ។>
    text <៣១៣>
      text <នាសិស្សំ ន បិវិស្សាមិ វិហារា ច ន និក្ខមេ>
      text <នបិ បស្សំ និបាតេស្សំ តណ្ហាសល្លេ អនូហតេ។>
    text <៣១៤>
      text <តស្ស មេវំ វិហរតោ បស្ស វីរិយបរក្កមំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
      text <នាគសមាលោ ភគុ ច សភិយោ នន្ទកោបិ ច>
      text <ជម្ពុកោ សេនកោ ថេរោ សម្ភូតោ រាហុលោបិ ច។>
      text <ភវតិ ចន្ទនោ ថេរោ ទសេតេ ពុទ្ធសាវកា>
      text <ធម្មិកោ សប្បកោ ថេរោ មុទិតោ ចាបិ តេ តយោ>
      text <គាថាយោ ទ្វេ ច បញ្ញាស ថេរា សព្ពេបិ តេរសាតិ។>
    stand <… មុទិតោ ថេរោ…។>
    stand <ចតុក្កនិបាតោ និដ្ឋិតោ។>
    text <តត្រុទ្ទានំ>
