text <២។ ទុកនិបាតោ>
  text <១។ បឋមវគ្គោ>
    text <១។ ឧត្តរត្ថេរគាថា>
      text <១២១>
        text <នត្ថិ កោចិ ភវោ និច្ចោ សង្ខារា វាបិ សស្សតា>
        text <ឧប្បជ្ជន្តិ ច តេ ខន្ធា ចវន្តិ អបរាបរំ។>
      text <១២២>
        text <ឯតមាទីនំ ញត្វា ភវេនម្ហិ អនត្ថិកោ>
        text <និស្សដោ សព្ពកាមេហិ បត្តោ មេ អាសវក្ខយោតិ។>
      text <ឥត្ថំ សុទំ អាយស្មា ឧត្តរោ ថេរោ គាថាយោ អភាសិត្ថាតិ។>
    text <២។ បិណ្ឌោលភារទ្វាជត្ថេរគាថា>
      text <១២៣>
        text <នយិទំ អនយេន ជីវិតំ នាហារោ ហទយស្ស សន្តិកោ>
        text <អាហារដ្ឋិតិកោ សមុស្សយោ ឥតិ ទិស្វាន ចរាមិ ឯសនំ។>
      text <១២៤>
        text <បង្កោតិ ហិ នំ បវេទយុំ យាយំ វន្ទនបូជនា កុលេសុ>
        text <សុខុមំ សល្លំ ទុរុព្ពហំ សក្ការោ កាបុរិសេន ទុជ្ជហោតិ។>
      text <ឥត្ថំ សុទំ អាយស្មា បិណ្ឌោលភារទ្វាជោ ថេរោ គាថាយោ អភាសិត្ថាតិ។>
    text <៣។ វល្លិយត្ថេរគាថា>
      text <១២៥>
        text <មក្កដោ បញ្ចទ្វារាយំ កុដិកាយំ បសក្កិយ>
        text <ទ្វារេន អនុបរិយេតិ ឃដ្ដយន្តោ មុហុំ មុហុំ។>
      text <១២៦>
        text <តិដ្ឋ មក្កដ មា ធាវិ ន ហិ តេ តំ យថា បុរេ>
        text <និគ្គហីតោសិ បញ្ញាយ នេវ ទូរំ គមិស្សតីតិ។>
      stand <… វល្លិយោ ថេរោ…។>
    text <៤។ គង្គាតីរិយត្ថេរគាថា>
      text <១២៧>
        text <តិណ្ណំ មេ តាលបត្តានំ គង្គាតីរេ កុដី កតា>
        text <ឆវសិត្តោវ មេ បត្តោ បំសុកូលញ្ច ចីវរំ។>
      text <១២៨>
        text <ទ្វិន្នំ អន្តរវស្សានំ ឯកា វាចា មេ ភាសិតា>
        text <តតិយេ អន្តរវស្សម្ហិ តមោខន្ធោ បទាលិតោតិ។>
      stand <… គង្គាតីរិយោ ថេរោ…។>
    text <៥។ អជិនត្ថេរគាថា>
      text <១២៩>
        text <អបិ ចេ ហោតិ តេវិជ្ជោ មច្ចុហាយី អនាសវោ>
        text <អប្បញ្ញាតោតិ នំ ពាលា អវជានន្តិ អជានតា។>
      text <១៣០>
        text <យោ ច ខោ អន្នបានស្ស លាភី ហោតីធ បុគ្គលោ>
        text <បាបធម្មោបិ ចេ ហោតិ សោ នេសំ ហោតិ សក្កតោតិ។>
      stand <… អជិនោ ថេរោ…។>
    text <៦។ មេឡជិនត្ថេរគាថា>
      text <១៣១>
        text <យទាហំ ធម្មមស្សោសិំ ភាសមានស្ស សត្ថុនោ>
        text <ន កង្ខមភិជានាមិ សព្ពញ្ញូអបរាជិតេ។>
      text <១៣២>
        text <សត្ថវាហេ មហាវីរេ សារថីនំ វរុត្តមេ>
        text <មគ្គេ បដិបទាយំ វា កង្ខា មយ្ហំ ន វិជ្ជតីតិ។>
      stand <… មេឡជិនោ ថេរោ…។>
    text <៧។ រាធត្ថេរគាថា>
      text <១៣៣>
        text <យថា អគារំ ទុច្ឆន្នំ វុដ្ឋី សមតិវិជ្ឈតិ>
        text <ឯវំ អភាវិតំ ចិត្តំ រាគោ សមតិវិជ្ឈតិ។>
      text <១៣៤>
        text <យថា អគារំ សុច្ឆន្នំ វុឌ្ឍី ន សមតិវិជ្ឈតិ>
        text <ឯវំ សុភាវិតំ ចិត្តំ រាគោ ន សមតិវិជ្ឈតីតិ។>
      stand <… រាធោ ថេរោ…។>
    text <៨។ សុរាធត្ថេរគាថា>
      text <១៣៥>
        text <ខីណា ហិ មយ្ហំ ជាតិ វុសិតំ ជិនសាសនំ>
        text <បហីនោ ជាលសង្ខាតោ ភវនេត្តិ សមូហតា។>
      text <១៣៦>
        text <យស្សត្ថាយ បព្ពជិតោ អគារស្មានគារិយំ>
        text <សោ មេ អត្ថោ អនុប្បត្តោ សព្ពសំយោជនក្ខយោតិ។>
      stand <… សុរាធោ ថេរោ…។>
    text <៩។ គោតមត្ថេរគាថា>
      text <១៣៧>
        text <សុខំ សុបន្តិ មុនយោ យេ ឥត្ថីសុ ន ពជ្ឈរេ>
        text <សទា វេ រក្ខិតព្ពាសុ យាសុ សច្ចំ សុទុល្លភំ។>
      text <១៣៨>
        text <វធំ ចរិម្ហ តេ កាម អនណា ទានិ តេ មយំ>
        text <គច្ឆាម ទានិ និព្ពានំ យត្ថ គន្ត្វា ន សោចតីតិ។>
      stand <… គោតមោ ថេរោ…។>
    text <១០។ វសភត្ថេរគាថា>
      text <១៣៩>
        text <បុព្ពេ ហនតិ អត្តានំ បច្ឆា ហនតិ សោ បរេ>
        text <សុហតំ ហន្តិ អត្តានំ វីតំសេនេវ បក្ខិមា។>
      text <១៤០>
        text <ន ព្រាហ្មណោ ពហិវណ្ណោ អន្តោ វណ្ណោ ហិ ព្រាហ្មណោ>
        text <យស្មិំ បាបានិ កម្មានិ ស វេ កណ្ហោ សុជម្បតីតិ។>
        text <ឧត្តរោ ចេវ បិណ្ឌោលោ វល្លិយោ តីរិយោ ឥសិ>
        text <អជិនោ ច មេឡជិនោ រាធោ សុរាធោ គោតមោ>
        text <វសភេន ឥមេ ហោន្តិ ទស ថេរា មហិទ្ធិកាតិ។>
      stand <… វសភោ ថេរោ…។>
      stand <វគ្គោ បឋមោ និដ្ឋិតោ។>
      text <តស្សុទ្ទានំ>
  text <២។ ទុតិយវគ្គោ>
    text <១។ មហាចុន្ទត្ថេរគាថា>
      text <១៤១>
        text <សុស្សូសា សុតវទ្ធនី សុតំ បញ្ញាយ វទ្ធនំ>
        text <បញ្ញាយ អត្ថំ ជានាតិ ញាតោ អត្ថោ សុខាវហោ។>
      text <១៤២>
        text <សេវេថ បន្តានិ សេនាសនានិ ចរេយ្យ សំយោជនវិប្បមោក្ខំ>
        text <សចេ រតិំ នាធិគច្ឆេយ្យ តត្ថ សង្ឃេ វសេ រក្ខិតត្តោ សតិមាតិ។>
      stand <… មហាចុន្ទោ ថេរោ…។>
    text <២។ ជោតិទាសត្ថេរគាថា>
      text <១៤៣>
        text <យេ ខោ តេ វេឋមិស្សេន នានត្តេន ច កម្មុនា>
        text <មនុស្សេ ឧបរុន្ធន្តិ ផរុសូបក្កមា ជនា>
        text <តេបិ តត្ថេវ កីរន្តិ ន ហិ កម្មំ បនស្សតិ។>
      text <១៤៤>
        text <យំ ករោតិ នរោ កម្មំ កល្យាណំ យទិ បាបកំ>
        text <តស្ស តស្សេវ ទាយាទោ យំ យំ កម្មំ បកុព្ពតីតិ។>
      stand <… ជោតិទាសោ ថេរោ…។>
    text <៣។ ហេរញ្ញកានិត្ថេរគាថា>
      text <១៤៥>
        text <អច្ចយន្តិ អហោរត្តា ជីវិតំ ឧបរុជ្ឈតិ>
        text <អាយុ ខីយតិ មច្ចានំ កុន្នទីនំវ ឱទកំ។>
      text <១៤៦>
        text <អថ បាបានិ កម្មានិ ករំ ពាលោ ន ពុជ្ឈតិ>
        text <បច្ឆាស្ស កដុកំ ហោតិ វិបាកោ ហិស្ស បាបកោតិ។>
      stand <… ហេរញ្ញកានិត្ថេរោ…។>
    text <៤។ សោមមិត្តត្ថេរគាថា>
      text <១៤៧>
        text <បរិត្តំ ទារុមារុយ្ហ យថា សីទេ មហណ្ណវេ>
        text <ឯវំ កុសីតមាគម្ម សាធុជីវីបិ សីទតិ>
        text <តស្មា តំ បរិវជ្ជេយ្យ កុសីតំ ហីនវីរិយំ។>
      text <១៤៨>
        text <បវិវិត្តេហិ អរិយេហិ បហិតត្តេហិ ឈាយិភិ>
        text <និច្ចំ អារទ្ធវីរិយេហិ បណ្ឌិតេហិ សហាវសេតិ។>
      stand <… សោមមិត្តោ ថេរោ…។>
    text <៥។ សព្ពមិត្តត្ថេរគាថា>
      text <១៤៩>
        text <ជនោ ជនម្ហិ សម្ពទ្ធោ ជនមេវស្សិតោ ជនោ>
        text <ជនោ ជនេន ហេឋីយតិ ហេឋេតិ ច ជនោ ជនំ។>
      text <១៥០>
        text <កោ ហិ តស្ស ជនេនត្ថោ ជនេន ជនិតេន វា>
        text <ជនំ ឱហាយ គច្ឆំ តំ ហេឋយិត្វា ពហុំ ជនន្តិ។>
      stand <… សព្ពមិត្តោ ថេរោ…។>
    text <៦។ មហាកាឡត្ថេរគាថា>
      text <១៥១>
        text <កាឡី ឥត្ថី ព្រហតី ធង្ករូបា សត្ថិញ្ច ភេត្វា អបរញ្ច សត្ថិំ>
        text <ពាហញ្ច ភេត្វា អបរញ្ច ពាហំ សីសញ្ច ភេត្វា ទធិថាលកំវ>
        text <ឯសា និសិន្នា អភិសន្ទហិត្វា។>
      text <១៥២>
        text <យោ វេ អវិទ្វា ឧបធិំ ករោតិ បុនប្បុនំ ទុក្ខមុបេតិ មន្ទោ>
        text <តស្មា បជានំ ឧបធិំ ន កយិរា មាហំ បុន ភិន្នសិរោ សយិស្សន្តិ។>
      stand <… មហាកាឡោ ថេរោ…។>
    text <៧។ តិស្សត្ថេរគាថា>
      text <១៥៣>
        text <ពហូ សបត្តេ លភតិ មុណ្ឌោ សង្ឃាដិបារុតោ>
        text <លាភី អន្នស្ស បានស្ស វត្ថស្ស សយនស្ស ច។>
      text <១៥៤>
        text <ឯតមាទីនវំ ញត្វា សក្ការេសុ មហព្ភយំ>
        text <អប្បលាភោ អនវស្សុតោ សតោ ភិក្ខុ បរិព្ពជេតិ។>
      stand <… តិស្សោ ថេរោ…។>
    text <៨។ កិមិលត្ថេរគាថា>
      text <១៥៥>
        text <បាចីនវំសទាយម្ហិ សក្យបុត្តា សហាយកា>
        text <បហាយានប្បកេ ភោគេ ឧញ្ឆាបត្តាគតេ រតា។>
      text <១៥៦>
        text <អារទ្ធវីរិយា បហិតត្តា និច្ចំ ទឡ្ហបរក្កមា>
        text <រមន្តិ ធម្មរតិយា ហិត្វាន លោកិយំ រតិន្តិ។>
      stand <… កិមិលោ ថេរោ…។>
    text <៩។ នន្ទត្ថេរគាថា>
      text <១៥៧>
        text <អយោនិសោ មនសិការា មណ្ឌនំ អនុយុញ្ជិសំ>
        text <ឧទ្ធតោ ចបលោ ចាសិំ កាមរាគេន អដ្ដិតោ។>
      text <១៥៨>
        text <ឧបាយកុសលេនាហំ ពុទ្ធេនាទិច្ចពន្ធុនា>
        text <យោនិសោ បដិបជ្ជិត្វា ភវេ ចិត្តំ ឧទព្ពហិន្តិ។>
      stand <… នន្ទោ ថេរោ…។>
    text <១០។ សិរិមត្ថេរគាថា>
      text <១៥៩>
        text <បរេ ច នំ បសំសន្តិ អត្តា ចេ អសមាហិតោ>
        text <មោឃំ បរេ បសំសន្តិ អត្តា ហិ អសមាហិតោ។>
      text <១៦០>
        text <បរេ ច នំ គរហន្តិ អត្តា ចេ សុសមាហិតោ>
        text <មោឃំ បរេ គរហន្តិ អត្តា ហិ សុសមាហិតោតិ។>
        text <ចុន្ទោ ច ជោតិទាសោ ច ថេរោ ហេរញ្ញកានិ ច>
        text <សោមមិត្តោ សព្ពមិត្តោ កាលោ តិស្សោ ច កិមិលោ>
        text <នន្ទោ ច សិរិមា ចេវ ទស ថេរា មហិទ្ធិកាតិ។>
      stand <… សិរិមា ថេរោ…។>
      stand <វគ្គោ ទុតិយោ និដ្ឋិតោ។>
      text <តស្សុទ្ទានំ>
  text <៣។ តតិយវគ្គោ>
    text <១។ ឧត្តរត្ថេរគាថា>
      text <១៦១>
        text <ខន្ធា មយា បរិញ្ញាតា តណ្ហា មេ សុសមូហតា>
        text <ភាវិតា មម ពោជ្ឈង្គា បត្តោ មេ អាសវក្ខយោ។>
      text <១៦២>
        text <សោហំ ខន្ធេ បរិញ្ញាយ អព្ពហិត្វាន ជាលិនិំ>
        text <ភាវយិត្វាន ពោជ្ឈង្គេ និព្ពាយិស្សំ អនាសវោតិ។>
      stand <… ឧត្តរោ ថេរោ…។>
    text <២។ ភទ្ទជិត្ថេរគាថា>
      text <១៦៣>
        text <បនាទោ នាម សោ រាជា យស្ស យូបោ សុវណ្ណយោ>
        text <តិរិយំ សោឡសុព្ពេធោ ឧព្ភមាហុ សហស្សធា។>
      text <១៦៤>
        text <សហស្សកណ្ឌោ សតគេណ្ឌុ ធជាលុ ហរិតាមយោ>
        text <អនច្ចុំ តត្ថ គន្ធព្ពា ឆសហស្សានិ សត្តធាតិ។>
      stand <… ភទ្ទជិត្ថេរោ…។>
    text <៣។ សោភិតត្ថេរគាថា>
      text <១៦៥>
        text <សតិមា បញ្ញវា ភិក្ខុ អារទ្ធពលវីរិយោ>
        text <បញ្ច កប្បសតានាហំ ឯករត្តិំ អនុស្សរិំ។>
      text <១៦៦>
        text <ចត្តារោ សតិបដ្ឋានេ សត្ត អដ្ឋ ច ភាវយំ>
        text <បញ្ច កប្បសតានាហំ ឯករត្តិំ អនុស្សរិន្តិ។>
      stand <… សោភិតោ ថេរោ…។>
    text <៤។ វល្លិយត្ថេរគាថា>
      text <១៦៧>
        text <យំ កិច្ចំ ទឡ្ហវីរិយេន យំ កិច្ចំ ពោទ្ធុមិច្ឆតា>
        text <ករិស្សំ នាវរជ្ឈិស្សំ បស្ស វីរិយំ បរក្កម។>
      text <១៦៨>
        text <ត្វញ្ច មេ មគ្គមក្ខាហិ អញ្ជសំ អមតោគធំ>
        text <អហំ មោនេន មោនិស្សំ គង្គាសោតោវ សាគរន្តិ។>
      stand <… វល្លិយោ ថេរោ…។>
    text <៥។ វីតសោកត្ថេរគាថា>
      text <១៦៩>
        text <កេសេ មេ ឱលិខិស្សន្តិ កប្បកោ ឧបសង្កមិ>
        text <តតោ អាទាសមាទាយ សរីរំ បច្ចវេក្ខិសំ។>
      text <១៧០>
        text <តុច្ឆោ កាយោ អទិស្សិត្ថ អន្ធការោ តមោ ព្យគា>
        text <សព្ពេ ចោឡា សមុច្ឆិន្នា នត្ថិ ទានិ បុនព្ភវោតិ។>
      stand <… វីតសោកោ ថេរោ…។>
    text <៦។ បុណ្ណមាសត្ថេរគាថា>
      text <១៧១>
        text <បញ្ច នីវរណេ ហិត្វា យោគក្ខេមស្ស បត្តិយា>
        text <ធម្មាទាសំ គហេត្វាន ញាណទស្សនមត្តនោ។>
      text <១៧២>
        text <បច្ចវេក្ខិំ ឥមំ កាយំ សព្ពំ សន្តរពាហិរំ>
        text <អជ្ឈត្តញ្ច ពហិទ្ធា ច តុច្ឆោ កាយោ អទិស្សថាតិ។>
      stand <… បុណ្ណមាសោ ថេរោ…។>
    text <៧។ នន្ទកត្ថេរគាថា>
      text <១៧៣>
        text <យថាបិ ភទ្ទោ អាជញ្ញោ ខលិត្វា បតិតិដ្ឋតិ>
        text <ភិយ្យោ លទ្ទាន សំវេគំ អទីនោ វហតេ ធុរំ។>
      text <១៧៤>
        text <ឯវំ ទស្សនសម្បន្នំ សម្មាសម្ពុទ្ធសាវកំ>
        text <អាជានីយំ មំ ធារេថ បុត្តំ ពុទ្ធស្ស ឱរសន្តិ។>
      stand <… នន្ទកោ ថេរោ…។>
    text <៨។ ភរតត្ថេរគាថា>
      text <១៧៥>
        text <ឯហិ នន្ទក គច្ឆាម ឧបជ្ឈាយស្ស សន្តិកំ>
        text <សីហនាទំ នទិស្សាម ពុទ្ធសេដ្ឋស្ស សម្មុខា។>
      text <១៧៦>
        text <យាយ នោ អនុកម្បាយ អម្ហេ បព្ពាជយី មុនិ>
        text <សោ នោ អត្ថោ អនុប្បត្តោ សព្ពសំយោជនក្ខយោតិ។>
      stand <… ភរតោ ថេរោ…។>
    text <៩។ ភារទ្វាជត្ថេរគាថា>
      text <១៧៧>
        text <នទន្តិ ឯវំ សប្បញ្ញា សីហាវ គិរិគព្ភរេ>
        text <វីរា វិជិតសង្គាមា ជេត្វា មារំ សវាហនិំ។>
      text <១៧៨>
        text <សត្ថា ច បរិចិណ្ណោ មេ ធម្មោ សង្ឃោ ច បូជិតោ>
        text <អហញ្ច វិត្តោ សុមនោ បុត្តំ ទិស្វា អនាសវន្តិ។>
      stand <… ភារទ្វាជោ ថេរោ…។>
    text <១០។ កណ្ហទិន្នត្ថេរគាថា>
      text <១៧៩>
        text <ឧបាសិតា សប្បុរិសា សុតា ធម្មា អភិណ្ហសោ>
        text <សុត្វាន បដិបជ្ជិស្សំ អញ្ជសំ អមតោគធំ។>
      text <១៨០>
        text <ភវរាគហតស្ស មេ សតោ ភវរាគោ បុន មេ ន វិជ្ជតិ>
        text <ន ចាហុ ន ច មេ ភវិស្សតិ ន ច មេ ឯតរហិ វិជ្ជតីតិ។>
        text <ឧត្តរោ ភទ្ទជិត្ថេរោ សោភិតោ វល្លិយោ ឥសិ>
        text <វីតសោកោ ច យោ ថេរោ បុណ្ណមាសោ ច នន្ទកោ>
        text <ភរតោ ភារទ្វាជោ ច កណ្ហទិន្នោ មហាមុនីតិ។>
      stand <… កណ្ហទិន្នោ ថេរោ…។>
      stand <វគ្គោ តតិយោ និដ្ឋិតោ។>
      text <តស្សុទ្ទានំ>
  text <៤។ ចតុត្ថវគ្គោ>
    text <១។ មិគសិរត្ថេរគាថា>
      text <១៨១>
        text <យតោ អហំ បព្ពជិតោ សម្មាសម្ពុទ្ធសាសនេ>
        text <វិមុច្ចមានោ ឧគ្គច្ឆិំ កាមធាតុំ ឧបច្ចគំ។>
      text <១៨២>
        text <ព្រហ្មុនោ បេក្ខមានស្ស តតោ ចិត្តំ វិមុច្ចិ មេ>
        text <អកុប្បា មេ វិមុត្តីតិ សព្ពសំយោជនក្ខយាតិ។>
      stand <… មិគសិរោ ថេរោ…។>
    text <២។ សិវកត្ថេរគាថា>
      text <១៨៣>
        text <អនិច្ចានិ គហកានិ តត្ថ តត្ថ បុនប្បុនំ>
        text <គហការំ គវេសន្តោ ទុក្ខា ជាតិ បុនប្បុនំ។>
      text <១៨៤>
        text <គហការក ទិដ្ឋោសិ បុន គេហំ ន កាហសិ>
        text <សព្ពា តេ ផាសុកា ភគ្គា ថូណិកា ច វិទាលិតា>
        text <វិមរិយាទិកតំ ចិត្តំ ឥធេវ វិធមិស្សតីតិ។>
      stand <… សិវកោ ថេរោ…។>
    text <៣។ ឧបវាណត្ថេរគាថា>
      text <១៨៥>
        text <អរហំ សុគតោ លោកេ វាតេហាពាធិតោ មុនិ>
        text <សចេ ឧណ្ហោទកំ អត្ថិ មុនិនោ ទេហិ ព្រាហ្មណ។>
      text <១៨៦>
        text <បូជិតោ បូជនេយ្យានំ សក្ករេយ្យាន សក្កតោ>
        text <អបចិតោបចេយ្យានំ តស្ស ឥច្ឆាមិ ហាតវេតិ។>
      stand <… ឧបវាណោ ថេរោ…។>
    text <៤។ ឥសិទិន្នត្ថេរគាថា>
      text <១៨៧>
        text <ទិដ្ឋា មយា ធម្មធរា ឧបាសកា កាមា អនិច្ចា ឥតិ ភាសមានា>
        text <សារត្តរត្តា មណិកុណ្ឌលេសុ បុត្តេសុ ទារេសុ ច តេ អបេក្ខា។>
      text <១៨៨>
        text <អទ្ធា ន ជានន្តិ យតោធ ធម្មំ កាមា អនិច្ចា ឥតិ ចាបិ អាហុ>
        text <រាគញ្ច តេសំ ន ពលត្ថិ ឆេត្តុំ តស្មា សិតា បុត្តទារំ ធនញ្ចាតិ។>
      stand <… ឥសិទិន្នោ ថេរោ…។>
    text <៥។ សម្ពុលកច្ចានត្ថេរគាថា>
      text <១៨៩>
        text <ទេវោ ច វស្សតិ ទេវោ ច គឡគឡាយតិ>
        text <ឯកកោ ចាហំ ភេរវេ ពិលេ វិហរាមិ>
        text <តស្ស មយ្ហំ ឯកកស្ស ភេរវេ ពិលេ វិហរតោ>
        text <នត្ថិ ភយំ វា ឆម្ភិតត្តំ វា លោមហំសោ វា។>
      text <១៩០>
        text <ធម្មតា មមសា យស្ស មេ ឯកកស្ស ភេរវេ ពិលេ>
        text <វិហរតោ នត្ថិ ភយំ វា ឆម្ភិតត្តំ វា លោមហំសោ វាតិ។>
      stand <… សម្ពុលកច្ចានោ ថេរោ…។>
    text <៦។ និតកត្ថេរគាថា>
      text <១៩១>
        text <កស្ស សេលូបមំ ចិត្តំ ឋិតំ នានុបកម្បតិ>
        text <វិរត្តំ រជនីយេសុ កុប្បនីយេ ន កុប្បតិ>
        text <យស្សេវំ ភាវិតំ ចិត្តំ កុតោ តំ ទុក្ខមេស្សតិ។>
      text <១៩២>
        text <មម សេលូបមំ ចិត្តំ ឋិតំ នានុបកម្បតិ>
        text <វិរត្តំ រជនីយេសុ កុប្បនីយេ ន កុប្បតិ>
        text <មមេវំ ភាវិតំ ចិត្តំ កុតោ មំ ទុក្ខមេស្សតីតិ។>
      stand <… និតកោ ថេរោ…។>
    text <៧។ សោណបោដិរិយត្ថេរគាថា>
      text <១៩៣>
        text <ន តាវ សុបិតុំ ហោតិ រត្តិ នក្ខត្តមាលិនី>
        text <បដិជគ្គិតុមេវេសា រត្តិ ហោតិ វិជានតា។>
      text <១៩៤>
        text <ហត្ថិក្ខន្ធាវបតិតំ កុញ្ជរោ ចេ អនុក្កមេ>
        text <សង្គាមេ មេ មតំ សេយ្យោ យញ្ចេ ជីវេ បរាជិតោតិ។>
      stand <… សោណោ បោដិរិយោ ថេរោ …។>
    text <៨។ និសភត្ថេរគាថា>
      text <១៩៥>
        text <បញ្ច កាមគុណេ ហិត្វា បិយរូបេ មនោរមេ>
        text <សទ្ធាយ ឃរា និក្ខម្ម ទុក្ខស្សន្តករោ ភវេ។>
      text <១៩៦>
        text <នាភិនន្ទាមិ មរណំ នាភិនន្ទាមិ ជីវិតំ>
        text <កាលញ្ច បដិកង្ខាមិ សម្បជានោ បតិស្សតោតិ។>
      stand <… និសភោ ថេរោ…។>
    text <៩។ ឧសភត្ថេរគាថា>
      text <១៩៧>
        text <អម្ពបល្លវសង្កាសំ អំសេ កត្វាន ចីវរំ>
        text <និសិន្នោ ហត្ថិគីវាយំ គាមំ បិណ្ឌាយ បាវិសិំ។>
      text <១៩៨>
        text <ហត្ថិក្ខន្ធតោ ឱរុយ្ហ សំវេគំ អលភិំ តទា>
        text <សោហំ ទិត្តោ តទា សន្តោ បត្តោ មេ អាសវក្ខយោតិ។>
      stand <… ឧសភោ ថេរោ…។>
    text <១០។ កប្បដកុរត្ថេរគាថា>
      text <១៩៩>
        text <អយមិតិ កប្បដោ កប្បដកុរោ អច្ឆាយ អតិភរិតាយ>
        text <អមតឃដិកាយំ ធម្មកដមត្តោ កតបទំ ឈានានិ ឱចេតុំ។>
      text <២០០>
        text <មា ខោ ត្វំ កប្បដ បចាលេសិ មា ត្វំ ឧបកណ្ណម្ហិ តាឡេស្សំ>
        text <ន ហិ ត្វំ កប្បដ មត្តមញ្ញាសិ សង្ឃមជ្ឈម្ហិ បចលាយមានោតិ។>
        text <មិគសិរោ សិវកោ ច ឧបវានោ ច បណ្ឌិតោ>
        text <ឥសិទិន្នោ ច កច្ចានោ និតកោ ច មហាវសី>
        text <បោដិរិយបុត្តោ និសភោ ឧសភោ កប្បដកុរោតិ។>
      stand <… កប្បដកុរោ ថេរោ…។>
      stand <វគ្គោ ចតុត្ថោ និដ្ឋិតោ។>
      text <តស្សុទ្ទានំ>
  text <៥។ បញ្ចមវគ្គោ>
    text <១។ កុមារកស្សបត្ថេរគាថា>
      text <២០១>
        text <អហោ ពុទ្ធា អហោ ធម្មា អហោ នោ សត្ថុ សម្បទា>
        text <យត្ថ ឯតាទិសំ ធម្មំ សាវកោ សច្ឆិកាហិតិ។>
      text <២០២>
        text <អសង្ខេយ្យេសុ កប្បេសុ សក្កាយាធិគតា អហូ>
        text <តេសមយំ បច្ឆិមកោ ចរិមោយំ សមុស្សយោ>
        text <ជាតិមរណសំសារោ នត្ថិ ទានិ បុនព្ភវោតិ។>
      stand <… កុមារកស្សបោ ថេរោ…។>
    text <២។ ធម្មបាលត្ថេរគាថា>
      text <២០៣>
        text <យោ ហវេ ទហរោ ភិក្ខុ យុញ្ជតិ ពុទ្ធសាសនេ>
        text <ជាគរោ ស ហិ សុត្តេសុ អមោឃំ តស្ស ជីវិតំ។>
      text <២០៤>
        text <តស្មា សទ្ធញ្ច សីលញ្ច បសាទំ ធម្មទស្សនំ>
        text <អនុយុញ្ជេថ មេធាវី សរំ ពុទ្ធាន សាសនន្តិ។>
      stand <… ធម្មបាលោ ថេរោ…។>
    text <៣។ ព្រហ្មាលិត្ថេរគាថា>
      text <២០៥>
        text <កស្សិន្ទ្រិយានិ សមថង្គតានិ អស្សា យថា សារថិនា សុទន្តា>
        text <បហីនមានស្ស អនាសវស្ស ទេវាបិ កស្ស បិហយន្តិ តាទិនោតិ។>
      text <២០៦>
        text <មយ្ហិន្ទ្រិយានិ សមថង្គតានិ អស្សា យថា សារថិនា សុទន្តា>
        text <បហីនមានស្ស អនាសវស្ស ទេវាបិ មយ្ហំ បិហយន្តិ តាទិនោតិ។>
      stand <… ព្រហ្មាលិ ថេរោ…។>
    text <៤។ មោឃរាជត្ថេរគាថា>
      text <២០៧>
        text <ឆវិបាបក ចិត្តភទ្ទក មោឃរាជ សតតំ សមាហិតោ>
        text <ហេមន្តិកសីតកាលរត្តិយោ ភិក្ខុ ត្វំសិ កថំ ករិស្សសិ។>
      text <២០៨>
        text <សម្បន្នសស្សា មគធា កេវលា ឥតិ មេ សុតំ>
        text <បលាលច្ឆន្នកោ សេយ្យំ យថញ្ញេ សុខជីវិនោតិ។>
      stand <… មោឃរាជា ថេរោ…។>
    text <៥។ វិសាខបញ្ចាលបុត្តត្ថេរគាថា>
      text <២០៩>
        text <ន ឧក្ខិបេ នោ ច បរិក្ខិបេ បរេ ឱក្ខិបេ បារគតំ ន ឯរយេ>
        text <ន ចត្តវណ្ណំ បរិសាសុ ព្យាហរេ អនុទ្ធតោ សម្មិតភាណិ សុព្ពតោ។>
      text <២១០>
        text <សុសុខុមនិបុណត្ថទស្សិនា មតិកុសលេន និវាតវុត្តិនា>
        text <សំសេវិតវុទ្ធសីលិនា និព្ពានំ ន ហិ តេន ទុល្លភន្តិ។>
      stand <… វិសាខោ បញ្ចាលបុត្តោ ថេរោ …។>
    text <៦។ ចូឡកត្ថេរគាថា>
      text <២១១>
        text <នទន្តិ មោរា សុសិខា សុបេខុណា សុនីលគីវា សុមុខា សុគជ្ជិនោ>
        text <សុសទ្ទលា ចាបិ មហាមហី អយំ សុព្យាបិតម្ពុ សុវលាហកំ នភំ។>
      text <២១២>
        text <សុកល្លរូបោ សុមនស្ស ឈាយតំ សុនិក្កមោ សាធុ សុពុទ្ធសាសនេ>
        text <សុសុក្កសុក្កំ និបុណំ សុទុទ្ទសំ ផុសាហិ តំ ឧត្តមមច្ចុតំ បទន្តិ។>
      stand <… ចូឡកោ ថេរោ…។>
    text <៧។ អនូបមត្ថេរគាថា>
      text <២១៣>
        text <នន្ទមានាគតំ ចិត្តំ សូលមារោបមានកំ>
        text <តេន តេនេវ វជសិ យេន សូលំ កលិង្គរំ។>
      text <២១៤>
        text <តាហំ ចិត្តកលិំ ព្រូមិ តំ ព្រូមិ ចិត្តទុព្ភកំ>
        text <សត្ថា តេ ទុល្លភោ លទ្ធោ មានត្ថេ មំ និយោជយីតិ។>
      stand <… អនូបមោ ថេរោ…។>
    text <៨។ វជ្ជិតត្ថេរគាថា>
      text <២១៥>
        text <សំសរំ ទីឃមទ្ធានំ គតីសុ បរិវត្តិសំ>
        text <អបស្សំ អរិយសច្ចានិ អន្ធភូតោ បុថុជ្ជនោ។>
      text <២១៦>
        text <តស្ស មេ អប្បមត្តស្ស សំសារា វិនឡីកតា>
        text <សព្ពា គតី សមុច្ឆិន្នា នត្ថិ ទានិ បុនព្ភវោតិ។>
      stand <… វជ្ជិតោ ថេរោ…។>
    text <៩។ សន្ធិតត្ថេរគាថា>
      text <២១៧>
        text <អស្សត្ថេ ហរិតោភាសេ សំវិរូឡ្ហម្ហិ បាទបេ>
        text <ឯកំ ពុទ្ធគតំ សញ្ញំ អលភិត្ថំ បតិស្សតោ។>
      text <២១៨>
        text <ឯកតិំសេ ឥតោ កប្បេ យំ សញ្ញមលភិំ តទា>
        text <តស្សា សញ្ញាយ វាហសា បត្តោ មេ អាសវក្ខយោតិ។>
        text <កុមារកស្សបោ ថេរោ ធម្មបាលោ ច ព្រហ្មាលិ>
        text <មោឃរាជា វិសាខោ ច ចូឡកោ ច អនូបមោ>
        text <វជ្ជិតោ សន្ធិតោ ថេរោ កិលេសរជវាហនោតិ។>
        text <គាថាទុកនិបាតម្ហិ នវុតិ ចេវ អដ្ឋ ច>
        text <ថេរា ឯកូនបញ្ញាសំ ភាសិតា នយកោវិទាតិ។>
      stand <… សន្ធិតោ ថេរោ…។>
      stand <វគ្គោ បញ្ចមោ និដ្ឋិតោ។>
      text <តស្សុទ្ទានំ>
      stand <ទុកនិបាតោ និដ្ឋិតោ។>
      text <តត្រុទ្ទានំ>
