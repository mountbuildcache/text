text <៧។ សត្តកនិបាតោ>
  text <១។ សុន្ទរសមុទ្ទត្ថេរគាថា>
    text <៤៥៩>
      text <អលង្កតា សុវសនា មាលធារី វិភូសិតា>
      text <អលត្តកកតាបាទា បាទុការុយ្ហ វេសិកា។>
    text <៤៦០>
      text <បាទុកា ឱរុហិត្វាន បុរតោ បញ្ជលីកតា>
      text <សា មំ សណ្ហេន មុទុនា ម្ហិតបុព្ពំ អភាសថ។>
    text <៤៦១>
      text <យុវាសិ ត្វំ បព្ពជិតោ តិដ្ឋាហិ មម សាសនេ>
      text <ភុញ្ជ មានុសកេ កាមេ អហំ វិត្តំ ទទាមិ តេ>
      text <សច្ចំ តេ បដិជានាមិ អគ្គិំ វា តេ ហរាមហំ។>
    text <៤៦២>
      text <យទា ជិណ្ណា ភវិស្សាម ឧភោ ទណ្ឌបរាយនា>
      text <ឧភោបិ បព្ពជិស្សាម ឧភយត្ថ កដគ្គហោ។>
    text <៤៦៣>
      text <តញ្ច ទិស្វាន យាចន្តិំ វេសិកំ បញ្ជលីកតំ>
      text <អលង្កតំ សុវសនំ មច្ចុបាសំវ ឱឌ្ឌិតំ។>
    text <៤៦៤>
      text <តតោ មេ មនសីការោ…បេ។… និព្ពិទា សមតិដ្ឋថ។>
    text <៤៦៥>
      text <តតោ ចិត្តំ វិមុច្ចិ មេ…បេ។… កតំ ពុទ្ធស្ស សាសនន្តិ។>
    stand <… សុន្ទរសមុទ្ទោ ថេរោ…។>
  text <២។ លកុណ្ឌកភទ្ទិយត្ថេរគាថា>
    text <៤៦៦>
      text <បរេ អម្ពាដការាមេ វនសណ្ឌម្ហិ ភទ្ទិយោ>
      text <សមូលំ តណ្ហមព្ពុយ្ហ តត្ថ ភទ្ទោវ ឈាយតិ។>
    text <៤៦៧>
      text <រមន្តេកេ មុទិង្គេហិ វីណាហិ បណវេហិ ច>
      text <អហញ្ច រុក្ខមូលស្មិំ រតោ ពុទ្ធស្ស សាសនេ។>
    text <៤៦៨>
      text <ពុទ្ធោ ចេ មេ វរំ ទជ្ជា សោ ច លព្ភេថ មេ វរោ>
      text <គណ្ហេហំ សព្ពលោកស្ស និច្ចំ កាយគតំ សតិំ។>
    text <៤៦៩>
      text <យេ មំ រូបេន បាមិំសុ យេ ច ឃោសេន អន្វគូ>
      text <ឆន្ទរាគវសូបេតា ន មំ ជានន្តិ តេ ជនា។>
    text <៤៧០>
      text <អជ្ឈត្តញ្ច ន ជានាតិ ពហិទ្ធា ច ន បស្សតិ>
      text <សមន្តាវរណោ ពាលោ ស វេ ឃោសេន វុយ្ហតិ។>
    text <៤៧១>
      text <អជ្ឈត្តញ្ច ន ជានាតិ ពហិទ្ធា ច វិបស្សតិ>
      text <ពហិទ្ធា ផលទស្សាវី សោបិ ឃោសេន វុយ្ហតិ។>
    text <៤៧២>
      text <អជ្ឈត្តញ្ច បជានាតិ ពហិទ្ធា ច វិបស្សតិ>
      text <អនាវរណទស្សាវី ន សោ ឃោសេន វុយ្ហតីតិ។>
    stand <… លកុណ្ឌកភទ្ទិយោ ថេរោ…។>
  text <៣។ ភទ្ទត្ថេរគាថា>
    text <៤៧៣>
      text <ឯកបុត្តោ អហំ អាសិំ បិយោ មាតុ បិយោ បិតុ>
      text <ពហូហិ វតចរិយាហិ លទ្ធោ អាយាចនាហិ ច។>
    text <៤៧៤>
      text <តេ ច មំ អនុកម្បាយ អត្ថកាមា ហិតេសិនោ>
      text <ឧភោ បិតា ច មាតា ច ពុទ្ធស្ស ឧបនាមយុំ។>
    text <៤៧៥>
      text <កិច្ឆា លទ្ធោ អយំ បុត្តោ សុខុមាលោ សុខេធិតោ>
      text <ឥមំ ទទាម តេ នាថ ជិនស្ស បរិចារកំ។>
    text <៤៧៦>
      text <សត្ថា ច មំ បដិគ្គយ្ហ អានន្ទំ ឯតទព្រវិ>
      text <បព្ពាជេហិ ឥមំ ខិប្បំ ហេស្សត្យាជានិយោ អយំ។>
    text <៤៧៧>
      text <បព្ពាជេត្វាន មំ សត្ថា វិហារំ បាវិសី ជិនោ>
      text <អនោគ្គតស្មិំ សូរិយស្មិំ តតោ ចិត្តំ វិមុច្ចិ មេ។>
    text <៤៧៨>
      text <តតោ សត្ថា និរាកត្វា បដិសល្លានវុដ្ឋិតោ>
      text <ឯហិ ភទ្ទាតិ មំ អាហ សា មេ អាសូបសម្បទា។>
    text <៤៧៩>
      text <ជាតិយា សត្តវស្សេន លទ្ធា មេ ឧបសម្បទា>
      text <តិស្សោ វិជ្ជា អនុប្បត្តា អហោ ធម្មសុធម្មតាតិ។>
    stand <… ភទ្ទោ ថេរោ…។>
  text <៤។ សោបាកត្ថេរគាថា>
    text <៤៨០>
      text <ទិស្វា បាសាទឆាយាយំ ចង្កមន្តំ នរុត្តមំ>
      text <តត្ថ នំ ឧបសង្កម្ម វន្ទិស្សំ បុរិសុត្តមំ។>
    text <៤៨១>
      text <ឯកំសំ ចីវរំ កត្វា សំហរិត្វាន បាណយោ>
      text <អនុចង្កមិស្សំ វិរជំ សព្ពសត្តានមុត្តមំ។>
    text <៤៨២>
      text <តតោ បញ្ហេ អបុច្ឆិ មំ បញ្ហានំ កោវិទោ វិទូ>
      text <អច្ឆម្ភី ច អភីតោ ច ព្យាកាសិំ សត្ថុនោ អហំ។>
    text <៤៨៣>
      text <វិស្សជ្ជិតេសុ បញ្ហេសុ អនុមោទិ តថាគតោ>
      text <ភិក្ខុសង្ឃំ វិលោកេត្វា ឥមមត្ថំ អភាសថ។>
    text <៤៨៤>
      text <លាភា អង្គានំ មគធានំ យេសាយំ បរិភុញ្ជតិ>
      text <ចីវរំ បិណ្ឌបាតញ្ច បច្ចយំ សយនាសនំ>
      text <បច្ចុដ្ឋានញ្ច សាមីចិំ តេសំ លាភាតិ ចាព្រវិ។>
    text <៤៨៥>
      text <អជ្ជតគ្គេ មំ សោបាក ទស្សនាយោបសង្កម>
      text <ឯសា ចេវ តេ សោបាក ភវតុ ឧបសម្បទា។>
    text <៤៨៦>
      text <ជាតិយា សត្តវស្សោហំ លទ្ធាន ឧបសម្បទំ>
      text <ធារេមិ អន្តិមំ ទេហំ អហោ ធម្មសុធម្មតាតិ។>
    stand <… សោបាកោ ថេរោ…។>
  text <៥។ សរភង្គត្ថេរគាថា>
    text <៤៨៧>
      text <សរេ ហត្ថេហិ ភញ្ជិត្វា កត្វាន កុដិមច្ឆិសំ>
      text <តេន មេ សរភង្គោតិ នាមំ សម្មុតិយា អហុ។>
    text <៤៨៨>
      text <ន មយ្ហំ កប្បតេ អជ្ជ សរេ ហត្ថេហិ ភញ្ជិតុំ>
      text <សិក្ខាបទា នោ បញ្ញត្តា គោតមេន យសស្សិនា។>
    text <៤៨៩>
      text <សកលំ សមត្តំ រោគំ សរភង្គោ នាទ្ទសំ បុព្ពេ>
      text <សោយំ រោគោ ទិដ្ឋោ វចនករេនាតិទេវស្ស។>
    text <៤៩០>
      text <យេនេវ មគ្គេន គតោ វិបស្សី យេនេវ មគ្គេន សិខី ច វេស្សភូ>
      text <កកុសន្ធកោណាគមនោ ច កស្សបោ តេនញ្ជសេន អគមាសិ គោតមោ។>
    text <៤៩១>
      text <វីតតណ្ហា អនាទានា សត្ត ពុទ្ធា ខយោគធា>
      text <យេហាយំ ទេសិតោ ធម្មោ ធម្មភូតេហិ តាទិភិ។>
    text <៤៩២>
      text <ចត្តារិ អរិយសច្ចានិ អនុកម្បាយ បាណិនំ>
      text <ទុក្ខំ សមុទយោ មគ្គោ និរោធោ ទុក្ខសង្ខយោ។>
    text <៤៩៣>
      text <យស្មិំ និវត្តតេ ទុក្ខំ សំសារស្មិំ អនន្តកំ>
      text <ភេទា ឥមស្ស កាយស្ស ជីវិតស្ស ច សង្ខយា>
      text <អញ្ញោ បុនព្ភវោ នត្ថិ សុវិមុត្តោម្ហិ សព្ពធីតិ។>
      text <សុន្ទរសមុទ្ទោ ថេរោ ថេរោ លកុណ្ឌភទ្ទិយោ>
      text <ភទ្ទោ ថេរោ ច សោបាកោ សរភង្គោ មហាឥសិ>
      text <សត្តកេ បញ្ចកា ថេរា គាថាយោ បញ្ចតិំសតីតិ។>
    stand <… សរភង្គោ ថេរោ…។>
    stand <សត្តកនិបាតោ និដ្ឋិតោ។>
    text <តត្រុទ្ទានំ>
