text <១៩។ បញ្ញាសនិបាតោ>
  text <១។ តាលបុដត្ថេរគាថា>
    text <១០៩៤>
      text <កទា នុហំ បព្ពតកន្ទរាសុ ឯកាកិយោ អទ្ទុតិយោ វិហស្សំ>
      text <អនិច្ចតោ សព្ពភវំ វិបស្សំ តំ មេ ឥទំ តំ នុ កទា ភវិស្សតិ។>
    text <១០៩៥>
      text <កទា នុហំ ភិន្នបដន្ធរោ មុនិ កាសាវវត្ថោ អមមោ និរាសោ>
      text <រាគញ្ច ទោសញ្ច តថេវ មោហំ ហន្ត្វា សុខី បវនគតោ វិហស្សំ។>
    text <១០៩៦>
      text <កទា អនិច្ចំ វធរោគនីឡំ កាយំ ឥមំ មច្ចុជរាយុបទ្ទុតំ>
      text <វិបស្សមានោ វីតភយោ វិហស្សំ ឯកោ វនេ តំ នុ កទា ភវិស្សតិ។>
    text <១០៩៧>
      text <កទា នុហំ ភយជននិំ ទុខាវហំ តណ្ហាលតំ ពហុវិធានុវត្តនិំ>
      text <បញ្ញាមយំ តិខិណមសិំ គហេត្វា ឆេត្វា វសេ តម្បិ កទា ភវិស្សតិ។>
    text <១០៩៨>
      text <កទា នុ បញ្ញាមយមុគ្គតេជំ សត្ថំ ឥសីនំ សហសាទិយិត្វា>
      text <មារំ សសេនំ សហសា ភញ្ជិស្សំ សីហាសនេ តំ នុ កទា ភវិស្សតិ។>
    text <១០៩៩>
      text <កទា នុហំ សព្ភិ សមាគមេសុ ទិដ្ឋោ ភវេ ធម្មគរូហិ តាទិភិ>
      text <យាថាវទស្សីហិ ជិតិន្ទ្រិយេហិ បធានិយោ តំ នុ កទា ភវិស្សតិ។>
    text <១១០០>
      text <កទា នុ មំ តន្ទិ ខុទា បិបាសា វាតាតបា កីដសរីសបា វា>
      text <ន ពាធយិស្សន្តិ ន តំ គិរិព្ពជេ អត្ថត្ថិយំ តំ នុ កទា ភវិស្សតិ។>
    text <១១០១>
      text <កទា នុ ខោ យំ វិទិតំ មហេសិនា ចត្តារិ សច្ចានិ សុទុទ្ទសានិ>
      text <សមាហិតត្តោ សតិមា អគច្ឆំ បញ្ញាយ តំ តំ នុ កទា ភវិស្សតិ។>
    text <១១០២>
      text <កទា នុ រូបេ អមិតេ ច សទ្ទេ គន្ធេ រសេ ផុសិតព្ពេ ច ធម្មេ>
      text <អាទិត្តតោហំ សមថេហិ យុត្តោ បញ្ញាយ ទច្ឆំ តទិទំ កទា មេ។>
    text <១១០៣>
      text <កទា នុហំ ទុព្ពចនេន វុត្តោ តតោនិមិត្តំ វិមនោ ន ហេស្សំ>
      text <អថោ បសត្ថោបិ តតោនិមិត្តំ តុដ្ឋោ ន ហេស្សំ តទិទំ កទា មេ។>
    text <១១០៤>
      text <កទា នុ កដ្ឋេ ច តិណេ លតា ច ខន្ធេ ឥមេហំ អមិតេ ច ធម្មេ>
      text <អជ្ឈត្តិកានេវ ច ពាហិរានិ ច សមំ តុលេយ្យំ តទិទំ កទា មេ។>
    text <១១០៥>
      text <កទា នុ មំ បាវុសកាលមេឃោ នវេន តោយេន សចីវរំ វនេ>
      text <ឥសិប្បយាតម្ហិ បថេ វជន្តំ ឱវស្សតេ តំ នុ កទា ភវិស្សតិ។>
    text <១១០៦>
      text <កទា មយូរស្ស សិខណ្ឌិនោ វនេ ទិជស្ស សុត្វា គិរិគព្ភរេ រុតំ>
      text <បច្ចុដ្ឋហិត្វា អមតស្ស បត្តិយា សំចិន្តយេ តំ នុ កទា ភវិស្សតិ។>
    text <១១០៧>
      text <កទា នុ គង្គំ យមុនំ សរស្សតិំ បាតាលខិត្តំ វឡវាមុខញ្ច>
      text <អសជ្ជមានោ បតរេយ្យមិទ្ធិយា វិភិំសនំ តំ នុ កទា ភវិស្សតិ។>
    text <១១០៨>
      text <កទា នុ នាគោវ អសង្គចារី បទាលយេ កាមគុណេសុ ឆន្ទំ>
      text <និព្ពជ្ជយំ សព្ពសុភំ និមិត្តំ ឈានេ យុតោ តំ នុ កទា ភវិស្សតិ។>
    text <១១០៩>
      text <កទា ឥណដ្ដោវ ទលិទ្ទកោ និធិំ អារាធយិត្វា ធនិកេហិ បីឡិតោ>
      text <តុដ្ឋោ ភវិស្សំ អធិគម្ម សាសនំ មហេសិនោ តំ នុ កទា ភវិស្សតិ។>
    text <១១១០>
      text <ពហូនិ វស្សានិ តយាម្ហិ យាចិតោ អគារវាសេន អលំ នុ តេ ឥទំ>
      text <តំ ទានិ មំ បព្ពជិតំ សមានំ កិំការណា ចិត្ត តុវំ ន យុញ្ជសិ។>
    text <១១១១>
      text <ននុ អហំ ចិត្ត តយាម្ហិ យាចិតោ គិរិព្ពជេ ចិត្រឆទា វិហង្គមា>
      text <មហិន្ទឃោសត្ថនិតាភិគជ្ជិនោ តេ តំ រមេស្សន្តិ វនម្ហិ ឈាយិនំ។>
    text <១១១២>
      text <កុលម្ហិ មិត្តេ ច បិយេ ច ញាតកេ ខិឌ្ឌារតិំ កាមគុណញ្ច លោកេ>
      text <សព្ពំ បហាយ ឥមមជ្ឈុបាគតោ អថោបិ ត្វំ ចិត្ត ន មយ្ហ តុស្សសិ។>
    text <១១១៣>
      text <មមេវ ឯតំ ន ហិ ត្វំ បរេសំ សន្នាហកាលេ បរិទេវិតេន កិំ>
      text <សព្ពំ ឥទំ ចលមិតិ បេក្ខមានោ អភិនិក្ខមិំ អមតបទំ ជិគីសំ។>
    text <១១១៤>
      text <សុយុត្តវាទី ទ្វិបទានមុត្តមោ មហាភិសក្កោ នរទម្មសារថិ>
      text <ចិត្តំ ចលំ មក្កដសន្និភំ ឥតិ អវីតរាគេន សុទុន្និវារយំ។>
    text <១១១៥>
      text <កាមា ហិ ចិត្រា មធុរា មនោរមា អវិទ្ទសូ យត្ថ សិតា បុថុជ្ជនា>
      text <តេ ទុក្ខមិច្ឆន្តិ បុនព្ភវេសិនោ ចិត្តេន នីតា និរយេ និរាកតា។>
    text <១១១៦>
      text <មយូរកោញ្ចាភិរុតម្ហិ កាននេ ទីបីហិ ព្យគ្ឃេហិ បុរក្ខតោ វសំ>
      text <កាយេ អបេក្ខំ ជហ មា វិរាធយ ឥតិស្សុ មំ ចិត្ត បុរេ និយុញ្ជសិ។>
    text <១១១៧>
      text <ភាវេហិ ឈានានិ ច ឥន្ទ្រិយានិ ច ពលានិ ពោជ្ឈង្គសមាធិភាវនា>
      text <តិស្សោ ច វិជ្ជា ផុស ពុទ្ធសាសនេ ឥតិស្សុ មំ ចិត្ត បុរេ និយុញ្ជសិ។>
    text <១១១៨>
      text <ភាវេហិ មគ្គំ អមតស្ស បត្តិយា និយ្យានិកំ សព្ពទុខក្ខយោគធំ>
      text <អដ្ឋង្គិកំ សព្ពកិលេសសោធនំ ឥតិស្សុ មំ ចិត្ត បុរេ និយុញ្ជសិ។>
    text <១១១៩>
      text <ទុក្ខន្តិ ខន្ធេ បដិបស្ស យោនិសោ យតោ ច ទុក្ខំ សមុទេតិ តំ ជហ>
      text <ឥធេវ ទុក្ខស្ស ករោហិ អន្តំ ឥតិស្សុ មំ ចិត្ត បុរេ និយុញ្ជសិ។>
    text <១១២០>
      text <អនិច្ចំ ទុក្ខន្តិ វិបស្ស យោនិសោ សុញ្ញំ អនត្តាតិ អឃំ វធន្តិ ច>
      text <មនោវិចារេ ឧបរុន្ធ ចេតសោ ឥតិស្សុ មំ ចិត្ត បុរេ និយុញ្ជសិ។>
    text <១១២១>
      text <មុណ្ឌោ វិរូបោ អភិសាបមាគតោ កបាលហត្ថោវ កុលេសុ ភិក្ខសុ>
      text <យុញ្ជស្សុ សត្ថុវចនេ មហេសិនោ ឥតិស្សុ មំ ចិត្ត បុរេ និយុញ្ជសិ។>
    text <១១២២>
      text <សុសំវុតត្តោ វិសិខន្តរេ ចរំ កុលេសុ កាមេសុ អសង្គមានសោ>
      text <ចន្ទោ យថា ទោសិនបុណ្ណមាសិយា ឥតិស្សុ មំ ចិត្ត បុរេ និយុញ្ជសិ។>
    text <១១២៣>
      text <អារញ្ញិកោ ហោហិ ច បិណ្ឌបាតិកោ សោសានិកោ ហោហិ ច បំសុកូលិកោ>
      text <នេសជ្ជិកោ ហោហិ សទា ធុតេ រតោ ឥតិស្សុ មំ ចិត្ត បុរេ និយុញ្ជសិ។>
    text <១១២៤>
      text <រោបេត្វ រុក្ខានិ យថា ផលេសី មូលេ តរុំ ឆេត្តុ តមេវ ឥច្ឆសិ>
      text <តថូបមំ ចិត្តមិទំ ករោសិ យំ មំ អនិច្ចម្ហិ ចលេ និយុញ្ជសិ។>
    text <១១២៥>
      text <អរូប ទូរង្គម ឯកចារិ ន តេ ករិស្សំ វចនំ ឥទានិហំ>
      text <ទុក្ខា ហិ កាមា កដុកា មហព្ភយា និព្ពានមេវាភិមនោ ចរិស្សំ។>
    text <១១២៦>
      text <នាហំ អលក្ខ្យា អហិរិក្កតាយ វា ន ចិត្តហេតូ ន ច ទូរកន្តនា>
      text <អាជីវហេតូ ច អហំ ន និក្ខមិំ កតោ ច តេ ចិត្ត បដិស្សវោ មយា។>
    text <១១២៧>
      text <អប្បិច្ឆតា សប្បុរិសេហិ វណ្ណិតា មក្ខប្បហានំ វូបសមោ ទុខស្ស>
      text <ឥតិស្សុ មំ ចិត្ត តទា និយុញ្ជសិ ឥទានិ ត្វំ គច្ឆសិ បុព្ពចិណ្ណំ។>
    text <១១២៨>
      text <តណ្ហា អវិជ្ជា ច បិយាបិយញ្ច សុភានិ រូបានិ សុខា ច វេទនា>
      text <មនាបិយា កាមគុណា ច វន្តា វន្តេ អហំ អាវមិតុំ ន ឧស្សហេ។>
    text <១១២៩>
      text <សព្ពត្ថ តេ ចិត្ត វចោ កតំ មយា ពហូសុ ជាតីសុ ន មេសិ កោបិតោ>
      text <អជ្ឈត្តសម្ភវោ កតញ្ញុតាយ តេ ទុក្ខេ ចិរំ សំសរិតំ តយា កតេ។>
    text <១១៣០>
      text <ត្វញ្ញេវ នោ ចិត្ត ករោសិ ព្រាហ្មណោ ត្វំ ខត្តិយោ រាជទសី ករោសិ>
      text <វេស្សា ច សុទ្ទា ច ភវាម ឯកទា ទេវត្តនំ វាបិ តវេវ វាហសា។>
    text <១១៣១>
      text <តវេវ ហេតូ អសុរា ភវាមសេ ត្វំមូលកំ នេរយិកា ភវាមសេ>
      text <អថោ តិរច្ឆានគតាបិ ឯកទា បេតត្តនំ វាបិ តវេវ វាហសា។>
    text <១១៣២>
      text <ននុ ទុព្ភិស្សសិ មំ បុនប្បុនំ មុហុំ មុហុំ ចារណិកំវ ទស្សយំ>
      text <ឧម្មត្តកេនេវ មយា បលោភសិ កិញ្ចាបិ តេ ចិត្ត វិរាធិតំ មយា។>
    text <១១៣៣>
      text <ឥទំ បុរេ ចិត្តមចារិ ចារិកំ យេនិច្ឆកំ យត្ថកាមំ យថាសុខំ>
      text <តទជ្ជហំ និគ្គហេស្សាមិ យោនិសោ ហត្ថិប្បភិន្នំ វិយ អង្កុសគ្គហោ។>
    text <១១៣៤>
      text <សត្ថា ច មេ លោកមិមំ អធិដ្ឋហិ អនិច្ចតោ អទ្ធុវតោ អសារតោ>
      text <បក្ខន្ទ មំ ចិត្ត ជិនស្ស សាសនេ តារេហិ ឱឃា មហតា សុទុត្តរា។>
    text <១១៣៥>
      text <ន តេ ឥទំ ចិត្ត យថា បុរាណកំ នាហំ អលំ តុយ្ហ វសេ និវត្តិតុំ>
      text <មហេសិនោ បព្ពជិតោម្ហិ សាសនេ ន មាទិសា ហោន្តិ វិនាសធារិនោ។>
    text <១១៣៦>
      text <នគា សមុទ្ទា សរិតា វសុន្ធរា ទិសា ចតស្សោ វិទិសា អធោ ទិវា>
      text <សព្ពេ អនិច្ចា តិភវា ឧបទ្ទុតា កុហិំ គតោ ចិត្ត សុខំ រមិស្សសិ។>
    text <១១៣៧>
      text <ធិតិប្បរំ កិំ មម ចិត្ត កាហិសិ ន តេ អលំ ចិត្ត វសានុវត្តកោ>
      text <ន ជាតុ ភស្តំ ឧភតោមុខំ ឆុបេ ធិរត្ថុ បូរំ នវ សោតសន្ទនិំ។>
    text <១១៣៨>
      text <វរាហឯណេយ្យវិគាឡ្ហសេវិតេ បព្ភារកុដ្ដេ បកតេវ សុន្ទរេ>
      text <នវម្ពុនា បាវុសសិត្ថកាននេ តហិំ គុហាគេហគតោ រមិស្សសិ។>
    text <១១៣៩>
      text <សុនីលគីវា សុសិខា សុបេខុនា សុចិត្តបត្តច្ឆទនា វិហង្គមា>
      text <សុមញ្ជុឃោសត្ថនិតាភិគជ្ជិនោ តេ តំ រមេស្សន្តិ វនម្ហិ ឈាយិនំ។>
    text <១១៤០>
      text <វុដ្ឋម្ហិ ទេវេ ចតុរង្គុលេ តិណេ សំបុប្ផិតេ មេឃនិភម្ហិ កាននេ>
      text <នគន្តរេ វិដបិសមោ សយិស្សំ តំ មេ មុទូ ហេហិតិ តូលសន្និភំ។>
    text <១១៤១>
      text <តថា តុ កស្សាមិ យថាបិ ឥស្សរោ យំ លព្ភតិ តេនបិ ហោតុ មេ អលំ>
      text <ន តាហំ កស្សាមិ យថា អតន្ទិតោ ពិឡារភស្តំវ យថា សុមទ្ទិតំ។>
    text <១១៤២>
      text <តថា តុ កស្សាមិ យថាបិ ឥស្សរោ យំ លព្ភតិ តេនបិ ហោតុ មេ អលំ>
      text <វីរិយេន តំ មយ្ហ វសានយិស្សំ គជំវ មត្តំ កុសលង្កុសគ្គហោ។>
    text <១១៤៣>
      text <តយា សុទន្តេន អវដ្ឋិតេន ហិ ហយេន យោគ្គាចរិយោវ ឧជ្ជុនា>
      text <បហោមិ មគ្គំ បដិបជ្ជិតុំ សិវំ ចិត្តានុរក្ខីហិ សទា និសេវិតំ។>
    text <១១៤៤>
      text <អារម្មណេ តំ ពលសា និពន្ធិសំ នាគំវ ថម្ភម្ហិ ទឡ្ហាយ រជ្ជុយា>
      text <តំ មេ សុគុត្តំ សតិយា សុភាវិតំ អនិស្សិតំ សព្ពភវេសុ ហេហិសិ។>
    text <១១៤៥>
      text <បញ្ញាយ ឆេត្វា វិបថានុសារិនំ យោគេន និគ្គយ្ហ បថេ និវេសិយ>
      text <ទិស្វា សមុទយំ វិភវញ្ច សម្ភវំ ទាយាទកោ ហេហិសិ អគ្គវាទិនោ។>
    text <១១៤៦>
      text <ចតុព្ពិបល្លាសវសំ អធិដ្ឋិតំ គាមណ្ឌលំវ បរិនេសិ ចិត្ត មំ>
      text <ននុ សំយោជនពន្ធនច្ឆិទំ សំសេវសេ ការុណិកំ មហាមុនិំ។>
    text <១១៤៧>
      text <មិគោ យថា សេរិ សុចិត្តកាននេ រម្មំ គិរិំ បាវុសអព្ភមាលិនិំ>
      text <អនាកុលេ តត្ថ នគេ រមិស្សំ អសំសយំ ចិត្ត បរា ភវិស្សសិ។>
    text <១១៤៨>
      text <យេ តុយ្ហ ឆន្ទេន វសេន វត្តិនោ នរា ច នារី ច អនុភោន្តិ យំ សុខំ>
      text <អវិទ្ទសូ មារវសានុវត្តិនោ ភវាភិនន្ទី តវ ចិត្ត សាវកាតិ។>
      text <បញ្ញាសម្ហិ និបាតម្ហិ ឯកោ តាលបុដោ សុចិ>
      text <គាថាយោ តត្ថ បញ្ញាស បុន បញ្ច ច ឧត្តរីតិ។>
    stand <… តាលបុដោ ថេរោ…។>
    stand <បញ្ញាសនិបាតោ និដ្ឋិតោ។>
    text <តត្រុទ្ទានំ>
