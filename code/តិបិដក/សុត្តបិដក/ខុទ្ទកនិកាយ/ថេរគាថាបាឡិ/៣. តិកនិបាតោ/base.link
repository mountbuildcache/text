text <៣។ តិកនិបាតោ>
  text <១។ អង្គណិកភារទ្វាជត្ថេរគាថា>
    text <២១៩>
      text <អយោនិ សុទ្ធិមន្វេសំ អគ្គិំ បរិចរិំ វនេ>
      text <សុទ្ធិមគ្គំ អជានន្តោ អកាសិំ អមរំ តបំ។>
    text <២២០>
      text <តំ សុខេន សុខំ លទ្ធំ បស្ស ធម្មសុធម្មតំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <២២១>
      text <ព្រហ្មពន្ធុ បុរេ អាសិំ ឥទានិ ខោម្ហិ ព្រាហ្មណោ>
      text <តេវិជ្ជោ ន្ហាតកោ ចម្ហិ សោត្តិយោ ចម្ហិ វេទគូតិ។>
    stand <… អង្គណិកភារទ្វាជោ ថេរោ…។>
  text <២។ បច្ចយត្ថេរគាថា>
    text <២២២>
      text <បញ្ចាហាហំ បព្ពជិតោ សេខោ អប្បត្តមានសោ>
      text <វិហារំ មេ បវិដ្ឋស្ស ចេតសោ បណិធី អហុ។>
    text <២២៣>
      text <នាសិស្សំ ន បិវិស្សាមិ វិហារតោ ន និក្ខមេ>
      text <នបិ បស្សំ និបាតេស្សំ តណ្ហាសល្លេ អនូហតេ។>
    text <២២៤>
      text <តស្ស មេវំ វិហរតោ បស្ស វីរិយបរក្កមំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។>
    stand <… បច្ចយោ ថេរោ…។>
  text <៣។ ពាកុលត្ថេរគាថា>
    text <២២៥>
      text <យោ បុព្ពេ ករណីយានិ បច្ឆា សោ កាតុមិច្ឆតិ>
      text <សុខា សោ ធំសតេ ឋានា បច្ឆា ច មនុតប្បតិ។>
    text <២២៦>
      text <យញ្ហិ កយិរា តញ្ហិ វទេ យំ ន កយិរា ន តំ វទេ>
      text <អករោន្តំ ភាសមានំ បរិជានន្តិ បណ្ឌិតា។>
    text <២២៧>
      text <សុសុខំ វត និព្ពានំ សម្មាសម្ពុទ្ធទេសិតំ>
      text <អសោកំ វិរជំ ខេមំ យត្ថ ទុក្ខំ និរុជ្ឈតីតិ។>
    stand <… ពាកុលោ ថេរោ…។>
  text <៤។ ធនិយត្ថេរគាថា>
    text <២២៨>
      text <សុខំ ចេ ជីវិតុំ ឥច្ឆេ សាមញ្ញស្មិំ អបេក្ខវា>
      text <សង្ឃិកំ នាតិមញ្ញេយ្យ ចីវរំ បានភោជនំ។>
    text <២២៩>
      text <សុខំ ចេ ជីវិតុំ ឥច្ឆេ សាមញ្ញស្មិំ អបេក្ខវា>
      text <អហិ មូសិកសោព្ភំវ សេវេថ សយនាសនំ។>
    text <២៣០>
      text <សុខំ ចេ ជីវិតុំ ឥច្ឆេ សាមញ្ញស្មិំ អបេក្ខវា>
      text <ឥតរីតរេន តុស្សេយ្យ ឯកធម្មញ្ច ភាវយេតិ។>
    stand <… ធនិយោ ថេរោ…។>
  text <៥។ មាតង្គបុត្តត្ថេរគាថា>
    text <២៣១>
      text <អតិសីតំ អតិឧណ្ហំ អតិសាយមិទំ អហុ>
      text <ឥតិ វិស្សដ្ឋកម្មន្តេ ខណា អច្ចេន្តិ មាណវេ។>
    text <២៣២>
      text <យោ ច សីតញ្ច ឧណ្ហញ្ច តិណា ភិយ្យោ ន មញ្ញតិ>
      text <ករំ បុរិសកិច្ចានិ សោ សុខា ន វិហាយតិ។>
    text <២៣៣>
      text <ទព្ពំ កុសំ បោដកិលំ ឧសីរំ មុញ្ជបព្ពជំ>
      text <ឧរសា បនុទិស្សាមិ វិវេកមនុព្រូហយន្តិ។>
    stand <… មាតង្គបុត្តោ ថេរោ…។>
  text <៦។ ខុជ្ជសោភិតត្ថេរគាថា>
    text <២៣៤>
      text <យេ ចិត្តកថី ពហុស្សុតា សមណា បាដលិបុត្តវាសិនោ>
      text <តេសញ្ញតរោយមាយុវា ទ្វារេ តិដ្ឋតិ ខុជ្ជសោភិតោ។>
    text <២៣៥>
      text <យេ ចិត្តកថី ពហុស្សុតា សមណា បាដលិបុត្តវាសិនោ>
      text <តេសញ្ញតរោយមាយុវា ទ្វារេ តិដ្ឋតិ មាលុតេរិតោ។>
    text <២៣៦>
      text <សុយុទ្ធេន សុយិដ្ឋេន សង្គាមវិជយេន ច>
      text <ព្រហ្មចរិយានុចិណ្ណេន ឯវាយំ សុខមេធតីតិ។>
    stand <… ខុជ្ជសោភិតោ ថេរោ…។>
  text <៧។ វារណត្ថេរគាថា>
    text <២៣៧>
      text <យោធ កោចិ មនុស្សេសុ បរបាណានិ ហិំសតិ>
      text <អស្មា លោកា បរម្ហា ច ឧភយា ធំសតេ នរោ។>
    text <២៣៨>
      text <យោ ច មេត្តេន ចិត្តេន សព្ពបាណានុកម្បតិ>
      text <ពហុញ្ហិ សោ បសវតិ បុញ្ញំ តាទិសកោ នរោ។>
    text <២៣៩>
      text <សុភាសិតស្ស សិក្ខេថ សមណូបាសនស្ស ច>
      text <ឯកាសនស្ស ច រហោ ចិត្តវូបសមស្ស ចាតិ។>
    stand <… វារណោ ថេរោ…។>
  text <៨។ វស្សិកត្ថេរគាថា>
    text <២៤០>
      text <ឯកោបិ សទ្ធោ មេធាវី អស្សទ្ធានីធ ញាតិនំ>
      text <ធម្មដ្ឋោ សីលសម្បន្នោ ហោតិ អត្ថាយ ពន្ធុនំ។>
    text <២៤១>
      text <និគ្គយ្ហ អនុកម្បាយ ចោទិតា ញាតយោ មយា>
      text <ញាតិពន្ធវបេមេន ការំ កត្វាន ភិក្ខុសុ។>
    text <២៤២>
      text <តេ អព្ភតីតា កាលង្កតា បត្តា តេ តិទិវំ សុខំ>
      text <ភាតរោ មយ្ហំ មាតា ច មោទន្តិ កាមកាមិនោតិ។>
    stand <… វស្សិកោ ថេរោ…។>
  text <៩។ យសោជត្ថេរគាថា>
    text <២៤៣>
      text <កាលបព្ពង្គសង្កាសោ កិសោ ធមនិសន្ថតោ>
      text <មត្តញ្ញូ អន្នបានម្ហិ អទីនមនសោ នរោ។>
    text <២៤៤>
      text <ផុដ្ឋោ ឌំសេហិ មកសេហិ អរញ្ញស្មិំ ព្រហាវនេ>
      text <នាគោ សង្គាមសីសេវ សតោ តត្រាធិវាសយេ។>
    text <២៤៥>
      text <យថា ព្រហ្មា តថា ឯកោ យថា ទេវោ តថា ទុវេ>
      text <យថា គាមោ តថា តយោ កោលាហលំ តតុត្តរិន្តិ។>
    stand <… យសោជោ ថេរោ…។>
  text <១០។ សាដិមត្តិយត្ថេរគាថា>
    text <២៤៦>
      text <អហុ តុយ្ហំ បុរេ សទ្ធា សា តេ អជ្ជ ន វិជ្ជតិ>
      text <យំ តុយ្ហំ តុយ្ហមេវេតំ នត្ថិ ទុច្ចរិតំ មម។>
    text <២៤៧>
      text <អនិច្ចា ហិ ចលា សទ្ទា ឯវំ ទិដ្ឋា ហិ សា មយា>
      text <រជ្ជន្តិបិ វិរជ្ជន្តិ តត្ថ កិំ ជិយ្យតេ មុនិ។>
    text <២៤៨>
      text <បច្ចតិ មុនិនោ ភត្តំ ថោកំ ថោកំ កុលេ កុលេ>
      text <បិណ្ឌិកាយ ចរិស្សាមិ អត្ថិ ជង្ឃពលំ មមាតិ។>
    stand <… សាដិមត្តិយោ ថេរោ…។>
  text <១១។ ឧបាលិត្ថេរគាថា>
    text <២៤៩>
      text <សទ្ធាយ អភិនិក្ខម្ម នវបព្ពជិតោ នវោ>
      text <មិត្តេ ភជេយ្យ កល្យាណេ សុទ្ធាជីវេ អតន្ទិតេ។>
    text <២៥០>
      text <សទ្ធាយ អភិនិក្ខម្ម នវបព្ពជិតោ នវោ>
      text <សង្ឃស្មិំ វិហរំ ភិក្ខុ សិក្ខេថ វិនយំ ពុធោ។>
    text <២៥១>
      text <សទ្ធាយ អភិនិក្ខម្ម នវបព្ពជិតោ នវោ>
      text <កប្បាកប្បេសុ កុសលោ ចរេយ្យ អបុរក្ខតោតិ។>
    stand <… ឧបាលិត្ថេរោ…។>
  text <១២។ ឧត្តរបាលត្ថេរគាថា>
    text <២៥២>
      text <បណ្ឌិតំ វត មំ សន្តំ អលមត្ថវិចិន្តកំ>
      text <បញ្ច កាមគុណា លោកេ សម្មោហា បាតយិំសុ មំ។>
    text <២៥៣>
      text <បក្ខន្ទោ មារវិសយេ ទឡ្ហសល្លសមប្បិតោ>
      text <អសក្ខិំ មច្ចុរាជស្ស អហំ បាសា បមុច្ចិតុំ។>
    text <២៥៤>
      text <សព្ពេ កាមា បហីនា មេ ភវា សព្ពេ បទាលិតា>
      text <វិក្ខីណោ ជាតិសំសារោ នត្ថិ ទានិ បុនព្ភវោតិ។>
    stand <… ឧត្តរបាលោ ថេរោ…។>
  text <១៣។ អភិភូតត្ថេរគាថា>
    text <២៥៥>
      text <សុណាថ ញាតយោ សព្ពេ យាវន្តេត្ថ សមាគតា>
      text <ធម្មំ វោ ទេសយិស្សាមិ ទុក្ខា ជាតិ បុនប្បុនំ។>
    text <២៥៦>
      text <អារម្ភថ និក្កមថ យុញ្ជថ ពុទ្ធសាសនេ>
      text <ធុនាថ មច្ចុនោ សេនំ នឡាគារំវ កុញ្ជរោ។>
    text <២៥៧>
      text <យោ ឥមស្មិំ ធម្មវិនយេ អប្បមត្តោ វិហស្សតិ>
      text <បហាយ ជាតិសំសារំ ទុក្ខស្សន្តំ ករិស្សតីតិ។>
    stand <… អភិភូតោ ថេរោ…។>
  text <១៤។ គោតមត្ថេរគាថា>
    text <២៥៨>
      text <សំសរំ ហិ និរយំ អគច្ឆិស្សំ បេតលោកមគមំ បុនប្បុនំ>
      text <ទុក្ខមម្ហិបិ តិរច្ឆានយោនិយំ នេកធា ហិ វុសិតំ ចិរំ មយា។>
    text <២៥៩>
      text <មានុសោបិ ច ភវោភិរាធិតោ សគ្គកាយមគមំ សកិំ សកិំ>
      text <រូបធាតុសុ អរូបធាតុសុ នេវសញ្ញិសុ អសញ្ញិសុដ្ឋិតំ។>
    text <២៦០>
      text <សម្ភវា សុវិទិតា អសារកា សង្ខតា បចលិតា សទេរិតា>
      text <តំ វិទិត្វា មហមត្តសម្ភវំ សន្តិមេវ សតិមា សមជ្ឈគន្តិ។>
    stand <… គោតមោ ថេរោ…។>
  text <១៥។ ហារិតត្ថេរគាថា>
    text <២៦១>
      text <យោ បុព្ពេ ករណីយានិ បច្ឆា សោ កាតុមិច្ឆតិ>
      text <សុខា សោ ធំសតេ ឋានា បច្ឆា ច មនុតប្បតិ។>
    text <២៦២>
      text <យញ្ហិ កយិរា តញ្ហិ វទេ យំ ន កយិរា ន តំ វទេ>
      text <អករោន្តំ ភាសមានំ បរិជានន្តិ បណ្ឌិតា។>
    text <២៦៣>
      text <សុសុខំ វត និព្ពានំ សម្មាសម្ពុទ្ធទេសិតំ>
      text <អសោកំ វិរជំ ខេមំ យត្ថ ទុក្ខំ និរុជ្ឈតីតិ។>
    stand <… ហារិតោ ថេរោ…។>
  text <១៦។ វិមលត្ថេរគាថា>
    text <២៦៤>
      text <បាបមិត្តេ វិវជ្ជេត្វា ភជេយ្យុត្តមបុគ្គលំ>
      text <ឱវាទេ ចស្ស តិដ្ឋេយ្យ បត្ថេន្តោ អចលំ សុខំ។>
    text <២៦៥>
      text <បរិត្តំ ទារុមារុយ្ហ យថា សីទេ មហណ្ណវេ>
      text <ឯវំ កុសីតមាគម្ម សាធុជីវីបិ សីទតិ>
      text <តស្មា តំ បរិវជ្ជេយ្យ កុសីតំ ហីនវីរិយំ។>
    text <២៦៦>
      text <បវិវិត្តេហិ អរិយេហិ បហិតត្តេហិ ឈាយិភិ>
      text <និច្ចំ អារទ្ធវីរិយេហិ បណ្ឌិតេហិ សហាវសេតិ។>
      text <អង្គណិកោ ភារទ្វាជោ បច្ចយោ ពាកុលោ ឥសិ>
      text <ធនិយោ មាតង្គបុត្តោ សោភិតោ វារណោ ឥសិ។>
      text <វស្សិកោ ច យសោជោ ច សាដិមត្តិយុបាលិ ច>
      text <ឧត្តរបាលោ អភិភូតោ គោតមោ ហារិតោបិ ច។>
      text <ថេរោ តិកនិបាតម្ហិ និព្ពានេ វិមលោ កតោ>
      text <អដ្ឋតាលីស គាថាយោ ថេរា សោឡស កិត្តិតាតិ។>
    stand <… វិមលោ ថេរោ…។>
    stand <តិកនិបាតោ និដ្ឋិតោ។>
    text <តត្រុទ្ទានំ>
