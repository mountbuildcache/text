text <១៨។ ចត្តាលីសនិបាតោ>
  text <១។ មហាកស្សបត្ថេរគាថា>
    text <១០៥៤>
      text <ន គណេន បុរក្ខតោ ចរេ វិមនោ ហោតិ សមាធិ ទុល្លភោ>
      text <នានាជនសង្គហោ ទុខោ ឥតិ ទិស្វាន គណំ ន រោចយេ។>
    text <១០៥៥>
      text <ន កុលានិ ឧបព្ពជេ មុនិ វិមនោ ហោតិ សមាធិ ទុល្លភោ>
      text <សោ ឧស្សុក្កោ រសានុគិទ្ធោ អត្ថំ រិញ្ចតិ យោ សុខាវហោ។>
    text <១០៥៦>
      text <បង្កោតិ ហិ នំ អវេទយុំ យាយំ វន្ទនបូជនា កុលេសុ>
      text <សុខុមំ សល្ល ទុរុព្ពហំ សក្ការោ កាបុរិសេន ទុជ្ជហោ។>
    text <១០៥៧>
      text <សេនាសនម្ហា ឱរុយ្ហ នគរំ បិណ្ឌាយ បាវិសិំ>
      text <ភុញ្ជន្តំ បុរិសំ កុដ្ឋិំ សក្កច្ចំ តំ ឧបដ្ឋហិំ។>
    text <១០៥៨>
      text <សោ មេ បក្កេន ហត្ថេន អាលោបំ ឧបនាមយិ>
      text <អាលោបំ បក្ខិបន្តស្ស អង្គុលិ ចេត្ថ ឆិជ្ជថ។>
    text <១០៥៩>
      text <កុដ្ដមូលញ្ច និស្សាយ អាលោបំ តំ អភុញ្ជិសំ>
      text <ភុញ្ជមានេ វា ភុត្តេ វា ជេគុច្ឆំ មេ ន វិជ្ជតិ។>
    text <១០៦០>
      text <ឧត្តិដ្ឋបិណ្ឌោ អាហារោ បូតិមុត្តញ្ច ឱសធំ>
      text <សេនាសនំ រុក្ខមូលំ បំសុកូលញ្ច ចីវរំ>
      text <យស្សេតេ អភិសម្ភុត្វា ស វេ ចាតុទ្ទិសោ នរោ។>
    text <១០៦១>
      text <យត្ថ ឯកេ វិហញ្ញន្តិ អារុហន្តា សិលុច្ចយំ>
      text <តស្ស ពុទ្ធស្ស ទាយាទោ សម្បជានោ បតិស្សតោ>
      text <ឥទ្ធិពលេនុបត្ថទ្ធោ កស្សបោ អភិរូហតិ។>
    text <១០៦២>
      text <បិណ្ឌបាតបដិក្កន្តោ សេលមារុយ្ហ កស្សបោ>
      text <ឈាយតិ អនុបាទានោ បហីនភយភេរវោ។>
    text <១០៦៣>
      text <បិណ្ឌបាតបដិក្កន្តោ សេលមារុយ្ហ កស្សបោ>
      text <ឈាយតិ អនុបាទានោ ឌយ្ហមានេសុ និព្ពុតោ។>
    text <១០៦៤>
      text <បិណ្ឌបាតបដិក្កន្តោ សេលមារុយ្ហ កស្សបោ>
      text <ឈាយតិ អនុបាទានោ កតកិច្ចោ អនាសវោ។>
    text <១០៦៥>
      text <ករេរិមាលាវិតតា ភូមិភាគា មនោរមា>
      text <កុញ្ជរាភិរុទា រម្មា តេ សេលា រមយន្តិ មំ។>
    text <១០៦៦>
      text <នីលព្ភវណ្ណា រុចិរា វារិសីតា សុចិន្ធរា>
      text <ឥន្ទគោបកសញ្ឆន្នា តេ សេលា រមយន្តិ មំ។>
    text <១០៦៧>
      text <នីលព្ភកូដសទិសា កូដាគារវរូបមា>
      text <វារណាភិរុទា រម្មា តេ សេលា រមយន្តិ មំ។>
    text <១០៦៨>
      text <អភិវុដ្ឋា រម្មតលា នគា ឥសិភិ សេវិតា>
      text <អព្ភុន្នទិតា សិខីហិ តេ សេលា រមយន្តិ មំ។>
    text <១០៦៩>
      text <អលំ ឈាយិតុកាមស្ស បហិតត្តស្ស មេ សតោ>
      text <អលំ មេ អត្ថកាមស្ស បហិតត្តស្ស ភិក្ខុនោ។>
    text <១០៧០>
      text <អលំ មេ ផាសុកាមស្ស បហិតត្តស្ស ភិក្ខុនោ>
      text <អលំ មេ យោគកាមស្ស បហិតត្តស្ស តាទិនោ។>
    text <១០៧១>
      text <ឧមាបុប្ផេន សមានា គគនាវព្ភឆាទិតា>
      text <នានាទិជគណាកិណ្ណា តេ សេលា រមយន្តិ មំ។>
    text <១០៧២>
      text <អនាកិណ្ណា គហដ្ឋេហិ មិគសង្ឃនិសេវិតា>
      text <នានាទិជគណាកិណ្ណា តេ សេលា រមយន្តិ មំ។>
    text <១០៧៣>
      text <អច្ឆោទិកា បុថុសិលា គោនង្គុលមិគាយុតា>
      text <អម្ពុសេវាលសញ្ឆន្នា តេ សេលា រមយន្តិ មំ។>
    text <១០៧៤>
      text <ន បញ្ចង្គិកេន តុរិយេន រតិ មេ ហោតិ តាទិសី>
      text <យថា ឯកគ្គចិត្តស្ស សម្មា ធម្មំ វិបស្សតោ។>
    text <១០៧៥>
      text <កម្មំ ពហុកំ ន ការយេ បរិវជ្ជេយ្យ ជនំ ន ឧយ្យមេ>
      text <ឧស្សុក្កោ សោ រសានុគិទ្ធោ អត្ថំ រិញ្ចតិ យោ សុខាវហោ។>
    text <១០៧៦>
      text <កម្មំ ពហុកំ ន ការយេ បរិវជ្ជេយ្យ អនត្តនេយ្យមេតំ>
      text <កិច្ឆតិ កាយោ កិលមតិ ទុក្ខិតោ សោ សមថំ ន វិន្ទតិ។>
    text <១០៧៧>
      text <ឱដ្ឋប្បហតមត្តេន អត្តានម្បិ ន បស្សតិ>
      text <បត្ថទ្ធគីវោ ចរតិ អហំ សេយ្យោតិ មញ្ញតិ។>
    text <១០៧៨>
      text <អសេយ្យោ សេយ្យសមានំ ពាលោ មញ្ញតិ អត្តានំ>
      text <ន តំ វិញ្ញូ បសំសន្តិ បត្ថទ្ធមានសំ នរំ។>
    text <១០៧៩>
      text <យោ ច សេយ្យោហមស្មីតិ នាហំ សេយ្យោតិ វា បន>
      text <ហីនោ តំសទិសោ វាតិ វិធាសុ ន វិកម្បតិ។>
    text <១០៨០>
      text <បញ្ញវន្តំ តថា តាទិំ សីលេសុ សុសមាហិតំ>
      text <ចេតោសមថមនុត្តំ តញ្ចេ វិញ្ញូ បសំសរេ។>
    text <១០៨១>
      text <យស្ស សព្រហ្មចារីសុ គារវោ នូបលព្ភតិ>
      text <អារកា ហោតិ សទ្ធម្មា នភតោ បុថវី យថា។>
    text <១០៨២>
      text <យេសញ្ច ហិរិ ឱត្តប្បំ សទា សម្មា ឧបដ្ឋិតំ>
      text <វិរូឡ្ហព្រហ្មចរិយា តេ តេសំ ខីណា បុនព្ភវា។>
    text <១០៨៣>
      text <ឧទ្ធតោ ចបលោ ភិក្ខុ បំសុកូលេន បារុតោ>
      text <កបីវ សីហចម្មេន ន សោ តេនុបសោភតិ។>
    text <១០៨៤>
      text <អនុទ្ធតោ អចបលោ និបកោ សំវុតិន្ទ្រិយោ>
      text <សោភតិ បំសុកូលេន សីហោវ គិរិគព្ភរេ។>
    text <១០៨៥>
      text <ឯតេ សម្ពហុលា ទេវា ឥទ្ធិមន្តោ យសស្សិនោ>
      text <ទសទេវសហស្សានិ សព្ពេ តេ ព្រហ្មកាយិកា។>
    text <១០៨៦>
      text <ធម្មសេនាបតិំ វីរំ មហាឈាយិំ សមាហិតំ>
      text <សារិបុត្តំ នមស្សន្តា តិដ្ឋន្តិ បញ្ជលីកតា។>
    text <១០៨៧>
      text <នមោ តេ បុរិសាជញ្ញ នមោ តេ បុរិសុត្តម>
      text <យស្ស តេ នាភិជានាម យម្បិ និស្សាយ ឈាយតិ។>
    text <១០៨៨>
      text <អច្ឆេរំ វត ពុទ្ធានំ គម្ភីរោ គោចរោ សកោ>
      text <យេ មយំ នាភិជានាម វាលវេធិសមាគតា។>
    text <១០៨៩>
      text <តំ តថា ទេវកាយេហិ បូជិតំ បូជនារហំ>
      text <សារិបុត្តំ តទា ទិស្វា កប្បិនស្ស សិតំ អហុ។>
    text <១០៩០>
      text <យាវតា ពុទ្ធខេត្តម្ហិ ឋបយិត្វា មហាមុនិំ>
      text <ធុតគុណេ វិសិដ្ឋោហំ សទិសោ មេ ន វិជ្ជតិ។>
    text <១០៩១>
      text <បរិចិណ្ណោ មយា សត្ថា កតំ ពុទ្ធស្ស សាសនំ>
      text <ឱហិតោ គរុកោ ភារោ នត្ថិ ទានិ បុនព្ភវោ។>
    text <១០៩២>
      text <ន ចីវរេ ន សយនេ ភោជនេ នុបលិម្បតិ>
      text <គោតមោ អនប្បមេយ្យោ មុឡាលបុប្ផំ វិមលំវ>
      text <អម្ពុនា នេក្ខម្មនិន្នោ តិភវាភិនិស្សដោ។>
    text <១០៩៣>
      text <សតិបដ្ឋានគីវោ សោ សទ្ធាហត្ថោ មហាមុនិ>
      text <បញ្ញាសីសោ មហាញាណី សទា ចរតិ និព្ពុតោតិ។>
      text <ចត្តាលីសនិបាតម្ហិ មហាកស្សបសវ្ហយោ>
      text <ឯកោវ ថេរោ គាថាយោ ចត្តាសីល ទុវេបិ ចាតិ។>
    stand <… មហាកស្សបោ ថេរោ…។>
    stand <ចត្តាលីសនិបាតោ និដ្ឋិតោ។>
    text <តត្រុទ្ទានំ>
