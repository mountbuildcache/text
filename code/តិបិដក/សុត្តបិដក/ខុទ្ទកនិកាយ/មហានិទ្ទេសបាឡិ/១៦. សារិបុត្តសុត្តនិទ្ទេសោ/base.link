text <១៦។ សារិបុត្តសុត្តនិទ្ទេសោ>
  text <អថ សារិបុត្តសុត្តនិទ្ទេសំ វក្ខតិ>
  text <១៩០>
    text <ន មេ ទិដ្ឋោ ឥតោ បុព្ពេ ឥច្ចាយស្មា សារិបុត្តោ>
    text <ន សុតោ ឧទ កស្សចិ>
    text <ឯវំ វគ្គុវទោ សត្ថា តុសិតា គណិមាគតោ។>
    text <ន មេ ទិដ្ឋោ ឥតោ បុព្ពេ ឥច្ចាយស្មា សារិបុត្តោ>
    text <ន សុតោ ឧទ កស្សចិ>
    text <ឯវំ វគ្គុវទោ សត្ថា តុសិតា គណិមាគតោតិ។>
  text <ន មេ ទិដ្ឋោ ឥតោ បុព្ពេតិ។ ឥតោ បុព្ពេ មេ មយា ន ទិដ្ឋបុព្ពោ សោ ភគវា ឥមិនា ចក្ខុនា ឥមិនា អត្តភាវេន។ យទា ភគវា តាវតិំសភវនេ បារិច្ឆត្តកមូលេ បណ្ឌុកម្ពលសិលាយំ វស្សំវុត្ថោ ទេវគណបរិវុតោ មជ្ឈេ មណិមយេន សោបាណេន សង្កស្សនគរំ ឱតិណ្ណោ ឥមំ ទស្សនំ បុព្ពេ ន ទិដ្ឋោតិ ន មេ ទិដ្ឋោ ឥតោ បុព្ពេ។>
  text <ឥច្ចាយស្មា សារិបុត្តោតិ។ ឥច្ចាតិ បទសន្ធិ បទសំសគ្គោ បទបារិបូរី អក្ខរសមវាយោ ព្យញ្ជនសិលិដ្ឋតា បទានុបុព្ពតាបេតំ ឥច្ចាតិ។ អាយស្មាតិ បិយវចនំ គរុវចនំ សគារវសប្បតិស្សវចនមេតំ អាយស្មាតិ។ សារិបុត្តោតិ តស្ស ថេរស្ស នាមំ សង្ខា សមញ្ញា បញ្ញត្តិ វោហារោ នាមំ នាមកម្មំ នាមធេយ្យំ និរុត្តិ ព្យញ្ជនំ អភិលាបោតិ ឥច្ចាយស្មា សារិបុត្តោ។>
  text <ន សុតោ ឧទ កស្សចីតិ។ នាតិ បដិក្ខេបោ។ ឧទាតិ បទសន្ធិ បទសំសគ្គោ បទបារិបូរី អក្ខរសមវាយោ ព្យញ្ជនសិលិដ្ឋតា បទានុបុព្ពតាបេតំ ឧទាតិ។ កស្សចីតិ ខត្តិយស្ស វា ព្រាហ្មណស្ស វា វេស្សស្ស វា សុទ្ទស្ស វា គហដ្ឋស្ស វា បព្ពជិតស្ស វា ទេវស្ស វា មនុស្សស្ស វាតិ ន សុតោ ឧទ កស្សចិ។>
  text <ឯវំ វគ្គុវទោ សត្ថាតិ។ ឯវំ វគ្គុវទោ មធុរវទោ បេមនីយវទោ ហទយង្គមវទោ ករវីករុតមញ្ជុឃោសោ។ អដ្ឋង្គសមន្នាគតោ ខោ បន តស្ស ភគវតោ មុខតោ ឃោសោ និច្ឆរតិ វិសដ្ឋោ ច វិញ្ញេយ្យោ ច មញ្ជុ ច សវនីយោ ច ពិន្ទុ ច អវិសារី ច គម្ភីរោ ច និន្នាទិ ច។ យថា បរិសំ ខោ បន សោ ភគវា សរេន វិញ្ញាបេតិ ន អស្ស ពហិទ្ធា បរិសាយ ឃោសោ និច្ឆរតិ ព្រហ្មស្សរោ ខោ បន សោ ភគវា ករវីកភាណីតិ ឯវំ វគ្គុវទោ។>
  text <សត្ថាតិ សត្ថា ភគវា សត្ថវាហោ។ យថា សត្ថវាហោ សត្តេ កន្តារំ តារេតិ ចោរកន្តារំ តារេតិ វាឡកន្តារំ តារេតិ ទុព្ភិក្ខកន្តារំ តារេតិ និរុទកកន្តារំ តារេតិ ឧត្តារេតិ និត្តារេតិ បតារេតិ ខេមន្តភូមិំ សម្បាបេតិ ឯវមេវ ភគវា សត្ថវាហោ សត្តេ កន្តារំ តារេតិ ជាតិកន្តារំ តារេតិ ជរាកន្តារំ តារេតិ ព្យាធិកន្តារំ…បេ។… មរណកន្តារំ… សោកបរិទេវទុក្ខទោមនស្សុបាយាសកន្តារំ តារេតិ រាគកន្តារំ តារេតិ ទោសកន្តារំ… មោហកន្តារំ… មានកន្តារំ… ទិដ្ឋិកន្តារំ… កិលេសកន្តារំ… ទុច្ចរិតកន្តារំ តារេតិ រាគគហនំ តារេតិ ទោសគហនំ… មោហគហនំ… មានគហនំ… ទិដ្ឋិគហនំ… កិលេសគហនំ… ទុច្ចរិតគហនំ តារេតិ ឧត្តារេតិ និត្តារេតិ បតារេតិ ខេមន្តំ អមតំ និព្ពានំ សម្បាបេតីតិ។ ឯវម្បិ ភគវា សត្ថវាហោ។>
  text <អថ វា ភគវា នេតា វិនេតា អនុនេតា បញ្ញបេតា និជ្ឈាបេតា បេក្ខេតា បសាទេតាតិ។ ឯវម្បិ ភគវា សត្ថវាហោ។>
  text <អថ វា ភគវា អនុប្បន្នស្ស មគ្គស្ស ឧប្បាទេតា អសញ្ជាតស្ស មគ្គស្ស សញ្ជនេតា អនក្ខាតស្ស មគ្គស្ស អក្ខាតា មគ្គញ្ញូ មគ្គវិទូ មគ្គកោវិទោ មគ្គានុគា ច បន ឯតរហិ សាវកា វិហរន្តិ បច្ឆា សមន្នាគតាតិ។ ឯវម្បិ ភគវា សត្ថវាហោតិ ឯវំ វគ្គុវទោ សត្ថា។>
  text <តុសិតា គណិមាគតោតិ។ ភគវា តុសិតកាយា ចវិត្វា សតោ សម្បជានោ មាតុកុច្ឆិំ ឱក្កន្តោតិ។ ឯវម្បិ តុសិតា គណិមាគតោ។>
  text <អថ វា ទេវា វុច្ចន្តិ តុសិតា។ តេ តុដ្ឋា សន្តុដ្ឋា អត្តមនា បមុទិតា បីតិសោមនស្សជាតា ទេវលោកតោ គណិំ អាគតោតិ។ ឯវម្បិ តុសិតា គណិមាគតោ។ អថ វា អរហន្តោ វុច្ចន្តិ តុសិតា។ តេ តុដ្ឋា សន្តុដ្ឋា អត្តមនា បរិបុណ្ណសង្កប្បា អរហន្តានំ គណិំ អាគតោតិ។ ឯវម្បិ តុសិតា គណិមាគតោ។ គណីតិ គណី ភគវា។ គណាចរិយោតិ គណី គណស្ស សត្ថាតិ គណី គណំ បរិហរតីតិ គណី គណំ ឱវទតីតិ គណី គណមនុសាសតីតិ គណី វិសារទោ គណំ ឧបសង្កមតីតិ គណី គណស្ស សុស្សូសតិ សោតំ ឱទហតិ អញ្ញា ចិត្តំ ឧបដ្ឋបេតីតិ គណី គណំ អកុសលា វុដ្ឋាបេត្វា កុសលេ បតិដ្ឋាបេតីតិ គណី ភិក្ខុគណស្ស គណី ភិក្ខុនិគណស្ស គណី ឧបាសកគណស្ស គណី ឧបាសិកាគណស្ស គណី រាជគណស្ស គណី ខត្តិយគណស្ស… ព្រាហ្មណគណស្ស… វេស្សគណស្ស… សុទ្ទគណស្ស… ទេវគណស្ស… ព្រហ្មគណស្ស គណី សង្ឃី គណី គណាចរិយោ។ អាគតោតិ ឧបគតោ សមុបគតោ សមុបបន្នោ សង្កស្សនគរន្តិ តុសិតា គណិមាគតោ។>
  text <តេនាហ ថេរោ សារិបុត្តោ>
  text <១៩១>
    text <សទេវកស្ស លោកស្ស យថា ទិស្សតិ ចក្ខុមា>
    text <សព្ពំ តមំ វិនោទេត្វា ឯកោវ រតិមជ្ឈគា។>
    text <បតិរូបកោ មត្តិកាកុណ្ឌលោវ លោហឌ្ឍមាសោវ សុវណ្ណឆន្នោ>
    text <ចរន្តិ លោកេ បរិវារឆន្នា អន្តោ អសុទ្ធា ពហិ សោភមានាតិ។>
    text <ទូរេ សន្តោ បកាសេន្តិ ហិមវន្តោវ បព្ពតោ>
    text <អសន្តេត្ថ ន ទិស្សន្តិ រត្តិំ ខិត្តា យថា សរាតិ។>
    text <សេលេ យថា បព្ពតមុទ្ធនិដ្ឋិតោ យថាបិ បស្សេ ជនតំ សមន្តតោ>
    text <តថូបមំ ធម្មមយំ សុមេធ បាសាទមារុយ្ហ សមន្តចក្ខុ>
    text <សោកាវតិណ្ណំ ជនតមបេតសោកោ អវេក្ខស្សុ ជាតិជរាភិភូតន្តិ។>
    text <ន តស្ស អទិដ្ឋមិធត្ថិ កិញ្ចិ អថោ អវិញ្ញាតមជានិតព្ពំ>
    text <សព្ពំ អភិញ្ញាសិ យទត្ថិ នេយ្យំ តថាគតោ តេន សមន្តចក្ខូតិ។>
    text <តណ្ហាទុតិយោ បុរិសោ ទីឃមទ្ធានសំសរំ>
    text <ឥត្ថភាវញ្ញថាភាវំ សំសារំ នាតិវត្តតិ។>
    text <ឯតមាទីនវំ ញត្វា តណ្ហំ ទុក្ខស្ស សម្ភវំ>
    text <វីតតណ្ហោ អនាទានោ សតោ ភិក្ខុ បរិព្ពជេតិ។>
    text <ឯកាយនំ ជាតិខយន្តទស្សី មគ្គំ បជានាតិ ហិតានុកម្បី>
    text <ឯតេន មគ្គេន តរិំសុ បុព្ពេ តរិស្សន្តិ យេ ច តរន្តិ ឱឃន្តិ។>
    text <សទេវកស្ស លោកស្ស យថា ទិស្សតិ ចក្ខុមា>
    text <សព្ពំ តមំ វិនោទេត្វា ឯកោវ រតិមជ្ឈគាតិ។>
  text <សទេវកស្ស លោកស្សាតិ សទេវកស្ស លោកស្ស សមារកស្ស សព្រហ្មកស្ស សស្សមណព្រាហ្មណិយា បជាយ សទេវមនុស្សាយាតិ សទេវកស្ស លោកស្ស។>
  text <យថា ទិស្សតិ ចក្ខុមាតិ យថា ភគវន្តំ តាវតិំសភវនេ បារិច្ឆត្តកមូលេ បណ្ឌុកម្ពលសិលាយំ និសិន្នំ ធម្មំ ទេសេន្តំ ទេវតា បស្សន្តិ តថា មនុស្សា បស្សន្តិ។ យថា មនុស្សា បស្សន្តិ តថា ទេវតា បស្សន្តិ។ យថា ទេវានំ ទិស្សតិ តថា មនុស្សានំ ទិស្សតិ។ យថា មនុស្សានំ ទិស្សតិ តថា ទេវានំ ទិស្សតីតិ។ ឯវម្បិ យថា ទិស្សតិ ចក្ខុមា។ យថា វា បនេកេ ភោន្តោ សមណព្រាហ្មណា អទន្តា ទន្តវណ្ណេន ទិស្សន្តិ អសន្តា សន្តវណ្ណេន ទិស្សន្តិ អនុបសន្តា ឧបសន្តវណ្ណេន ទិស្សន្តិ អនិព្ពុតា និព្ពុតវណ្ណេន ទិស្សន្តិ។>
  text <ន ភគវា ឯវំ ទិស្សតិ។ ភគវា ភូតេន តច្ឆេន តថេន យាថាវេន អវិបរីតេន សភាវេន ទន្តោ ទន្តវណ្ណេន ទិស្សតិ សន្តោ សន្តវណ្ណេន ទិស្សតិ ឧបសន្តោ ឧបសន្តវណ្ណេន ទិស្សតិ និព្ពុតោ និព្ពុតវណ្ណេន ទិស្សតិ អកប្បិតឥរិយាបថា ច ពុទ្ធា ភគវន្តោ បណិធិសម្បន្នាតិ។ ឯវម្បិ យថា ទិស្សតិ ចក្ខុមា។>
  text <អថ វា ភគវា វិសុទ្ធសទ្ទោ គតកិត្តិសទ្ទសិលោកោ នាគភវនេ ច សុបណ្ណភវនេ ច យក្ខភវនេ ច អសុរភវនេ ច គន្ធព្ពភវនេ ច មហារាជភវនេ ច ឥន្ទភវនេ ច ព្រហ្មភវនេ ច ទេវភវនេ ច ឯទិសោ ច តាទិសោ ច តតោ ច ភិយ្យោតិ។ ឯវម្បិ យថា ទិស្សតិ ចក្ខុមា។>
  text <អថ វា ភគវា ទសហិ ពលេហិ សមន្នាគតោ ចតូហិ វេសារជ្ជេហិ ចតូហិ បដិសម្ភិទាហិ ឆហិ អភិញ្ញាហិ ឆហិ ពុទ្ធធម្មេហិ តេជេន ច ពលេន ច គុណេន ច វីរិយេន ច បញ្ញាយ ច ទិស្សតិ ញាយតិ បញ្ញាយតិ។>
  text <ឯវម្បិ យថា ទិស្សតិ ចក្ខុមា។>
  text <ចក្ខុមាតិ ភគវា បញ្ចហិ ចក្ខូហិ ចក្ខុមា មំសចក្ខុនាបិ ចក្ខុមា ទិព្ពចក្ខុនាបិ ចក្ខុមា បញ្ញាចក្ខុនាបិ ចក្ខុមា ពុទ្ធចក្ខុនាបិ ចក្ខុមា សមន្តចក្ខុនាបិ ចក្ខុមា។>
  text <កថំ ភគវា មំសចក្ខុនាបិ ចក្ខុមា។ មំសចក្ខុម្ហិ ភគវតោ បញ្ច វណ្ណា សំវិជ្ជន្តិ នីលោ ច វណ្ណោ បីតកោ ច វណ្ណោ លោហិតកោ ច វណ្ណោ កណ្ហោ ច វណ្ណោ ឱទាតោ ច វណ្ណោ។ អក្ខិលោមានិ ច ភគវតោ។ យត្ថ ច អក្ខិលោមានិ បតិដ្ឋិតានិ តំ នីលំ ហោតិ សុនីលំ បាសាទិកំ ទស្សនេយ្យំ ឧមាបុប្ផសមានំ។ តស្ស បរតោ បីតកំ ហោតិ សុបីតកំ សុវណ្ណវណ្ណំ បាសាទិកំ ទស្សនេយ្យំ កណិការបុប្ផសមានំ។ ឧភតោ អក្ខិកូដានិ ភគវតោ លោហិតកានិ ហោន្តិ សុលោហិតកានិ បាសាទិកានិ ទស្សនេយ្យានិ ឥន្ទគោបកសមានានិ។ មជ្ឈេ កណ្ហំ ហោតិ សុកណ្ហំ អលូខំ សុទ្ធំ បាសាទិកំ ទស្សនេយ្យំ អទ្ទារិដ្ឋកសមានំ។ តស្ស បរតោ ឱទាតំ ហោតិ សុឱទាតំ សេតំ បណ្ឌរំ បាសាទិកំ ទស្សនេយ្យំ ឱសធិតារកសមានំ។ តេន ភគវា បាកតិកេន មំសចក្ខុនា អត្តភាវបរិយាបន្នេន បុរិមសុចរិតកម្មាភិនិព្ពត្តេន សមន្តា យោជនំ បស្សតិ ទិវា ចេវ រត្តិញ្ច។ យទាបិ ចតុរង្គសមន្នាគតោ អន្ធការោ ហោតិ សូរិយោ ច អត្ថង្គតោ ហោតិ កាឡបក្ខោ ច ឧបោសថោ ហោតិ តិព្ពោ ច វនសណ្ឌោ ហោតិ មហា ច កាឡមេឃោ អព្ភុដ្ឋិតោ ហោតិ។ ឯវរូបេបិ ចតុរង្គសមន្នាគតេ អន្ធការេ សមន្តា យោជនំ បស្សតិ។ នត្ថិ សោ កុដ្ដោ វា កវាដំ វា បាការោ វា បព្ពតោ វា គច្ឆោ វា លតា វា អាវរណំ រូបានំ ទស្សនាយ។ ឯកញ្ចេ តិលផលំ និមិត្តំ កត្វា តិលវាហេ បក្ខិបេយ្យ តញ្ញេវ តិលផលំ ឧទ្ធរេយ្យ។ ឯវំ បរិសុទ្ធំ ភគវតោ បាកតិកមំសចក្ខុ។ ឯវំ ភគវា មំសចក្ខុនាបិ ចក្ខុមា។>
  text <កថំ ភគវា ទិព្ពេន ចក្ខុនាបិ ចក្ខុមា។ ភគវា ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ។ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ។ អាកង្ខមានោ ច ភគវា ឯកម្បិ លោកធាតុំ បស្សេយ្យ ទ្វេបិ លោកធាតុយោ បស្សេយ្យ តិស្សោបិ លោកធាតុយោ បស្សេយ្យ ចតស្សោបិ លោកធាតុយោ បស្សេយ្យ បញ្ចបិ លោកធាតុយោ បស្សេយ្យ ទសបិ លោកធាតុយោ បស្សេយ្យ វីសម្បិ លោកធាតុយោ បស្សេយ្យ តិំសម្បិ លោកធាតុយោ បស្សេយ្យ ចត្តាលីសម្បិ លោកធាតុយោ បស្សេយ្យ បញ្ញាសម្បិ លោកធាតុយោ បស្សេយ្យ សតម្បិ លោកធាតុំ បស្សេយ្យ សហស្សិម្បិ ចូឡនិកំ លោកធាតុំ បស្សេយ្យ ទ្វិសហស្សិម្បិ មជ្ឈិមិកំ លោកធាតុំ បស្សេយ្យ តិសហស្សិម្បិ លោកធាតុំ បស្សេយ្យ មហាសហស្សិម្បិ លោកធាតុំ បស្សេយ្យ យាវតកំ បន អាកង្ខេយ្យ តាវតកំ បស្សេយ្យ។ ឯវំ បរិសុទ្ធំ ភគវតោ ទិព្ពចក្ខុ។ ឯវំ ភគវា ទិព្ពេន ចក្ខុនាបិ ចក្ខុមា។>
  text <កថំ ភគវា បញ្ញាចក្ខុនាបិ ចក្ខុមា។ ភគវា មហាបញ្ញោ បុថុបញ្ញោ ហាសបញ្ញោ ជវនបញ្ញោ តិក្ខបញ្ញោ និព្ពេធិកបញ្ញោ បញ្ញាបភេទកុសលោ បភិន្នញាណោ អធិគតបដិសម្ភិទោ ចតុវេសារជ្ជប្បត្តោ ទសពលធារី បុរិសាសភោ បុរិសសីហោ បុរិសនាគោ បុរិសាជញ្ញោ បុរិសធោរយ្ហោ អនន្តញាណោ អនន្តតេជោ អនន្តយសោ អឌ្ឍោ មហទ្ធនោ ធនវា នេតា វិនេតា អនុនេតា បញ្ញបេតា និជ្ឈាបេតា បេក្ខេតា បសាទេតា។ សោ ហិ ភគវា អនុប្បន្នស្ស មគ្គស្ស ឧប្បាទេតា អសញ្ជាតស្ស មគ្គស្ស សញ្ជនេតា អនក្ខាតស្ស មគ្គស្ស អក្ខាតា មគ្គញ្ញូ មគ្គវិទូ មគ្គកោវិទោ មគ្គានុគា ច បន ឯតរហិ សាវកា វិហរន្តិ បច្ឆា សមន្នាគតា។>
  text <សោ ហិ ភគវា ជានំ ជានាតិ បស្សំ បស្សតិ ចក្ខុភូតោ ញាណភូតោ ធម្មភូតោ ព្រហ្មភូតោ វត្តា បវត្តា អត្ថស្ស និន្នេតា អមតស្ស ទាតា ធម្មស្សាមី តថាគតោ។ នត្ថិ តស្ស ភគវតោ អញ្ញាតំ អទិដ្ឋំ អវិទិតំ អសច្ឆិកតំ អផស្សិតំ បញ្ញាយ។ អតីតំ អនាគតំ បច្ចុប្បន្នំ ឧបាទាយ សព្ពេ ធម្មា សព្ពាការេន ពុទ្ធស្ស ភគវតោ ញាណមុខេ អាបាថំ អាគច្ឆន្តិ។ យំ កិញ្ចិ នេយ្យំ នាម អត្ថិ ជានិតព្ពំ អត្តត្ថោ វា បរត្ថោ វា ឧភយត្ថោ វា ទិដ្ឋធម្មិកោ វា អត្ថោ សម្បរាយិកោ វា អត្ថោ ឧត្តានោ វា អត្ថោ គម្ភីរោ វា អត្ថោ គូឡ្ហោ វា អត្ថោ បដិច្ឆន្នោ វា អត្ថោ នេយ្យោ វា អត្ថោ នីតោ វា អត្ថោ អនវជ្ជោ វា អត្ថោ និក្កិលេសោ វា អត្ថោ វោទានោ វា អត្ថោ បរមត្ថោ វា អត្ថោ សព្ពំ តំ អន្តោពុទ្ធញាណេ បរិវត្តតិ។>
  text <អតីតេ ពុទ្ធស្ស ភគវតោ អប្បដិហតំ ញាណំ អនាគតេ អប្បដិហតំ ញាណំ បច្ចុប្បន្នេ អប្បដិហតំ ញាណំ។ សព្ពំ កាយកម្មំ ពុទ្ធស្ស ភគវតោ ញាណានុបរិវត្តិ។ សព្ពំ វចីកម្មំ… សព្ពំ មនោកម្មំ ពុទ្ធស្ស ភគវតោ ញាណានុបរិវត្តិ។ យាវតកំ នេយ្យំ តាវតកំ ញាណំ យាវតកំ ញាណំ តាវតកំ នេយ្យំ នេយ្យបរិយន្តិកំ ញាណំ ញាណបរិយន្តិកំ នេយ្យំ នេយ្យំ អតិក្កមិត្វា ញាណំ នប្បវត្តតិ ញាណំ អតិក្កមិត្វា នេយ្យបថោ នត្ថិ អញ្ញមញ្ញបរិយន្តដ្ឋាយិនោ តេ ធម្មា។ យថា ទ្វិន្នំ សមុគ្គបដលានំ សម្មាផុសិតានំ ហេដ្ឋិមំ សមុគ្គបដលំ ឧបរិមំ នាតិវត្តតិ ឧបរិមំ សមុគ្គបដលំ ហេដ្ឋិមំ នាតិវត្តតិ អញ្ញមញ្ញបរិយន្តដ្ឋាយិនោ ឯវមេវំ ពុទ្ធស្ស ភគវតោ នេយ្យញ្ច ញាណញ្ច អញ្ញមញ្ញបរិយន្តដ្ឋាយិនោ។ យាវតកំ នេយ្យំ តាវតកំ ញាណំ យាវតកំ ញាណំ តាវតកំ នេយ្យំ នេយ្យបរិយន្តិកំ ញាណំ ញាណបរិយន្តិកំ នេយ្យំ នេយ្យំ អតិក្កមិត្វា ញាណំ ន បវត្តតិ ញាណំ អតិក្កមិត្វា នេយ្យបថោ នត្ថិ អញ្ញមញ្ញបរិយន្តដ្ឋាយិនោ តេ ធម្មា។>
  text <សព្ពធម្មេសុ ពុទ្ធស្ស ភគវតោ ញាណំ បវត្តតិ។ សព្ពេ ធម្មា ពុទ្ធស្ស ភគវតោ អាវជ្ជនបដិពទ្ធា អាកង្ខបដិពទ្ធា មនសិការបដិពទ្ធា ចិត្តុប្បាទបដិពទ្ធា។ សព្ពសត្តេសុ ពុទ្ធស្ស ភគវតោ ញាណំ បវត្តតិ។ សព្ពេសំ សត្តានំ ភគវា អាសយំ ជានាតិ អនុសយំ ជានាតិ ចរិតំ ជានាតិ អធិមុត្តិំ ជានាតិ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ ភព្ពាភព្ពេ សត្តេ បជានាតិ។ សទេវកោ លោកោ សមារកោ សព្រហ្មកោ សស្សមណព្រាហ្មណី បជា សទេវមនុស្សា អន្តោពុទ្ធញាណេ បរិវត្តតិ។>
  text <យថា យេ កេចិ មច្ឆកច្ឆបា អន្តមសោ តិមិតិមិង្គលំ ឧបាទាយ អន្តោមហាសមុទ្ទេ បរិវត្តន្តិ ឯវមេវ សទេវកោ លោកោ សមារកោ សព្រហ្មកោ សស្សមណព្រាហ្មណី បជា សទេវមនុស្សា អន្តោពុទ្ធញាណេ បរិវត្តតិ។ យថា យេ កេចិ បក្ខី អន្តមសោ គរុឡំ វេនតេយ្យំ ឧបាទាយ អាកាសស្ស បទេសេ បរិវត្តន្តិ ឯវមេវ យេបិ តេ សារិបុត្តសមា បញ្ញាយ តេបិ ពុទ្ធញាណស្ស បទេសេ បរិវត្តន្តិ ពុទ្ធញាណំ ទេវមនុស្សានំ បញ្ញំ ផរិត្វា អភិភវិត្វា តិដ្ឋតិ។ យេបិ តេ ខត្តិយបណ្ឌិតា ព្រាហ្មណបណ្ឌិតា គហបតិបណ្ឌិតា សមណបណ្ឌិតា និបុណា កតបរប្បវាទា វាលវេធិរូបា វោភិន្ទន្តា មញ្ញេ ចរន្តិ បញ្ញាគតេន ទិដ្ឋិគតានិ តេ បញ្ហេ អភិសង្ខរិត្វា អភិសង្ខរិត្វា តថាគតំ ឧបសង្កមិត្វា បុច្ឆន្តិ គូឡ្ហានិ ច បដិច្ឆន្នានិ ច។ កថិតា វិសជ្ជិតាវ តេ បញ្ហា ភគវតា ហោន្តិ និទ្ទិដ្ឋការណា ឧបក្ខិត្តកា ច។ តេ ភគវតោ សម្បជ្ជន្តិ។ អថ ខោ ភគវាវ តត្ថ អតិរោចតិ យទិទំ បញ្ញាយាតិ។ ឯវំ ភគវា បញ្ញាចក្ខុនាបិ ចក្ខុមា។>
  text <កថំ ភគវា ពុទ្ធចក្ខុនាបិ ចក្ខុមា។ ភគវា ពុទ្ធចក្ខុនា លោកំ វោលោកេន្តោ អទ្ទស សត្តេ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ អប្បេកច្ចេ បរលោកវជ្ជភយទស្សាវិនោ វិហរន្តេ អប្បេកច្ចេ នបរលោកវជ្ជភយទស្សាវិនោ វិហរន្តេ។ សេយ្យថាបិ នាម ឧប្បលិនិយំ វា បទុមិនិយំ វា បុណ្ឌរីកិនិយំ វា អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ ឧទកានុគ្គតានិ អន្តោនិមុគ្គបោសីនិ អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ សមោទកំ ឋិតានិ អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ ឧទកំ អច្ចុគ្គម្ម តិដ្ឋន្តិ អនុបលិត្តានិ ឧទកេន ឯវមេវំ ភគវា ពុទ្ធចក្ខុនា លោកំ វោលោកេន្តោ អទ្ទស សត្តេ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ អប្បេកច្ចេ បរលោកវជ្ជភយទស្សាវិនោ វិហរន្តេ អប្បេកច្ចេ នបរលោកវជ្ជភយទស្សាវិនោ វិហរន្តេ។ ជានាតិ ភគវា អយំ បុគ្គលោ រាគចរិតោ អយំ ទោសចរិតោ អយំ មោហចរិតោ អយំ វិតក្កចរិតោ អយំ សទ្ធាចរិតោ អយំ ញាណចរិតោតិ។ រាគចរិតស្ស ភគវា បុគ្គលស្ស អសុភកថំ កថេតិ ទោសចរិតស្ស ភគវា បុគ្គលស្ស មេត្តាភាវនំ អាចិក្ខតិ មោហចរិតស្ស ភគវា បុគ្គលស្ស ឧទ្ទេសេ បរិបុច្ឆាយ កាលេន ធម្មស្សវនេ កាលេន ធម្មសាកច្ឆាយ គរុសំវាសេ និវេសេតិ វិតក្កចរិតស្ស ភគវា បុគ្គលស្ស អានាបានស្សតិំ អាចិក្ខតិ សទ្ធាចរិតស្ស ភគវា បុគ្គលស្ស បសាទនីយំ និមិត្តំ អាចិក្ខតិ ពុទ្ធសុពោធិំ ធម្មសុធម្មតំ សង្ឃសុប្បដិបត្តិំ សីលានិ ច អត្តនោ ញាណចរិតស្ស ភគវា បុគ្គលស្ស វិបស្សនានិមិត្តំ អាចិក្ខតិ អនិច្ចាការំ ទុក្ខាការំ អនត្តាការំ។>
  text <ឯវំ ភគវា ពុទ្ធចក្ខុនាបិ ចក្ខុមា។>
  text <កថំ ភគវា សមន្តចក្ខុនាបិ ចក្ខុមា។ សមន្តចក្ខុ វុច្ចតិ សព្ពញ្ញុតញាណំ។ ភគវា សព្ពញ្ញុតញាណេន ឧបេតោ សមុបេតោ ឧបគតោ សមុបគតោ ឧបបន្នោ សមុបបន្នោ សមន្នាគតោ។>
  text <ឯវំ ភគវា សមន្តចក្ខុនាបិ ចក្ខុមាតិ យថា ទិស្សតិ ចក្ខុមា។>
  text <សព្ពំ តមំ វិនោទេត្វាតិ សព្ពំ រាគតមំ ទោសតមំ មោហតមំ មានតមំ ទិដ្ឋិតមំ កិលេសតមំ ទុច្ចរិតតមំ អន្ធករណំ អចក្ខុករណំ អញ្ញាណករណំ បញ្ញានិរោធិកំ វិឃាតបក្ខិកំ អនិព្ពានសំវត្តនិកំ នុទិត្វា បនុទិត្វា ជហិត្វា បជហិត្វា វិនោទេត្វា ព្យន្តិំ ករិត្វា អនភាវំ គមេត្វាតិ សព្ពំ តមំ វិនោទេត្វា។>
  text <ឯកោវ រតិមជ្ឈគាតិ។ ឯកោតិ ភគវា បព្ពជ្ជាសង្ខាតេន ឯកោ អទុតិយដ្ឋេន ឯកោ តណ្ហាយ បហានដ្ឋេន ឯកោ ឯកន្តវីតរាគោតិ ឯកោ ឯកន្តវីតទោសោតិ ឯកោ ឯកន្តវីតមោហោតិ ឯកោ ឯកន្តនិក្កិលេសោតិ ឯកោ ឯកាយនមគ្គំ គតោតិ ឯកោ អនុត្តរំ សម្មាសម្ពោធិំ អភិសម្ពុទ្ធោតិ ឯកោ។>
  text <កថំ ភគវា បព្ពជ្ជាសង្ខាតេន ឯកោ។ ភគវា ទហរោវ សមានោ សុសុ កាឡកេសោ ភទ្រេន យោព្ពនេន សមន្នាគតោ បឋមេន វយសា អកាមកានំ មាតាបិតូនំ អស្សុមុខានំ រុទន្តានំ វិលបន្តានំ ញាតិសង្ឃំ បហាយ សព្ពំ ឃរាវាសបលិពោធំ ឆិន្ទិត្វា បុត្តទារបលិពោធំ ឆិន្ទិត្វា ញាតិបលិពោធំ ឆិន្ទិត្វា មិត្តាមច្ចបលិពោធំ ឆិន្ទិត្វា សន្និធិបលិពោធំ ឆិន្ទិត្វា កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិត្វា អកិញ្ចនភាវំ ឧបគន្ត្វា ឯកោ ចរតិ វិហរតិ ឥរិយតិ វត្តតិ បាលេតិ យបេតិ យាបេតិ ឯវំ ភគវា បព្ពជ្ជាសង្ខាតេន ឯកោ។>
  text <កថំ ភគវា អទុតិយដ្ឋេន ឯកោ។ សោ ឯវំ បព្ពជិតោ សមានោ ឯកោ អរញ្ញវនបត្ថានិ បន្តានិ សេនាសនានិ បដិសេវតិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ។ សោ ឯកោ ចរតិ ឯកោ គច្ឆតិ ឯកោ តិដ្ឋតិ ឯកោ និសីទតិ ឯកោ សេយ្យំ កប្បេតិ ឯកោ គាមំ បិណ្ឌាយ បវិសតិ ឯកោ បដិក្កមតិ ឯកោ រហោ និសីទតិ ឯកោ ចង្កមំ អធិដ្ឋាតិ ឯកោ ចរតិ វិហរតិ ឥរិយតិ វត្តតិ បាលេតិ យបេតិ យាបេតិ ឯវំ ភគវា អទុតិយដ្ឋេន ឯកោ។>
  text <កថំ ភគវា តណ្ហាយ បហានដ្ឋេន ឯកោ។ សោ ឯវំ ឯកោ អទុតិយោ អប្បមត្តោ អាតាបី បហិតត្តោ វិហរន្តោ នជ្ជា នេរញ្ជរាយ តីរេ ពោធិរុក្ខមូលេ មហាបធានំ បទហន្តោ មារំ សសេនំ កណ្ហំ នមុចិំ បមត្តពន្ធុំ វិធមិត្វា តណ្ហាជាលិនិំ វិសរិតំ វិសត្តិកំ បជហសិ វិនោទេសិ ព្យន្តិំ អកាសិ អនភាវំ គមេសិ។>
  text <ឯវំ ភគវា តណ្ហាយ បហានដ្ឋេន ឯកោ។>
  text <កថំ ភគវា ឯកន្តវីតរាគោតិ ឯកោ។ រាគស្ស បហីនត្តា ឯកន្តវីតរាគោតិ ឯកោ ទោសស្ស បហីនត្តា ឯកន្តវីតទោសោតិ ឯកោ មោហស្ស បហីនត្តា ឯកន្តវីតមោហោតិ ឯកោ កិលេសានំ បហីនត្តា ឯកន្តនិក្កិលេសោតិ ឯកោ។>
  text <កថំ ភគវា ឯកាយនមគ្គំ គតោតិ ឯកោ។ ឯកាយនមគ្គោ វុច្ចតិ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ។>
  text <ឯវំ ភគវា ឯកាយនមគ្គំ គតោតិ ឯកោ។>
  text <កថំ ភគវា ឯកោ អនុត្តរំ សម្មាសម្ពោធិំ អភិសម្ពុទ្ធោតិ ឯកោ។ ពោធិ វុច្ចតិ ចតូសុ មគ្គេសុ ញាណំ បញ្ញិន្ទ្រិយំ បញ្ញាពលំ ធម្មវិចយសម្ពោជ្ឈង្គោ វីមំសា វិបស្សនា សម្មាទិដ្ឋិ។ ភគវា តេន ពោធិញាណេន សព្ពេ សង្ខារា អនិច្ចាតិ ពុជ្ឈិ សព្ពេ សង្ខារា ទុក្ខាតិ ពុជ្ឈិ សព្ពេ ធម្មា អនត្តាតិ ពុជ្ឈិ អវិជ្ជាបច្ចយា សង្ខារាតិ ពុជ្ឈិ…បេ។… ជាតិបច្ចយា ជរាមរណន្តិ ពុជ្ឈិ អវិជ្ជានិរោធា សង្ខារនិរោធោតិ ពុជ្ឈិ…បេ។… ជាតិនិរោធា ជរាមរណនិរោធោតិ ពុជ្ឈិ ឥទំ ទុក្ខន្តិ ពុជ្ឈិ អយំ ទុក្ខសមុទយោតិ ពុជ្ឈិ អយំ ទុក្ខនិរោធោតិ ពុជ្ឈិ អយំ ទុក្ខនិរោធគាមិនី បដិបទាតិ ពុជ្ឈិ ឥមេ អាសវាតិ ពុជ្ឈិ…បេ។… អយំ អាសវនិរោធគាមិនី បដិបទាតិ ពុជ្ឈិ ឥមេ ធម្មា បរិញ្ញេយ្យាតិ ពុជ្ឈិ… បហាតព្ពាតិ… ភាវេតព្ពាតិ… សច្ឆិកាតព្ពាតិ ពុជ្ឈិ ឆន្នំ ផស្សាយតនានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច ពុជ្ឈិ បញ្ចន្នំ ឧបាទានក្ខន្ធានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច ពុជ្ឈិ ចតុន្នំ មហាភូតានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច ពុជ្ឈិ យំ កិញ្ចិ សមុទយធម្មំ សព្ពំ តំ និរោធធម្មន្តិ ពុជ្ឈិ។>
  text <អថ វា យំ កិញ្ចិ ពុជ្ឈិតព្ពំ អនុពុជ្ឈិតព្ពំ បដិពុជ្ឈិតព្ពំ សម្ពុជ្ឈិតព្ពំ អធិគន្តព្ពំ ផស្សិតព្ពំ សច្ឆិកាតព្ពំ សព្ពំ តំ តេន ពោធិញាណេន ពុជ្ឈិ អនុពុជ្ឈិ បដិពុជ្ឈិ សម្ពុជ្ឈិ សម្មាពុជ្ឈិ អធិគច្ឆិ ផស្សេសិ សច្ឆាកាសិ។ ឯវំ ភគវា ឯកោ អនុត្តរំ សម្មាសម្ពោធិំ អភិសម្ពុទ្ធោតិ ឯកោ។>
  text <រតិមជ្ឈគាតិ។ រតិន្តិ នេក្ខម្មរតិំ វិវេករតិំ ឧបសមរតិំ សម្ពោធិរតិំ អជ្ឈគា សមជ្ឈគា អធិគច្ឆិ ផស្សេសិ សច្ឆាកាសីតិ ឯកោវ រតិមជ្ឈគា។>
  text <តេនាហ ថេរោ សារិបុត្តោ>
  text <១៩២>
    text <តំ ពុទ្ធំ អសិតំ តាទិំ អកុហំ គណិមាគតំ>
    text <ពហូនមិធ ពទ្ធានំ អត្ថិ បញ្ហេន អាគមំ។>
    text <តស្សាយំ បច្ឆិមកោ ភវោ ចរិមោយំ សមុស្សយោ>
    text <ជាតិមរណសំសារោ នត្ថិ តស្ស បុនព្ភវោតិ។>
    text <តំ ពុទ្ធំ អសិតំ តាទិំ អកុហំ គណិមាគតំ>
    text <ពហូនមិធ ពទ្ធានំ អត្ថិ បញ្ហេន អាគមន្តិ។>
  text <តំ ពុទ្ធំ អសិតំ តាទិន្តិ។ ពុទ្ធោតិ យោ សោ ភគវា សយម្ភូ អនាចរិយកោ បុព្ពេ អននុស្សុតេសុ ធម្មេសុ សាមំ សច្ចានិ អភិសម្ពុជ្ឈិ តត្ថ ច សព្ពញ្ញុតំ បាបុណិ ពលេសុ ច វសីភាវំ បាបុណិ។ ពុទ្ធោតិ កេនដ្ឋេន ពុទ្ធោ។ ពុជ្ឈិតា សច្ចានីតិ ពុទ្ធោ ពោធេតា បជាយាតិ ពុទ្ធោ សព្ពញ្ញុតាយ ពុទ្ធោ សព្ពទស្សាវិតាយ ពុទ្ធោ អនញ្ញនេយ្យតាយ ពុទ្ធោ វិសវិតាយ ពុទ្ធោ ខីណាសវសង្ខាតេន ពុទ្ធោ និរុបក្កិលេសសង្ខាតេន ពុទ្ធោ ឯកន្តវីតរាគោតិ ពុទ្ធោ ឯកន្តវីតទោសោតិ ពុទ្ធោ ឯកន្តវីតមោហោតិ ពុទ្ធោ ឯកន្តនិក្កិលេសោតិ ពុទ្ធោ ឯកាយនមគ្គំ គតោតិ ពុទ្ធោ ឯកោ អនុត្តរំ សម្មាសម្ពោធិំ អភិសម្ពុទ្ធោតិ ពុទ្ធោ អពុទ្ធិវិហតត្តា ពុទ្ធិបដិលាភត្តា ពុទ្ធោ។ ពុទ្ធោតិ នេតំ មាតរា កតំ ន បិតរា កតំ ន ភាតរា កតំ ន ភគិនិយា កតំ ន មិត្តាមច្ចេហិ កតំ ន ញាតិសាលោហិតេហិ កតំ ន សមណព្រាហ្មណេហិ កតំ ន ទេវតាហិ កតំ។ វិមោក្ខន្តិកមេតំ ពុទ្ធានំ ភគវន្តានំ ពោធិយា មូលេ សហ សព្ពញ្ញុតញាណស្ស បដិលាភា សច្ឆិកា បញ្ញត្តិ យទិទំ ពុទ្ធោតិ តំ ពុទ្ធំ។ អសិតន្តិ ទ្វេ និស្សយា តណ្ហានិស្សយោ ច ទិដ្ឋិនិស្សយោ ច។ កតមោ តណ្ហានិស្សយោ។ យាវ តណ្ហាសង្ខាតេន សីមកតំ ឱធិកតំ បរិយន្តកតំ បរិគ្គហិតំ មមាយិតំ ឥទំ មម ឯតំ មម ឯត្តកំ មម ឯត្តាវតា មម មម រូបា សទ្ទា គន្ធា រសា ផោដ្ឋព្ពា អត្ថរណា បាវុរណា ទាសិទាសា អជេឡកា កុក្កុដសូករា ហត្ថិគវាស្សវឡវា ខេត្តំ វត្ថុំ ហិរញ្ញំ សុវណ្ណំ គាមនិគមរាជធានិយោ រដ្ឋញ្ច ជនបទោ ច កោសោ ច កោដ្ឋាគារញ្ច កេវលម្បិ មហាបថវិំ តណ្ហាវសេន មមាយតិ យាវតា អដ្ឋសតំ តណ្ហាវិចរិតំ អយំ តណ្ហានិស្សយោ។>
  text <កតមោ ទិដ្ឋិនិស្សយោ។ វីសតិវត្ថុកា សក្កាយទិដ្ឋិ ទសវត្ថុកា មិច្ឆាទិដ្ឋិ ទសវត្ថុកា អន្តគ្គាហិកា ទិដ្ឋិ។ យា ឯវរូបា ទិដ្ឋិ ទិដ្ឋិគតំ ទិដ្ឋិគហនំ ទិដ្ឋិកន្តារោ ទិដ្ឋិវិសូកាយិកំ ទិដ្ឋិវិប្ផន្ទិតំ ទិដ្ឋិសញ្ញោជនំ គាហោ បដិគ្គាហោ អភិនិវេសោ បរាមាសោ កុម្មគ្គោ មិច្ឆាបថោ មិច្ឆត្តំ តិត្ថាយតនំ វិបរិយាសគ្គាហោ វិបរីតគ្គាហោ វិបល្លាសគ្គាហោ មិច្ឆាគាហោ អយាថាវកស្មិំ យាថាវកន្តិ គាហោ យាវតា ទ្វាសដ្ឋិ ទិដ្ឋិគតានិ អយំ ទិដ្ឋិនិស្សយោ។>
  text <ពុទ្ធស្ស ភគវតោ តណ្ហានិស្សយោ បហីនោ ទិដ្ឋិនិស្សយោ បដិនិស្សដ្ឋោ តណ្ហានិស្សយស្ស បហីនត្តា ទិដ្ឋិនិស្សយស្ស បដិនិស្សដ្ឋត្តា ភគវា ចក្ខុំ អសិតោ សោតំ… ឃានំ… ជិវ្ហំ… កាយំ… មនំ អសិតោ រូបេ… សទ្ទេ… គន្ធេ… រសេ… ផោដ្ឋព្ពេ… កុលំ… គណំ… អាវាសំ… លាភំ… យសំ… បសំសំ… សុខំ… ចីវរំ… បិណ្ឌបាតំ… សេនាសនំ… គិលានបច្ចយភេសជ្ជបរិក្ខារំ… កាមធាតុំ… រូបធាតុំ… អរូបធាតុំ … កាមភវំ… រូបភវំ… អរូបភវំ… សញ្ញាភវំ… អសញ្ញាភវំ… នេវសញ្ញានាសញ្ញាភវំ… ឯកវោការភវំ… ចតុវោការភវំ… បញ្ចវោការភវំ… អតីតំ… អនាគតំ… បច្ចុប្បន្នំ… ទិដ្ឋសុតមុតវិញ្ញាតព្ពេ ធម្មេ អសិតោ អនិស្សិតោ អនល្លីនោ អនុបគតោ អនជ្ឈោសិតោ អនធិមុត្តោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ តំ ពុទ្ធំ អសិតំ។>
  text <តាទិន្តិ ភគវា បញ្ចហាការេហិ តាទី ឥដ្ឋានិដ្ឋេ តាទី ចត្តាវីតិ តាទី តិណ្ណាវីតិ តាទី មុត្តាវីតិ តាទី តំនិទ្ទេសា តាទី។>
  text <កថំ ភគវា ឥដ្ឋានិដ្ឋេ តាទី។ ភគវា លាភេបិ តាទី អលាភេបិ តាទី យសេបិ តាទី អយសេបិ តាទី បសំសាយបិ តាទី និន្ទាយបិ តាទី សុខេបិ តាទី ទុក្ខេបិ តាទី ឯកច្ចេ ពាហំ គន្ធេន លិម្បេយ្យុំ ឯកច្ចេ ពាហំ វាសិយា តច្ឆេយ្យុំ អមុកស្មិំ នត្ថិ រាគោ អមុកស្មិំ នត្ថិ បដិឃំ អនុនយបដិឃវិប្បហីនោ ឧគ្ឃាតិនិគ្ឃាតិវីតិវត្តោ អនុរោធវិរោធំ សមតិក្កន្តោ។ ឯវំ ភគវា ឥដ្ឋានិដ្ឋេ តាទី។>
  text <កថំ ភគវា ចត្តាវីតិ តាទី។ ភគវតា រាគោ ចត្តោ វន្តោ មុត្តោ បហីនោ បដិនិស្សដ្ឋោ ទោសោ…បេ។… មោហោ… កោធោ… ឧបនាហោ… មក្ខោ… បឡាសោ… ឥស្សា… មច្ឆរិយំ… មាយា… សាឋេយ្យំ… ថម្ភោ… សារម្ភោ… មានោ… អតិមានោ… មទោ… បមាទោ… សព្ពេ កិលេសា… សព្ពេ ទុច្ចរិតា… សព្ពេ ទរថា… សព្ពេ បរិឡាហា… សព្ពេ សន្តាបា … សព្ពាកុសលាភិសង្ខារា ចត្តា វន្តា មុត្តា បហីនា បដិនិស្សដ្ឋា។ ឯវំ ភគវា ចត្តាវីតិ តាទី។>
  text <កថំ ភគវា តិណ្ណាវីតិ តាទី។ ភគវា កាមោឃំ តិណ្ណោ ភវោឃំ តិណ្ណោ ទិដ្ឋោឃំ តិណ្ណោ អវិជ្ជោឃំ តិណ្ណោ សព្ពំ សំសារបថំ តិណ្ណោ ឧត្តិណ្ណោ និត្តិណ្ណោ អតិក្កន្តោ សមតិក្កន្តោ វីតិវត្តោ។ សោ វុដ្ឋវាសោ ចិណ្ណចរណោ គតទ្ធោ គតទិសោ គតកោដិយោ បាលិតព្រហ្មចរិយោ ឧត្តមទិដ្ឋិប្បត្តោ ភាវិតមគ្គោ បហីនកិលេសោ បដិវិទ្ធាកុប្បោ សច្ឆិកតនិរោធោ។ ទុក្ខំ តស្ស បរិញ្ញាតំ សមុទយោ បហីនោ មគ្គោ ភាវិតោ និរោធោ សច្ឆិកតោ អភិញ្ញេយ្យំ អភិញ្ញាតំ បរិញ្ញេយ្យំ បរិញ្ញាតំ បហាតព្ពំ បហីនំ ភាវេតព្ពំ ភាវិតំ សច្ឆិកាតព្ពំ សច្ឆិកតំ។ សោ ឧក្ខិត្តបឡិឃោ សំកិណ្ណបរិក្ខោ អព្ពូឡ្ហេសិកោ និរគ្គឡោ អរិយោ បន្នទ្ធជោ បន្នភារោ វិសញ្ញុត្តោ បញ្ចង្គវិប្បហីនោ ឆឡង្គសមន្នាគតោ ឯការក្ខោ ចតុរាបស្សេនោ បនុណ្ណបច្ចេកសច្ចោ សមវយសដ្ឋេសនោ អនាវិលសង្កប្បោ បស្សទ្ធកាយសង្ខារោ សុវិមុត្តចិត្តោ សុវិមុត្តបញ្ញោ កេវលី វុសិតវា ឧត្តមបុរិសោ បរមបុរិសោ បរមបត្តិប្បត្តោ។ សោ នេវាចិនតិ នាបចិនតិ អបចិនិត្វា ឋិតោ នេវ បជហតិ ន ឧបាទិយតិ បជហិត្វា ឋិតោ នេវ សំសិព្ពតិ ន ឧសិនេតិ វិសិនេត្វា ឋិតោ នេវ វិធូបេតិ ន សន្ធូបេតិ វិធូបេត្វា ឋិតោ អសេខេន សីលក្ខន្ធេន សមន្នាគតត្តា ឋិតោ អសេខេន សមាធិក្ខន្ធេន សមន្នាគតត្តា ឋិតោ អសេខេន បញ្ញាក្ខន្ធេន សមន្នាគតត្តា ឋិតោ អសេខេន វិមុត្តិក្ខន្ធេន សមន្នាគតត្តា ឋិតោ អសេខេន វិមុត្តិញាណទស្សនក្ខន្ធេន សមន្នាគតត្តា ឋិតោ សច្ចំ សម្បដិបាទិយិត្វា ឋិតោ ឯជំ សមតិក្កមិត្វា ឋិតោ កិលេសគ្គិំ បរិយាទិយិត្វា ឋិតោ អបរិគមនតាយ ឋិតោ កដំ សមាទាយ ឋិតោ មុត្តបដិសេវនតាយ ឋិតោ មេត្តាយ បារិសុទ្ធិយា ឋិតោ ករុណាយ បារិសុទ្ធិយា ឋិតោ មុទិតាយ បារិសុទ្ធិយា ឋិតោ ឧបេក្ខាយ បារិសុទ្ធិយា ឋិតោ អច្ចន្តបារិសុទ្ធិយា ឋិតោ អតម្មយតាយ បារិសុទ្ធិយា ឋិតោ វិមុត្តត្តា ឋិតោ សន្តុសិតត្តា ឋិតោ ខន្ធបរិយន្តេ ឋិតោ ធាតុបរិយន្តេ ឋិតោ អាយតនបរិយន្តេ ឋិតោ គតិបរិយន្តេ ឋិតោ ឧបបត្តិបរិយន្តេ ឋិតោ បដិសន្ធិបរិយន្តេ ឋិតោ ភវបរិយន្តេ ឋិតោ សំសារបរិយន្តេ ឋិតោ វដ្ដបរិយន្តេ ឋិតោ អន្តិមេ ភវេ ឋិតោ អន្តិមេ សមុស្សយេ ឋិតោ អន្តិមទេហធរោ ភគវា។>
  text <ឯវំ ភគវា តិណ្ណាវីតិ តាទី។>
  text <កថំ ភគវា មុត្តាវីតិ តាទី។ ភគវតោ រាគា ចិត្តំ មុត្តំ វិមុត្តំ សុវិមុត្តំ ទោសា ចិត្តំ… មោហា ចិត្តំ… កោធា… ឧបនាហា… មក្ខា… បឡាសា… ឥស្សាយ… មច្ឆរិយា… មាយាយ… សាឋេយ្យា… ថម្ភា… សារម្ភា… មានា… អតិមានា… មទា… បមាទា… សព្ពកិលេសេហិ… សព្ពទុច្ចរិតេហិ… សព្ពទរថេហិ… សព្ពបរិឡាហេហិ… សព្ពសន្តាបេហិ… សព្ពាកុសលាភិសង្ខារេហិ ចិត្តំ មុត្តំ វិមុត្តំ សុវិមុត្តំ។ ឯវំ ភគវា មុត្តាវីតិ តាទី។>
  text <កថំ ភគវា តំនិទ្ទេសា តាទី។ ភគវា សីលេ សតិ សីលវាតិ តំនិទ្ទេសា តាទី សទ្ធាយ សតិ សទ្ធោតិ តំនិទ្ទេសា តាទី វីរិយេ សតិ វីរិយវាតិ តំនិទ្ទេសា តាទី សតិយា សតិ សតិមាតិ តំនិទ្ទេសា តាទី សមាធិស្មិំ សតិ សមាហិតោតិ តំនិទ្ទេសា តាទី បញ្ញាយ សតិ បញ្ញវាតិ តំនិទ្ទេសា តាទី វិជ្ជាយ សតិ តេវិជ្ជោតិ តំនិទ្ទេសា តាទី អភិញ្ញាយ សតិ ឆឡភិញ្ញោតិ តំនិទ្ទេសា តាទី ទសពលេ សតិ ទសពលោតិ តំនិទ្ទេសា តាទី។ ឯវំ ភគវា តំនិទ្ទេសា តាទីតិ តំ ពុទ្ធំ អសិតំ តាទិំ។>
  text <អកុហំ គណិមាគតន្តិ។ អកុហោតិ តីណិ កុហនវត្ថូនិ បច្ចយបដិសេវនសង្ខាតំ កុហនវត្ថុ ឥរិយាបថសង្ខាតំ កុហនវត្ថុ សាមន្តជប្បនសង្ខាតំ កុហនវត្ថុ។>
  text <កតមំ បច្ចយបដិសេវនសង្ខាតំ កុហនវត្ថុ។ ឥធ គហបតិកា ភិក្ខុំ និមន្តេន្តិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ។ សោ បាបិច្ឆោ ឥច្ឆាបកតោ អត្ថិកោ ចីវរបិណ្ឌបាតសេនាសនគិលានបច្ចយភេសជ្ជបរិក្ខារានំ ភិយ្យោកម្យតំ ឧបាទាយ ចីវរំ បច្ចក្ខាតិ បិណ្ឌបាតំ បច្ចក្ខាតិ សេនាសនំ បច្ចក្ខាតិ គិលានបច្ចយភេសជ្ជបរិក្ខារំ បច្ចក្ខាតិ។ សោ ឯវមាហ កិំ សមណស្ស មហគ្ឃេន ចីវរេន។ ឯតំ សារុប្បំ យំ សមណោ សុសានា វា សង្ការកូដា វា បាបណិកា វា នន្តកានិ ឧច្ចិនិត្វា សង្ឃាដិំ ករិត្វា ធារេយ្យ។ កិំ សមណស្ស មហគ្ឃេន បិណ្ឌបាតេន។ ឯតំ សារុប្បំ យំ សមណោ ឧញ្ឆាចរិយាយ បិណ្ឌិយាលោបេន ជីវិតំ កប្បេយ្យ។ កិំ សមណស្ស មហគ្ឃេន សេនាសនេន។ ឯតំ សារុប្បំ យំ សមណោ រុក្ខមូលិកោ វា អស្ស សោសានិកោ វា អព្ភោកាសិកោ វា។ កិំ សមណស្ស មហគ្ឃេន គិលានបច្ចយភេសជ្ជបរិក្ខារេន។ ឯតំ សារុប្បំ យំ សមណោ បូតិមុត្តេន ហរិតកីខណ្ឌេន ឱសធំ ករេយ្យាតិ តទុបាទាយ លូខំ ចីវរំ ធារេតិ លូខំ បិណ្ឌបាតំ បរិភុញ្ជតិ លូខំ សេនាសនំ បដិសេវតិ លូខំ គិលានបច្ចយភេសជ្ជបរិក្ខារំ បដិសេវតិ។ តមេនំ គហបតិកា ឯវំ ជានន្តិ អយំ សមណោ អប្បិច្ឆោ សន្តុដ្ឋោ បវិវិត្តោ អសំសដ្ឋោ អារទ្ធវីរិយោ ធុតវាទោតិ ភិយ្យោ ភិយ្យោ និមន្តេន្តិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ។ សោ ឯវមាហ តិណ្ណំ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ សទ្ធាយ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ ទេយ្យធម្មស្ស សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ ទក្ខិណេយ្យានំ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ។ តុម្ហាកញ្ចេវាយំ សទ្ធា អត្ថិ ទេយ្យធម្មោ ច សំវិជ្ជតិ អហញ្ច បដិគ្គាហកោ។ សចេ អហំ ន បដិគ្គហេស្សាមិ ឯវំ តុម្ហេ បុញ្ញេន បរិពាហិរា ភវិស្សថ ន មយ្ហំ ឥមិនា អត្ថោ អបិ ច តុម្ហាកំយេវ អនុកម្បាយ បដិគ្គណ្ហាមីតិ។ តទុបាទាយ ពហុម្បិ ចីវរំ បដិគ្គណ្ហាតិ ពហុម្បិ បិណ្ឌបាតំ បដិគ្គណ្ហាតិ ពហុម្បិ សេនាសនំ បដិគ្គណ្ហាតិ ពហុម្បិ គិលានបច្ចយភេសជ្ជបរិក្ខារំ បដិគ្គណ្ហាតិ។ យា ឯវរូបា ភាកុដិកា ភាកុដិយំ កុហនា កុហាយនា កុហិតត្តំ ឥទំ បច្ចយបដិសេវនសង្ខាតំ កុហនវត្ថុ។>
  text <កតមំ ឥរិយាបថសង្ខាតំ កុហនវត្ថុ។ ឥធេកច្ចោ បាបិច្ឆោ ឥច្ឆាបកតោ សម្ភាវនាធិប្បាយោ ឯវំ មំ ជនោ សម្ភាវេស្សតីតិ គមនំ សណ្ឋបេតិ ឋានំ សណ្ឋបេតិ និសជ្ជំ សណ្ឋបេតិ សយនំ សណ្ឋបេតិ បណិធាយ គច្ឆតិ បណិធាយ តិដ្ឋតិ បណិធាយ និសីទតិ បណិធាយ សេយ្យំ កប្បេតិ សមាហិតោ វិយ គច្ឆតិ សមាហិតោ វិយ តិដ្ឋតិ សមាហិតោ វិយ និសីទតិ សមាហិតោ វិយ សេយ្យំ កប្បេតិ អាបាថកជ្ឈាយីវ ហោតិ។ យា ឯវរូបា ឥរិយាបថស្ស អាឋបនា ឋបនា សណ្ឋបនា ភាកុដិកា ភាកុដិយំ កុហនា កុហាយនា កុហិតត្តំ ឥទំ ឥរិយាបថសង្ខាតំ កុហនវត្ថុ។>
  text <កតមំ សាមន្តជប្បនសង្ខាតំ កុហនវត្ថុ។ ឥធេកច្ចោ បាបិច្ឆោ ឥច្ឆាបកតោ សម្ភាវនាធិប្បាយោ ឯវំ មំ ជនោ សម្ភាវេស្សតីតិ អរិយធម្មសន្និស្សិតំ វាចំ ភាសតិ។ យោ ឯវរូបំ ចីវរំ ធារេតិ សោ សមណោ មហេសក្ខោតិ ភណតិ យោ ឯវរូបំ បត្តំ ធារេតិ… លោហថាលកំ ធារេតិ… ធម្មករណំ ធារេតិ… បរិស្សាវនំ ធារេតិ… កុញ្ចិកំ ធារេតិ… ឧបាហនំ ធារេតិ… កាយពន្ធនំ ធារេតិ… អាយោគំ ធារេតិ សោ សមណោ មហេសក្ខោតិ ភណតិ យស្ស ឯវរូបោ ឧបជ្ឈាយោ សោ សមណោ មហេសក្ខោតិ ភណតិ យស្ស ឯវរូបោ អាចរិយោ… ឯវរូបា សមានុបជ្ឈាយកា… សមានាចរិយកា… មិត្តា… សន្ទិដ្ឋា… សម្ភត្តា… សហាយា សោ សមណោ មហេសក្ខោតិ ភណតិ យោ ឯវរូបេ វិហារេ វសតិ សោ សមណោ មហេសក្ខោតិ ភណតិ យោ ឯវរូបេ អឌ្ឍយោគេ វសតិ… បាសាទេ វសតិ… ហម្មិយេ វសតិ… គុហាយំ វសតិ… លេណេ វសតិ… កុដិយា វសតិ… កូដាគារេ វសតិ… អដ្ដេ វសតិ … មាឡេ វសតិ… ឧទ្ទណ្ឌេ វសតិ… ឧបដ្ឋានសាលាយំ វសតិ… មណ្ឌបេ វសតិ… រុក្ខមូលេ វសតិ សោ សមណោ មហេសក្ខោតិ ភណតិ។>
  text <អថ វា កោរជិកកោរជិកោ ភាកុដិកភាកុដិកោ កុហកកុហកោ លបកលបកោ មុខសម្ភាវិតោ អយំ សមណោ ឥមាសំ ឯវរូបានំ វិហារសមាបត្តីនំ លាភីតិ។ តាទិសំ គម្ភីរំ គូឡ្ហំ និបុណំ បដិច្ឆន្នំ លោកុត្តរំ សុញ្ញតាបដិសញ្ញុត្តំ កថំ កថេតិ។ យា ឯវរូបា ភាកុដិកា ភាកុដិយំ កុហនា កុហាយនា កុហិតត្តំ ឥទំ សាមន្តជប្បនសង្ខាតំ កុហនវត្ថុ។ ពុទ្ធស្ស ភគវតោ ឥមានិ តីណិ កុហនវត្ថូនិ បហីនានិ សមុច្ឆិន្នានិ វូបសន្តានិ បដិបស្សទ្ធានិ អភព្ពុប្បត្តិកានិ ញាណគ្គិនា ទឌ្ឍានិ។ តស្មា ពុទ្ធោ អកុហោតិ អកុហំ។>
  text <គណិមាគតន្តិ។ គណីតិ គណី ភគវា។ គណាចរិយោតិ គណី គណស្ស សត្ថាតិ គណី គណំ បរិហរតីតិ គណី គណំ ឱវទតីតិ គណី គណំ អនុសាសតីតិ គណី វិសារទោ គណំ ឧបសង្កមតីតិ គណី គណស្ស សុស្សូសតិ សោតំ ឱទហតិ អញ្ញា ចិត្តំ ឧបដ្ឋបេតីតិ គណី គណំ អកុសលា វុដ្ឋាបេត្វា កុសលេ បតិដ្ឋាបេតីតិ គណី ភិក្ខុគណស្ស គណី ភិក្ខុនីគណស្ស គណី ឧបាសកគណស្ស គណី ឧបាសិកាគណស្ស គណី រាជគណស្ស គណី ខត្តិយគណស្ស គណី ព្រាហ្មណគណស្ស គណី វេស្សគណស្ស គណី សុទ្ទគណស្ស គណី ព្រហ្មគណស្ស គណី ទេវគណស្ស គណី សង្ឃិំ គណិំ គណាចរិយំ។ អាគតន្តិ ឧបគតំ សមុបគតំ សមុបបន្នំ សង្កស្សនគរន្តិ អកុហំ គណិមាគតំ។>
  text <ពហូនមិធ ពទ្ធានន្តិ។ ពហូនំ ខត្តិយានំ ព្រាហ្មណានំ វេស្សានំ សុទ្ទានំ គហដ្ឋានំ បព្ពជិតានំ ទេវានំ មនុស្សានំ។ ពទ្ធានន្តិ ពទ្ធានំ ពទ្ធចរានំ បរិចារកានំ សិស្សានន្តិ ពហូនមិធ ពទ្ធានំ។>
  text <អត្ថិ បញ្ហេន អាគមន្តិ។ បញ្ហេន អត្ថិកោ អាគតោម្ហិ បញ្ហំ បុច្ឆិតុកាមោ អាគតោម្ហិ បញ្ហំ សោតុកាមោ អាគតោម្ហីតិ។ ឯវម្បិ អត្ថិ បញ្ហេន អាគមំ។ អថ វា បញ្ហត្ថិកានំ បញ្ហំ បុច្ឆិតុកាមានំ បញ្ហំ សោតុកាមានំ អាគមនំ អភិក្កមនំ ឧបសង្កមនំ បយិរុបាសនំ សិយា អត្ថីតិ។ ឯវម្បិ អត្ថិ បញ្ហេន អាគមំ។ អថ វា បញ្ហាគមោ តុយ្ហំ អត្ថិ ត្វម្បិ បហុ ត្វមសិ អលមត្ថោ មយា បុច្ឆិតំ កថេតុំ វិសជ្ជេតុំ វហស្សេតំ ភារន្តិ។ ឯវម្បិ អត្ថិ បញ្ហេន អាគមំ។>
  text <តេនាហ ថេរោ សារិបុត្តោ>
  text <១៩៣>
    text <ភិក្ខុនោ វិជិគុច្ឆតោ ភជតោ រិត្តមាសនំ>
    text <រុក្ខមូលំ សុសានំ វា បព្ពតានំ គុហាសុ វា។>
    text <ភិក្ខុនោ វិជិគុច្ឆតោ ភជតោ រិត្តមាសនំ>
    text <រុក្ខមូលំ សុសានំ វា បព្ពតានំ គុហាសុ វាតិ។>
  text <ភិក្ខុនោ វិជិគុច្ឆតោតិ។ ភិក្ខុនោតិ បុថុជ្ជនកល្យាណស្ស វា ភិក្ខុនោ សេក្ខស្ស វា ភិក្ខុនោ។ វិជិគុច្ឆតោតិ ជាតិយា វិជិគុច្ឆតោ ជរាយ… ព្យាធិនា… មរណេន… សោកេហិ… បរិទេវេហិ… ទុក្ខេហិ… ទោមនស្សេហិ… ឧបាយាសេហិ វិជិគុច្ឆតោ នេរយិកេន ទុក្ខេន… តិរច្ឆានយោនិកេន ទុក្ខេន… បេត្តិវិសយិកេន ទុក្ខេន… មានុសិកេន ទុក្ខេន… គព្ភោក្កន្តិមូលកេន ទុក្ខេន… គព្ភដ្ឋិតិមូលកេន ទុក្ខេន… គព្ភវុដ្ឋានមូលកេន ទុក្ខេន… ជាតស្សូបនិពន្ធកេន ទុក្ខេន… ជាតស្ស បរាធេយ្យកេន ទុក្ខេន… អត្តូបក្កមេន ទុក្ខេន… បរូបក្កមេន ទុក្ខេន… ទុក្ខទុក្ខេន… សង្ខារទុក្ខេន … វិបរិណាមទុក្ខេន… ចក្ខុរោគេន ទុក្ខេន… សោតរោគេន ទុក្ខេន… ឃានរោគេន ទុក្ខេន… ជិវ្ហារោគេន ទុក្ខេន… កាយរោគេន ទុក្ខេន… សីសរោគេន ទុក្ខេន… កណ្ណរោគេន ទុក្ខេន… មុខរោគេន ទុក្ខេន… ទន្តរោគេន ទុក្ខេន… កាសេន… សាសេន… បិនាសេន… ឌាហេន… ជរេន… កុច្ឆិរោគេន… មុច្ឆាយ… បក្ខន្ទិកាយ… សូលាយ… វិសូចិកាយ… កុដ្ឋេន… គណ្ឌេន… កិលាសេន… សោសេន… អបមារេន… ទទ្ទុយា… កណ្ឌុយា… កច្ឆុយា… រខសាយ… វិតច្ឆិកាយ… លោហិតេន… បិត្តេន… មធុមេហេន… អំសាយ… បិឡកាយ… ភគន្ទលេន… បិត្តសមុដ្ឋានេន អាពាធេន… សេម្ហសមុដ្ឋានេន អាពាធេន… វាតសមុដ្ឋានេន អាពាធេន… សន្និបាតិកេន អាពាធេន… ឧតុបរិណាមជេន អាពាធេន… វិសមបរិហារជេន អាពាធេន… ឱបក្កមិកេន អាពាធេន… កម្មវិបាកជេន អាពាធេន… សីតេន… ឧណ្ហេន… ជិឃច្ឆាយ… បិបាសាយ… ឧច្ចារេន … បស្សាវេន… ឌំសមកសវាតាតបសរីសបសម្ផស្សេន ទុក្ខេន… មាតុមរណេន ទុក្ខេន… បិតុមរណេន ទុក្ខេន… ភាតុមរណេន… ភគិនិមរណេន… បុត្តមរណេន … ធីតុមរណេន… ញាតិព្យសនេន… ភោគព្យសនេន… រោគព្យសនេន… សីលព្យសនេន… ទិដ្ឋិព្យសនេន ទុក្ខេន វិជិគុច្ឆតោ អដ្ដីយតោ ហរាយតោ ជិគុច្ឆតោតិ ភិក្ខុនោ វិជិគុច្ឆតោ។>
  text <ភជតោ រិត្តមាសនន្តិ។ អាសនំ វុច្ចតិ យត្ថ និសីទតិ មញ្ចោ បីឋំ ភិសិ តដ្ដិកា ចម្មខណ្ឌោ តិណសន្ថារោ បណ្ណសន្ថារោ បលាលសន្ថារោ។ តំ អាសនំ អសប្បាយរូបទស្សនេន រិត្តំ វិវិត្តំ បវិវិត្តំ អសប្បាយសទ្ទស្សវនេន រិត្តំ វិវិត្តំ បវិវិត្តំ អសប្បាយេហិ បញ្ចហិ កាមគុណេហិ រិត្តំ វិវិត្តំ បវិវិត្តំ។ តំ បវិវិត្តំ អាសនំ ភជតោ សម្ភជតោ សេវតោ និសេវតោ សំសេវតោ បដិសេវតោតិ ភជតោ រិត្តមាសនំ។>
  text <រុក្ខមូលំ សុសានំ វាតិ។ រុក្ខមូលំយេវ រុក្ខមូលំ សុសានំយេវ សុសានន្តិ រុក្ខមូលំ សុសានំ វា។ បព្ពតានំ គុហាសុ វាតិ។ បព្ពតាយេវ បព្ពតា កន្ទរាយេវ កន្ទរា គិរិគុហាយេវ គិរិគុហា។ បព្ពតន្តរិកាយោ វុច្ចន្តិ បព្ពតបព្ភារាតិ បព្ពតានំ គុហាសុ វា។>
  text <តេនាហ ថេរោ សារិបុត្តោ>
  text <១៩៤>
    text <ឧច្ចាវចេសុ សយនេសុ កិវន្តោ តត្ថ ភេរវា>
    text <យេ ហិ ភិក្ខុ ន វេធេយ្យ និគ្ឃោសេ សយនាសនេ។>
    text <ឧច្ចាវចេសុ សយនេសុ កិវន្តោ តត្ថ ភេរវា>
    text <យេ ហិ ភិក្ខុ ន វេធេយ្យ និគ្ឃោសេ សយនាសនេតិ។>
  text <ឧច្ចាវចេសុ សយនេសូតិ។ ឧច្ចាវចេសូតិ ឧច្ចាវចេសុ ហីនប្បណីតេសុ ឆេកបាបកេសុ។ សយនំ វុច្ចតិ សេនាសនំ វិហារោ អឌ្ឍយោគោ បាសាទោ ហម្មិយំ គុហាតិ ឧច្ចាវចេសុ សយនេសុ។ កិវន្តោ តត្ថ ភេរវាតិ។ កិវន្តោតិ កិវន្តោ កូជន្តោ នទន្តោ សទ្ទំ ករោន្តោ។ អថ វា កិវន្តោតិ កតិ កិត្តកា កីវតកា កីវពហុកា តេ។ ភេរវាតិ សីហា ព្យគ្ឃា ទីបី អច្ឆា តរច្ឆា កោកា មហិំសា ហត្ថី អហិ វិច្ឆិកា សតបទី ចោរា វា អស្សុ មានវា វា កតកម្មា វា អកតកម្មា វាតិ កិវន្តោ តត្ថ ភេរវា។>
  text <យេ ហិ ភិក្ខុ ន វេធេយ្យាតិ។ យេ ហីតិ យេ ហិ ភេរវេ បស្សិត្វា វា សុណិត្វា វា ន វេធេយ្យ នប្បវេធេយ្យ ន សម្បវេធេយ្យ ន តសេយ្យ ន ឧត្តសេយ្យ ន បរិត្តសេយ្យ ន ភាយេយ្យ ន សន្តាសំ អាបជ្ជេយ្យ អភីរូ អស្ស អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ យេ ហិ ភិក្ខុ ន វេធេយ្យ។>
  text <និគ្ឃោសេ សយនាសនេតិ។ អប្បសទ្ទេ អប្បនិគ្ឃោសេ វិជនវាតេ មនុស្សរាហស្សេយ្យកេ បដិសល្លានសារុប្បេ សេនាសនេតិ និគ្ឃោសេ សយនាសនេ។>
  text <តេនាហ ថេរោ សារិបុត្តោ>
  text <១៩៥>
    text <កតិ បរិស្សយា លោកេ គច្ឆតោ អគតំ ទិសំ>
    text <យេ ភិក្ខុ អភិសម្ភវេ បន្តម្ហិ សយនាសនេ។>
    text <អនត្ថជននោ លោភោ លោភោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <លុទ្ធោ អត្ថំ ន ជានាតិ លុទ្ធោ ធម្មំ ន បស្សតិ>
    text <អន្ធន្តមំ តទា ហោតិ យំ លោភោ សហតេ នរំ។>
    text <អនត្ថជននោ ទោសោ ទោសោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <កុទ្ធោ អត្ថំ ន ជានាតិ កុទ្ធោ ធម្មំ ន បស្សតិ>
    text <អន្ធន្តមំ តទា ហោតិ យំ ទោសោ សហតេ នរំ។>
    text <អនត្ថជននោ មោហោ មោហោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <មូឡ្ហោ អត្ថំ ន ជានាតិ មូឡ្ហោ ធម្មំ ន បស្សតិ>
    text <អន្ធន្តមំ តទា ហោតិ យំ មោហោ សហតេ នរន្តិ។>
    text <លោភោ ទោសោ ច មោហោ ច បុរិសំ បាបចេតសំ>
    text <ហិំសន្តិ អត្តសម្ភូតា តចសារំវ សម្ផលន្តិ។>
    text <រាគោ ច ទោសោ ច ឥតោនិទានា អរតី រតី លោមហំសោ ឥតោជា>
    text <ឥតោ សមុដ្ឋាយ មនោវិតក្កា កុមារកា ធង្កមិវោស្សជន្តីតិ។>
    text <សមតិត្តិកំ អនវសេសំ តេលបត្តំ យថា បរិហរេយ្យ>
    text <ឯវំ សចិត្តមនុរក្ខេ បត្ថយានោ ទិសំ អគតបុព្ពំ។>
    text <កតិ បរិស្សយា លោកេ គច្ឆតោ អគតំ ទិសំ>
    text <យេ ភិក្ខុ អភិសម្ភវេ បន្តម្ហិ សយនាសនេតិ។>
  text <កតិ បរិស្សយា លោកេតិ។ កតីតិ កតិ កិត្តកា កីវតកា កីវពហុកា។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច។ កតមេ បាកដបរិស្សយា។ សីហា ព្យគ្ឃា ទីបី អច្ឆា តរច្ឆា កោកា មហិំសា ហត្ថី អហិ វិច្ឆិកា សតបទី ចោរា វា អស្សុ មានវា វា កតកម្មា វា អកតកម្មា វា ចក្ខុរោគោ សោតរោគោ ឃានរោគោ ជិវ្ហារោគោ កាយរោគោ សីសរោគោ កណ្ណរោគោ មុខរោគោ ទន្តរោគោ កាសោ សាសោ បិនាសោ ឌាហោ ជរោ កុច្ឆិរោគោ មុច្ឆា បក្ខន្ទិកា សូលា វិសូចិកា កុដ្ឋំ គណ្ឌោ កិលាសោ សោសោ អបមារោ ទទ្ទុ កណ្ឌុ កច្ឆុ រខសា វិតច្ឆិកា លោហិតំ បិត្តំ មធុមេហោ អំសា បិឡកា ភគន្ទលា បិត្តសមុដ្ឋានា អាពាធា…បេ។… សីតំ ឧណ្ហំ ជិឃច្ឆា បិបាសា ឧច្ចារោ បស្សាវោ ឌំសមកសវាតាតបសរីសបសម្ផស្សា ឥមេ វុច្ចន្តិ បាកដបរិស្សយា។>
  text <កតមេ បដិច្ឆន្នបរិស្សយា។ កាយទុច្ចរិតំ វចីទុច្ចរិតំ មនោទុច្ចរិតំ កាមច្ឆន្ទនីវរណំ ព្យាបាទនីវរណំ ថិនមិទ្ធនីវរណំ ឧទ្ធច្ចកុក្កុច្ចនីវរណំ វិចិកិច្ឆានីវរណំ រាគោ ទោសោ មោហោ កោធោ ឧបនាហោ មក្ខោ បឡាសោ ឥស្សា មច្ឆរិយំ មាយា សាឋេយ្យំ ថម្ភោ សារម្ភោ មានោ អតិមានោ មទោ បមាទោ សព្ពេ កិលេសា សព្ពេ ទុច្ចរិតា សព្ពេ ទរថា សព្ពេ បរិឡាហា សព្ពេ សន្តាបា សព្ពាកុសលាភិសង្ខារា ឥមេ វុច្ចន្តិ បដិច្ឆន្នបរិស្សយា។>
  text <បរិស្សយាតិ កេនដ្ឋេន បរិស្សយា។ បរិសហន្តីតិ បរិស្សយា បរិហានាយ សំវត្តន្តីតិ បរិស្សយា តត្រាសយាតិ បរិស្សយា។>
  text <កថំ បរិសហន្តីតិ បរិស្សយា។ តេ បរិស្សយា តំ បុគ្គលំ សហន្តិ បរិសហន្តិ អភិភវន្តិ អជ្ឈោត្ថរន្តិ បរិយាទិយន្តិ មទ្ទន្តិ។ ឯវំ បរិសហន្តីតិ បរិស្សយា។>
  text <កថំ បរិហានាយ សំវត្តន្តីតិ បរិស្សយា។ តេ បរិស្សយា កុសលានំ ធម្មានំ អន្តរាយាយ បរិហានាយ សំវត្តន្តិ។ កតមេសំ កុសលានំ ធម្មានំ។ សម្មាបដិបទាយ អនុលោមបដិបទាយ អបច្ចនីកបដិបទាយ អវិរុទ្ធបដិបទាយ អន្វត្ថបដិបទាយ ធម្មានុធម្មបដិបទាយ សីលេសុ បរិបូរការិតាយ ឥន្ទ្រិយេសុ គុត្តទ្វារតាយ ភោជនេ មត្តញ្ញុតាយ ជាគរិយានុយោគស្ស សតិសម្បជញ្ញស្ស ចតុន្នំ សតិបដ្ឋានានំ ភាវនានុយោគស្ស ចតុន្នំ សម្មប្បធានានំ ចតុន្នំ ឥទ្ធិបាទានំ បញ្ចន្នំ ឥន្ទ្រិយានំ បញ្ចន្នំ ពលានំ សត្តន្នំ ពោជ្ឈង្គានំ អរិយស្ស អដ្ឋង្គិកស្ស មគ្គស្ស ភាវនានុយោគស្ស ឥមេសំ កុសលានំ ធម្មានំ អន្តរាយាយ បរិហានាយ សំវត្តន្តិ។ ឯវំ បរិហានាយ សំវត្តន្តីតិ បរិស្សយា។>
  text <កថំ តត្រាសយាតិ បរិស្សយា។ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយា។ យថា ពិលេ ពិលាសយា បាណា សយន្តិ ទកេ ទកាសយា បាណា សយន្តិ វនេ វនាសយា បាណា សយន្តិ រុក្ខេ រុក្ខាសយា បាណា សយន្តិ ឯវមេវ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយាតិ។ ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា>
  text <សាន្តេវាសិកោ ភិក្ខវេ ភិក្ខុ សាចរិយកោ ទុក្ខំ ន ផាសុ វិហរតិ។ កថញ្ច ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតិ។ ឥធ ភិក្ខវេ ភិក្ខុនោ ចក្ខុនា រូបំ ទិស្វា ឧប្បជ្ជន្តិ បាបកា អកុសលា ធម្មា សរសង្កប្បា សញ្ញោជនិយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោតិ វុច្ចតិ។ តេ នំ សមុទាចរន្តិ សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។>
  text <បុន ចបរំ ភិក្ខវេ ភិក្ខុនោ សោតេន សទ្ទំ សុត្វា…បេ។… ឃានេន គន្ធំ ឃាយិត្វា… ជិវ្ហាយ រសំ សាយិត្វា… កាយេន ផោដ្ឋព្ពំ ផុសិត្វា… មនសា ធម្មំ វិញ្ញាយ ឧប្បជ្ជន្តិ បាបកា អកុសលា ធម្មា សរសង្កប្បា សញ្ញោជនិយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោតិ វុច្ចតិ។ តេ នំ សមុទាចរន្តិ សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។ ឯវំ ខោ ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតីតិ។ ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា>
  text <តយោមេ ភិក្ខវេ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកា។ កតមេ តយោ។ លោភោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ ទោសោ ភិក្ខវេ…បេ។… មោហោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ។ ឥមេ ខោ ភិក្ខវេ តយោ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកា។>
  text <ឯវម្បិ តត្រាសយាតិ បរិស្សយា។ វុត្តញ្ហេតំ ភគវតា>
  text <តយោ ខោ មហារាជ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយ។ កតមេ តយោ។ លោភោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ ទោសោ ខោ មហារាជ…បេ។… មោហោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ។ ឥមេ ខោ មហារាជ តយោ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយាតិ។>
  text <ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា>
  text <ឯវម្បិ តត្រាសយាតិ បរិស្សយា។ លោកេតិ មនុស្សលោកេតិ កតិ បរិស្សយា លោកេ។>
  text <គច្ឆតោ អគតំ ទិសន្តិ។ អគតា ទិសា វុច្ចតិ អមតំ និព្ពានំ។ យោ សោ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានំ។ អគតបុព្ពា សា ទិសា ន សា ទិសា គតបុព្ពា ឥមិនា ទីឃេន អទ្ធុនា។>
  text <អគតបុព្ពំ ទិសំ វជតោ គច្ឆតោ អភិក្កមតោតិ គច្ឆតោ អគតំ ទិសំ។>
  text <យេ ភិក្ខុ អភិសម្ភវេតិ។ យេតិ យេ បរិស្សយេ អភិសម្ភវេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ យេ ភិក្ខុ អភិសម្ភវេ។>
  text <បន្តម្ហិ សយនាសនេតិ។ អន្តេ បន្តេ បរិយន្តេ សេលន្តេ វា វនន្តេ វា នទន្តេ វា ឧទកន្តេ វា យត្ថ ន កសីយតិ ន វបីយតិ ជនន្តំ អតិក្កមិត្វា មនុស្សានំ អនុបចារេ សេនាសនេតិ បន្តម្ហិ សយនាសនេ។>
  text <តេនាហ ថេរោ សារិបុត្តោ>
  text <១៩៦>
    text <ក្យាស្ស ព្យប្បថយោ អស្សុ ក្យាស្សស្សុ ឥធ គោចរា>
    text <កានិ សីលព្ពតានាស្សុ បហិតត្តស្ស ភិក្ខុនោ។>
    text <នាសិស្សំ ន បិវិស្សាមិ វិហារតោ ន និក្ខមេ>
    text <នបិ បស្សំ និបាតេស្សំ តណ្ហាសល្លេ អនូហតេតិ។>
    text <ក្យាស្ស ព្យប្បថយោ អស្សុ ក្យាស្សស្សុ ឥធ គោចរា>
    text <កានិ សីលព្ពតានាស្សុ បហិតត្តស្ស ភិក្ខុនោតិ។>
  text <ក្យាស្ស ព្យប្បថយោ អស្សូតិ។ កីទិសេន ព្យប្បថេន សមន្នាគតោ អស្ស កិំសណ្ឋិតេន កិំបការេន កិំបដិភាគេនាតិ វចីបារិសុទ្ធិំ បុច្ឆតិ។ កតមា វចីបារិសុទ្ធិ។ ឥធ ភិក្ខុ មុសាវាទំ បហាយ មុសាវាទា បដិវិរតោ ហោតិ សច្ចវាទី សច្ចសន្ធោ ថេតោ បច្ចយិកោ អវិសំវាទកោ លោកស្ស។ បិសុណំ វាចំ បហាយ បិសុណាយ វាចាយ បដិវិរតោ ហោតិ ឥតោ សុត្វា ន អមុត្រ អក្ខាតា ឥមេសំ ភេទាយ អមុត្រ វា សុត្វា ន ឥមេសំ អក្ខាតា អមូសំ ភេទាយ ឥតិ ភិន្នានំ វា សន្ធាតា សហិតានំ វា អនុប្បទាតា សមគ្គារាមោ សមគ្គរតោ សមគ្គនន្ទី សមគ្គករណិំ វាចំ ភាសិតា ហោតិ។ ផរុសំ វាចំ បហាយ ផរុសាយ វាចាយ បដិវិរតោ ហោតិ យា សា វាចា នេលា កណ្ណសុខា បេមនីយា ហទយង្គមា បោរី ពហុជនកន្តា ពហុជនមនាបា តថារូបិំ វាចំ ភាសិតា ហោតិ។ សម្ផប្បលាបំ បហាយ សម្ផប្បលាបា បដិវិរតោ ហោតិ កាលវាទី ភូតវាទី អត្ថវាទី ធម្មវាទី វិនយវាទី និធានវតិំ វាចំ ភាសិតា ហោតិ កាលេន សាបទេសំ បរិយន្តវតិំ អត្ថសំហិតំ។ ចតូហិ វចីសុចរិតេហិ សមន្នាគតោ ចតុទោសាបគតំ វាចំ ភាសតិ ពាត្តិំសាយ តិរច្ឆានកថាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតិ។ ទស កថាវត្ថូនិ កថេតិ សេយ្យថិទំ អប្បិច្ឆកថំ សន្តុដ្ឋិកថំ បវិវេកកថំ អសំសគ្គកថំ វីរិយារម្ភកថំ សីលកថំ សមាធិកថំ បញ្ញាកថំ វិមុត្តិកថំ វិមុត្តិញាណទស្សនកថំ សតិបដ្ឋានកថំ សម្មប្បធានកថំ ឥទ្ធិបាទកថំ ឥន្ទ្រិយកថំ ពលកថំ ពោជ្ឈង្គកថំ មគ្គកថំ ផលកថំ និព្ពានកថំ កថេតិ។ វាចាយ យតោ យត្តោ បដិយត្តោ គុត្តោ គោបិតោ រក្ខិតោ សំវុតោ អយំ វចីបារិសុទ្ធិ។ ឯទិសាយ វចីបារិសុទ្ធិយា សមន្នាគតោ អស្សាតិ ក្យាស្ស ព្យប្បថយោ អស្សុ។>
  text <ក្យាស្សស្សុ ឥធ គោចរាតិ។ កីទិសេន គោចរេន សមន្នាគតោ អស្ស កិំសណ្ឋិតេន កិំបការេន កិំបដិភាគេនាតិ គោចរំ បុច្ឆតិ។ អត្ថិ គោចរោ អត្ថិ អគោចរោ។>
  text <កតមោ អគោចរោ។ ឥធេកច្ចោ វេសិយាគោចរោ វា ហោតិ វិធវាគោចរោ វា ហោតិ ថុល្លកុមារីគោចរោ វា ហោតិ បណ្ឌកគោចរោ វា ហោតិ ភិក្ខុនីគោចរោ វា ហោតិ បានាគារគោចរោ វា ហោតិ សំសដ្ឋោ វិហរតិ រាជូហិ រាជមហាមត្តេហិ តិត្ថិយេហិ តិត្ថិយសាវកេហិ អននុលោមិកេន សំសគ្គេន។ យានិ វា បន តានិ កុលានិ អស្សទ្ធានិ អប្បសន្នានិ អនោបានភូតានិ អក្កោសកបរិភាសកានិ អនត្ថកាមានិ អហិតកាមានិ អផាសុកាមានិ អយោគក្ខេមកាមានិ ភិក្ខូនំ ភិក្ខុនីនំ ឧបាសកានំ ឧបាសិកានំ តថារូបានិ កុលានិ សេវតិ ភជតិ បយិរុបាសតិ អយំ វុច្ចតិ អគោចរោ។>
  text <អថ វា អន្តរឃរំ បវិដ្ឋោ វីថិំ បដិបន្នោ អសំវុតោ គច្ឆតិ ហត្ថិំ ឱលោកេន្តោ អស្សំ ឱលោកេន្តោ រថំ ឱលោកេន្តោ បត្តិំ ឱលោកេន្តោ ឥត្ថិយោ ឱលោកេន្តោ បុរិសេ ឱលោកេន្តោ កុមារិកាយោ ឱលោកេន្តោ កុមារកេ ឱលោកេន្តោ អន្តរាបណំ ឱលោកេន្តោ ឃរមុខានិ ឱលោកេន្តោ ឧទ្ធំ ឱលោកេន្តោ អធោ ឱលោកេន្តោ ទិសាវិទិសំ វិបេក្ខមានោ គច្ឆតិ អយម្បិ វុច្ចតិ អគោចរោ។>
  text <អថ វា ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ…បេ។… មនិន្ទ្រិយំ អសំវុតំ វិហរន្តំ អភិជ្ឈា ទោមនស្សា បាបកា អកុសលា ធម្មា អន្វាស្សវេយ្យុំ តស្ស ន សំវរាយ បដិបជ្ជតិ ន រក្ខតិ មនិន្ទ្រិយំ មនិន្ទ្រិយេ ន សំវរំ អាបជ្ជតិ អយម្បិ វុច្ចតិ អគោចរោ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អនុយុត្តា វិហរន្តិ សេយ្យថិទំ នច្ចំ គីតំ វាទិតំ បេក្ខំ អក្ខានំ បាណិស្សរំ វេតាឡំ កុម្ភថូណំ សោភនកំ ចណ្ឌាលំ វំសំ ធោវនំ ហត្ថិយុទ្ធំ អស្សយុទ្ធំ មហិំសយុទ្ធំ ឧសភយុទ្ធំ អជយុទ្ធំ មេណ្ឌយុទ្ធំ កុក្កុដយុទ្ធំ វដ្ដកយុទ្ធំ ទណ្ឌយុទ្ធំ មុដ្ឋិយុទ្ធំ និព្ពុទ្ធំ ឧយ្យោធិកំ ពលគ្គំ សេនាព្យូហំ អនីកទស្សនំ ឥតិ វា ឥតិ ឯវរូបំ វិសូកទស្សនំ អនុយុត្តោ ហោតិ អយម្បិ វុច្ចតិ អគោចរោ។>
  text <បញ្ចបិ កាមគុណា អគោចរា។ វុត្តញ្ហេតំ ភគវតា មា ភិក្ខវេ អគោចរេ ចរថ បរវិសយេ។ អគោចរេ ភិក្ខវេ ចរតំ បរវិសយេ លច្ឆតិ មារោ ឱតារំ លច្ឆតិ មារោ អារម្មណំ។ កោ ច ភិក្ខវេ ភិក្ខុនោ អគោចរោ បរវិសយោ។ យទិទំ បញ្ច កាមគុណា។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ អយំ វុច្ចតិ ភិក្ខវេ ភិក្ខុនោ អគោចរោ បរវិសយោ អយម្បិ វុច្ចតិ អគោចរោ។>
  text <កតមោ គោចរោ។ ឥធ ភិក្ខុ ន វេសិយាគោចរោ ហោតិ ន វិធវាគោចរោ ហោតិ ន ថុល្លកុមារីគោចរោ ហោតិ ន បណ្ឌកគោចរោ ហោតិ ន ភិក្ខុនីគោចរោ ហោតិ ន បានាគារគោចរោ ហោតិ អសំសដ្ឋោ វិហរតិ រាជូហិ រាជមហាមត្តេហិ តិត្ថិយេហិ តិត្ថិយសាវកេហិ អននុលោមិកេន សំសគ្គេន។ យានិ វា បន តានិ កុលានិ សទ្ធានិ បសន្នានិ ឱបានភូតានិ កាសាវបជ្ជោតានិ ឥសិវាតបដិវាតានិ អត្ថកាមានិ ហិតកាមានិ ផាសុកាមានិ យោគក្ខេមកាមានិ ភិក្ខូនំ ភិក្ខុនីនំ ឧបាសកានំ ឧបាសិកានំ តថារូបានិ កុលានិ សេវតិ ភជតិ បយិរុបាសតិ អយម្បិ វុច្ចតិ គោចរោ។>
  text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ សំវុតោ គច្ឆតិ ន ហត្ថិំ ឱលោកេន្តោ ន អស្សំ ឱលោកេន្តោ ន រថំ ឱលោកេន្តោ ន បត្តិំ ឱលោកេន្តោ…បេ។… ន ទិសាវិទិសំ វិបេក្ខមានោ គច្ឆតិ អយម្បិ វុច្ចតិ គោចរោ។>
  text <អថ វា ភិក្ខុ ចក្ខុនា រូបំ ទិស្វា ន និមិត្តគ្គាហី ហោតិ…បេ។… មនិន្ទ្រិយេ សំវរំ អាបជ្ជតិ អយម្បិ វុច្ចតិ គោចរោ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អននុយុត្តា វិហរន្តិ សេយ្យថិទំ នច្ចំ គីតំ វាទិតំ…បេ។… អនីកទស្សនំ ឥតិ វា ឥតិ ឯវរូបា វិសូកទស្សនា បដិវិរតោ ហោតិ អយម្បិ វុច្ចតិ គោចរោ។>
  text <ចត្តារោបិ សតិបដ្ឋានា គោចរោ។ វុត្តញ្ហេតំ ភគវតា គោចរេ ភិក្ខវេ ចរថ សកេ បេត្តិកេ វិសយេ។ គោចរេ ភិក្ខវេ ចរតំ សកេ បេត្តិកេ វិសយេ ន លច្ឆតិ មារោ ឱតារំ ន លច្ឆតិ មារោ អារម្មណំ។ កោ ច ភិក្ខវេ ភិក្ខុនោ គោចរោ សកោ បេត្តិកោ វិសយោ។ យទិទំ ចត្តារោ សតិបដ្ឋានា។ កតមេ ចត្តារោ។ ឥធ ភិក្ខវេ ភិក្ខុ កាយេ កាយានុបស្សី វិហរតិ វេទនាសុ…បេ។ … ចិត្តេ…បេ។… ធម្មេសុ ធម្មានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។ អយំ វុច្ចតិ ភិក្ខវេ ភិក្ខុនោ គោចរោ សកោ បេត្តិកោ វិសយោ អយម្បិ វុច្ចតិ គោចរោ។ ឯទិសេន គោចរេន សមន្នាគតោ អស្សាតិ ក្យាស្សស្សុ ឥធ គោចរា។>
  text <កានិ សីលព្ពតានាស្សូតិ។ កីទិសេន សីលព្ពតេន សមន្នាគតោ អស្ស កិំសណ្ឋិតេន កិំបការេន កិំបដិភាគេនាតិ សីលព្ពតបារិសុទ្ធិំ បុច្ឆតិ។ កតមា សីលព្ពតបារិសុទ្ធិ។ អត្ថិ សីលញ្ចេវ វតញ្ច អត្ថិ វតំ ន សីលំ។ កតមំ សីលញ្ចេវ វតញ្ច។ ឥធ ភិក្ខុ សីលវា ហោតិ បាតិមោក្ខសំវរសំវុតោ វិហរតិ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ។ យោ តត្ថ សញ្ញមោ សំវរោ អវីតិក្កមោ ឥទំ សីលំ។ យំ សមាទានំ តំ វតំ។ សំវរដ្ឋេន សីលំ សមាទានដ្ឋេន វតំ ឥទំ វុច្ចតិ សីលញ្ចេវ វតញ្ច។>
  text <កតមំ វតំ ន សីលំ។ អដ្ឋ ធុតង្គានិ អារញ្ញិកង្គំ បិណ្ឌបាតិកង្គំ បំសុកូលិកង្គំ តេចីវរិកង្គំ សបទានចារិកង្គំ ខលុបច្ឆាភត្តិកង្គំ នេសជ្ជិកង្គំ យថាសន្ថតិកង្គំ ឥទំ វុច្ចតិ វតំ ន សីលំ។ វីរិយសមាទានម្បិ វុច្ចតិ វតំ ន សីលំ។ កាមំ តចោ ច ន្ហារុ ច អដ្ឋិ ច អវសិស្សតុ សរីរេ ឧបសុស្សតុ មំសលោហិតំ យំ តំ បុរិសថាមេន បុរិសពលេន បុរិសវីរិយេន បុរិសបរក្កមេន បត្តព្ពំ ន តំ អបាបុណិត្វា វីរិយស្ស សណ្ឋានំ ភវិស្សតីតិ ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ។>
  text <ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ។ ន តាវាហំ ឥមំ បល្លង្កំ ភិន្ទិស្សាមិ យាវ មេ ន អនុបាទាយ អាសវេហិ ចិត្តំ វិមុច្ចិស្សតីតិ ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ។ ន តាវាហំ ឥមម្ហា អាសនា វុដ្ឋហិស្សាមិ… ន តាវាហំ ឥមម្ហា ចង្កមា ឱរោហិស្សាមិ… វិហារា និក្ខមិស្សាមិ… អឌ្ឍយោគា និក្ខមិស្សាមិ… បាសាទា និក្ខមិស្សាមិ… ហម្មិយា… គុហាយ… លេណា… កុដិយា… កូដាគារា… អដ្ដា… មាឡា… ឧទ្ទណ្ឌា… ឧបដ្ឋានសាលាយ… មណ្ឌបា… រុក្ខមូលា និក្ខមិស្សាមិ យាវ មេ ន អនុបាទាយ អាសវេហិ ចិត្តំ វិមុច្ចិស្សតីតិ ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ។ ឥមស្មិញ្ញេវ បុព្ពណ្ហសមយំ អរិយធម្មំ អាហរិស្សាមិ សមាហរិស្សាមិ អធិគច្ឆិស្សាមិ ផស្សយិស្សាមិ សច្ឆិករិស្សាមីតិ ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ។ ឥមស្មិញ្ញេវ មជ្ឈន្ហិកសមយំ… សាយន្ហសមយំ … បុរេភត្តំ… បច្ឆាភត្តំ… បុរិមយាមំ… មជ្ឈិមយាមំ… បច្ឆិមយាមំ… កាឡេ… ជុណ្ហេ… វស្សេ… ហេមន្តេ… គិម្ហេ… បុរិមេ វយោខន្ធេ… មជ្ឈិមេ វយោខន្ធេ… បច្ឆិមេ វយោខន្ធេ អរិយធម្មំ អាហរិស្សាមិ សមាហរិស្សាមិ អធិគច្ឆិស្សាមិ ផស្សយិស្សាមិ សច្ឆិករិស្សាមីតិ ចិត្តំ បគ្គណ្ហាតិ បទហតិ។ ឯវរូបម្បិ វីរិយសមាទានំ វុច្ចតិ វតំ ន សីលំ អយំ សីលព្ពតបារិសុទ្ធិ។ ឯទិសាយ សីលព្ពតបារិសុទ្ធិយា សមន្នាគតោ អស្សាតិ កានិ សីលព្ពតានាស្សុ។>
  text <បហិតត្តស្ស ភិក្ខុនោតិ។ បហិតត្តស្សាតិ អារទ្ធវីរិយស្ស ថាមគតស្ស ទឡ្ហបរក្កមស្ស អនិក្ខិត្តច្ឆន្ទស្ស អនិក្ខិត្តធុរស្ស កុសលេសុ ធម្មេសុ។ អថ វា បេសិតត្តស្ស យស្សត្ថាយ បេសិតោ អត្តត្ថេ ច ញាយេ ច លក្ខណេ ច ការណេ ច ឋានាឋានេ ច។ សព្ពេ សង្ខារា អនិច្ចាតិ បេសិតត្តស្ស សព្ពេ សង្ខារា ទុក្ខាតិ បេសិតត្តស្ស សព្ពេ ធម្មា អនត្តាតិ បេសិតត្តស្ស អវិជ្ជាបច្ចយា សង្ខារាតិ បេសិតត្តស្ស …បេ។… ជាតិបច្ចយា ជរាមរណន្តិ បេសិតត្តស្ស អវិជ្ជានិរោធា សង្ខារនិរោធោតិ បេសិតត្តស្ស…បេ។… ជាតិនិរោធា ជរាមរណនិរោធោតិ បេសិតត្តស្ស ឥទំ ទុក្ខន្តិ បេសិតត្តស្ស…បេ។… អយំ ទុក្ខនិរោធគាមិនី បដិបទាតិ បេសិតត្តស្ស ឥមេ អាសវាតិ បេសិតត្តស្ស…បេ។… អយំ អាសវនិរោធគាមិនី បដិបទាតិ បេសិតត្តស្ស ឥមេ ធម្មា អភិញ្ញេយ្យាតិ បេសិតត្តស្ស…បេ។… ឥមេ ធម្មា សច្ឆិកាតព្ពាតិ បេសិតត្តស្ស ឆន្នំ ផស្សាយតនានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច បេសិតត្តស្ស បញ្ចន្នំ ឧបាទានក្ខន្ធានំ… ចតុន្នំ មហាភូតានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច បេសិតត្តស្ស យំ កិញ្ចិ សមុទយធម្មំ សព្ពំ តំ និរោធធម្មន្តិ បេសិតត្តស្ស។ ភិក្ខុនោតិ បុថុជ្ជនកល្យាណកស្ស វា ភិក្ខុនោ សេក្ខស្ស វា ភិក្ខុនោតិ បហិតត្តស្ស ភិក្ខុនោ។>
  text <តេនាហ ថេរោ សារិបុត្តោ>
  text <១៩៧>
    text <កំ សោ សិក្ខំ សមាទាយ ឯកោទិ និបកោ សតោ>
    text <កម្មារោ រជតស្សេវ និទ្ធមេ មលមត្តនោ។>
    text <កំ សោ សិក្ខំ សមាទាយ ឯកោទិ និបកោ សតោ>
    text <កម្មារោ រជតស្សេវ និទ្ធមេ មលមត្តនោតិ។>
  text <កំ សោ សិក្ខំ សមាទាយាតិ កំ សោ សិក្ខំ អាទាយ សមាទាយ អាទិយិត្វា សមាទិយិត្វា គណ្ហិត្វា បរាមសិត្វា អភិនិវិសិត្វាតិ កំ សោ សិក្ខំ សមាទាយ។>
  text <ឯកោទិ និបកោ សតោតិ។ ឯកោទីតិ ឯកគ្គចិត្តោ អវិក្ខិត្តចិត្តោ អវិសាហដមានសោ សមថោ សមាធិន្ទ្រិយំ សមាធិពលំ…បេ។… សម្មាសមាធិ។ និបកោតិ និបកោ បណ្ឌិតោ បញ្ញវា ពុទ្ធិមា ញាណី វិភាវី មេធាវី។ សតោតិ ចតូហិ ការណេហិ សតោ កាយេ កាយានុបស្សនាសតិបដ្ឋានំ ភាវេន្តោ សតោ វេទនាសុ…បេ។… ចិត្តេ…បេ។… ធម្មេសុ ធម្មានុបស្សនាសតិបដ្ឋានំ ភាវេន្តោ សតោ។ សោ វុច្ចតិ សតោតិ សតោ។ កំ សោ សិក្ខំ សមាទាយាតិ អធិសីលសិក្ខំ បុច្ឆតិ។ ឯកោទីតិ អធិចិត្តសិក្ខំ បុច្ឆតិ។ និបកោតិ អធិបញ្ញាសិក្ខំ បុច្ឆតិ។ សតោតិ បារិសុទ្ធិំ បុច្ឆតីតិ កំ សោ សិក្ខំ សមាទាយ ឯកោទិ និបកោ សតោ។>
  text <កម្មារោ រជតស្សេវ និទ្ធមេ មលមត្តនោតិ។ កម្មារោ វុច្ចតិ សុវណ្ណការោ រជតំ វុច្ចតិ ជាតរូបំ។ យថា សុវណ្ណការោ ជាតរូបស្ស ឱឡារិកម្បិ មលំ ធមតិ សន្ធមតិ និទ្ធមតិ មជ្ឈិមកម្បិ មលំ ធមតិ សន្ធមតិ និទ្ធមតិ សុខុមកម្បិ មលំ ធមតិ សន្ធមតិ និទ្ធមតិ ឯវមេវ ភិក្ខុ អត្តនោ ឱឡារិកេបិ កិលេសេ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតិ មជ្ឈិមកេបិ កិលេសេ… សុខុមកេបិ កិលេសេ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតិ។>
  text <អថ វា ភិក្ខុ អត្តនោ រាគមលំ ទោសមលំ មោហមលំ មានមលំ ទិដ្ឋិមលំ កិលេសមលំ ទុច្ចរិតមលំ អន្ធករណំ អចក្ខុករណំ អញ្ញាណករណំ បញ្ញានិរោធិកំ វិឃាតបក្ខិកំ អនិព្ពានសំវត្តនិកំ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតិ។>
  text <អថ វា សម្មាទិដ្ឋិយា មិច្ឆាទិដ្ឋិំ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតិ។ សម្មាសង្កប្បេន មិច្ឆាសង្កប្បំ…បេ។… សម្មាវាចាយ មិច្ឆាវាចំ… សម្មាកម្មន្តេន មិច្ឆាកម្មន្តំ… សម្មាអាជីវេន មិច្ឆាអាជីវំ… សម្មាវាយាមេន មិច្ឆាវាយាមំ… សម្មាសតិយា មិច្ឆាសតិំ… សម្មាសមាធិនា មិច្ឆាសមាធិំ… សម្មាញាណេន មិច្ឆាញាណំ… សម្មាវិមុត្តិយា មិច្ឆាវិមុត្តិំ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតិ។>
  text <អថ វា អរិយេន អដ្ឋង្គិកេន មគ្គេន សព្ពេ កិលេសេ សព្ពេ ទុច្ចរិតេ សព្ពេ ទរថេ សព្ពេ បរិឡាហេ សព្ពេ សន្តាបេ សព្ពាកុសលាភិសង្ខារេ ធមតិ សន្ធមតិ និទ្ធមតិ បជហតិ វិនោទេតិ ព្យន្តិំ ករោតិ អនភាវំ គមេតីតិ កម្មារោ រជតស្សេវ និទ្ធមេ មលមត្តនោ។>
  text <តេនាហ ថេរោ សារិបុត្តោ>
  text <១៩៨>
    text <វិជិគុច្ឆមានស្ស យទិទំ ផាសុ សារិបុត្តាតិ ភគវា>
    text <រិត្តាសនំ សយនំ សេវតោ វេ>
    text <សម្ពោធិកាមស្ស យថានុធម្មំ តំ តេ បវក្ខាមិ យថា បជានំ។>
    text <វិជិគុច្ឆមានស្ស យទិទំ ផាសុ សារិបុត្តាតិ ភគវា>
    text <រិត្តាសនំ សយនំ សេវតោ វេ>
    text <សម្ពោធិកាមស្ស យថានុធម្មំ តំ តេ បវក្ខាមិ យថា បជានន្តិ។>
  text <វិជិគុច្ឆមានស្ស យទិទំ ផាសូតិ។ វិជិគុច្ឆមានស្សាតិ ជាតិយា វិជិគុច្ឆមានស្ស ជរាយ… ព្យាធិនា… មរណេន… សោកេហិ … បរិទេវេហិ… ទុក្ខេហិ… ទោមនស្សេហិ… ឧបាយាសេហិ…បេ។… ទិដ្ឋិព្យសនេន ទុក្ខេន វិជិគុច្ឆមានស្ស អដ្ដីយមានស្ស ហរាយមានស្សាតិ វិជិគុច្ឆមានស្ស។ យទិទំ ផាសូតិ យំ ផាសុវិហារំ តំ កថយិស្សាមិ។ កតមោ ផាសុវិហារោ។ សម្មាបដិបទា អនុលោមបដិបទា អបច្ចនីកបដិបទា អវិរុទ្ធបដិបទា អន្វត្ថបដិបទា ធម្មានុធម្មបដិបទា សីលេសុ បរិបូរការិតា ឥន្ទ្រិយេសុ គុត្តទ្វារតា ភោជនេ មត្តញ្ញុតា ជាគរិយានុយោគោ សតិសម្បជញ្ញំ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ និព្ពានញ្ច និព្ពានគាមិនី ច បដិបទា អយំ ផាសុវិហារោតិ វិជិគុច្ឆមានស្ស យទិទំ ផាសុ។>
  text <សារិបុត្តាតិ ភគវាតិ។ តំ ថេរំ នាមេនាលបតិ។ ភគវាតិ គារវាធិវចនំ។ អបិ ច ភគ្គរាគោតិ ភគវា ភគ្គទោសោតិ ភគវា ភគ្គមោហោតិ ភគវា ភគ្គមានោតិ ភគវា ភគ្គទិដ្ឋីតិ ភគវា ភគ្គកណ្ឌកោតិ ភគវា ភគ្គកិលេសោតិ ភគវា ភជិ វិភជិ បវិភជិ ធម្មរតនន្តិ ភគវា ភវានំ អន្តករោតិ ភគវា ភាវិតកាយោ ភាវិតសីលោ ភាវិតចិត្តោ ភាវិតបញ្ញោតិ ភគវា ភជិ វា ភគវា អរញ្ញវនបត្ថានិ បន្តានិ សេនាសនានិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានីតិ ភគវា ភាគី វា ភគវា ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ ភគវា ភាគី វា ភគវា អត្ថរសស្ស ធម្មរសស្ស វិមុត្តិរសស្ស អធិសីលស្ស អធិចិត្តស្ស អធិបញ្ញាយាតិ ភគវា ភាគី វា ភគវា ចតុន្នំ ឈានានំ ចតុន្នំ អប្បមញ្ញានំ ចតុន្នំ អារុប្បសមាបត្តីនន្តិ ភគវា ភាគី វា ភគវា អដ្ឋន្នំ វិមោក្ខានំ អដ្ឋន្នំ អភិញ្ញាយតនានំ នវន្នំ អនុបុព្ពវិហារសមាបត្តីនន្តិ ភគវា ភាគី វា ភគវា ទសន្នំ សញ្ញាភាវនានំ ទសន្នំ កសិណសមាបត្តីនំ អានាបានស្សតិសមាធិស្ស អសុភសមាបត្តិយាតិ ភគវា ភាគី វា ភគវា ចតុន្នំ សតិបដ្ឋានានំ ចតុន្នំ សម្មប្បធានានំ ចតុន្នំ ឥទ្ធិបាទានំ បញ្ចន្នំ ឥន្ទ្រិយានំ បញ្ចន្នំ ពលានំ សត្តន្នំ ពោជ្ឈង្គានំ អរិយស្ស អដ្ឋង្គិកស្ស មគ្គស្សាតិ ភគវា ភាគី វា ភគវា ទសន្នំ តថាគតពលានំ ចតុន្នំ វេសារជ្ជានំ ចតុន្នំ បដិសម្ភិទានំ ឆន្នំ អភិញ្ញានំ ឆន្នំ ពុទ្ធធម្មានន្តិ ភគវា ភគវាតិ នេតំ នាមំ មាតរា កតំ ន បិតរា កតំ ន ភាតរា កតំ ន ភគិនិយា កតំ ន មិត្តាមច្ចេហិ កតំ ន ញាតិសាលោហិតេហិ កតំ ន សមណព្រាហ្មណេហិ កតំ ន ទេវតាហិ កតំ វិមោក្ខន្តិកមេតំ ពុទ្ធានំ ភគវន្តានំ ពោធិយា មូលេ សហ សព្ពញ្ញុតញាណស្ស បដិលាភា សច្ឆិកា បញ្ញត្តិ យទិទំ ភគវាតិ សារិបុត្តាតិ ភគវា។>
  text <រិត្តាសនំ សយនំ សេវតោ វេតិ។ អាសនំ វុច្ចតិ យត្ថ និសីទតិ មញ្ចោ បីឋំ ភិសិ តដ្ដិកា ចម្មខណ្ឌោ តិណសន្ថារោ បណ្ណសន្ថារោ បលាលសន្ថារោ។ សយនំ វុច្ចតិ សេនាសនំ វិហារោ អឌ្ឍយោគោ បាសាទោ ហម្មិយំ គុហា។ តំ សយនាសនំ អសប្បាយរូបទស្សនេន រិត្តំ វិវិត្តំ បវិវិត្តំ អសប្បាយសទ្ទស្សវនេន…បេ។… អសប្បាយេហិ បញ្ចហិ កាមគុណេហិ រិត្តំ វិវិត្តំ បវិវិត្តំ។ តំ សយនាសនំ សេវតោ និសេវតោ សំសេវតោ បដិសេវតោតិ រិត្តាសនំ សយនំ សេវតោ វេ។>
  text <សម្ពោធិកាមស្ស យថានុធម្មន្តិ។ សម្ពោធិ វុច្ចតិ ចតូសុ មគ្គេសុ ញាណំ បញ្ញា បញ្ញិន្ទ្រិយំ បញ្ញាពលំ…បេ។… ធម្មវិចយសម្ពោជ្ឈង្គោ វីមំសា វិបស្សនា សម្មាទិដ្ឋិ។ តំ សម្ពោធិំ ពុជ្ឈិតុកាមស្ស អនុពុជ្ឈិតុកាមស្ស បដិពុជ្ឈិតុកាមស្ស សម្ពុជ្ឈិតុកាមស្ស អធិគន្តុកាមស្ស ផស្សិតុកាមស្ស សច្ឆិកាតុកាមស្សាតិ សម្ពោធិកាមស្ស។>
  text <យថានុធម្មន្តិ កតមេ ពោធិយា អនុធម្មា។ សម្មាបដិបទា អនុលោមបដិបទា អបច្ចនីកបដិបទា អវិរុទ្ធបដិបទា អន្វត្ថបដិបទា ធម្មានុធម្មបដិបទា សីលេសុ បរិបូរការិតា ឥន្ទ្រិយេសុ គុត្តទ្វារតា ភោជនេ មត្តញ្ញុតា ជាគរិយានុយោគោ សតិសម្បជញ្ញំ ឥមេ វុច្ចន្តិ ពោធិយា អនុធម្មា។ អថ វា ចតុន្នំ មគ្គានំ បុព្ពភាគេ វិបស្សនា ឥមេ វុច្ចន្តិ ពោធិយា អនុធម្មាតិ សម្ពោធិកាមស្ស យថានុធម្មំ។>
  text <តំ តេ បវក្ខាមិ យថា បជានន្តិ។ តន្តិ ពោធិយា អនុធម្មំ។ បវក្ខាមីតិ បវក្ខាមិ អាចិក្ខិស្សាមិ ទេសេស្សាមិ បញ្ញបេស្សាមិ បឋបេស្សាមិ វិវរិស្សាមិ វិភជិស្សាមិ ឧត្តានីករិស្សាមិ បកាសិស្សាមិ។ យថា បជានន្តិ យថា បជានំ យថា បជានន្តោ អាជានន្តោ វិជានន្តោ បដិវិជានន្តោ បដិវិជ្ឈន្តោ ន ឥតិហិតិហំ ន ឥតិកិរាយ ន បរម្បរាយ ន បិដកសម្បទាយ ន តក្កហេតុ ន នយហេតុ ន អាការបរិវិតក្កេន ន ទិដ្ឋិនិជ្ឈានក្ខន្តិយា សាមំ សយមភិញ្ញាតំ អត្តបច្ចក្ខំ ធម្មំ តំ កថយិស្សាមីតិ តំ តេ បវក្ខាមិ យថា បជានំ។>
  text <តេនាហ ភគវា>
  text <១៩៩>
    text <បញ្ចន្នំ ធីរោ ភយានំ ន ភាយេ ភិក្ខុ សតោ សបរិយន្តចារី>
    text <ឌំសាធិបាតានំ សរីសបានំ មនុស្សផស្សានំ ចតុប្បទានំ។>
    text <បញ្ចន្នំ ធីរោ ភយានំ ន ភាយេ ភិក្ខុ សតោ សបរិយន្តចារី>
    text <ឌំសាធិបាតានំ សរីសបានំ មនុស្សផស្សានំ ចតុប្បទានន្តិ។>
  text <បញ្ចន្នំ ធីរោ ភយានំ ន ភាយេតិ។ ធីរោតិ ធីរោ បណ្ឌិតោ បញ្ញវា ពុទ្ធិមា ញាណី វិភាវី មេធាវី។ ធីរោ បញ្ចន្នំ ភយានំ ន ភាយេយ្យ ន តសេយ្យ ន សន្តសេយ្យ ន ឧត្តសេយ្យ ន បរិត្តសេយ្យ ន សន្តាសំ អាបជ្ជេយ្យ អភីរូ អស្ស អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ បញ្ចន្នំ ធីរោ ភយានំ ន ភាយេ។>
  text <ភិក្ខុ សតោ សបរិយន្តចារីតិ។ ភិក្ខូតិ បុថុជ្ជនកល្យាណកោ វា ភិក្ខុ សេក្ខោ វា ភិក្ខុ។ សតោតិ ចតូហិ ការណេហិ សតោ កាយេ កាយានុបស្សនាសតិបដ្ឋានំ ភាវេន្តោ សតោ វេទនាសុ…បេ។… ចិត្តេ… ធម្មេសុ ធម្មានុបស្សនាសតិបដ្ឋានំ ភាវេន្តោ សតោ សោ វុច្ចតិ សតោ។ សបរិយន្តចារីតិ ចត្តារោ បរិយន្តា សីលសំវរបរិយន្តោ ឥន្ទ្រិយសំវរបរិយន្តោ ភោជនេ មត្តញ្ញុតាបរិយន្តោ ជាគរិយានុយោគបរិយន្តោ។>
  text <កតមោ សីលសំវរបរិយន្តោ។ ឥធ ភិក្ខុ សីលវា ហោតិ បាតិមោក្ខសំវរសំវុតោ វិហរតិ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ។ អន្តោបូតិភាវំ បច្ចវេក្ខមានោ អន្តោ សីលសំវរបរិយន្តេ ចរតិ មរិយាទំ ន ភិន្ទតិ អយំ សីលសំវរបរិយន្តោ។>
  text <កតមោ ឥន្ទ្រិយសំវរបរិយន្តោ។ ឥធ ភិក្ខុ ចក្ខុនា រូបំ ទិស្វា ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ…បេ។… ចក្ខុន្ទ្រិយេ សំវរំ អាបជ្ជតិ។ សោតេន សទ្ទំ សុត្វា… ឃានេន គន្ធំ ឃាយិត្វា… ជិវ្ហាយ រសំ សាយិត្វា… កាយេន ផោដ្ឋព្ពំ ផុសិត្វា… មនសា ធម្មំ វិញ្ញាយ ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ មនិន្ទ្រិយំ សុសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា នាន្វាស្សវេយ្យុំ តស្ស សំវរាយ បដិបជ្ជតិ រក្ខតិ មនិន្ទ្រិយំ មនិន្ទ្រិយេ សំវរំ អាបជ្ជតិ។ អាទិត្តបរិយាយំ បច្ចវេក្ខមានោ អន្តោ ឥន្ទ្រិយសំវរបរិយន្តេ ចរតិ មរិយាទំ ន ភិន្ទតិ អយំ ឥន្ទ្រិយសំវរបរិយន្តោ។>
  text <កតមោ ភោជនេ មត្តញ្ញុតាបរិយន្តោ។ ឥធ ភិក្ខុ បដិសង្ខា យោនិសោ អាហារំ អាហារេតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ។ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុវិហារោ ចាតិ។ អក្ខព្ភញ្ជនវណបដិច្ឆាទនបុត្តមំសូបមំ បច្ចវេក្ខមានោ អន្តោ ភោជនេ មត្តញ្ញុតាបរិយន្តេ ចរតិ មរិយាទំ ន ភិន្ទតិ អយំ ភោជនេ មត្តញ្ញុតាបរិយន្តោ។>
  text <កតមោ ជាគរិយានុយោគបរិយន្តោ។ ឥធ ភិក្ខុ ទិវសំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា បឋមំ យាមំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា មជ្ឈិមំ យាមំ ទក្ខិណេន បស្សេន សីហសេយ្យំ កប្បេតិ បាទេ បាទំ អច្ចាធាយ សតោ សម្បជានោ ឧដ្ឋានសញ្ញំ មនសិ ករិត្វា រត្តិយា បច្ឆិមំ យាមំ បច្ចុដ្ឋាយ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ។ ភទ្ទេករត្តវិហារំ បច្ចវេក្ខមានោ អន្តោ ជាគរិយានុយោគបរិយន្តេ ចរតិ មរិយាទំ ន ភិន្ទតិ អយំ ជាគរិយានុយោគបរិយន្តោតិ ភិក្ខុ សតោ សបរិយន្តចារី។>
  text <ឌំសាធិបាតានំ សរីសបានន្តិ។ ឌំសា វុច្ចន្តិ បិង្គលមក្ខិកាយោ។ អធិបាតកា វុច្ចន្តិ សព្ពាបិ មក្ខិកាយោ។ កិំការណា អធិបាតកា វុច្ចន្តិ សព្ពាបិ មក្ខិកាយោ។ តា ឧប្បតិត្វា ឧប្បតិត្វា ខាទន្តិ តំការណា អធិបាតកា វុច្ចន្តិ សព្ពាបិ មក្ខិកាយោ។ សរីសបា វុច្ចន្តិ អហីតិ ឌំសាធិបាតានំ សរីសបានំ។>
  text <មនុស្សផស្សានំ ចតុប្បទានន្តិ។ មនុស្សផស្សា វុច្ចន្តិ ចោរា វា អស្សុ មានវា វា កតកម្មា វា អកតកម្មា វា។ តេ ភិក្ខុំ បញ្ហំ វា បុច្ឆេយ្យុំ វាទំ វា អារោបេយ្យុំ អក្កោសេយ្យុំ បរិភាសេយ្យុំ រោសេយ្យុំ វិរោសេយ្យុំ ហិំសេយ្យុំ វិហិំសេយ្យុំ ហេឋេយ្យុំ វិហេឋេយ្យុំ ឃាតេយ្យុំ ឧបឃាតេយ្យុំ ឧបឃាតំ វា ករេយ្យុំ។ យោ កោចិ មនុស្សតោ ឧបឃាតោ មនុស្សផស្សោ។ ចតុប្បទានន្តិ សីហា ព្យគ្ឃា ទីបិ អច្ឆា តរច្ឆា កោកា មហិំសា ហត្ថី។ តេ ភិក្ខុំ មទ្ទេយ្យុំ ខាទេយ្យុំ ហិំសេយ្យុំ វិហិំសេយ្យុំ ហេឋេយ្យុំ វិហេឋេយ្យុំ ឃាតេយ្យុំ ឧបឃាតេយ្យុំ ឧបឃាតំ វា ករេយ្យុំ។ ចតុប្បទតោ ឧបឃាតោ យំ កិញ្ចិ ចតុប្បទភយន្តិ មនុស្សផស្សានំ ចតុប្បទានំ។>
  text <តេនាហ ភគវា>
  text <២០០>
    text <បរធម្មិកានម្បិ ន សន្តសេយ្យ ទិស្វាបិ តេសំ ពហុភេរវានិ>
    text <អថាបរានិ អភិសម្ភវេយ្យ បរិស្សយានិ កុសលានុឯសី។>
    text <បរធម្មិកានម្បិ ន សន្តសេយ្យ ទិស្វាបិ តេសំ ពហុភេរវានិ>
    text <អថាបរានិ អភិសម្ភវេយ្យ បរិស្សយានិ កុសលានុឯសីតិ។>
  text <បរធម្មិកានម្បិ ន សន្តសេយ្យ ទិស្វាបិ តេសំ ពហុភេរវានីតិ។ បរធម្មិកា វុច្ចន្តិ សត្ត សហធម្មិកេ ឋបេត្វា យេ កេចិ ពុទ្ធេ ធម្មេ សង្ឃេ អប្បសន្នា។ តេ ភិក្ខុំ បញ្ហំ វា បុច្ឆេយ្យុំ វាទំ វា អារោបេយ្យុំ អក្កោសេយ្យុំ បរិភាសេយ្យុំ រោសេយ្យុំ វិរោសេយ្យុំ ហិំសេយ្យុំ វិហិំសេយ្យុំ ហេឋេយ្យុំ វិហេឋេយ្យុំ ឃាតេយ្យុំ ឧបឃាតេយ្យុំ ឧបឃាតំ វា ករេយ្យុំ។ តេសំ ពហុភេរវេ បស្សិត្វា វា សុណិត្វា វា ន វេធេយ្យ ន បវេធេយ្យ ន សម្បវេធេយ្យ ន តសេយ្យ ន សន្តសេយ្យ ន ឧត្តសេយ្យ ន បរិត្តសេយ្យ ន ភាយេយ្យ ន សន្តាសំ អាបជ្ជេយ្យ អភីរូ អស្ស អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ បរធម្មិកានម្បិ ន សន្តសេយ្យ ទិស្វាបិ តេសំ ពហុភេរវានិ។>
  text <អថាបរានិ អភិសម្ភវេយ្យ បរិស្សយានិ កុសលានុឯសីតិ។ អថាបរានិបិ អត្ថិ អភិសម្ភោតព្ពានិ អភិភវិតព្ពានិ អជ្ឈោត្ថរិតព្ពានិ បរិយាទិយិតព្ពានិ មទ្ទិតព្ពានិ។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច…បេ។… ឯវម្បិ តត្រាសយាតិ បរិស្សយា។ កុសលានុឯសីតិ សម្មាបដិបទំ អនុលោមបដិបទំ អបច្ចនីកបដិបទំ អវិរុទ្ធបដិបទំ អន្វត្ថបដិបទំ…បេ។… អរិយំ អដ្ឋង្គិកំ មគ្គំ និព្ពានញ្ច និព្ពានគាមិនិញ្ច បដិបទំ ឯសន្តេន គវេសន្តេន បរិយេសន្តេន បរិស្សយា អភិសម្ភោតព្ពា អភិភវិតព្ពា អជ្ឈោត្ថរិតព្ពា បរិយាទិយិតព្ពា មទ្ទិតព្ពាតិ អថាបរានិ អភិសម្ភវេយ្យ បរិស្សយានិ កុសលានុឯសី។>
  text <តេនាហ ភគវា>
  text <២០១>
    text <អាតង្កផស្សេន ខុទាយ ផុដ្ឋោ សីតំ អថុណ្ហំ អធិវាសយេយ្យ>
    text <សោ តេហិ ផុដ្ឋោ ពហុធា អនោកោ វីរិយបរក្កមំ ទឡ្ហំ ករេយ្យ។>
    text <អាតង្កផស្សេន ខុទាយ ផុដ្ឋោ សីតំ អថុណ្ហំ អធិវាសយេយ្យ>
    text <សោ តេហិ ផុដ្ឋោ ពហុធា អនោកោ វីរិយបរក្កមំ ទឡ្ហំ ករេយ្យាតិ។>
  text <អាតង្កផស្សេន ខុទាយ ផុដ្ឋោតិ។ អាតង្កផស្សោ វុច្ចតិ រោគផស្សោ។ រោគផស្សេន ផុដ្ឋោ បរេតោ សមោហិតោ សមន្នាគតោ អស្ស ចក្ខុរោគេន ផុដ្ឋោ បរេតោ សមោហិតោ សមន្នាគតោ អស្ស សោតរោគេន… ឃានរោគេន… ជិវ្ហារោគេន… កាយរោគេន…បេ។… ឌំសមកសវាតាតបសរីសបសម្ផស្សេន ផុដ្ឋោ បរេតោ សមោហិតោ សមន្នាគតោ អស្ស។ ខុទា វុច្ចតិ ឆាតកោ។ ឆាតកេន ផុដ្ឋោ បរេតោ សមោហិតោ សមន្នាគតោ អស្សាតិ អាតង្កផស្សេន ខុទាយ ផុដ្ឋោ។>
  text <សីតំ អថុណ្ហំ អធិវាសយេយ្យាតិ។ សីតន្តិ ទ្វីហិ ការណេហិ សីតំ ហោតិ អព្ភន្តរធាតុប្បកោបវសេន វា សីតំ ហោតិ ពហិទ្ធា ឧតុវសេន វា សីតំ ហោតិ។ ឧណ្ហន្តិ ទ្វីហិ ការណេហិ ឧណ្ហំ ហោតិ អព្ភន្តរធាតុប្បកោបវសេន វា ឧណ្ហំ ហោតិ ពហិទ្ធា ឧតុវសេន វា ឧណ្ហំ ហោតីតិ សីតំ អថុណ្ហំ។ អធិវាសយេយ្យាតិ ខមោ អស្ស សីតស្ស ឧណ្ហស្ស ជិឃច្ឆាយ បិបាសាយ ឌំសមកសវាតាតបសរីសបសម្ផស្សានំ ទុរុត្តានំ ទុរាគតានំ វចនបថានំ ឧប្បន្នានំ សារីរិកានំ វេទនានំ ទុក្ខានំ តិព្ពានំ ខរានំ កដុកានំ អសាតានំ អមនាបានំ បាណហរានំ អធិវាសកជាតិកោ អស្សាតិ សីតំ អថុណ្ហំ អធិវាសយេយ្យ។>
  text <សោ តេហិ ផុដ្ឋោ ពហុធា អនោកោតិ។ សោ តេហីតិ អាតង្កផស្សេន ច ខុទាយ ច សីតេន ច ឧណ្ហេន ច ផុដ្ឋោ បរេតោ សមោហិតោ សមន្នាគតោ អស្សាតិ សោ តេហិ ផុដ្ឋោ។ ពហុធាតិ អនេកវិធេហិ អាការេហិ ផុដ្ឋោ បរេតោ សមោហិតោ សមន្នាគតោ អស្សាតិ សោ តេហិ ផុដ្ឋោ ពហុធា។ អនោកោតិ អភិសង្ខារសហគតវិញ្ញាណស្ស ឱកាសំ ន ករោតីតិបិ អនោកោ។ អថ វា កាយទុច្ចរិតស្ស វចីទុច្ចរិតស្ស មនោទុច្ចរិតស្ស ឱកាសំ ន ករោតីតិបិ អនោកោតិ សោ តេហិ ផុដ្ឋោ ពហុធា អនោកោ។>
  text <វីរិយបរក្កមំ ទឡ្ហំ ករេយ្យាតិ។ វីរិយបរក្កមោ វុច្ចតិ យោ ចេតសិកោ វីរិយារម្ភោ និក្កមោ បរក្កមោ ឧយ្យាមោ វាយាមោ ឧស្សាហោ ឧស្សោឡ្ហី អប្បដិវានី ថាមោ ធិតិ អសិថិលបរក្កមតា អនិក្ខិត្តច្ឆន្ទតា អនិក្ខិត្តធុរតា ធុរសម្បគ្គាហោ វីរិយំ វីរិយិន្ទ្រិយំ វីរិយពលំ សម្មាវាយាមោ។ វីរិយបរក្កមំ ទឡ្ហំ ករេយ្យាតិ។ វីរិយំ បរក្កមំ ទឡ្ហំ ករេយ្យ ថិរំ ករេយ្យ ទឡ្ហសមាទានោ អស្ស អវត្ថិតសមាទានោតិ វីរិយបរក្កមំ ទឡ្ហំ ករេយ្យ។>
  text <តេនាហ ភគវា>
  text <២០២>
    text <ថេយ្យំ ន ការេ ន មុសា ភណេយ្យ មេត្តាយ ផស្សេ តសថាវរានិ>
    text <យទាវិលត្តំ មនសោ វិជញ្ញា កណ្ហស្ស បក្ខោតិ វិនោទយេយ្យ។>
    text <ថេយ្យំ ន ការេ ន មុសា ភណេយ្យ មេត្តាយ ផស្សេ តសថាវរានិ>
    text <យទាវិលត្តំ មនសោ វិជញ្ញា កណ្ហស្ស បក្ខោតិ វិនោទយេយ្យាតិ។>
  text <ថេយ្យំ ន ការេ ន មុសា ភណេយ្យាតិ។ ថេយ្យំ ន ការេតិ ឥធ ភិក្ខុ អទិន្នាទានំ បហាយ អទិន្នាទានា បដិវិរតោ អស្ស ទិន្នាទាយី ទិន្នបាដិកង្ខី អថេនេន សុចិភូតេន អត្តនា វិហរេយ្យាតិ ថេយ្យំ ន ការេ។ ន មុសា ភណេយ្យាតិ ឥធ ភិក្ខុ មុសាវាទំ បហាយ មុសាវាទា បដិវិរតោ អស្ស សច្ចវាទី សច្ចសន្ធោ ថេតោ បច្ចយិកោ អវិសំវាទកោ លោកស្សាតិ ថេយ្យំ ន ការេ ន មុសា ភណេយ្យ។>
  text <មេត្តាយ ផស្សេ តសថាវរានីតិ។ មេត្តាតិ យា សត្តេសុ មេត្តិ មេត្តាយនា មេត្តាយិតត្តំ អនុទយា អនុទយនា អនុទយិតត្តំ ហិតេសិតា អនុកម្បា អព្យាបាទោ អព្យាបជ្ជោ អទោសោ កុសលមូលំ។ តសាតិ យេសំ តសិតា តណ្ហា អប្បហីនា យេសញ្ច ភយភេរវា អប្បហីនា។ កិំការណា វុច្ចន្តិ តសា។ តេ តសន្តិ ឧត្តសន្តិ បរិតសន្តិ ភាយន្តិ សន្តាសំ អាបជ្ជន្តិ តំការណា វុច្ចន្តិ តសា។ ថាវរាតិ យេសំ តសិតា តណ្ហា បហីនា យេសញ្ច ភយភេរវា បហីនា។ កិំការណា វុច្ចន្តិ ថាវរា។ តេ ន តសន្តិ ន ឧត្តសន្តិ ន បរិតសន្តិ ន ភាយន្តិ សន្តាសំ ន អាបជ្ជន្តិ តំការណា វុច្ចន្តិ ថាវរា។ មេត្តាយ ផស្សេ តសថាវរានីតិ។ តសេ ច ថាវរេ ច មេត្តាយ ផស្សេយ្យ ផរេយ្យ មេត្តាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរេយ្យាតិ មេត្តាយ ផស្សេ តសថាវរានិ។>
  text <យទាវិលត្តំ មនសោ វិជញ្ញាតិ។ យទាតិ យទា។ មនសោតិ យំ ចិត្តំ មនោ មានសំ ហទយំ បណ្ឌរំ មនោ មនាយតនំ មនិន្ទ្រិយំ វិញ្ញាណំ វិញ្ញាណក្ខន្ធោ តជ្ជា មនោវិញ្ញាណធាតុ។ កាយទុច្ចរិតេន ចិត្តំ អាវិលំ ហោតិ លុឡិតំ ឯរិតំ ឃដ្ដិតំ ចលិតំ ភន្តំ អវូបសន្តំ។ វចីទុច្ចរិតេន…បេ។… មនោទុច្ចរិតេន… រាគេន… ទោសេន… មោហេន… កោធេន… ឧបនាហេន… មក្ខេន… បឡាសេន… ឥស្សាយ… មច្ឆរិយេន… មាយាយ… សាឋេយ្យេន… ថម្ភេន… សារម្ភេន… មានេន… អតិមានេន… មទេន… បមាទេន… សព្ពកិលេសេហិ… សព្ពទុច្ចរិតេហិ… សព្ពទរថេហិ… សព្ពបរិឡាហេហិ… សព្ពសន្តាបេហិ… សព្ពាកុសលាភិសង្ខារេហិ ចិត្តំ អាវិលំ ហោតិ លុឡិតំ ឯរិតំ ឃដ្ដិតំ ចលិតំ ភន្តំ អវូបសន្តំ។ យទាវិលត្តំ មនសោ វិជញ្ញាតិ។ ចិត្តស្ស អាវិលភាវំ ជានេយ្យ អាជានេយ្យ វិជានេយ្យ បដិវិជានេយ្យ បដិវិជ្ឈេយ្យាតិ យទាវិលត្តំ មនសោ វិជញ្ញា។>
  text <កណ្ហស្ស បក្ខោតិ វិនោទយេយ្យាតិ។ កណ្ហោតិ យោ សោ មារោ កណ្ហោ អធិបតិ អន្តគុ នមុចិ បមត្តពន្ធុ។ កណ្ហស្ស បក្ខោ មារបក្ខោ មារបាសោ មារពឡិសំ មារាមិសំ មារវិសយោ មារនិវាសោ មារគោចរោ មារពន្ធនន្តិ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ។ ឯវម្បិ កណ្ហស្ស បក្ខោតិ វិនោទយេយ្យ។ អថ វា កណ្ហស្ស បក្ខោ មារបក្ខោ អកុសលបក្ខោ ទុក្ខុទ្ទយោ ទុក្ខវិបាកោ និរយសំវត្តនិកោ តិរច្ឆានយោនិសំវត្តនិកោ បេត្តិវិសយសំវត្តនិកោតិ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ។ ឯវម្បិ កណ្ហស្ស បក្ខោតិ វិនោទយេយ្យ។>
  text <តេនាហ ភគវា>
  text <២០៣>
    text <កោធាតិមានស្ស វសំ ន គច្ឆេ មូលម្បិ តេសំ បលិខញ្ញ តិដ្ឋេ>
    text <អថប្បិយំ វា បន អប្បិយំ វា អទ្ធា ភវន្តោ អភិសម្ភវេយ្យ។>
    text <កោធាតិមានស្ស វសំ ន គច្ឆេ មូលម្បិ តេសំ បលិខញ្ញ តិដ្ឋេ>
    text <អថប្បិយំ វា បន អប្បិយំ វា អទ្ធា ភវន្តោ អភិសម្ភវេយ្យាតិ។>
  text <កោធាតិមានស្ស វសំ ន គច្ឆេតិ។ កោធោតិ យោ ចិត្តស្ស អាឃាតោ បដិឃាតោ…បេ។… ចណ្ឌិក្កំ អសុរោបោ អនត្តមនតា ចិត្តស្ស។ អតិមានោតិ ឥធេកច្ចោ បរំ អតិមញ្ញតិ ជាតិយា វា គោត្តេន វា…បេ។… អញ្ញតរញ្ញតរេន វា វត្ថុនា។ កោធាតិមានស្ស វសំ ន គច្ឆេតិ។ កោធស្ស ច អតិមានស្ស ច វសំ ន គច្ឆេយ្យ កោធញ្ច អតិមានញ្ច បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ កោធាតិមានស្ស វសំ ន គច្ឆេ។>
  text <មូលម្បិ តេសំ បលិខញ្ញ តិដ្ឋេតិ។ កតមំ កោធស្ស មូលំ។ អវិជ្ជា មូលំ អយោនិសោ មនសិការោ មូលំ អស្មិមានោ មូលំ អហិរិកំ មូលំ អនោត្តប្បំ មូលំ ឧទ្ធច្ចំ មូលំ ឥទំ កោធស្ស មូលំ។ កតមំ អតិមានស្ស មូលំ។ អវិជ្ជា មូលំ អយោនិសោ មនសិការោ មូលំ អស្មិមានោ មូលំ អហិរិកំ មូលំ អនោត្តប្បំ មូលំ ឧទ្ធច្ចំ មូលំ ឥទំ អតិមានស្ស មូលំ។ មូលម្បិ តេសំ បលិខញ្ញ តិដ្ឋេតិ។ កោធស្ស ច អតិមានស្ស ច មូលំ បលិខណិត្វា ឧទ្ធរិត្វា សមុទ្ធរិត្វា ឧប្បាដយិត្វា សមុប្បាដយិត្វា បជហិត្វា វិនោទេត្វា ព្យន្តិំ ករិត្វា អនភាវំ គមេត្វា តិដ្ឋេយ្យ សន្តិដ្ឋេយ្យាតិ មូលម្បិ តេសំ បលិខញ្ញ តិដ្ឋេ។>
  text <អថប្បិយំ វា បន អប្បិយំ វា អទ្ធា ភវន្តោ អភិសម្ភវैយ្យាតិ។ អថាតិ បទសន្ធិ បទសំសគ្គោ បទបារិបូរី អក្ខរសមវាយោ ព្យញ្ជនសិលិដ្ឋតា បទានុបុព្ពតាបេតំ អថាតិ។ បិយាតិ ទ្វេ បិយា សត្តា វា សង្ខារា វា។ កតមេ សត្តា បិយា។ ឥធ យាស្ស តេ ហោន្តិ អត្ថកាមា ហិតកាមា ផាសុកាមា យោគក្ខេមកាមា មាតា វា បិតា វា ភាតា វា ភគិនី វា បុត្តា វា ធីតា វា មិត្តា វា អមច្ចា វា ញាតី វា សាលោហិតា វា ឥមេ សត្តា បិយា។ កតមេ សង្ខារា បិយា។ មនាបិកា រូបា មនាបិកា សទ្ទា… គន្ធា… រសា… ផោដ្ឋព្ពា ឥមេ សង្ខារា បិយា។ អប្បិយាតិ ទ្វេ អប្បិយា សត្តា វា សង្ខារា វា។ កតមេ សត្តា អប្បិយា។ ឥធ យាស្ស តេ ហោន្តិ អនត្ថកាមា អហិតកាមា អផាសុកាមា អយោគក្ខេមកាមា ជីវិតា វោរោបេតុកាមា ឥមេ សត្តា អប្បិយា។ កតមេ សង្ខារា អប្បិយា។ អមនាបិកា រូបា អមនាបិកា សទ្ទា គន្ធា… រសា… ផោដ្ឋព្ពា ឥមេ សង្ខារា អប្បិយា។ អទ្ធាតិ ឯកំសវចនំ និស្សំសយវចនំ និក្កង្ខវចនំ អទ្វេជ្ឈវចនំ អទ្វេឡ្ហកវចនំ និយ្យានិកវចនំ អបណ្ណកវចនំ អវត្ថាបនវចនមេតំ អទ្ធាតិ។ អថប្បិយំ វា បន អប្បិយំ វា អទ្ធា ភវន្តោ អភិសម្ភវេយ្យាតិ។ បិយាប្បិយំ សាតាសាតំ សុខទុក្ខំ សោមនស្សទោមនស្សំ ឥដ្ឋានិដ្ឋំ អភិសម្ភវន្តោ វា អភិភវេយ្យ អធិភវន្តោ វា អភិសម្ភវេយ្យាតិ អថប្បិយំ វា បន អប្បិយំ វា អទ្ធា ភវន្តោ អភិសម្ភវេយ្យ។>
  text <តេនាហ ភគវា>
  text <២០៤>
    text <បញ្ញំ បុរក្ខត្វា កល្យាណបីតិ វិក្ខម្ភយេ តានិ បរិស្សយានិ>
    text <អរតិំ សហេថ សយនម្ហិ បន្តេ ចតុរោ សហេថ បរិទេវធម្មេ។>
    text <បញ្ញំ បុរក្ខត្វា កល្យាណបីតិ វិក្ខម្ភយេ តានិ បរិស្សយានិ>
    text <អរតិំ សហេថ សយនម្ហិ បន្តេ ចតុរោ សហេថ បរិទេវធម្មេតិ។>
  text <បញ្ញំ បុរក្ខត្វា កល្យាណបីតីតិ។ បញ្ញាតិ យា បញ្ញា បជាននា វិចយោ បវិចយោ ធម្មវិចយោ…បេ។… អមោហោ សម្មាទិដ្ឋិ។ បញ្ញំ បុរក្ខត្វាតិ ឥធេកច្ចោ បញ្ញំ បុរតោ កត្វា ចរតិ បញ្ញាធជោ បញ្ញាកេតុ បញ្ញាធិបតេយ្យោ វិចយពហុលោ បវិចយពហុលោ បេក្ខាយនពហុលោ សម្បេក្ខាយនពហុលោ វិភូតវិហារី តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោតិ។ ឯវម្បិ បញ្ញំ បុរក្ខត្វា។>
  text <អថ វា គច្ឆន្តោ វា គច្ឆាមីតិ បជានាតិ ឋិតោ វា ឋិតោម្ហីតិ បជានាតិ និសិន្នោ វា និសិន្នោម្ហីតិ បជានាតិ សយានោ វា សយានោម្ហីតិ បជានាតិ យថា យថា វា បនស្ស កាយោ បណិហិតោ ហោតិ តថា តថា នំ បជានាតីតិ។ ឯវម្បិ បញ្ញំ បុរក្ខត្វា។>
  text <អថ វា អភិក្កន្តេ បដិក្កន្តេ សម្បជានការី ហោតិ អាលោកិតេ វិលោកិតេ សម្បជានការី ហោតិ សមិញ្ជិតេ បសារិតេ សម្បជានការី ហោតិ សង្ឃាដិបត្តចីវរធារណេ សម្បជានការី ហោតិ អសិតេ បីតេ ខាយិតេ សាយិតេ សម្បជានការី ហោតិ ឧច្ចារបស្សាវកម្មេ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហិភាវេ សម្បជានការី ហោតីតិ។ ឯវម្បិ បញ្ញំ បុរក្ខត្វា។>
  text <កល្យាណបីតីតិ ពុទ្ធានុស្សតិវសេន ឧប្បជ្ជតិ បីតិ បាមោជ្ជំ កល្យាណបីតីតិ។ ធម្មានុស្សតិ សង្ឃានុស្សតិ សីលានុស្សតិ ចាគានុស្សតិ ទេវតានុស្សតិ អានាបានស្សតិ មរណស្សតិ កាយគតាសតិវសេន ឧបសមានុស្សតិវសេន ឧប្បជ្ជតិ បីតិ បាមោជ្ជំ កល្យាណបីតីតិ បញ្ញំ បុរក្ខត្វា កល្យាណបីតិ។>
  text <វិក្ខម្ភយេ តានិ បរិស្សយានីតិ។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច…បេ។… ឥមេ វុច្ចន្តិ បាកដបរិស្សយា…បេ។… ឥមេ វុច្ចន្តិ បដិច្ឆន្នបរិស្សយា…បេ។… ឯវម្បិ តត្រាសយាតិ បរិស្សយា។ វិក្ខម្ភយេ តានិ បរិស្សយានីតិ។ តានិ បរិស្សយានិ វិក្ខម្ភេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ វិក្ខម្ភយេ តានិ បរិស្សយានិ។>
  text <អរតិំ សហេថ សយនម្ហិ បន្តេតិ។ អរតីតិ យា អរតិ អរតិតា អនភិរតិ អនភិរមណា ឧក្កណ្ឋិតា បរិតស្សិតា។ សយនម្ហិ បន្តេតិ បន្តេសុ វា សេនាសនេសុ អញ្ញតរញ្ញតរេសុ វា អធិកុសលេសុ ធម្មេសុ អរតិំ សហេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ អរតិំ សហេថ សយនម្ហិ បន្តេ។>
  text <ចតុរោ សហេថ បរិទេវធម្មេតិ។ ចត្តារោ បរិទេវនីយេ ធម្មេ សហេយ្យ បរិសហេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ ចតុរោ សហេថ បរិទេវធម្មេ។>
  text <តេនាហ ភគវា>
  text <២០៥>
    text <កិំសូ អសិស្សំ កុវ វា អសិស្សំ ទុក្ខំ វត សេត្ថ កុវជ្ជ សេស្សំ>
    text <ឯតេ វិតក្កេ បរិទេវនេយ្យេ វិនយេថ សេខោ អនិកេតចារី។>
    text <មគធំ គតា កោសលំ គតា ឯកច្ចិយា បន វជ្ជិភូមិយា>
    text <មិគា វិយ អសង្ឃចារិនោ អនិកេតា វិហរន្តិ ភិក្ខវោ។>
    text <សាធុ ចរិតកំ សាធុ សុចរិតំ សាធុ សទា អនិកេតវិហារោ>
    text <អត្ថបុច្ឆនំ បទក្ខិណំ កម្មំ ឯតំ សាមញ្ញំ អកិញ្ចនស្សាតិ។>
    text <កិំសូ អសិស្សំ កុវ វា អសិស្សំ ទុក្ខំ វត សេត្ថ កុវជ្ជ សេស្សំ>
    text <ឯតេ វិតក្កេ បរិទេវនេយ្យេ វិនយេថ សេខោ អនិកេតចារីតិ។>
  text <កិំសូ អសិស្សំ កុវ វា អសិស្សន្តិ។ កិំសូ អសិស្សាមីតិ កិំ ភុញ្ជិស្សាមិ ឱទនំ វា កុម្មាសំ វា សត្តុំ វា មច្ឆំ វា មំសំ វាតិ កិំសូ អសិស្សំ។ កុវ វា អសិស្សន្តិ កត្ថ ភុញ្ជិស្សាមិ ខត្តិយកុលេ វា ព្រាហ្មណកុលេ វា វេស្សកុលេ វា សុទ្ទកុលេ វាតិ កិំសូ អសិស្សំ កុវ វា អសិស្សំ។>
  text <ទុក្ខំ វត សេត្ថ កុវជ្ជ សេស្សន្តិ ឥមំ រត្តិំ ទុក្ខំ សយិត្ថ ផលកេ វា តដ្ដិកាយ វា ចម្មខណ្ឌេ វា តិណសន្ថារេ វា បណ្ណសន្ថារេ វា បលាលសន្ថារេ វា។ អាគាមិរត្តិំ កត្ថ សុខំ សយិស្សាមិ មញ្ចេ វា បីឋេ វា ភិសិយា វា ពិម្ពោហនេ វា វិហារេ វា អឌ្ឍយោគេ វា បាសាទេ វា ហម្មិយេ វា គុហាយ វាតិ ទុក្ខំ វត សេត្ថ កុវជ្ជ សេស្សំ។>
  text <ឯតេ វិតក្កេ បរិទេវនេយ្យេតិ។ ឯតេ វិតក្កេតិ ទ្វេ បិណ្ឌបាតបដិសញ្ញុត្តេ វិតក្កេ ទ្វេ សេនាសនបដិសញ្ញុត្តេ វិតក្កេ។ បរិទេវនេយ្យេតិ អាទេវនេយ្យេ បរិទេវនេយ្យេតិ ឯតេ វិតក្កេ បរិទេវនេយ្យេ។>
  text <វិនយេថ សេខោ អនិកេតចារីតិ។ សេខោតិ កិំការណា វុច្ចតិ សេខោ។ សិក្ខតីតិ សេខោ។ កិញ្ច សិក្ខតិ។ អធិសីលម្បិ សិក្ខតិ អធិចិត្តម្បិ សិក្ខតិ អធិបញ្ញម្បិ សិក្ខតិ។ កតមា អធិសីលសិក្ខា…បេ។… អយំ អធិបញ្ញាសិក្ខា។ ឥមា តិស្សោ សិក្ខាយោ អាវជ្ជន្តោ សិក្ខតិ ជានន្តោ បស្សន្តោ បច្ចវេក្ខន្តោ ចិត្តំ អធិដ្ឋហន្តោ សិក្ខតិ សទ្ធាយ អធិមុច្ចន្តោ សិក្ខតិ វីរិយំ បគ្គណ្ហន្តោ សតិំ ឧបដ្ឋបេន្តោ ចិត្តំ សមាទហន្តោ បញ្ញាយ បជានន្តោ សិក្ខតិ អភិញ្ញេយ្យំ អភិជានន្តោ សិក្ខតិ បរិញ្ញេយ្យំ បរិជានន្តោ បហាតព្ពំ បជហន្តោ ភាវេតព្ពំ ភាវេន្តោ សច្ឆិកាតព្ពំ សច្ឆិករោន្តោ សិក្ខតិ អាចរតិ សមាចរតិ សមាទាយ សិក្ខតិ។ តំការណា វុច្ចតិ សេខោ។ វិនយាយ បដិវិនយាយ បហានាយ វូបសមាយ បដិនិស្សគ្គាយ បដិបស្សទ្ធិយា អធិសីលម្បិ សិក្ខេយ្យ អធិចិត្តម្បិ សិក្ខេយ្យ អធិបញ្ញម្បិ សិក្ខេយ្យ។ ឥមា តិស្សោ សិក្ខាយោ អាវជ្ជន្តោ សិក្ខេយ្យ ជានន្តោ…បេ។… សច្ឆិកាតព្ពំ សច្ឆិករោន្តោ សិក្ខេយ្យ អាចរេយ្យ សមាចរេយ្យ សមាទាយ វត្តេយ្យាតិ វិនយេថ សេខោ។>
  text <អនិកេតចារីតិ។ កថំ និកេតចារី ហោតិ។ ឥធេកច្ចោ កុលបលិពោធេន សមន្នាគតោ ហោតិ គណបលិពោធេន… អាវាសបលិពោធេន… ចីវរបលិពោធេន… បិណ្ឌបាតបលិពោធេន… សេនាសនបលិពោធេន… គិលានបច្ចយភេសជ្ជបរិក្ខារបលិពោធេន សមន្នាគតោ ហោតិ។ ឯវំ និកេតចារី ហោតិ។ កថំ អនិកេតចារី ហោតិ។ ឥធ ភិក្ខុ ន កុលបលិពោធេន សមន្នាគតោ ហោតិ ន គណបលិពោធេន… ន អាវាសបលិពោធេន… ន ចីវរបលិពោធេន… ន បិណ្ឌបាតបលិពោធេន… ន សេនាសនបលិពោធេន… ន គិលានបច្ចយភេសជ្ជបរិក្ខារបលិពោធេន សមន្នាគតោ ហោតិ។ ឯវំ អនិកេតចារី ហោតិ។>
  text <វិនយេថ សេខោ អនិកេតចារី។ តេនាហ ភគវា>
  text <២០៦>
    text <អន្នញ្ច លទ្ធា វសនញ្ច កាលេ មត្តំ ស ជញ្ញា ឥធ តោសនត្ថំ>
    text <សោ តេសុ គុត្តោ យតចារិ គាមេ រុសិតោបិ វាចំ ផរុសំ ន វជ្ជា។>
    text <អន្នញ្ច លទ្ធា វសនញ្ច កាលេ មត្តំ ស ជញ្ញា ឥធ តោសនត្ថំ>
    text <សោ តេសុ គុត្តោ យតចារិ គាមេ រុសិតោបិ វាចំ ផរុសំ ន វជ្ជាតិ។>
  text <អន្នញ្ច លទ្ធា វសនញ្ច កាលេតិ។ អន្នន្តិ ឱទនោ កុម្មាសោ សត្តុ មច្ឆោ មំសំ។ វសនន្តិ ឆ ចីវរានិ ខោមំ កប្បាសិកំ កោសេយ្យំ កម្ពលំ សាណំ ភង្គំ។ អន្នញ្ច លទ្ធា វសនញ្ច កាលេតិ។ ចីវរំ លភិត្វា បិណ្ឌបាតំ លភិត្វា ន កុហនាយ ន លបនាយ ន នេមិត្តិកតាយ ន និប្បេសិកតាយ ន លាភេន លាភំ និជិគីសនតាយ ន ទារុទានេន ន វេឡុទានេន ន បត្តទានេន ន បុប្ផទានេន ន ផលទានេន ន សិនានទានេន ន ចុណ្ណទានេន ន មត្តិកាទានេន ន ទន្តកដ្ឋទានេន ន មុខោទកទានេន ន ចាតុកម្យតាយ ន មុគ្គសូប្យតាយ ន បារិភដ្យតាយ ន បីឋមទ្ទិកតាយ ន វត្ថុវិជ្ជាយ ន តិរច្ឆានវិជ្ជាយ ន អង្គវិជ្ជាយ ន នក្ខត្តវិជ្ជាយ ន ទូតគមនេន ន បហិណគមនេន ន ជង្ឃបេសនិកេន ន វេជ្ជកម្មេន ន បិណ្ឌបដិបិណ្ឌកេន ន ទានានុប្បទានេន ធម្មេន សមេន លទ្ធា លភិត្វា អធិគន្ត្វា វិន្ទិត្វា បដិលភិត្វាតិ អន្នញ្ច លទ្ធា វសនញ្ច កាលេ។>
  text <មត្តំ ស ជញ្ញា ឥធ តោសនត្ថន្តិ។ មត្តំ ស ជញ្ញាតិ ទ្វីហិ ការណេហិ មត្តំ ជានេយ្យ បដិគ្គហណតោ វា បរិភោគតោ វា។ កថំ បដិគ្គហណតោ មត្តំ ជានាតិ។ ថោកេបិ ទិយ្យមានេ កុលានុទយាយ កុលានុរក្ខាយ កុលានុកម្បាយ បដិគ្គណ្ហាតិ ពហុកេបិ ទិយ្យមានេ កាយបរិហារិកំ ចីវរំ បដិគ្គណ្ហាតិ កុច្ឆិបរិហារិកំ បិណ្ឌបាតំ បដិគ្គណ្ហាតិ។ ឯវំ បដិគ្គហណតោ មត្តំ ជានាតិ។ កថំ បរិភោគតោ មត្តំ ជានាតិ។>
  text <បដិសង្ខា យោនិសោ ចីវរំ បដិសេវតិ យាវទេវ សីតស្ស បដិឃាតាយ ឧណ្ហស្ស បដិឃាតាយ ឌំសមកសវាតាតបសរីសបសម្ផស្សានំ បដិឃាតាយ យាវទេវ ហិរិកោបីនបដិច្ឆាទនត្ថំ។>
  text <បដិសង្ខា យោនិសោ បិណ្ឌបាតំ បដិសេវតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ។ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុវិហារោ ច។>
  text <បដិសង្ខា យោនិសោ សេនាសនំ បដិសេវតិ យាវទេវ សីតស្ស បដិឃាតាយ ឧណ្ហស្ស បដិឃាតាយ ឌំសមកសវាតាតបសរីសបសម្ផស្សានំ បដិឃាតាយ យាវទេវ ឧតុបរិស្សយវិនោទនបដិសល្លានារាមត្ថំ។>
  text <បដិសង្ខា យោនិសោ គិលានបច្ចយភេសជ្ជបរិក្ខារំ បដិសេវតិ យាវទេវ ឧប្បន្នានំ វេយ្យាព្យាធិកានំ វេទនានំ បដិឃាតាយ អព្យាបជ្ជបរមតាយ។>
  text <ឯវំ បរិភោគតោ មត្តំ ជានាតិ។ មត្តំ ស ជញ្ញាតិ។ ឥមេហិ ទ្វីហិ ការណេហិ មត្តំ ជានេយ្យ អាជានេយ្យ បដិវិជានេយ្យ បដិវិជ្ឈេយ្យាតិ មត្តំ ស ជញ្ញា។>
  text <ឥធ តោសនត្ថន្តិ។ ឥធ ភិក្ខុ សន្តុដ្ឋោ ហោតិ ឥតរីតរេន ចីវរេន ឥតរីតរចីវរសន្តុដ្ឋិយា ច វណ្ណវាទី ន ច ចីវរហេតុ អនេសនំ អប្បតិរូបំ អាបជ្ជតិ អលទ្ធា ច ចីវរំ ន បរិតស្សតិ លទ្ធា ច ចីវរំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ តាយ ច បន ឥតរីតរចីវរសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បដិស្សតោ អយំ វុច្ចតិ ភិក្ខុ បោរាណេ អគ្គញ្ញេ អរិយវំសេ ឋិតោ។>
  text <បុន ចបរំ ភិក្ខុ សន្តុដ្ឋោ ហោតិ ឥតរីតរេន បិណ្ឌបាតេន ឥតរីតរបិណ្ឌបាតសន្តុដ្ឋិយា ច វណ្ណវាទី ន ច បិណ្ឌបាតហេតុ អនេសនំ អប្បតិរូបំ អាបជ្ជតិ អលទ្ធា ច បិណ្ឌបាតំ ន បរិតស្សតិ លទ្ធា ច បិណ្ឌបាតំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ តាយ ច បន ឥតរីតរបិណ្ឌបាតសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បដិស្សតោ អយំ វុច្ចតិ ភិក្ខុ បោរាណេ អគ្គញ្ញេ អរិយវំសេ ឋិតោ។>
  text <បុន ចបរំ ភិក្ខុ សន្តុដ្ឋោ ហោតិ ឥតរីតរេន សេនាសនេន ឥតរីតរសេនាសនសន្តុដ្ឋិយា ច វណ្ណវាទី ន ច សេនាសនហេតុ អនេសនំ អប្បតិរូបំ អាបជ្ជតិ អលទ្ធា ច សេនាសនំ ន បរិតស្សតិ លទ្ធា ច សេនាសនំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ តាយ ច បន ឥតរីតរសេនាសនសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បដិស្សតោ អយំ វុច្ចតិ ភិក្ខុ បោរាណេ អគ្គញ្ញេ អរិយវំសេ ឋិតោ។>
  text <បុន ចបរំ ភិក្ខុ សន្តុដ្ឋោ ហោតិ ឥតរីតរេន គិលានបច្ចយភេសជ្ជបរិក្ខារេន ឥតរីតរគិលានបច្ចយភេសជ្ជបរិក្ខារសន្តុដ្ឋិយា ច វណ្ណវាទី ន ច គិលានបច្ចយភេសជ្ជបរិក្ខារហេតុ អនេសនំ អប្បតិរូបំ អាបជ្ជតិ អលទ្ធា ច គិលានបច្ចយភេសជ្ជបរិក្ខារំ ន បរិតស្សតិ លទ្ធា ច គិលានបច្ចយភេសជ្ជបរិក្ខារំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ តាយ ច បន ឥតរីតរគិលានបច្ចយភេសជ្ជបរិក្ខារសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បដិស្សតោ អយំ វុច្ចតិ ភិក្ខុ បោរាណេ អគ្គញ្ញេ អរិយវំសេ ឋិតោតិ មត្តំ ស ជញ្ញា ឥធ តោសនត្ថំ។>
  text <សោ តេសុ គុត្តោ យតចារិ គាមេតិ។ សោ តេសុ គុត្តោតិ ចីវរេ បិណ្ឌបាតេ សេនាសនេ គិលានបច្ចយភេសជ្ជបរិក្ខារេ គុត្តោ គោបិតោ រក្ខិតោ សំវុតោតិ។ ឯវម្បិ សោ តេសុ គុត្តោ។ អថ វា អាយតនេសុ គុត្តោ គោបិតោ រក្ខិតោ សំវុតោតិ។ ឯវម្បិ សោ តេសុ គុត្តោ។>
  text <យតចារិ គាមេតិ គាមេ យតោ យត្តោ បដិយត្តោ គុត្តោ គោបិតោ រក្ខិតោ សំវុតោតិ សោ តេសុ គុត្តោ យតចារិ គាមេ។>
  text <រុសិតោបិ វាចំ ផរុសំ ន វជ្ជាតិ។ ទូសិតោ ខុំសិតោ វម្ភិតោ ឃដ្ដិតោ គរហិតោ ឧបវទិតោ ផរុសេន កក្ខឡេន នប្បដិវជ្ជា នប្បដិភណេយ្យ អក្កោសន្តំ ន បច្ចក្កោសេយ្យ រោសន្តំ នប្បដិរោសេយ្យ ភណ្ឌន្តំ ន បដិភណ្ឌេយ្យ ន កលហំ ករេយ្យ ន ភណ្ឌនំ ករេយ្យ ន វិគ្គហំ ករេយ្យ ន វិវាទំ ករេយ្យ ន មេធគំ ករេយ្យ កលហំ ភណ្ឌនំ វិគ្គហំ វិវាទំ មេធគំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ កលហភណ្ឌនវិគ្គហវិវាទមេធគា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ រុសិតោបិ វាចំ ផរុសំ ន វជ្ជា។>
  text <តេនាហ ភគវា>
  text <២០៧>
    text <ឱក្ខិត្តចក្ខុ ន ច បាទលោលោ ឈានានុយុត្តោ ពហុជាគរស្ស>
    text <ឧបេក្ខមារព្ភ សមាហិតត្តោ តក្កាសយំ កុក្កុច្ចញ្ចុបច្ឆិន្ទេ។>
    text <ឱក្ខិត្តចក្ខុ ន ច បាទលោលោ ឈានានុយុត្តោ ពហុជាគរស្ស>
    text <ឧបេក្ខមារព្ភ សមាហិតត្តោ តក្កាសយំ កុក្កុច្ចញ្ចុបច្ឆិន្ទេតិ។>
  text <ឱក្ខិត្តចក្ខុ ន ច បាទលោលោតិ។ កថំ ខិត្តចក្ខុ ហោតិ។ ឥធេកច្ចោ ភិក្ខុ ចក្ខុលោលោ ចក្ខុលោលិយេន សមន្នាគតោ ហោតិ អទិដ្ឋំ ទក្ខិតព្ពំ ទិដ្ឋំ សមតិក្កមិតព្ពន្តិ អារាមេន អារាមំ ឧយ្យានេន ឧយ្យានំ គាមេន គាមំ និគមេន និគមំ នគរេន នគរំ រដ្ឋេន រដ្ឋំ ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ ច ហោតិ រូបទស្សនាយ។ ឯវម្បិ ខិត្តចក្ខុ ហោតិ។>
  text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ អសំវុតោ គច្ឆតិ ហត្ថិំ ឱលោកេន្តោ អស្សំ ឱលោកេន្តោ រថំ ឱលោកេន្តោ បត្តិំ ឱលោកេន្តោ ឥត្ថិយោ ឱលោកេន្តោ បុរិសេ ឱលោកេន្តោ កុមារកេ ឱលោកេន្តោ កុមារិកាយោ ឱលោកេន្តោ អន្តរាបណំ ឱលោកេន្តោ ឃរមុខានិ ឱលោកេន្តោ ឧទ្ធំ ឱលោកេន្តោ អធោ ឱលោកេន្តោ ទិសាវិទិសំ វិបេក្ខមានោ គច្ឆតិ។ ឯវម្បិ ខិត្តចក្ខុ ហោតិ។>
  text <អថ វា ភិក្ខុ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ នប្បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ ឯវម្បិ ខិត្តចក្ខុ ហោតិ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អនុយុត្តា វិហរន្តិ សេយ្យថិទំ នច្ចំ គីតំ វាទិតំ បេក្ខំ អក្ខានំ បាណិស្សរំ វេតាឡំ កុម្ភថូណំ សោភនកំ ចណ្ឌាលំ វំសំ ធោវនំ ហត្ថិយុទ្ធំ អស្សយុទ្ធំ មហិំសយុទ្ធំ ឧសភយុទ្ធំ អជយុទ្ធំ មេណ្ឌយុទ្ធំ កុក្កុដយុទ្ធំ វដ្ដកយុទ្ធំ ទណ្ឌយុទ្ធំ មុដ្ឋិយុទ្ធំ និព្ពុទ្ធំ ឧយ្យោធិកំ ពលគ្គំ សេនាព្យូហំ អនីកទស្សនំ ឥតិ វា។ ឯវម្បិ ខិត្តចក្ខុ ហោតិ។>
  text <កថំ ន ខិត្តចក្ខុ ហោតិ។ ឥធេកច្ចោ ភិក្ខុ ន ចក្ខុលោលោ ន ចក្ខុលោលិយេន សមន្នាគតោ ហោតិ អទិដ្ឋំ ទក្ខិតព្ពំ ទិដ្ឋំ សមតិក្កមិតព្ពន្តិ ន អារាមេន អារាមំ ន ឧយ្យានេន ឧយ្យានំ ន គាមេន គាមំ ន និគមេន និគមំ ន នគរេន នគរំ ន រដ្ឋេន រដ្ឋំ ន ជនបទេន ជនបទំ ទីឃចារិកំ អនវដ្ឋិតចារិកំ អននុយុត្តោ ច ហោតិ រូបទស្សនាយ។ ឯវម្បិ ន ខិត្តចក្ខុ ហោតិ។>
  text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ សំវុតោ គច្ឆតិ ន ហត្ថិំ ឱលោកេន្តោ…បេ។… ន ទិសាវិទិសំ វិបេក្ខមានោ គច្ឆតិ។ ឯវម្បិ ន ខិត្តចក្ខុ ហោតិ។>
  text <អថ វា ភិក្ខុ ចក្ខុនា រូបំ ទិស្វា ន និមិត្តគ្គាហី ហោតិ…បេ។… ចក្ខុន្ទ្រិយេ សំវរំ អាបជ្ជតិ។ ឯវម្បិ ន ខិត្តចក្ខុ ហោតិ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា…បេ។… អនីកទស្សនំ ឥតិ វា។ ឯវរូបា វិសូកទស្សនានុយោគា បដិវិរតោ ហោតិ។ ឯវម្បិ ន ខិត្តចក្ខុ ហោតីតិ ឱក្ខិត្តចក្ខុ។>
  text <ន ច បាទលោលោតិ។ កថំ បាទលោលោ ហោតិ។ ឥធេកច្ចោ ភិក្ខុ បាទលោលោ បាទលោលិយេន សមន្នាគតោ ហោតិ អារាមេន អារាមំ…បេ។… ទីឃចារិកំ អនវដ្ឋិតចារិកំ អនុយុត្តោ ហោតិ រូបទស្សនាយ។ ឯវម្បិ បាទលោលោ ហោតិ។>
  text <អថ វា ភិក្ខុ អន្តោបិ សង្ឃារាមេ បាទលោលោ បាទលោលិយេន សមន្នាគតោ ហោតិ ន អត្ថហេតុ ន ការណហេតុ ឧទ្ធតោ អវូបសន្តចិត្តោ បរិវេណតោ បរិវេណំ គច្ឆតិ។ វិហារតោ…បេ។… ឥតិ ភវាភវកថំ កថេតិ។ ឯវម្បិ បាទលោលោ ហោតិ។>
  text <ន ច បាទលោលោតិ។ បាទលោលិយំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ បាទលោលិយា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យ បដិសល្លានារាមោ អស្ស បដិសល្លានរតោ អជ្ឈត្តំ ចេតោសមថមនុយុត្តោ អនិរាកតជ្ឈានោ វិបស្សនាយ សមន្នាគតោ ព្រូហេតា សុញ្ញាគារំ ឈាយី ឈានរតោ ឯកត្តមនុយុត្តោ សទត្ថគរុកោតិ ឱក្ខិត្តចក្ខុ ន ច បាទលោលោ។>
  text <ឈានានុយុត្តោ ពហុជាគរស្សាតិ។ ឈានានុយុត្តោតិ ទ្វីហិ ការណេហិ ឈានានុយុត្តោ អនុប្បន្នស្ស វា បឋមស្ស ឈានស្ស ឧប្បាទាយ យុត្តោ បយុត្តោ អាយុត្តោ សមាយុត្តោ អនុប្បន្នស្ស វា ទុតិយស្ស ឈានស្ស… តតិយស្ស ឈានស្ស… ចតុត្ថស្ស ឈានស្ស ឧប្បាទាយ យុត្តោ បយុត្តោ អាយុត្តោ សមាយុត្តោតិ។ ឯវម្បិ ឈានានុយុត្តោ។ អថ វា ឧប្បន្នំ វា បឋមំ ឈានំ អាសេវតិ ភាវេតិ ពហុលីករោតិ ឧប្បន្នំ វា ទុតិយំ ឈានំ … តតិយំ ឈានំ… ចតុត្ថំ ឈានំ អាសេវតិ ភាវេតិ ពហុលីករោតីតិ។ ឯវម្បិ ឈានានុយុត្តោ។>
  text <ពហុជាគរស្សាតិ ឥធ ភិក្ខុ ទិវសំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា បឋមំ យាមំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា មជ្ឈិមំ យាមំ ទក្ខិណេន បស្សេន សីហសេយ្យំ កប្បេតិ បាទេ បាទំ អច្ចាធាយ សតោ សម្បជានោ ឧដ្ឋានសញ្ញំ មនសិ កត្វា រត្តិយា បច្ឆិមំ យាមំ បច្ចុដ្ឋាយ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតីតិ ឈានានុយុត្តោ ពហុជាគរស្ស។>
  text <ឧបេក្ខមារព្ភ សមាហិតត្តោតិ។ ឧបេក្ខាតិ យា ចតុត្ថេ ឈានេ ឧបេក្ខា ឧបេក្ខនា អជ្ឈុបេក្ខនា ចិត្តសមតា ចិត្តប្បស្សទ្ធតា មជ្ឈត្តតា ចិត្តស្ស។ សមាហិតត្តោតិ យា ចិត្តស្ស ឋិតិ សណ្ឋិតិ អវដ្ឋិតិ អវិសាហារោ អវិក្ខេបោ អវិសាហដមានសតា សមថោ សមាធិន្ទ្រិយំ សមាធិពលំ សម្មាសមាធិ។ ឧបេក្ខមារព្ភ សមាហិតត្តោតិ។ ចតុត្ថេ ឈានេ ឧបេក្ខំ អារព្ភ ឯកគ្គចិត្តោ អវិក្ខិត្តចិត្តោ អវិសាហដមានសោតិ ឧបេក្ខមារព្ភ សមាហិតត្តោ។>
  text <តក្កាសយំ កុក្កុច្ចញ្ចុបច្ឆិន្ទេតិ។ តក្កាតិ នវ វិតក្កា កាមវិតក្កោ ព្យាបាទវិតក្កោ វិហិំសាវិតក្កោ ញាតិវិតក្កោ ជនបទវិតក្កោ អមរវិតក្កោ បរានុទយតាបដិសញ្ញុត្តោ វិតក្កោ លាភសក្ការសិលោកបដិសញ្ញុត្តោ វិតក្កោ អនវញ្ញត្តិបដិសញ្ញុត្តោ វិតក្កោ ឥមេ វុច្ចន្តិ នវ វិតក្កា។ កាមវិតក្កានំ កាមសញ្ញាសយោ ព្យាបាទវិតក្កានំ ព្យាបាទសញ្ញាសយោ វិហិំសាវិតក្កានំ វិហិំសាសញ្ញាសយោ។ អថ វា តក្កានំ វិតក្កានំ សង្កប្បានំ អវិជ្ជាសយោ អយោនិសោ មនសិការោ អាសយោ អស្មិមានោ អាសយោ អនោត្តប្បំ អាសយោ ឧទ្ធច្ចំ អាសយោ។>
  text <កុក្កុច្ចន្តិ ហត្ថកុក្កុច្ចម្បិ កុក្កុច្ចំ បាទកុក្កុច្ចម្បិ កុក្កុច្ចំ ហត្ថបាទកុក្កុច្ចម្បិ កុក្កុច្ចំ អកប្បិយេ កប្បិយសញ្ញិតា កប្បិយេ អកប្បិយសញ្ញិតា អវជ្ជេ វជ្ជសញ្ញិតា វជ្ជេ អវជ្ជសញ្ញិតា។ យំ ឯវរូបំ កុក្កុច្ចំ កុក្កុច្ចាយនា កុក្កុច្ចាយិតត្តំ ចេតសោ វិប្បដិសារោ មនោវិលេខោ ឥទំ វុច្ចតិ កុក្កុច្ចំ។>
  text <អបិ ច ទ្វីហិ ការណេហិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ កតត្តា ច អកតត្តា ច។ កថំ កតត្តា ច អកតត្តា ច ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ កតំ មេ កាយទុច្ចរិតំ អកតំ មេ កាយសុចរិតន្តិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ កតំ មេ វចីទុច្ចរិតំ… កតំ មេ មនោទុច្ចរិតំ… កតោ មេ បាណាតិបាតោ អកតា មេ បាណាតិបាតា វេរមណីតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ កតំ មេ អទិន្នាទានំ… កតោ មេ កាមេសុមិច្ឆាចារោ… កតោ មេ មុសាវាទោ… កតា មេ បិសុណវាចា… កតា មេ ផរុសវាចា… កតោ មេ សម្ផប្បលាបោ… កតា មេ អភិជ្ឈា… កតោ មេ ព្យាបាទោ… កតា មេ មិច្ឆាទិដ្ឋិ អកតា មេ សម្មាទិដ្ឋីតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ ឯវំ កតត្តា ច អកតត្តា ច ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។>
  text <អថ វា សីលេសុម្ហិ ន បរិបូរការីតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ ឥន្ទ្រិយេសុម្ហិ អគុត្តទ្វារោតិ… ភោជនេ អមត្តញ្ញូម្ហីតិ… ជាគរិយំ អននុយុត្តោម្ហីតិ… ន សតិសម្បជញ្ញេន សមន្នាគតោម្ហីតិ… អភាវិតា មេ ចត្តារោ សតិបដ្ឋានាតិ… អភាវិតា មេ ចត្តារោ សម្មប្បធានាតិ… អភាវិតា មេ ចត្តារោ ឥទ្ធិបាទាតិ… អភាវិតានិ មេ បញ្ចិន្ទ្រិយានីតិ… អភាវិតានិ មេ បញ្ច ពលានីតិ… អភាវិតា មេ សត្ត ពោជ្ឈង្គាតិ… អភាវិតោ មេ អរិយោ អដ្ឋង្គិកោ មគ្គោតិ… ទុក្ខំ មេ អបរិញ្ញាតន្តិ… ទុក្ខសមុទយោ មេ អប្បហីនោតិ… មគ្គោ មេ អភាវិតោតិ… និរោធោ មេ អសច្ឆិកតោតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ តក្កាសយំ កុក្កុច្ចញ្ចុបច្ឆិន្ទេតិ។ តក្កញ្ច តក្កាសយញ្ច កុក្កុច្ចញ្ច ឧបច្ឆិន្ទេយ្យ ឆិន្ទេយ្យ ឧច្ឆិន្ទេយ្យ សមុច្ឆិន្ទេយ្យ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ តក្កាសយំ កុក្កុច្ចញ្ចុបច្ឆិន្ទេ។>
  text <តេនាហ ភគវា>
  text <២០៨>
    text <ចុទិតោ វចីភិ សតិមាភិនន្ទេ សព្រហ្មចារីសុ ខិលំ បភិន្ទេ>
    text <វាចំ បមុញ្ចេ កុសលំ នាតិវេលំ ជនវាទធម្មាយ ន ចេតយេយ្យ។>
    text <និធីនំវ បវត្តារំ យំ បស្សេ វជ្ជទស្សិនំ>
    text <និគ្គយ្ហវាទិំ មេធាវិំ តាទិសំ បណ្ឌិតំ ភជេ។>
    text <តាទិសំ ភជមានស្ស សេយ្យោ ហោតិ ន បាបិយោ>
    text <ឱវទេយ្យានុសាសេយ្យ អសព្ភា ច និវារយេ>
    text <សតញ្ហិ សោ បិយោ ហោតិ អសតំ ហោតិ អប្បិយោតិ។>
    text <យោ វេ កាលេ អសម្បត្តេ អតិវេលញ្ច ភាសតិ>
    text <ឯវំ សោ និហតោ សេតិ កោកិលាយេវ អត្រជោតិ។>
    text <ចុទិតោ វចីភិ សតិមាភិនន្ទេ សព្រហ្មចារីសុ ខិលំ បភិន្ទេ>
    text <វាចំ បមុញ្ចេ កុសលំ នាតិវេលំ ជនវាទធម្មាយ ន ចេតយេយ្យាតិ។>
  text <ចុទិតោ វចីភិ សតិមាភិនន្ទេតិ។ ចុទិតោតិ ឧបជ្ឈាយា វា អាចរិយា វា សមានុបជ្ឈាយកា វា សមានាចរិយកា វា មិត្តា វា សន្ទិដ្ឋា វា សម្ភត្តា វា សហាយា វា ចោទេន្តិ ឥទំ តេ អាវុសោ អយុត្តំ ឥទំ តេ អប្បត្តំ ឥទំ តេ អសារុប្បំ ឥទំ តេ អសីលដ្ឋន្តិ។ សតិំ ឧបដ្ឋបេត្វា តំ ចោទនំ នន្ទេយ្យ អភិនន្ទេយ្យ មោទេយ្យ អនុមោទេយ្យ ឥច្ឆេយ្យ សាទិយេយ្យ បត្ថយេយ្យ បិហយេយ្យ អភិជប្បេយ្យ។ យថា ឥត្ថី វា បុរិសោ វា ទហរោ យុវា មណ្ឌនជាតិកោ សីសំន្ហាតោ ឧប្បលមាលំ វា វស្សិកមាលំ វា អធិមុត្តកមាលំ វា លភិត្វា ឧភោហិ ហត្ថេហិ បដិគ្គហេត្វា ឧត្តមង្គេ សិរស្មិំ បតិដ្ឋាបេត្វា នន្ទេយ្យ អភិនន្ទេយ្យ មោទេយ្យ អនុមោទេយ្យ ឥច្ឆេយ្យ សាទិយេយ្យ បត្ថយេយ្យ បិហយេយ្យ អភិជប្បេយ្យ ឯវមេវ សតិំ ឧបដ្ឋបេត្វា តំ ចោទនំ នន្ទេយ្យ អភិនន្ទេយ្យ មោទេយ្យ អនុមោទេយ្យ ឥច្ឆេយ្យ សាទិយេយ្យ បត្ថយេយ្យ បិហយេយ្យ អភិជប្បេយ្យ។>
  text <ចុទិតោ វចីភិ សតិមាភិនន្ទេ សព្រហ្មចារីសុ ខិលំ បភិន្ទេតិ។ សព្រហ្មចារីតិ ឯកកម្មំ ឯកុទ្ទេសោ សមសិក្ខតា។ សព្រហ្មចារីសុ ខិលំ បភិន្ទេតិ។ សព្រហ្មចារីសុ អាហតចិត្តតំ ខិលជាតតំ បភិន្ទេយ្យ បញ្ចបិ ចេតោខិលេ ភិន្ទេយ្យ តយោបិ ចេតោខិលេ ភិន្ទេយ្យ រាគខិលំ ទោសខិលំ មោហខិលំ ភិន្ទេយ្យ បភិន្ទេយ្យ សម្ភិន្ទេយ្យាតិ សព្រហ្មចារីសុ ខិលំ បភិន្ទេ។>
  text <វាចំ បមុញ្ចេ កុសលំ នាតិវេលន្តិ។ ញាណសមុដ្ឋិតំ វាចំ មុញ្ចេយ្យ អត្ថូបសំហិតំ ធម្មូបសំហិតំ កាលេន សាបទេសំ បរិយន្តវតិំ វាចំ មុញ្ចេយ្យ បមុញ្ចេយ្យាតិ វាចំ បមុញ្ចេ កុសលំ។ នាតិវេលន្តិ។ វេលាតិ ទ្វេ វេលា កាលវេលា ច សីលវេលា ច។ កតមា កាលវេលា។ កាលាតិក្កន្តំ វាចំ ន ភាសេយ្យ វេលាតិក្កន្តំ វាចំ ន ភាសេយ្យ កាលវេលាតិក្កន្តំ វាចំ ន ភាសេយ្យ កាលំ អសម្បត្តំ វាចំ ន ភាសេយ្យ វេលំ អសម្បត្តំ វាចំ ន ភាសេយ្យ កាលវេលំ អសម្បត្តំ វាចំ ន ភាសេយ្យ។>
  text <អយំ កាលវេលា។ កតមា សីលវេលា។ រត្តោ វាចំ ន ភាសេយ្យ ទុដ្ឋោ វាចំ ន ភាសេយ្យ មូឡ្ហោ វាចំ ន ភាសេយ្យ មុសាវាទំ ន ភាសេយ្យ បិសុណវាចំ ន ភាសេយ្យ ផរុសវាចំ ន ភាសេយ្យ សម្ផប្បលាបំ ន ភាសេយ្យ ន កថេយ្យ ន ភណេយ្យ ន ទីបយេយ្យ ន វោហរេយ្យ។ អយំ សីលវេលាតិ វាចំ បមុញ្ចេ កុសលំ នាតិវេលំ។>
  text <ជនវាទធម្មាយ ន ចេតយេយ្យាតិ។ ជនាតិ ខត្តិយា ច ព្រាហ្មណា ច វេស្សា ច សុទ្ទា ច គហដ្ឋា ច បព្ពជិតា ច ទេវា ច មនុស្សា ច។ ជនស្ស វាទាយ ឧបវាទាយ និន្ទាយ គរហាយ អកិត្តិយា អវណ្ណហារិកាយ សីលវិបត្តិយា វា អាចារវិបត្តិយា វា ទិដ្ឋិវិបត្តិយា វា អាជីវវិបត្តិយា វា ន ចេតយេយ្យ ចេតនំ ន ឧប្បាទេយ្យ ចិត្តំ ន ឧប្បាទេយ្យ សង្កប្បំ ន ឧប្បាទេយ្យ មនសិការំ ន ឧប្បាទេយ្យាតិ ជនវាទធម្មាយ ន ចេតយេយ្យ។>
  text <តេនាហ ភគវា>
  text <២០៩>
    text <អថាបរំ បញ្ច រជានិ លោកេ យេសំ សតីមា វិនយាយ សិក្ខេ>
    text <រូបេសុ សទ្ទេសុ អថោ រសេសុ គន្ធេសុ ផស្សេសុ សហេថ រាគំ។>
    text <រាគោ រជោ ន ច បន រេណុ វុច្ចតិ រាគស្សេតំ អធិវចនំ រជោតិ>
    text <ឯតំ រជំ វិប្បជហិត្វា បណ្ឌិតា វិហរន្តិ តេ វិគតរជស្ស សាសនេ។>
    text <ទោសោ រជោ ន ច បន រេណុ វុច្ចតិ…បេ។…>
    text <វិហរន្តិ តេ វិគតរជស្ស សាសនេ។>
    text <មោហោ រជោ ន ច បន រេណុ វុច្ចតិ…បេ។…>
    text <វិហរន្តិ តេ វិគតរជស្ស សាសនេ។>
    text <អថាបរំ បញ្ច រជានិ លោកេ យេសំ សតីមា វិនយាយ សិក្ខេ>
    text <រូបេសុ សទ្ទេសុ អថោ រសេសុ គន្ធេសុ ផស្សេសុ សហេថ រាគន្តិ។>
  text <អថាបរំ បញ្ច រជានិ លោកេតិ។ អថាតិ បទសន្ធិ បទសំសគ្គោ បទបារិបូរី អក្ខរសមវាយោ ព្យញ្ជនសិលិដ្ឋតា បទានុបុព្ពតាបេតំ អថាតិ។ បញ្ច រជានីតិ រូបរជោ សទ្ទរជោ គន្ធរជោ រសរជោ ផោដ្ឋព្ពរជោ។>
  text <លោកេតិ អបាយលោកេ មនុស្សលោកេ ទេវលោកេ ខន្ធលោកេ ធាតុលោកេ អាយតនលោកេតិ អថាបរំ បញ្ច រជានិ លោកេ។>
  text <យេសំ សតីមា វិនយាយ សិក្ខេតិ។ យេសន្តិ រូបរាគស្ស សទ្ទរាគស្ស គន្ធរាគស្ស រសរាគស្ស ផោដ្ឋព្ពរាគស្ស។ សតីមាតិ យា សតិ អនុស្សតិ បដិស្សតិ សតិ សរណតា ធារណតា អបិលាបនតា អសម្មុស្សនតា សតិន្ទ្រិយំ សតិពលំ សម្មាសតិ សតិសម្ពោជ្ឈង្គោ ឯកាយនមគ្គោ អយំ វុច្ចតិ សតិ។ ឥមាយ សតិយា ឧបេតោ សមុបេតោ ឧបគតោ សមុបគតោ ឧបបន្នោ សមុបបន្នោ សមន្នាគតោ។ សោ វុច្ចតិ សតិមា។ សិក្ខេតិ តិស្សោ សិក្ខា អធិសីលសិក្ខា អធិចិត្តសិក្ខា អធិបញ្ញាសិក្ខា។ កតមា អធិសីលសិក្ខា…បេ។… អយំ អធិបញ្ញាសិក្ខា។ យេសំ សតីមា វិនយាយ សិក្ខេតិ។ សតិមា បុគ្គលោ យេសំ រូបរាគស្ស សទ្ទរាគស្ស គន្ធរាគស្ស រសរាគស្ស ផោដ្ឋព្ពរាគស្ស វិនយាយ បដិវិនយាយ បហានាយ វូបសមាយ បដិនិស្សគ្គាយ បដិបស្សទ្ធិយា អធិសីលម្បិ សិក្ខេយ្យ អធិចិត្តម្បិ សិក្ខេយ្យ អធិបញ្ញម្បិ សិក្ខេយ្យ ឥមា តិស្សោ សិក្ខាយោ អាវជ្ជន្តោ សិក្ខេយ្យ ជានន្តោ សិក្ខេយ្យ…បេ។… សច្ឆិកាតព្ពំ សច្ឆិករោន្តោ សិក្ខេយ្យ អាចរេយ្យ សមាចរេយ្យ សមាទាយ វត្តេយ្យាតិ យេសំ សតីមា វិនយាយ សិក្ខេ។>
  text <រូបេសុ សទ្ទេសុ អថោ រសេសុ គន្ធេសុ ផស្សេសុ សហេថ រាគន្តិ។ រូបេសុ សទ្ទេសុ គន្ធេសុ រសេសុ ផោដ្ឋព្ពេសុ រាគំ សហេយ្យ បរិសហេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ រូបេសុ សទ្ទេសុ អថោ រសេសុ គន្ធេសុ ផស្សេសុ សហេថ រាគំ។>
  text <តេនាហ ភគវា>
  text <២១០>
    text <ឯតេសុ ធម្មេសុ វិនេយ្យ ឆន្ទំ ភិក្ខុ សតិមា សុវិមុត្តចិត្តោ>
    text <កាលេ សោ សម្មា ធម្មំ បរិវីមំសមានោ ឯកោទិភូតោ វិហនេ តមំ សោ។ ឥតិ ភគវា>
    text <កាលេ បគ្គណ្ហតិ ចិត្តំ និគ្គណ្ហតិ បុនាបរេ>
    text <សម្បហំសតិ កាលេន កាលេ ចិត្តំ សមាទហេ។>
    text <អជ្ឈុបេក្ខតិ កាលេន សោ យោគី កាលកោវិទោ>
    text <កិម្ហិ កាលម្ហិ បគ្គាហោ កិម្ហិ កាលេ វិនិគ្គហោ។>
    text <កិម្ហិ បហំសនាកាលោ សមថកាលោ ច កីទិសោ>
    text <ឧបេក្ខាកាលំ ចិត្តស្ស កថំ ទស្សេតិ យោគិនោ។>
    text <លីនេ ចិត្តម្ហិ បគ្គាហោ ឧទ្ធតស្មិំ វិនិគ្គហោ>
    text <និរស្សាទគតំ ចិត្តំ សម្បហំសេយ្យ តាវទេ។>
    text <សម្បហដ្ឋំ យទា ចិត្តំ អលីនំ ភវតិនុទ្ធតំ>
    text <សមថស្ស ច សោ កាលោ អជ្ឈត្តំ រមយេ មនោ។>
    text <ឯតេន មេវុបាយេន យទា ហោតិ សមាហិតំ>
    text <សមាហិតចិត្តមញ្ញាយ អជ្ឈុបេក្ខេយ្យ តាវទេ។>
    text <ឯវំ កាលវិទូ ធីរោ កាលញ្ញូ កាលកោវិទោ>
    text <កាលេន កាលំ ចិត្តស្ស និមិត្តមុបលក្ខយេតិ។>
    text <ឯតេសុ ធម្មេសុ វិនេយ្យ ឆន្ទំ ភិក្ខុ សតិមា សុវិមុត្តចិត្តោ>
    text <កាលេន សោ សម្មា ធម្មំ បរិវីមំសមានោ ឯកោទិភូតោ វិហនេ តមំ សោ។ ឥតិ ភគវាតិ>
  text <ឯតេសុ ធម្មេសុ វិនេយ្យ ឆន្ទន្តិ។ ឯតេសូតិ រូបេសុ សទ្ទេសុ គន្ធេសុ រសេសុ ផោដ្ឋព្ពេសុ។ ឆន្ទោតិ យោ កាមេសុ កាមច្ឆន្ទោ កាមរាគោ កាមនន្ទី កាមតណ្ហា កាមស្នេហោ កាមបរិឡាហោ កាមមុច្ឆា កាមជ្ឈោសានំ កាមោឃោ កាមយោគោ កាមុបាទានំ…បេ។… កាមច្ឆន្ទនីវរណំ។ ឯតេសុ ធម្មេសុ វិនេយ្យ ឆន្ទន្តិ។ ឯតេសុ ធម្មេសុ ឆន្ទំ វិនេយ្យ បដិវិនេយ្យ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ ឯតេសុ ធម្មេសុ វិនេយ្យ ឆន្ទំ។>
  text <ភិក្ខុ សតិមា សុវិមុត្តចិត្តោតិ។ ភិក្ខូតិ បុថុជ្ជនកល្យាណកោ វា ភិក្ខុ សេខោ វា ភិក្ខុ។ សតិមាតិ យា សតិ អនុស្សតិ…បេ។… សម្មាសតិ សតិសម្ពោជ្ឈង្គោ ឯកាយនមគ្គោ អយំ វុច្ចតិ សតិ។ ឥមាយ សតិយា ឧបេតោ សមុបេតោ…បេ។… សោ វុច្ចតិ សតិមា។>
  text <ភិក្ខុ សតិមា សុវិមុត្តចិត្តោតិ។ បឋមំ ឈានំ សមាបន្នស្ស នីវរណេហិ ចិត្តំ មុត្តំ វិមុត្តំ សុវិមុត្តំ ទុតិយំ ឈានំ សមាបន្នស្ស វិតក្កវិចារេហិ ចិត្តំ មុត្តំ វិមុត្តំ សុវិមុត្តំ តតិយំ ឈានំ សមាបន្នស្ស បីតិយា ច ចិត្តំ មុត្តំ វិមុត្តំ សុវិមុត្តំ ចតុត្ថំ ឈានំ សមាបន្នស្ស សុខទុក្ខេហិ ចិត្តំ មុត្តំ វិមុត្តំ សុវិមុត្តំ អាកាសានញ្ចាយតនំ សមាបន្នស្ស រូបសញ្ញាយ បដិឃសញ្ញាយ នានត្តសញ្ញាយ ចិត្តំ មុត្តំ វិមុត្តំ សុវិមុត្តំ វិញ្ញាណញ្ចាយតនំ សមាបន្នស្ស អាកាសានញ្ចាយតនសញ្ញាយ ចិត្តំ… អាកិញ្ចញ្ញាយតនំ សមាបន្នស្ស វិញ្ញាណញ្ចាយតនសញ្ញាយ ចិត្តំ… នេវសញ្ញានាសញ្ញាយតនំ សមាបន្នស្ស អាកិញ្ចញ្ញាយតនសញ្ញាយ ចិត្តំ មុត្តំ វិមុត្តំ សុវិមុត្តំ សោតាបន្នស្ស សក្កាយទិដ្ឋិយា វិចិកិច្ឆាយ សីលព្ពតបរាមាសា ទិដ្ឋានុសយា វិចិកិច្ឆានុសយា តទេកដ្ឋេហិ ច កិលេសេហិ ចិត្តំ មុត្តំ វិមុត្តំ សុវិមុត្តំ សកទាគាមិស្ស ឱឡារិកា កាមរាគានុសយា បដិឃានុសយា តទេកដ្ឋេហិ ច កិលេសេហិ ចិត្តំ មុត្តំ វិមុត្តំ សុវិមុត្តំ អនាគាមិស្ស អនុសហគតា កាមរាគសញ្ញោជនា បដិឃសញ្ញោជនា អនុសហគតា កាមរាគានុសយា បដិឃានុសយា តទេកដ្ឋេហិ ច កិលេសេហិ ចិត្តំ មុត្តំ វិមុត្តំ សុវិមុត្តំ អរហតោ រូបរាគា អរូបរាគា មានា ឧទ្ធច្ចា អវិជ្ជាយ មានានុសយា ភវរាគានុសយា អវិជ្ជានុសយា តទេកដ្ឋេហិ ច កិលេសេហិ ពហិទ្ធា ច សព្ពនិមិត្តេហិ ចិត្តំ មុត្តំ វិមុត្តំ សុវិមុត្តន្តិ ភិក្ខុ សតិមា សុវិមុត្តចិត្តោ។>
  text <កាលេន សោ សម្មា ធម្មំ បរិវីមំសមានោតិ។ កាលេនាតិ ឧទ្ធតេ ចិត្តេ សមថស្ស កាលោ សមាហិតេ ចិត្តេ វិបស្សនាយ កាលោ។>
  text <កាលេន សោ សម្មា ធម្មំ បរិវីមំសមានោតិ។ សព្ពេ សង្ខារា អនិច្ចាតិ សម្មា ធម្មំ បរិវីមំសមានោ សព្ពេ សង្ខារា ទុក្ខាតិ សម្មា ធម្មំ បរិវីមំសមានោ សព្ពេ ធម្មា អនត្តាតិ សម្មា ធម្មំ បរិវីមំសមានោ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ សម្មា ធម្មំ បរិវីមំសមានោ។>
  text <ឯកោទិភូតោ វិហនេ តមំ សោ ឥតិ ភគវាតិ។ ឯកោទីតិ ឯកគ្គចិត្តោ អវិក្ខិត្តចិត្តោ អវិសាហដមានសោ សមថោ សមាធិន្ទ្រិយំ សមាធិពលំ សម្មាសមាធីតិ ឯកោទិភូតោ។ វិហនេ តមំ សោតិ រាគតមំ ទោសតមំ មោហតមំ ទិដ្ឋិតមំ មានតមំ កិលេសតមំ ទុច្ចរិតតមំ អន្ធករណំ អចក្ខុករណំ អញ្ញាណករណំ បញ្ញានិរោធិកំ វិឃាតបក្ខិកំ អនិព្ពានសំវត្តនិកំ ហនេយ្យ វិហនេយ្យ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ។>
  text <ភគវាតិ គារវាធិវចនំ។ អបិ ច ភគ្គរាគោតិ ភគវា ភគ្គទោសោតិ ភគវា ភគ្គមោហោតិ ភគវា ភគ្គមានោតិ ភគវា ភគ្គទិដ្ឋីតិ ភគវា ភគ្គកណ្ឌកោតិ ភគវា ភគ្គកិលេសោតិ ភគវា ភជិ វិភជិ បវិភជិ ធម្មរតនន្តិ ភគវា ភវានំ អន្តករោតិ ភគវា ភាវិតកាយោ ភាវិតសីលោ ភាវិតចិត្តោ ភាវិតបញ្ញោតិ ភគវា ភជិ វា ភគវា អរញ្ញវនបត្ថានិ បន្តានិ សេនាសនានិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានីតិ ភគវា ភាគី វា ភគវា ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ ភគវា ភាគី វា ភគវា អត្ថរសស្ស ធម្មរសស្ស វិមុត្តិរសស្ស អធិសីលស្ស អធិចិត្តស្ស អធិបញ្ញាយាតិ ភគវា ភាគី វា ភគវា ចតុន្នំ ឈានានំ ចតុន្នំ អប្បមញ្ញានំ ចតុន្នំ អរូបសមាបត្តីនន្តិ ភគវា ភាគី វា ភគវា អដ្ឋន្នំ វិមោក្ខានំ អដ្ឋន្នំ អភិភាយតនានំ នវន្នំ អនុបុព្ពវិហារសមាបត្តីនន្តិ ភគវា ភាគី វា ភគវា ទសន្នំ សញ្ញាភាវនានំ ទសន្នំ កសិណសមាបត្តីនំ អានាបានស្សតិសមាធិស្ស អសុភសមាបត្តិយាតិ ភគវា ភាគី វា ភគវា ចតុន្នំ សតិបដ្ឋានានំ ចតុន្នំ សម្មប្បធានានំ ចតុន្នំ ឥទ្ធិបាទានំ បញ្ចន្នំ ឥន្ទ្រិយានំ បញ្ចន្នំ ពលានំ សត្តន្នំ ពោជ្ឈង្គានំ អរិយស្ស អដ្ឋង្គិកស្ស មគ្គស្សាតិ ភគវា ភាគី វា ភគវា ទសន្នំ តថាគតពលានំ ចតុន្នំ វេសារជ្ជានំ ចតុន្នំ បដិសម្ភិទានំ ឆន្នំ អភិញ្ញានំ ឆន្នំ ពុទ្ធធម្មានន្តិ ភគវា ភគវាតិ នេតំ នាមំ មាតរា កតំ ន បិតរា កតំ ន ភាតរា កតំ ន ភគិនិយា កតំ ន មិត្តាមច្ចេហិ កតំ ន ញាតិសាលោហិតេហិ កតំ ន សមណព្រាហ្មណេហិ កតំ ន ទេវតាហិ កតំ វិមោក្ខន្តិកមេតំ ពុទ្ធានំ ភគវន្តានំ ពោធិយា មូលេ សហ សព្ពញ្ញុតញាណស្ស បដិលាភា សច្ឆិកា បញ្ញត្តិ យទិទំ ភគវាតិ ឯកោទិភូតោ វិហនេ តមំ សោ ឥតិ ភគវា។>
  text <តេនាហ ភគវា>
  stand <សារិបុត្តសុត្តនិទ្ទេសោ សោឡសមោ។>
  stand <អដ្ឋកវគ្គម្ហិ សោឡស សុត្តនិទ្ទេសា សមត្តា។>
  stand <មហានិទ្ទេសបាឡិ និដ្ឋិតា។>
