text <១៤។ តុវដ្ដកសុត្តនិទ្ទេសោ>
  text <អថ តុវដ្ដកសុត្តនិទ្ទេសំ វក្ខតិ>
  text <១៥០>
    text <បុច្ឆាមិ តំ អាទិច្ចពន្ធុ វិវេកំ សន្តិបទញ្ច មហេសិ>
    text <កថំ ទិស្វា និព្ពាតិ ភិក្ខុ អនុបាទិយានោ លោកស្មិំ កិញ្ចិ។>
    text <បុច្ឆាមិ តំ អាទិច្ចពន្ធុ វិវេកំ សន្តិបទញ្ច មហេសិ>
    text <កថំ ទិស្វា និព្ពាតិ ភិក្ខុ អនុបាទិយានោ លោកស្មិំ កិញ្ចីតិ។>
  text <បុច្ឆាមិ តំ អាទិច្ចពន្ធូតិ។ បុច្ឆាតិ តិស្សោ បុច្ឆា អទិដ្ឋជោតនា បុច្ឆា ទិដ្ឋសំសន្ទនា បុច្ឆា វិមតិច្ឆេទនា បុច្ឆា។ កតមា អទិដ្ឋជោតនា បុច្ឆា។ បកតិយា លក្ខណំ អញ្ញាតំ ហោតិ អទិដ្ឋំ អតុលិតំ អតីរិតំ អវិភូតំ អវិភាវិតំ តស្ស ញាណាយ ទស្សនាយ តុលនាយ តីរណាយ វិភាវនាយ បញ្ហំ បុច្ឆតិ អយំ អទិដ្ឋជោតនា បុច្ឆា។ កតមា ទិដ្ឋសំសន្ទនា បុច្ឆា។ បកតិយា លក្ខណំ ញាតំ ហោតិ ទិដ្ឋំ តុលិតំ តីរិតំ វិភូតំ វិភាវិតំ អញ្ញេហិ បណ្ឌិតេហិ សទ្ធិំ សំសន្ទនត្ថាយ បញ្ហំ បុច្ឆតិ អយំ ទិដ្ឋសំសន្ទនា បុច្ឆា។ កតមា វិមតិច្ឆេទនា បុច្ឆា។ បកតិយា សំសយបក្ខន្ទោ ហោតិ វិមតិបក្ខន្ទោ ទ្វេឡ្ហកជាតោ ឯវំ នុ ខោ ន នុ ខោ កិំ នុ ខោ កថំ នុ ខោតិ សោ វិមតិច្ឆេទនត្ថាយ បញ្ហំ បុច្ឆតិ អយំ វិមតិច្ឆេទនា បុច្ឆា។ ឥមា តិស្សោ បុច្ឆា។>
  text <អបរាបិ តិស្សោ បុច្ឆា មនុស្សបុច្ឆា អមនុស្សបុច្ឆា និម្មិតបុច្ឆា។ កតមា មនុស្សបុច្ឆា។ មនុស្សា ពុទ្ធំ ភគវន្តំ ឧបសង្កមិត្វា បញ្ហំ បុច្ឆន្តិ ភិក្ខូ បុច្ឆន្តិ ភិក្ខុនិយោ បុច្ឆន្តិ ឧបាសកា បុច្ឆន្តិ ឧបាសិកាយោ បុច្ឆន្តិ រាជានោ បុច្ឆន្តិ ខត្តិយា បុច្ឆន្តិ ព្រាហ្មណា បុច្ឆន្តិ វេស្សា បុច្ឆន្តិ សុទ្ទា បុច្ឆន្តិ គហដ្ឋា បុច្ឆន្តិ បព្ពជិតា បុច្ឆន្តិ អយំ មនុស្សបុច្ឆា។ កតមា អមនុស្សបុច្ឆា។ អមនុស្សា ពុទ្ធំ ភគវន្តំ ឧបសង្កមិត្វា បញ្ហំ បុច្ឆន្តិ នាគា បុច្ឆន្តិ សុបណ្ណា បុច្ឆន្តិ យក្ខា បុច្ឆន្តិ អសុរា បុច្ឆន្តិ គន្ធព្ពា បុច្ឆន្តិ មហារាជានោ បុច្ឆន្តិ ឥន្ទា បុច្ឆន្តិ ព្រហ្មានោ បុច្ឆន្តិ ទេវតាយោ បុច្ឆន្តិ អយំ អមនុស្សបុច្ឆា។ កតមា និម្មិតបុច្ឆា។ យំ ភគវា រូបំ អភិនិម្មិនាតិ មនោមយំ សព្ពង្គបច្ចង្គំ អហីនិន្ទ្រិយំ តំ សោ និម្មិតោ ពុទ្ធំ ភគវន្តំ ឧបសង្កមិត្វា បញ្ហំ បុច្ឆតិ ភគវា តស្ស វិសជ្ជេតិ អយំ និម្មិតបុច្ឆា។ ឥមា តិស្សោ បុច្ឆា។>
  text <អបរាបិ តិស្សោ បុច្ឆា អត្តត្ថបុច្ឆា បរត្ថបុច្ឆា ឧភយត្ថបុច្ឆា។ អបរាបិ តិស្សោ បុច្ឆា ទិដ្ឋធម្មិកត្ថបុច្ឆា សម្បរាយិកត្ថបុច្ឆា បរមត្ថបុច្ឆា។ អបរាបិ តិស្សោ បុច្ឆា អនវជ្ជត្ថបុច្ឆា និក្កិលេសត្ថបុច្ឆា វោទានត្ថបុច្ឆា។ អបរាបិ តិស្សោ បុច្ឆា អតីតបុច្ឆា អនាគតបុច្ឆា បច្ចុប្បន្នបុច្ឆា។ អបរាបិ តិស្សោ បុច្ឆា អជ្ឈត្តបុច្ឆា ពហិទ្ធាបុច្ឆា អជ្ឈត្តពហិទ្ធាបុច្ឆា។ អបរាបិ តិស្សោ បុច្ឆា កុសលបុច្ឆា អកុសលបុច្ឆា អព្យាកតបុច្ឆា។ អបរាបិ តិស្សោ បុច្ឆា ខន្ធបុច្ឆា ធាតុបុច្ឆា អាយតនបុច្ឆា។ អបរាបិ តិស្សោ បុច្ឆា សតិបដ្ឋានបុច្ឆា សម្មប្បធានបុច្ឆា ឥទ្ធិបាទបុច្ឆា។ អបរាបិ តិស្សោ បុច្ឆា ឥន្ទ្រិយបុច្ឆា ពលបុច្ឆា ពោជ្ឈង្គបុច្ឆា។ អបរាបិ តិស្សោ បុច្ឆា មគ្គបុច្ឆា ផលបុច្ឆា និព្ពានបុច្ឆា។>
  text <បុច្ឆាមិ តន្តិ បុច្ឆាមិ តំ យាចាមិ តំ អជ្ឈេសាមិ តំ បសាទេមិ តំ កថយស្សុ មេតិ បុច្ឆាមិ តំ។ អាទិច្ចពន្ធូតិ។ អាទិច្ចោ វុច្ចតិ សូរិយោ។ សូរិយោ គោតមោ គោត្តេន ភគវាបិ គោតមោ គោត្តេន ភគវា សូរិយស្ស គោត្តញាតកោ គោត្តពន្ធុ តស្មា ពុទ្ធោ អាទិច្ចពន្ធូតិ បុច្ឆាមិ តំ អាទិច្ចពន្ធុ។>
  text <វិវេកំ សន្តិបទញ្ច មហេសីតិ។ វិវេកាតិ តយោ វិវេកា កាយវិវេកោ ចិត្តវិវេកោ ឧបធិវិវេកោ។ កតមោ កាយវិវេកោ។ ឥធ ភិក្ខុ វិវិត្តំ សេនាសនំ ភជតិ អរញ្ញំ រុក្ខមូលំ បព្ពតំ កន្ទរំ គិរិគុហំ សុសានំ វនបត្ថំ អព្ភោកាសំ បលាលបុញ្ជំ កាយេន វិវិត្តេន វិហរតិ។ សោ ឯកោ គច្ឆតិ ឯកោ តិដ្ឋតិ ឯកោ និសីទតិ ឯកោ សេយ្យំ កប្បេតិ ឯកោ គាមំ បិណ្ឌាយ បវិសតិ ឯកោ បដិក្កមតិ ឯកោ រហោ និសីទតិ ឯកោ ចង្កមំ អធិដ្ឋាតិ ឯកោ ចរតិ វិហរតិ ឥរិយតិ វត្តតិ បាលេតិ យបេតិ យាបេតិ អយំ កាយវិវេកោ។>
  text <កតមោ ចិត្តវិវេកោ។ បឋមំ ឈានំ សមាបន្នស្ស នីវរណេហិ ចិត្តំ វិវិត្តំ ហោតិ ទុតិយំ ឈានំ សមាបន្នស្ស វិតក្កវិចារេហិ ចិត្តំ វិវិត្តំ ហោតិ តតិយំ ឈានំ សមាបន្នស្ស បីតិយា ចិត្តំ វិវិត្តំ ហោតិ ចតុត្ថំ ឈានំ សមាបន្នស្ស សុខទុក្ខេហិ ចិត្តំ វិវិត្តំ ហោតិ អាកាសានញ្ចាយតនំ សមាបន្នស្ស រូបសញ្ញាយ បដិឃសញ្ញាយ នានត្តសញ្ញាយ ចិត្តំ វិវិត្តំ ហោតិ វិញ្ញាណញ្ចាយតនំ សមាបន្នស្ស អាកាសានញ្ចាយតនសញ្ញាយ ចិត្តំ វិវិត្តំ ហោតិ អាកិញ្ចញ្ញាយតនំ សមាបន្នស្ស វិញ្ញាណញ្ចាយតនសញ្ញាយ ចិត្តំ វិវិត្តំ ហោតិ នេវសញ្ញានាសញ្ញាយតនំ សមាបន្នស្ស អាកិញ្ចញ្ញាយតនសញ្ញាយ ចិត្តំ វិវិត្តំ ហោតិ។ សោតាបន្នស្ស សក្កាយទិដ្ឋិយា វិចិកិច្ឆាយ សីលព្ពតបរាមាសា ទិដ្ឋានុសយា វិចិកិច្ឆានុសយា តទេកដ្ឋេហិ ច កិលេសេហិ ចិត្តំ វិវិត្តំ ហោតិ។ សកទាគាមិស្ស ឱឡារិកា កាមរាគសញ្ញោជនា បដិឃសញ្ញោជនា ឱឡារិកា កាមរាគានុសយា បដិឃានុសយា តទេកដ្ឋេហិ ច កិលេសេហិ ចិត្តំ វិវិត្តំ ហោតិ។ អនាគាមិស្ស អនុសហគតា កាមរាគសញ្ញោជនា បដិឃសញ្ញោជនា អនុសហគតា កាមរាគានុសយា បដិឃានុសយា តទេកដ្ឋេហិ ច កិលេសេហិ ចិត្តំ វិវិត្តំ ហោតិ។ អរហតោ រូបរាគា អរូបរាគា មានា ឧទ្ធច្ចា អវិជ្ជាយ មានានុសយា ភវរាគានុសយា អវិជ្ជានុសយា តទេកដ្ឋេហិ ច កិលេសេហិ ពហិទ្ធា ច សព្ពនិមិត្តេហិ ចិត្តំ វិវិត្តំ ហោតិ អយំ ចិត្តវិវេកោ។>
  text <កតមោ ឧបធិវិវេកោ។ ឧបធិ វុច្ចតិ កិលេសា ច ខន្ធា ច អភិសង្ខារា ច។ ឧបធិវិវេកោ វុច្ចតិ អមតំ និព្ពានំ។ យោ សោ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានំ អយំ ឧបធិវិវេកោ។ កាយវិវេកោ ច វិវេកដ្ឋកាយានំ នេក្ខម្មាភិរតានំ ចិត្តវិវេកោ ច បរិសុទ្ធចិត្តានំ បរមវោទានបត្តានំ ឧបធិវិវេកោ ច និរុបធីនំ បុគ្គលានំ វិសង្ខារគតានំ។ សន្តីតិ ឯកេន អាការេន សន្តិបិ សន្តិបទម្បិ តំយេវ អមតំ និព្ពានំ យោ សោ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានំ។ វុត្តញ្ហេតំ ភគវតា សន្តមេតំ បទំ បណីតមេតំ បទំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានន្តិ។ អថ អបរេន អាការេន យេ ធម្មា សន្តាធិគមាយ សន្តិផុសនាយ សន្តិសច្ឆិកិរិយាយ សំវត្តន្តិ សេយ្យថិទំ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ ឥមេ វុច្ចន្តិ សន្តិបទំ តាណបទំ លេណបទំ សរណបទំ អភយបទំ អច្ចុតបទំ អមតបទំ និព្ពានបទំ។>
  text <មហេសីតិ មហេសិ ភគវា។ មហន្តំ សីលក្ខន្ធំ ឯសី គវេសី បរិយេសីតិ មហេសិ មហន្តំ សមាធិក្ខន្ធំ…បេ។… មហន្តំ បញ្ញាក្ខន្ធំ… មហន្តំ វិមុត្តិក្ខន្ធំ… មហន្តំ វិមុត្តិញាណទស្សនក្ខន្ធំ ឯសី គវេសី បរិយេសីតិ មហេសិ មហតោ តមោកាយស្ស បទាលនំ មហតោ វិបល្លាសស្ស ភេទនំ មហតោ តណ្ហាសល្លស្ស អព្ពហនំ មហតោ ទិដ្ឋិសង្ឃាតស្ស វិនិវេឋនំ មហតោ មានធជស្ស បបាតនំ មហតោ អភិសង្ខារស្ស វូបសមំ មហតោ ឱឃស្ស និត្ថរណំ មហតោ ភារស្ស និក្ខេបនំ មហតោ សំសារវដ្ដស្ស ឧបច្ឆេទំ មហតោ សន្តាបស្ស និព្ពាបនំ មហតោ បរិឡាហស្ស បដិបស្សទ្ធិំ មហតោ ធម្មធជស្ស ឧស្សាបនំ ឯសី គវេសី បរិយេសីតិ មហេសិ មហន្តេ សតិបដ្ឋានេ មហន្តេ សម្មប្បធានេ មហន្តេ ឥទ្ធិបាទេ មហន្តានិ ឥន្ទ្រិយានិ មហន្តានិ ពលានិ មហន្តេ ពោជ្ឈង្គេ មហន្តំ អរិយំ អដ្ឋង្គិកំ មគ្គំ មហន្តំ បរមត្ថំ អមតំ និព្ពានំ ឯសី គវេសី បរិយេសីតិ មហេសិ មហេសក្ខេហិ វា សត្តេហិ ឯសិតោ គវេសិតោ បរិយេសិតោ កហំ ពុទ្ធោ កហំ ភគវា កហំ ទេវទេវោ កហំ នរាសភោតិ មហេសីតិ វិវេកំ សន្តិបទញ្ច មហេសិ។>
  text <កថំ ទិស្វា និព្ពាតិ ភិក្ខូតិ។ កថំ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វា អត្តនោ រាគំ និព្ពាបេតិ ទោសំ និព្ពាបេតិ មោហំ និព្ពាបេតិ កោធំ…បេ។… ឧបនាហំ… មក្ខំ… បឡាសំ… ឥស្សំ… មច្ឆរិយំ… មាយំ… សាឋេយ្យំ… ថម្ភំ… សារម្ភំ… មានំ… អតិមានំ… មទំ… បមាទំ… សព្ពេ កិលេសេ… សព្ពេ ទុច្ចរិតេ… សព្ពេ ទរថេ… សព្ពេ បរិឡាហេ… សព្ពេ សន្តាបេ … សព្ពាកុសលាភិសង្ខារេ និព្ពាបេតិ សមេតិ ឧបសមេតិ វូបសមេតិ បដិបស្សម្ភេតិ។ ភិក្ខូតិ បុថុជ្ជនកល្យាណកោ វា ភិក្ខុ សេខោ វា ភិក្ខូតិ កថំ ទិស្វា និព្ពាតិ ភិក្ខុ។>
  text <អនុបាទិយានោ លោកស្មិំ កិញ្ចីតិ។ ចតូហិ ឧបាទានេហិ អនុបាទិយមានោ អគណ្ហយមានោ អបរាមសមានោ អនភិនិវិសមានោ។ លោកស្មិន្តិ អបាយលោកេ មនុស្សលោកេ ទេវលោកេ ខន្ធលោកេ ធាតុលោកេ អាយតនលោកេ។ កិញ្ចីតិ កិញ្ចិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតន្តិ អនុបាទិយានោ លោកស្មិំ កិញ្ចិ។>
  text <តេនាហ សោ និម្មិតោ>
  text <១៥១>
    text <មូលំ បបញ្ចសង្ខាយ ឥតិ ភគវា>
    text <មន្តា អស្មីតិ សព្ពមុបរុន្ធេ>
    text <យា កាចិ តណ្ហា អជ្ឈត្តំ តាសំ វិនយា សទា សតោ សិក្ខេ។>
    text <មូលំ បបញ្ចសង្ខាយ ឥតិ ភគវា>
    text <មន្តា អស្មីតិ សព្ពមុបរុន្ធេ>
    text <យា កាចិ តណ្ហា អជ្ឈត្តំ តាសំ វិនយា សទា សតោ សិក្ខេតិ។>
  text <មូលំ បបញ្ចសង្ខាយ ឥតិ ភគវា មន្តា អស្មីតិ សព្ពមុបរុន្ធេតិ។ បបញ្ចាយេវ បបញ្ចសង្ខា។ តណ្ហាបបញ្ចសង្ខា ទិដ្ឋិបបញ្ចសង្ខា។ កតមំ តណ្ហាបបញ្ចស្ស មូលំ។ អវិជ្ជាមូលំ អយោនិសោមនសិការោ មូលំ អស្មិមានោ មូលំ អហិរិកំ មូលំ អនោត្តប្បំ មូលំ ឧទ្ធច្ចំ មូលំ ឥទំ តណ្ហាបបញ្ចស្ស មូលំ។ កតមំ ទិដ្ឋិបបញ្ចស្ស មូលំ។ អវិជ្ជាមូលំ អយោនិសោមនសិការោ មូលំ អស្មិមានោ មូលំ អហិរិកំ មូលំ អនោត្តប្បំ មូលំ ឧទ្ធច្ចំ មូលំ ឥទំ ទិដ្ឋិបបញ្ចស្ស មូលំ។>
  text <ភគវាតិ គារវាធិវចនំ។ អបិ ច ភគ្គរាគោតិ ភគវា ភគ្គទោសោតិ ភគវា ភគ្គមោហោតិ ភគវា ភគ្គមានោតិ ភគវា ភគ្គទិដ្ឋីតិ ភគវា ភគ្គកណ្ឌកោតិ ភគវា ភគ្គកិលេសោតិ ភគវា ភជិ វិភជិ បវិភជិ ធម្មរតនន្តិ ភគវា ភវានំ អន្តករោតិ ភគវា ភាវិតកាយោ ភាវិតសីលោ ភាវិតចិត្តោ ភាវិតបញ្ញោតិ ភគវា ភាគី វា ភគវា អរញ្ញវនបត្ថានិ បន្តានិ សេនាសនានិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានីតិ ភគវា ភាគី វា ភគវា ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ ភគវា ភាគី វា ភគវា អត្ថរសស្ស ធម្មរសស្ស វិមុត្តិរសស្ស អធិសីលស្ស អធិចិត្តស្ស អធិបញ្ញាយាតិ ភគវា ភាគី វា ភគវា ចតុន្នំ ឈានានំ ចតុន្នំ អប្បមញ្ញានំ ចតុន្នំ អរូបសមាបត្តីនន្តិ ភគវា ភាគី វា ភគវា អដ្ឋន្នំ វិមោក្ខានំ អដ្ឋន្នំ អភិភាយតនានំ នវន្នំ អនុបុព្ពវិហារសមាបត្តីនន្តិ ភគវា ភាគី វា ភគវា ទសន្នំ សញ្ញាភាវនានំ ទសន្នំ កសិណសមាបត្តីនំ អានាបានស្សតិសមាធិស្ស អសុភសមាបត្តិយាតិ ភគវា ភាគី វា ភគវា ចតុន្នំ សតិបដ្ឋានានំ ចតុន្នំ សម្មប្បធានានំ ចតុន្នំ ឥទ្ធិបាទានំ បញ្ចន្នំ ឥន្ទ្រិយានំ បញ្ចន្នំ ពលានំ សត្តន្នំ ពោជ្ឈង្គានំ អរិយស្ស អដ្ឋង្គិកស្ស មគ្គស្សាតិ ភគវា ភាគី វា ភគវា ទសន្នំ តថាគតពលានំ ចតុន្នំ វេសារជ្ជានំ ចតុន្នំ បដិសម្ភិទានំ ឆន្នំ អភិញ្ញានំ ឆន្នំ ពុទ្ធធម្មានន្តិ ភគវា ភគវាតិ នេតំ នាមំ មាតរា កតំ ន បិតរា កតំ ន ភាតរា កតំ ន ភគិនិយា កតំ ន មិត្តាមច្ចេហិ កតំ ន ញាតិសាលោហិតេហិ កតំ ន សមណព្រាហ្មណេហិ កតំ ន ទេវតាហិ កតំ វិមោក្ខន្តិកមេតំ ពុទ្ធានំ ភគវន្តានំ ពោធិយា មូលេ សហ សព្ពញ្ញុតញាណស្ស បដិលាភា សច្ឆិកា បញ្ញត្តិ យទិទំ ភគវាតិ មូលំ បបញ្ចសង្ខាយ ឥតិ ភគវា។>
  text <មន្តា អស្មីតិ សព្ពមុបរុន្ធេតិ។ មន្តា វុច្ចតិ បញ្ញា។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ។ អស្មីតិ រូបេ អស្មីតិ មានោ អស្មីតិ ឆន្ទោ អស្មីតិ អនុសយោ វេទនាយ… សញ្ញាយ… សង្ខារេសុ… វិញ្ញាណេ អស្មីតិ មានោ អស្មីតិ ឆន្ទោ អស្មីតិ អនុសយោតិ។ មូលំ បបញ្ចសង្ខាយ ឥតិ ភគវា។ មន្តា អស្មីតិ សព្ពមុបរុន្ធេតិ។ បបញ្ចសង្ខាយ មូលញ្ច អស្មិមានញ្ច មន្តាយ សព្ពំ រុន្ធេយ្យ ឧបរុន្ធេយ្យ និរោធេយ្យ វូបសមេយ្យ អត្ថង្គមេយ្យ បដិបស្សម្ភេយ្យាតិ មូលំ បបញ្ចសង្ខាយ ឥតិ ភគវា មន្តា អស្មីតិ សព្ពមុបរុន្ធេ។>
  text <យា កាចិ តណ្ហា អជ្ឈត្តន្តិ។ យា កាចីតិ សព្ពេន សព្ពំ សព្ពថា សព្ពំ អសេសំ និស្សេសំ បរិយាទិយនវចនមេតំ យា កាចីតិ។ តណ្ហាតិ រូបតណ្ហា…បេ។… ធម្មតណ្ហា។ អជ្ឈត្តន្តិ អជ្ឈត្តសមុដ្ឋានា វា សា តណ្ហាតិ អជ្ឈត្តំ។ អថ វា អជ្ឈត្តិកំ វុច្ចតិ ចិត្តំ។ យំ ចិត្តំ មនោ មានសំ ហទយំ បណ្ឌរំ មនោ មនាយតនំ មនិន្ទ្រិយំ វិញ្ញាណំ វិញ្ញាណក្ខន្ធោ តជ្ជា មនោវិញ្ញាណធាតុ។ ចិត្តេន សា តណ្ហា សហគតា សហជាតា សំសដ្ឋា សម្បយុត្តា ឯកុប្បាទា ឯកនិរោធា ឯកវត្ថុកា ឯការម្មណាតិបិ អជ្ឈត្តន្តិ យា កាចិ តណ្ហា អជ្ឈត្តំ។>
  text <តាសំ វិនយា សទា សតោ សិក្ខេតិ។ សទាតិ សទា សព្ពទា សព្ពកាលំ និច្ចកាលំ ធុវកាលំ សតតំ សមិតំ អព្ពោកិណ្ណំ បោង្ខានុបោង្ខំ ឧទកូមិគជាតំ អវីចិសន្តតិសហិតំ ផុសិតំ បុរេភត្តំ បច្ឆាភត្តំ បុរិមំ យាមំ មជ្ឈិមំ យាមំ បច្ឆិមំ យាមំ កាឡេ ជុណ្ហេ វស្សេ ហេមន្តេ គិម្ហេ បុរិមេ វយោខន្ធេ មជ្ឈិមេ វយោខន្ធេ បច្ឆិមេ វយោខន្ធេ។ សតោតិ ចតូហិ ការណេហិ សតោ កាយេ កាយានុបស្សនាសតិបដ្ឋានំ ភាវេន្តោ សតោ វេទនាសុ…បេ។… ចិត្តេ…បេ។… ធម្មេសុ ធម្មានុបស្សនាសតិបដ្ឋានំ ភាវេន្តោ សតោ។ អបរេហិបិ ចតូហិ ការណេហិ សតោ អសតិ បរិវជ្ជនាយ សតោ សតិករណីយានំ ធម្មានំ កតត្តា សតោ សតិបដិបក្ខានំ ធម្មានំ ហតត្តា សតោ សតិនិមិត្តានំ អសម្មុដ្ឋត្តា សតោ។ អបរេហិបិ ចតូហិ ការណេហិ សតោ សតិយា សមន្នាគតត្តា សតោ សតិយា វសិតត្តា សតោ សតិយា បាគុញ្ញតាយ សតោ សតិយា អបច្ចោរោហនតាយ សតោ។ អបរេហិបិ ចតូហិ ការណេហិ សតោ សត្តត្តា សតោ សន្តត្តា សតោ សមិតត្តា សតោ សន្តធម្មសមន្នាគតត្តា សតោ។ ពុទ្ធានុស្សតិយា សតោ ធម្មានុស្សតិយា សតោ សង្ឃានុស្សតិយា សតោ សីលានុស្សតិយា សតោ ចាគានុស្សតិយា សតោ ទេវតានុស្សតិយា សតោ អានាបានស្សតិយា សតោ មរណស្សតិយា សតោ កាយគតាសតិយា សតោ ឧបសមានុស្សតិយា សតោ។ យា សតិ អនុស្សតិ បដិស្សតិ សតិ សរណតា ធារណតា អបិលាបនតា អសម្មុស្សនតា សតិ សតិន្ទ្រិយំ សតិពលំ សម្មាសតិ សតិសម្ពោជ្ឈង្គោ ឯកាយនមគ្គោ អយំ វុច្ចតិ សតិ។ ឥមាយ សតិយា ឧបេតោ សមុបេតោ ឧបគតោ សមុបគតោ ឧបបន្នោ សមុបបន្នោ សមន្នាគតោ សោ វុច្ចតិ សតោ។>
  text <សិក្ខេតិ តិស្សោ សិក្ខា អធិសីលសិក្ខា អធិចិត្តសិក្ខា អធិបញ្ញាសិក្ខា។ កតមា អធិសីលសិក្ខា។ ឥធ ភិក្ខុ សីលវា ហោតិ បាតិមោក្ខសំវរសំវុតោ វិហរតិ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ ខុទ្ទកោ សីលក្ខន្ធោ… មហន្តោ សីលក្ខន្ធោ សីលំ បតិដ្ឋា អាទិ ចរណំ សំយមោ សំវរោ មុខំ បមុខំ កុសលានំ ធម្មានំ សមាបត្តិយា អយំ អធិសីលសិក្ខា។>
  text <កតមា អធិចិត្តសិក្ខា។ ឥធ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ។ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ។ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ អយំ អធិចិត្តសិក្ខា។>
  text <កតមា អធិបញ្ញាសិក្ខា។ ឥធ ភិក្ខុ បញ្ញវា ហោតិ ឧទយត្ថគាមិនិយា បញ្ញាយ សមន្នាគតោ អរិយាយ និព្ពេធិកាយ សម្មាទុក្ខក្ខយគាមិនិយា។ សោ ឥទំ ទុក្ខន្តិ យថាភូតំ បជានាតិ អយំ ទុក្ខសមុទយោតិ យថាភូតំ បជានាតិ អយំ ទុក្ខនិរោធោតិ យថាភូតំ បជានាតិ អយំ ទុក្ខនិរោធគាមិនី បដិបទាតិ យថាភូតំ បជានាតិ ឥមេ អាសវាតិ យថាភូតំ បជានាតិ អយំ អាសវសមុទយោតិ យថាភូតំ បជានាតិ អយំ អាសវនិរោធោតិ យថាភូតំ បជានាតិ អយំ អាសវនិរោធគាមិនី បដិបទាតិ យថាភូតំ បជានាតិ អយំ អធិបញ្ញាសិក្ខា។>
  text <តាសំ វិនយា សទា សតោ សិក្ខេតិ។ តាសំ តណ្ហានំ វិនយាយ បដិវិនយាយ បហានាយ វូបសមាយ បដិនិស្សគ្គាយ បដិបស្សទ្ធិយា អធិសីលម្បិ សិក្ខេយ្យ អធិចិត្តម្បិ សិក្ខេយ្យ អធិបញ្ញម្បិ សិក្ខេយ្យ ឥមា តិស្សោ សិក្ខាយោ អាវជ្ជន្តោ សិក្ខេយ្យ បជានន្តោ សិក្ខេយ្យ បស្សន្តោ សិក្ខេយ្យ បច្ចវេក្ខន្តោ សិក្ខេយ្យ ចិត្តំ អធិដ្ឋហន្តោ សិក្ខេយ្យ សទ្ធាយ អធិមុច្ចន្តោ សិក្ខេយ្យ វីរិយំ បគ្គណ្ហន្តោ សិក្ខេយ្យ សតិំ ឧបដ្ឋបេន្តោ សិក្ខេយ្យ ចិត្តំ សមាទហន្តោ សិក្ខេយ្យ បញ្ញាយ បជានន្តោ សិក្ខេយ្យ អភិញ្ញេយ្យំ អភិជានន្តោ សិក្ខេយ្យ បរិញ្ញេយ្យំ បរិជានន្តោ សិក្ខេយ្យ បហាតព្ពំ បជហន្តោ សិក្ខេយ្យ ភាវេតព្ពំ ភាវេន្តោ សិក្ខេយ្យ សច្ឆិកាតព្ពំ សច្ឆិករោន្តោ សិក្ខេយ្យ អាចរេយ្យ សមាចរេយ្យ សមាទាយ វត្តេយ្យាតិ តាសំ វិនយា សទា សតោ សិក្ខេ។>
  text <តេនាហ ភគវា>
  text <១៥២>
    text <យំ កិញ្ចិ ធម្មមភិជញ្ញា អជ្ឈត្តំ អថ វាបិ ពហិទ្ធា>
    text <ន តេន ថាមំ កុព្ពេថ ន ហិ សា និព្ពុតិ សតំ វុត្តា។>
    text <យំ កិញ្ចិ ធម្មមភិជញ្ញា អជ្ឈត្តំ អថ វាបិ ពហិទ្ធា>
    text <ន តេន ថាមំ កុព្ពេថ ន ហិ សា និព្ពុតិ សតំ វុត្តាតិ។>
  text <យំ កិញ្ចិ ធម្មមភិជញ្ញា អជ្ឈត្តន្តិ។ យំ កិញ្ចិ អត្តនោ គុណំ ជានេយ្យ កុសលេ វា ធម្មេ អព្យាកតេ វា ធម្មេ។ កតមេ អត្តនោ គុណា។ ឧច្ចា កុលា បព្ពជិតោ វា អស្សំ មហាភោគកុលា បព្ពជិតោ វា អស្សំ ឧឡារភោគកុលា បព្ពជិតោ វា អស្សំ ញាតោ យសស្សី សគហដ្ឋបព្ពជិតានន្តិ វា អស្សំ លាភិម្ហិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ វា អស្សំ សុត្តន្តិកោ វា អស្សំ វិនយធរោ វា អស្សំ ធម្មកថិកោ វា អស្សំ អារញ្ញិកោ វា អស្សំ បិណ្ឌបាតិកោ វា អស្សំ បំសុកូលិកោ វា អស្សំ តេចីវរិកោ វា អស្សំ សបទានចារិកោ វា អស្សំ ខលុបច្ឆាភត្តិកោ វា អស្សំ នេសជ្ជិកោ វា អស្សំ យថាសន្ថតិកោ វា អស្សំ បឋមស្ស ឈានស្ស លាភីតិ វា អស្សំ ទុតិយស្ស ឈានស្ស លាភីតិ វា អស្សំ តតិយស្ស ឈានស្ស លាភីតិ វា អស្សំ ចតុត្ថស្ស ឈានស្ស លាភីតិ វា អស្សំ អាកាសានញ្ចាយតនសមាបត្តិយា លាភីតិ វា អស្សំ វិញ្ញាណញ្ចាយតនសមាបត្តិយា… អាកិញ្ចញ្ញាយតនសមាបត្តិយា… នេវសញ្ញានាសញ្ញាយតនសមាបត្តិយា លាភីតិ វា អស្សំ ឥមេ វុច្ចន្តិ អត្តនោ គុណា។ យំ កិញ្ចិ អត្តនោ គុណំ ជានេយ្យ អាជានេយ្យ វិជានេយ្យ បដិវិជានេយ្យ បដិវិជ្ឈេយ្យាតិ យំ កិញ្ចិ ធម្មមភិជញ្ញា អជ្ឈត្តំ។ អថ វាបិ ពហិទ្ធាតិ។ ឧបជ្ឈាយស្ស វា អាចរិយស្ស វា តេ គុណា អស្សូតិ អថ វាបិ ពហិទ្ធា។>
  text <ន តេន ថាមំ កុព្ពេថាតិ។ អត្តនោ វា គុណេន បរេសំ វា គុណេន ថាមំ ន ករេយ្យ ថម្ភំ ន ករេយ្យ មានំ ន ករេយ្យ ឧន្នតិំ ន ករេយ្យ ឧន្នមំ ន ករេយ្យ ន តេន មានំ ជនេយ្យ ន តេន ថទ្ធោ អស្ស បត្ថទ្ធោ បគ្គហិតសិរោតិ ន តេន ថាមំ កុព្ពេថ។>
  text <ន ហិ សា និព្ពុតិ សតំ វុត្តាតិ។ សតានំ សន្តានំ សប្បុរិសានំ ពុទ្ធានំ ពុទ្ធសាវកានំ បច្ចេកពុទ្ធានំ សា និព្ពុតីតិ ន វុត្តា ន បវុត្តា ន អាចិក្ខិតា ន ទេសិតា ន បញ្ញបិតា ន បដ្ឋបិតា ន វិវដា ន វិភត្តា ន ឧត្តានីកតា នប្បកាសិតាតិ ន ហិ សា និព្ពុតិ សតំ វុត្តា។>
  text <តេនាហ ភគវា>
  text <១៥៣>
    text <សេយ្យោ ន តេន មញ្ញេយ្យ នីចេយ្យោ អថ វាបិ សរិក្ខោ>
    text <ផុដ្ឋោ អនេករូបេហិ នាតុមានំ វិកប្បយំ តិដ្ឋេ។>
    text <សេយ្យោ ន តេន មញ្ញេយ្យ នីចេយ្យោ អថ វាបិ សរិក្ខោ>
    text <ផុដ្ឋោ អនេករូបេហិ នាតុមានំ វិកប្បយំ តិដ្ឋេតិ។>
  text <សេយ្យោ ន តេន មញ្ញេយ្យាតិ។ សេយ្យោហមស្មីតិ អតិមានំ ន ជនេយ្យ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វា វត្ថុនាតិ សេយ្យោ ន តេន មញ្ញេយ្យ។>
  text <នីចេយ្យោ អថ វាបិ សរិក្ខោតិ។ ហីនោហមស្មីតិ ឱមានំ ន ជនេយ្យ ជាតិយា វា គោត្តេន វា…បេ។… អញ្ញតរញ្ញតរេន វា វត្ថុនា។ សទិសោហមស្មីតិ មានំ ន ជនេយ្យ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វា វត្ថុនាតិ នីចេយ្យោ អថ វាបិ សរិក្ខោ។>
  text <ផុដ្ឋោ អនេករូបេហីតិ។ អនេកវិធេហិ អាការេហិ ផុដ្ឋោ បរេតោ សមោហិតោ សមន្នាគតោតិ ផុដ្ឋោ អនេករូបេហិ។>
  text <នាតុមានំ វិកប្បយំ តិដ្ឋេតិ។ អាតុមា វុច្ចតិ អត្តា។ អត្តានំ កប្បេន្តោ វិកប្បេន្តោ វិកប្បំ អាបជ្ជន្តោ ន តិដ្ឋេយ្យាតិ នាតុមានំ វិកប្បយំ តិដ្ឋេ។>
  text <តេនាហ ភគវា>
  text <១៥៤>
    text <អជ្ឈត្តមេវុបសមេ ន អញ្ញតោ ភិក្ខុ សន្តិមេសេយ្យ>
    text <អជ្ឈត្តំ ឧបសន្តស្ស នត្ថិ អត្តា កុតោ និរត្តា វា។>
    text <អជ្ឈត្តមេវុបសមេ ន អញ្ញតោ ភិក្ខុ សន្តិមេសេយ្យ>
    text <អជ្ឈត្តំ ឧបសន្តស្ស នត្ថិ អត្តា កុតោ និរត្តា វាតិ។>
  text <អជ្ឈត្តមេវុបសមេតិ។ អជ្ឈត្តំ រាគំ សមេយ្យ ទោសំ សមេយ្យ មោហំ សមេយ្យ កោធំ…បេ។… ឧបនាហំ… មក្ខំ… បឡាសំ… ឥស្សំ… មច្ឆរិយំ… មាយំ… សាឋេយ្យំ… ថម្ភំ… សារម្ភំ … មានំ… អតិមានំ… មទំ… បមាទំ… សព្ពេ កិលេសេ… សព្ពេ ទុច្ចរិតេ… សព្ពេ ទរថេ… សព្ពេ បរិឡាហេ… សព្ពេ សន្តាបេ… សព្ពាកុសលាភិសង្ខារេ សមេយ្យ ឧបសមេយ្យ វូបសមេយ្យ និព្ពាបេយ្យ បដិបស្សម្ភេយ្យាតិ អជ្ឈត្តមេវុបសមេ។>
  text <ន អញ្ញតោ ភិក្ខុ សន្តិមេសេយ្យាតិ។ អញ្ញតោ អសុទ្ធិមគ្គេន មិច្ឆាបដិបទាយ អនិយ្យានបតេន អញ្ញត្រ សតិបដ្ឋានេហិ អញ្ញត្រ សម្មប្បធានេហិ អញ្ញត្រ ឥទ្ធិបាទេហិ អញ្ញត្រ ឥន្ទ្រិយេហិ អញ្ញត្រ ពលេហិ អញ្ញត្រ ពោជ្ឈង្គេហិ អញ្ញត្រ អរិយា អដ្ឋង្គិកា មគ្គា សន្តិំ ឧបសន្តិំ វូបសន្តិំ និព្ពុតិំ បដិបស្សទ្ធិំ ន ឯសេយ្យ ន គវេសេយ្យ ន បរិយេសេយ្យាតិ ន អញ្ញតោ ភិក្ខុ សន្តិមេសេយ្យ។>
  text <អជ្ឈត្តំ ឧបសន្តស្សាតិ។ អជ្ឈត្តំ រាគំ សន្តស្ស ទោសំ សន្តស្ស មោហំ សន្តស្ស…បេ។… សព្ពាកុសលាភិសង្ខារេ សន្តស្ស ឧបសន្តស្ស វូបសន្តស្ស និព្ពុតស្ស បដិបស្សទ្ធិយាតិ អជ្ឈត្តំ ឧបសន្តស្ស។>
  text <នត្ថិ អត្តា កុតោ និរត្តា វាតិ។ នត្ថីតិ បដិក្ខេបោ។ អត្តាតិ អត្តទិដ្ឋិ នត្ថិ និរត្តាតិ ឧច្ឆេទទិដ្ឋិ នត្ថិ។ អត្តាតិ គហិតំ នត្ថិ និរត្តាតិ មុញ្ចិតព្ពំ នត្ថិ។ យស្សត្ថិ គហិតំ តស្សត្ថិ មុញ្ចិតព្ពំ។ តស្ស គហិតំ គាហំ មុញ្ចនំ សមតិក្កន្តោ អរហា វុទ្ធិបារិហានិវីតិវត្តោ។ សោ វុដ្ឋវាសោ ចិណ្ណចរណោ…បេ។… ជាតិមរណសំសារោ នត្ថិ តស្ស បុនព្ភវោតិ នត្ថិ អត្តា កុតោ និរត្តា វា។>
  text <តេនាហ ភគវា>
  text <១៥៥>
    text <មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតិ>
    text <ឯវំ ឋិតោ អនេជស្ស ឧស្សទំ ភិក្ខុ ន ករេយ្យ កុហិញ្ចិ។>
    text <មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតិ>
    text <ឯវំ ឋិតោ អនេជស្ស ឧស្សទំ ភិក្ខុ ន ករេយ្យ កុហិញ្ចីតិ។>
  text <មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតីតិ។ សមុទ្ទោ ចតុរាសីតិយោជនសហស្សានិ ឧព្ពេធេន គម្ភីរោ។ ហេដ្ឋា ចត្តារីសយោជនសហស្សានិ ឧទកំ មច្ឆកច្ឆបេហិ កម្បតិ។ ឧបរិ ចត្តារីសយោជនសហស្សានិ ឧទកំ វាតេហិ កម្បតិ។ មជ្ឈេ ចត្តារីសយោជនសហស្សានិ ឧទកំ ន កម្បតិ ន វិកម្បតិ ន ចលតិ ន វេធតិ នប្បវេធតិ ន សម្បវេធតិ។ អនេរិតោ អឃដ្ដិតោ អចលិតោ អលុឡិតោ អភន្តោ វូបសន្តោ តត្រ ឩមិ នោ ជាយតិ ឋិតោ ហោតិ សមុទ្ទោតិ។ ឯវម្បិ មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតិ។>
  text <អថ វា សត្តន្នំ បព្ពតានំ អន្តរិកាសុ សត្តសីទន្តរា មហាសមុទ្ទា។ តត្រ ឧទកំ ន កម្បតិ ន វិកម្បតិ ន ចលតិ ន វេធតិ នប្បវេធតិ ន សម្បវេធតិ។ អនេរិតោ អឃដ្ដិតោ អចលិតោ អលុឡិតោ អភន្តោ វូបសន្តោ តត្រ ឩមិ នោ ជាយតិ ឋិតោ ហោតិ សមុទ្ទោតិ។ ឯវម្បិ មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតិ។>
  text <ឯវំ ឋិតោ អនេជស្សាតិ។ ឯវន្តិ ឱបម្មសម្បដិបាទនំ។ ឋិតោតិ លាភេបិ ន កម្បតិ អលាភេបិ ន កម្បតិ យសេបិ ន កម្បតិ អយសេបិ ន កម្បតិ បសំសាយបិ ន កម្បតិ និន្ទាយបិ ន កម្បតិ សុខេបិ ន កម្បតិ ទុក្ខេបិ ន កម្បតិ ន វិកម្បតិ ន ចលតិ ន វេធតិ នប្បវេធតិ ន សម្បវេធតីតិ ឯវំ ឋិតោ។ អនេជស្សាតិ ឯជា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសា ឯជា តណ្ហា បហីនា ឧច្ឆិន្នា សមុច្ឆិន្នា វូបសន្តា បដិបស្សទ្ធា អភព្ពុប្បត្តិកា ញាណគ្គិនា ទឌ្ឍា សោ វុច្ចតិ អនេជោ។ ឯជាយ បហីនត្តា អនេជោ សោ លាភេបិ ន ឥញ្ជតិ អលាភេបិ ន ឥញ្ជតិ យសេបិ ន ឥញ្ជតិ អយសេបិ ន ឥញ្ជតិ បសំសាយបិ ន ឥញ្ជតិ និន្ទាយបិ ន ឥញ្ជតិ សុខេបិ ន ឥញ្ជតិ ទុក្ខេបិ ន ឥញ្ជតិ ន ចលតិ ន វេធតិ នប្បវេធតិ ន សម្បវេធតីតិ ឯវំ ឋិតោ អនេជស្ស។>
  text <ឧស្សទំ ភិក្ខុ ន ករេយ្យ កុហិញ្ចីតិ។ ឧស្សទាតិ សត្តុស្សទា រាគុស្សទំ ទោសុស្សទំ មោហុស្សទំ មានុស្សទំ ទិដ្ឋុស្សទំ កិលេសុស្សទំ កម្មុស្សទំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យ។ កុហិញ្ចីតិ កុហិញ្ចិ កិស្មិញ្ចិ កត្ថចិ អជ្ឈត្តំ វា ពហិទ្ធា វា អជ្ឈត្តពហិទ្ធា វាតិ ឧស្សទំ ភិក្ខុ ន ករេយ្យ កុហិញ្ចិ។>
  text <តេនាហ ភគវា>
  text <១៥៦>
    text <អកិត្តយី វិវដចក្ខុ សក្ខិធម្មំ បរិស្សយវិនយំ>
    text <បដិបទំ វទេហិ ភទ្ទន្តេ បាតិមោក្ខំ អថ វាបិ សមាធិំ។>
    text <សេលេ យថា បព្ពតមុទ្ធនិដ្ឋិតោ យថាបិ បស្សេ ជនតំ សមន្តតោ>
    text <តថូបមំ ធម្មមយំ សុមេធ បាសាទមារុយ្ហ សមន្តចក្ខុ>
    text <សោកាវតិណ្ណំ ជនតមបេតសោកោ អវេក្ខស្សុ ជាតិជរាភិភូតន្តិ។>
    text <ន តស្ស អទិដ្ឋមិធត្ថិ កិញ្ចិ អថោ អវិញ្ញាតមជានិតព្ពំ>
    text <សព្ពំ អភិញ្ញាសិ យទត្ថិ នេយ្យំ តថាគតោ តេន សមន្តចក្ខូតិ។>
    text <អនត្ថជននោ លោភោ លោភោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <លុទ្ធោ អត្ថំ ន ជានាតិ លុទ្ធោ ធម្មំ ន បស្សតិ>
    text <អន្ធន្តមំ តទា ហោតិ យំ លោភោ សហតេ នរំ។>
    text <អនត្ថជននោ ទោសោ ទោសោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <កុទ្ធោ អត្ថំ ន ជានាតិ កុទ្ធោ ធម្មំ ន បស្សតិ>
    text <អន្ធន្តមំ តទា ហោតិ យំ ទោសោ សហតេ នរំ។>
    text <អនត្ថជននោ មោហោ មោហោ ចិត្តប្បកោបនោ>
    text <ភយមន្តរតោ ជាតំ តំ ជនោ នាវពុជ្ឈតិ។>
    text <មូឡ្ហោ អត្ថំ ន ជានាតិ មូឡ្ហោ ធម្មំ ន បស្សតិ>
    text <អន្ធន្តមំ តទា ហោតិ យំ មោហោ សហតេ នរន្តិ។>
    text <លោភោ ទោសោ ច មោហោ ច បុរិសំ បាបចេតសំ>
    text <ហិំសន្តិ អត្តសម្ភូតា តចសារំវ សម្ផលន្តិ។>
    text <រាគោ ច ទោសោ ច ឥតោ និទានា អរតី រតី លោមហំសោ ឥតោជា>
    text <ឥតោ សមុដ្ឋាយ មនោវិតក្កា កុមារកា ធង្កមិវោស្សជន្តីតិ។>
    text <អកិត្តយី វិវដចក្ខុ សក្ខិធម្មំ បរិស្សយវិនយំ>
    text <បដិបទំ វទេហិ ភទ្ទន្តេ បាតិមោក្ខំ អថ វាបិ សមាធិន្តិ។>
  text <អកិត្តយី វិវដចក្ខូតិ។ អកិត្តយីតិ កិត្តិតំ អាចិក្ខិតំ ទេសិតំ បញ្ញបិតំ បដ្ឋបិតំ វិវដំ វិភត្តំ ឧត្តានីកតំ បកាសិតន្តិ អកិត្តយិ។ វិវដចក្ខូតិ ភគវា បញ្ចហិ ចក្ខូហិ វិវដចក្ខុ មំសចក្ខុនាបិ វិវដចក្ខុ ទិព្ពេន ចក្ខុនាបិ វិវដចក្ខុ បញ្ញាចក្ខុនាបិ វិវដចក្ខុ ពុទ្ធចក្ខុនាបិ វិវដចក្ខុ សមន្តចក្ខុនាបិ វិវដចក្ខុ។>
  text <កថំ ភគវា មំសចក្ខុនាបិ វិវដចក្ខុ។ មំសចក្ខុម្ហិបិ ភគវតោ បញ្ច វណ្ណា សំវិជ្ជន្តិ នីលោ ច វណ្ណោ បីតកោ ច វណ្ណោ លោហិតកោ ច វណ្ណោ កណ្ហោ ច វណ្ណោ ឱទាតោ ច វណ្ណោ។ អក្ខិលោមានិ ច ភគវតោ យត្ថ ច អក្ខិលោមានិ បតិដ្ឋិតានិ តំ នីលំ ហោតិ សុនីលំ បាសាទិកំ ទស្សនេយ្យំ ឧមាបុប្ផសមានំ។ តស្ស បរតោ បីតកំ ហោតិ សុបីតកំ សុវណ្ណវណ្ណំ បាសាទិកំ ទស្សនេយ្យំ កណិការបុប្ផសមានំ។ ឧភយតោ ច អក្ខិកូដានិ ភគវតោ លោហិតកានិ ហោន្តិ សុលោហិតកានិ បាសាទិកានិ ទស្សនេយ្យានិ ឥន្ទគោបកសមានានិ។ មជ្ឈេ កណ្ហំ ហោតិ សុកណ្ហំ អលូខំ សិនិទ្ធំ បាសាទិកំ ទស្សនេយ្យំ អទ្ទារិដ្ឋកសមានំ។ តស្ស បរតោ ឱទាតំ ហោតិ សុឱទាតំ សេតំ បណ្ឌរំ បាសាទិកំ ទស្សនេយ្យំ ឱសធិតារកសមានំ។ តេន ភគវា បាកតិកេន មំសចក្ខុនា អត្តភាវបរិយាបន្នេន បុរិមសុចរិតកម្មាភិនិព្ពត្តេន សមន្តា យោជនំ បស្សតិ ទិវា ចេវ រត្តិញ្ច។ យទា ហិបិ ចតុរង្គសមន្នាគតោ អន្ធការោ ហោតិ។ សូរិយោ វា អត្ថង្គតោ ហោតិ។ កាឡបក្ខោ ច ឧបោសថោ ហោតិ។ តិព្ពោ ច វនសណ្ឌោ ហោតិ។ មហា ច កាឡមេឃោ អព្ភុដ្ឋិតោ ហោតិ។ ឯវរូបេបិ ចតុរង្គសមន្នាគតេ អន្ធការេ សមន្តា យោជនំ បស្សតិ។ នត្ថិ សោ កុដ្ដោ វា កវាដំ វា បាការោ វា បព្ពតោ វា គច្ឆោ វា លតា វា អាវរណំ រូបានំ ទស្សនាយ។ ឯកញ្ចេ តិលផលំ និមិត្តំ កត្វា តិលវាហេ បក្ខិបេយ្យ។ តញ្ញេវ តិលផលំ ឧទ្ធរេយ្យ។ ឯវំ បរិសុទ្ធំ ភគវតោ បាកតិកំ មំសចក្ខុ។ ឯវំ ភគវា មំសចក្ខុនាបិ វិវដចក្ខុ។>
  text <កថំ ភគវា ទិព្ពេន ចក្ខុនាបិ វិវដចក្ខុ។ ភគវា ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ។ យថាកម្មូបគេ សត្តេ បជានាតិ ឥមេ វត ភោន្តោ សត្តា កាយទុច្ចរិតេន សមន្នាគតា វចីទុច្ចរិតេន សមន្នាគតា មនោទុច្ចរិតេន សមន្នាគតា អរិយានំ ឧបវាទកា មិច្ឆាទិដ្ឋិកា មិច្ឆាទិដ្ឋិកម្មសមាទានា តេ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបន្នា។ ឥមេ វា បន ភោន្តោ សត្តា កាយសុចរិតេន សមន្នាគតា វចីសុចរិតេន សមន្នាគតា មនោសុចរិតេន សមន្នាគតា អរិយានំ អនុបវាទកា សម្មាទិដ្ឋិកា សម្មាទិដ្ឋិកម្មសមាទានា តេ កាយស្ស ភេទា បរំ មរណា សុគតិំ សគ្គំ លោកំ ឧបបន្នាតិ។ ឥតិ ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ។ អាកង្ខមានោ ច ភគវា ឯកម្បិ លោកធាតុំ បស្សេយ្យ ទ្វេបិ លោកធាតុយោ បស្សេយ្យ តិស្សោបិ លោកធាតុយោ បស្សេយ្យ ចតស្សោបិ លោកធាតុយោ បស្សេយ្យ បញ្ចបិ លោកធាតុយោ បស្សេយ្យ ទសបិ លោកធាតុយោ បស្សេយ្យ វីសម្បិ លោកធាតុយោ បស្សេយ្យ តិំសម្បិ លោកធាតុយោ បស្សេយ្យ ចត្តាលីសម្បិ លោកធាតុយោ បស្សេយ្យ បញ្ញាសម្បិ លោកធាតុយោ បស្សេយ្យ សតម្បិ លោកធាតុយោ បស្សេយ្យ សហស្សិម្បិ ចូឡនិកំ លោកធាតុំ បស្សេយ្យ ទ្វិសហស្សិម្បិ មជ្ឈិមិកំ លោកធាតុំ បស្សេយ្យ តិសហស្សិម្បិ លោកធាតុំ បស្សេយ្យ មហាសហស្សិម្បិ លោកធាតុំ បស្សេយ្យ។ យាវតកំ វា បន អាកង្ខេយ្យ តាវតកំ បស្សេយ្យ។ ឯវំ បរិសុទ្ធំ ភគវតោ ទិព្ពចក្ខុ។ ឯវំ ភគវា ទិព្ពេន ចក្ខុនាបិ វិវដចក្ខុ។>
  text <កថំ ភគវា បញ្ញាចក្ខុនាបិ វិវដចក្ខុ។ ភគវា មហាបញ្ញោ បុថុបញ្ញោ ហាសបញ្ញោ ជវនបញ្ញោ តិក្ខបញ្ញោ និព្ពេធិកបញ្ញោ បញ្ញាបភេទកុសលោ បភិន្នញាណោ អធិគតបដិសម្ភិទោ ចតុវេសារជ្ជប្បត្តោ ទសពលធារី បុរិសាសភោ បុរិសសីហោ បុរិសនាគោ បុរិសាជញ្ញោ បុរិសធោរយ្ហោ អនន្តញាណោ អនន្តតេជោ អនន្តយសោ អឌ្ឍោ មហទ្ធនោ ធនវា នេតា វិនេតា អនុនេតា បញ្ញាបេតា អនិជ្ឈាបេតា បេក្ខេតា បសាទេតា។ សោ ហិ ភគវា អនុប្បន្នស្ស មគ្គស្ស ឧប្បាទេតា អសញ្ជាតស្ស មគ្គស្ស សញ្ជនេតា អនក្ខាតស្ស មគ្គស្ស អក្ខាតា មគ្គញ្ញូ មគ្គវិទូ មគ្គកោវិទោ មគ្គានុគា ច បន ឯតរហិ សាវកា វិហរន្តិ បច្ឆា សមន្នាគតា។>
  text <សោ ហិ ភគវា ជានំ ជានាតិ បស្សំ បស្សតិ ចក្ខុភូតោ ញាណភូតោ ធម្មភូតោ ព្រហ្មភូតោ វត្តា បវត្តា អត្ថស្ស និន្នេតា អមតស្ស ទាតា ធម្មស្សាមី តថាគតោ។ នត្ថិ តស្ស ភគវតោ អញ្ញាតំ អទិដ្ឋំ អវិទិតំ អសច្ឆិកតំ អផស្សិតំ បញ្ញាយ។ អតីតំ អនាគតំ បច្ចុប្បន្នំ ឧបាទាយ សព្ពេ ធម្មា សព្ពាការេន ពុទ្ធស្ស ភគវតោ ញាណមុខេ អាបាថំ អាគច្ឆន្តិ។ យំ កិញ្ចិ នេយ្យំ នាម អត្ថិ ជានិតព្ពំ អត្តត្ថោ វា បរត្ថោ វា ឧភយត្ថោ វា ទិដ្ឋធម្មិកោ វា អត្ថោ សម្បរាយិកោ វា អត្ថោ ឧត្តានោ វា អត្ថោ គម្ភីរោ វា អត្ថោ គូឡ្ហោ វា អត្ថោ បដិច្ឆន្នោ វា អត្ថោ នេយ្យោ វា អត្ថោ នីតោ វា អត្ថោ អនវជ្ជោ វា អត្ថោ និក្កិលេសោ វា អត្ថោ វោទានោ វា អត្ថោ បរមត្ថោ វា អត្ថោ សព្ពំ តំ អន្តោពុទ្ធញាណេ បរិវត្តតិ។>
  text <សព្ពំ កាយកម្មំ ពុទ្ធស្ស ភគវតោ ញាណានុបរិវត្តិ សព្ពំ វចីកម្មំ… សព្ពំ មនោកម្មំ… អតីតេ ពុទ្ធស្ស ភគវតោ អប្បដិហតំ ញាណំ អនាគតេ បច្ចុប្បន្នេ អប្បដិហតំ ញាណំ។ យាវតកំ នេយ្យំ តាវតកំ ញាណំ យាវតកំ ញាណំ តាវតកំ នេយ្យំ នេយ្យបរិយន្តិកំ ញាណំ ញាណបរិយន្តិកំ នេយ្យំ នេយ្យំ អតិក្កមិត្វា ញាណំ នប្បវត្តតិ ញាណំ អតិក្កមិត្វា នេយ្យបថោ នត្ថិ។ អញ្ញមញ្ញបរិយន្តដ្ឋាយិនោ តេ ធម្មា។ យថា ទ្វិន្នំ សមុគ្គបដលានំ សម្មាផុសិតានំ ហេដ្ឋិមំ សមុគ្គបដលំ ឧបរិមំ នាតិវត្តតិ ឧបរិមំ សមុគ្គបដលំ ហេដ្ឋិមំ នាតិវត្តតិ អញ្ញមញ្ញបរិយន្តដ្ឋាយិនោ ឯវមេវ ពុទ្ធស្ស ភគវតោ នេយ្យញ្ច ញាណញ្ច អញ្ញមញ្ញបរិយន្តដ្ឋាយិនោ។ យាវតកំ នេយ្យំ តាវតកំ ញាណំ យាវតកំ ញាណំ តាវតកំ នេយ្យំ នេយ្យបរិយន្តិកំ ញាណំ ញាណបរិយន្តិកំ នេយ្យំ។ នេយ្យំ អតិក្កមិត្វា ញាណំ នប្បវត្តតិ ញាណំ អតិក្កមិត្វា នេយ្យបថោ នត្ថិ។ អញ្ញមញ្ញបរិយន្តដ្ឋាយិនោ តេ ធម្មា។>
  text <សព្ពធម្មេសុ ពុទ្ធស្ស ភគវតោ ញាណំ បវត្តតិ។ សព្ពេ ធម្មា ពុទ្ធស្ស ភគវតោ អាវជ្ជនបដិពទ្ធា អាកង្ខបដិពទ្ធា មនសិការបដិពទ្ធា ចិត្តុប្បាទបដិពទ្ធា។ សព្ពសត្តេសុ ពុទ្ធស្ស ភគវតោ ញាណំ បវត្តតិ។ សព្ពេសំ សត្តានំ ភគវា អាសយំ ជានាតិ អនុសយំ ជានាតិ ចរិតំ ជានាតិ អធិមុត្តិំ ជានាតិ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ ភព្ពាភព្ពេ សត្តេ បជានាតិ។ សទេវកោ លោកោ សមារកោ សព្រហ្មកោ សស្សមណព្រាហ្មណី បជា សទេវមនុស្សា អន្តោពុទ្ធញាណេ បរិវត្តតិ។>
  text <យថា យេ កេចិ មច្ឆកច្ឆបា អន្តមសោ តិមិតិមិង្គលំ ឧបាទាយ អន្តោមហាសមុទ្ទេ បរិវត្តន្តិ ឯវមេវ សទេវកោ លោកោ សមារកោ សព្រហ្មកោ សស្សមណព្រាហ្មណី បជា សទេវមនុស្សា អន្តោពុទ្ធញាណេ បរិវត្តតិ។ យថា យេ កេចិ បក្ខី អន្តមសោ គរុឡំ វេនតេយ្យំ ឧបាទាយ អាកាសស្ស បទេសេ បរិវត្តន្តិ ឯវមេវ យេបិ តេ សារិបុត្តសមា បញ្ញាយ តេបិ ពុទ្ធញាណស្ស បទេសេ បរិវត្តន្តិ ពុទ្ធញាណំ ទេវមនុស្សានំ បញ្ញំ ផរិត្វា អភិភវិត្វា តិដ្ឋតិ។ យេបិ តេ ខត្តិយបណ្ឌិតា ព្រាហ្មណបណ្ឌិតា គហបតិបណ្ឌិតា សមណបណ្ឌិតា និបុណា កតបរប្បវាទា វាលវេធិរូបា វោភិន្ទន្តា មញ្ញេ ចរន្តិ បញ្ញាគតេន ទិដ្ឋិគតានិ តេ បញ្ហំ អភិសង្ខរិត្វា អភិសង្ខរិត្វា តថាគតំ ឧបសង្កមិត្វា បុច្ឆន្តិ គូឡ្ហានិ ច បដិច្ឆន្នានិ ច។ កថិតា វិសជ្ជិតា ច តេ បញ្ហា ភគវតា ហោន្តិ និទ្ទិដ្ឋការណា។ ឧបក្ខិត្តកា ច តេ ភគវតោ សម្បជ្ជន្តិ។ អថ ខោ ភគវា តត្ថ អតិរោចតិ យទិទំ បញ្ញាយាតិ។ ឯវំ ភគវា បញ្ញាចក្ខុនាបិ វិវដចក្ខុ។>
  text <កថំ ភគវា ពុទ្ធចក្ខុនាបិ វិវដចក្ខុ។ ភគវា ពុទ្ធចក្ខុនា លោកំ វោលោកេន្តោ អទ្ទស សត្តេ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ អប្បេកច្ចេ បរលោកវជ្ជភយទស្សាវិនោ វិហរន្តេ អប្បេកច្ចេ ន បរលោកវជ្ជភយទស្សាវិនោ វិហរន្តេ។ សេយ្យថាបិ នាម ឧប្បលិនិយំ វា បទុមិនិយំ វា បុណ្ឌរីកិនិយំ វា អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ ឧទកា អនុគ្គតានិ អន្តោនិមុគ្គបោសីនិ អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ សមោទកំ ឋិតានិ អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ ឧទកា អច្ចុគ្គម្ម តិដ្ឋន្តិ អនុបលិត្តានិ ឧទកេន ឯវមេវ ភគវា ពុទ្ធចក្ខុនា លោកំ វោលោកេន្តោ អទ្ទស សត្តេ អប្បរជក្ខេ មហារជក្ខេ តិក្ខិន្ទ្រិយេ មុទិន្ទ្រិយេ ស្វាការេ ទ្វាការេ សុវិញ្ញាបយេ ទុវិញ្ញាបយេ អប្បេកច្ចេ បរលោកវជ្ជភយទស្សាវិនោ វិហរន្តេ អប្បេកច្ចេ ន បរលោកវជ្ជភយទស្សាវិនោ វិហរន្តេ។ ជានាតិ ភគវា អយំ បុគ្គលោ រាគចរិតោ អយំ ទោសចរិតោ អយំ មោហចរិតោ អយំ វិតក្កចរិតោ អយំ សទ្ធាចរិតោ អយំ ញាណចរិតោតិ។ រាគចរិតស្ស ភគវា បុគ្គលស្ស អសុភកថំ កថេតិ ទោសចរិតស្ស ភគវា បុគ្គលស្ស មេត្តាភាវនំ អាចិក្ខតិ មោហចរិតស្ស ភគវា បុគ្គលស្ស ឧទ្ទេសេ បរិបុច្ឆាយ កាលេន ធម្មស្សវនេ កាលេន ធម្មសាកច្ឆាយ គរុសំវាសេ និវេសេតិ វិតក្កចរិតស្ស ភគវា បុគ្គលស្ស អានាបានស្សតិំ អាចិក្ខតិ សទ្ធាចរិតស្ស ភគវា បុគ្គលស្ស បសាទនីយំ និមិត្តំ អាចិក្ខតិ ពុទ្ធសុពោធិំ ធម្មសុធម្មតំ សង្ឃសុប្បដិបត្តិំ សីលានិ ច អត្តនោ ញាណចរិតស្ស ភគវា បុគ្គលស្ស អាចិក្ខតិ វិបស្សនានិមិត្តំ អនិច្ចាការំ ទុក្ខាការំ អនត្តាការំ។>
  text <ឯវំ ភគវា ពុទ្ធចក្ខុនាបិ វិវដចក្ខុ។>
  text <កថំ ភគវា សមន្តចក្ខុនាបិ វិវដចក្ខុ។ សមន្តចក្ខុ វុច្ចតិ សព្ពញ្ញុតញាណំ។ ភគវា សព្ពញ្ញុតញាណេន ឧបេតោ សមុបេតោ ឧបគតោ សមុបគតោ ឧបបន្នោ សមុបបន្នោ សមន្នាគតោ។>
  text <ឯវំ ភគវា សមន្តចក្ខុនាបិ វិវដចក្ខូតិ អកិត្តយិ វិវដចក្ខុ។>
  text <សក្ខិធម្មំ បរិស្សយវិនយន្តិ។ សក្ខិធម្មន្តិ ន ឥតិហិតិហំ ន ឥតិកិរាយ ន បរម្បរាយ ន បិដកសម្បទាយ ន តក្កហេតុ ន នយហេតុ ន អាការបរិវិតក្កេន ន ទិដ្ឋិនិជ្ឈានក្ខន្តិយា សាមំ សយមភិញ្ញាតំ អត្តបច្ចក្ខំ ធម្មន្តិ សក្ខិធម្មំ។ បរិស្សយវិនយន្តិ។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច។ កតមេ បាកដបរិស្សយា។ សីហា ព្យគ្ឃា ទីបី អច្ឆា តរច្ឆា កោកា មហិំសា ហត្ថី អហិ វិច្ឆិកា សតបទី ចោរា វា អស្សុ មានវា វា កតកម្មា វា អកតកម្មា វា ចក្ខុរោគោ សោតរោគោ ឃានរោគោ ជិវ្ហារោគោ កាយរោគោ សីសរោគោ កណ្ណរោគោ មុខរោគោ ទន្តរោគោ កាសោ សាសោ បិនាសោ ឌាហោ ជរោ កុច្ឆិរោគោ មុច្ឆា បក្ខន្ទិកា សូលា វិសូចិកា កុដ្ឋំ គណ្ឌោ កិលាសោ សោសោ អបមារោ ទទ្ទុ កណ្ឌុ កច្ឆុ រខសា វិតច្ឆិកា លោហិតបិត្តំ មធុមេហោ អំសា បិឡកា ភគន្ទលា បិត្តសមុដ្ឋានា អាពាធា សេម្ហសមុដ្ឋានា អាពាធា វាតសមុដ្ឋានា អាពាធា សន្និបាតិកា អាពាធា ឧតុបរិណាមជា អាពាធា វិសមបរិហារជា អាពាធា ឱបក្កមិកា អាពាធា កម្មវិបាកជា អាពាធា សីតំ ឧណ្ហំ ជិឃច្ឆា បិបាសា ឧច្ចារោ បស្សាវោ ឌំសមកសវាតាតបសរីសបសម្ផស្សា ឥតិ វា ឥមេ វុច្ចន្តិ បាកដបរិស្សយា។>
  text <កតមេ បដិច្ឆន្នបរិស្សយា។ កាយទុច្ចរិតំ វចីទុច្ចរិតំ មនោទុច្ចរិតំ កាមច្ឆន្ទនីវរណំ ព្យាបាទនីវរណំ ថិនមិទ្ធនីវរណំ ឧទ្ធច្ចកុក្កុច្ចនីវរណំ វិចិកិច្ឆានីវរណំ រាគោ ទោសោ មោហោ កោធោ ឧបនាហោ មក្ខោ បឡាសោ ឥស្សា មច្ឆរិយំ មាយា សាឋេយ្យំ ថម្ភោ សារម្ភោ មានោ អតិមានោ មទោ បមាទោ សព្ពេ កិលេសា សព្ពេ ទុច្ចរិតា សព្ពេ ទរថា សព្ពេ បរិឡាហា សព្ពេ សន្តាបា សព្ពាកុសលាភិសង្ខារា ឥមេ វុច្ចន្តិ បដិច្ឆន្នបរិស្សយា។>
  text <បរិស្សយាតិ កេនដ្ឋេន បរិស្សយា។ បរិសហន្តីតិ បរិស្សយា បរិហានាយ សំវត្តន្តីតិ បរិស្សយា តត្រាសយាតិ បរិស្សយា។ កថំ បរិសហន្តីតិ បរិស្សយា។ តេ បរិស្សយា តំ បុគ្គលំ សហន្តិ បរិសហន្តិ អភិភវន្តិ អជ្ឈោត្ថរន្តិ បរិយាទិយន្តិ មទ្ទន្តិ។ ឯវំ បរិសហន្តីតិ បរិស្សយា។>
  text <កថំ បរិហានាយ សំវត្តន្តីតិ បរិស្សយា។ តេ បរិស្សយា កុសលានំ ធម្មានំ អន្តរាយាយ បរិហានាយ សំវត្តន្តិ។ កតមេសំ កុសលានំ ធម្មានំ។ សម្មាបដិបទាយ អនុលោមបដិបទាយ អបច្ចនីកបដិបទាយ អវិរុទ្ធបដិបទាយ អន្វត្ថបដិបទាយ ធម្មានុធម្មបដិបទាយ សីលេសុ បរិបូរការិតាយ ឥន្ទ្រិយេសុ គុត្តទ្វារតាយ ភោជនេ មត្តញ្ញុតាយ ជាគរិយានុយោគស្ស សតិសម្បជញ្ញស្ស ចតុន្នំ សតិបដ្ឋានានំ ភាវនានុយោគស្ស ចតុន្នំ សម្មប្បធានានំ ចតុន្នំ ឥទ្ធិបាទានំ បញ្ចន្នំ ឥន្ទ្រិយានំ បញ្ចន្នំ ពលានំ សត្តន្នំ ពោជ្ឈង្គានំ អរិយស្ស អដ្ឋង្គិកស្ស មគ្គស្ស ភាវនានុយោគស្ស ឥមេសំ កុសលានំ ធម្មានំ អន្តរាយាយ បរិហានាយ សំវត្តន្តិ។ ឯវម្បិ បរិហានាយ សំវត្តន្តីតិ បរិស្សយា។>
  text <កថំ តត្រាសយាតិ បរិស្សយា។ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយា។ យថា ពិលេ ពិលាសយា បាណា សយន្តិ ទកេ ទកាសយា បាណា សយន្តិ វនេ វនាសយា បាណា សយន្តិ រុក្ខេ រុក្ខាសយា បាណា សយន្តិ ឯវមេវ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយាតិ។ ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា សាន្តេវាសិកោ ភិក្ខវេ ភិក្ខុ សាចរិយកោ ទុក្ខំ ន ផាសុ វិហរតិ។ កថញ្ច ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតិ។ ឥធ ភិក្ខវេ ភិក្ខុនោ ចក្ខុនា រូបំ ទិស្វា ឧប្បជ្ជន្តិ បាបកា អកុសលា ធម្មា សរសង្កប្បា សញ្ញោជនិយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោតិ វុច្ចតិ។ តេ នំ សមុទាចរន្តិ សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។>
  text <បុន ចបរំ ភិក្ខវេ ភិក្ខុនោ សោតេន សទ្ទំ សុត្វា…បេ។… ឃានេន គន្ធំ ឃាយិត្វា… ជិវ្ហាយ រសំ សាយិត្វា… កាយេន ផោដ្ឋព្ពំ ផុសិត្វា … មនសា ធម្មំ វិញ្ញាយ ឧប្បជ្ជន្តិ បាបកា អកុសលា ធម្មា សរសង្កប្បា សញ្ញោជនិយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោតិ វុច្ចតិ។ តេ នំ សមុទាចរន្តិ សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។ ឯវំ ខោ ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតីតិ។ ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា តយោមេ ភិក្ខវេ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកា។ កតមេ តយោ។ លោភោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ ទោសោ ភិក្ខវេ…បេ។… មោហោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ។ ឥមេ ខោ ភិក្ខវេ តយោ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកាតិ។>
  text <ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា តយោ ខោ មហារាជ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយ។ កតមេ តយោ។ លោភោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ ទោសោ ខោ មហារាជ…បេ។… មោហោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ។ ឥមេ ខោ មហារាជ តយោ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយ។>
  text <ឯវម្បិ តត្រាសយាតិ បរិស្សយា។>
  text <វុត្តញ្ហេតំ ភគវតា>
  text <ឯវម្បិ តត្រាសយាតិ បរិស្សយា។>
  text <បរិស្សយវិនយន្តិ បរិស្សយវិនយំ បរិស្សយប្បហានំ បរិស្សយវូបសមំ បរិស្សយបដិនិស្សគ្គំ បរិស្សយបដិបស្សទ្ធិំ អមតំ និព្ពានន្តិ សក្ខិធម្មំ បរិស្សយវិនយំ។>
  text <បដិបទំ វទេហិ ភទ្ទន្តេតិ។ បដិបទំ វទេហិ សម្មាបដិបទំ អនុលោមបដិបទំ អបច្ចនីកបដិបទំ អវិរុទ្ធបដិបទំ អន្វត្ថបដិបទំ ធម្មានុធម្មបដិបទំ សីលេសុ បរិបូរការិតំ ឥន្ទ្រិយេសុ គុត្តទ្វារតំ ភោជនេ មត្តញ្ញុតំ ជាគរិយានុយោគំ សតិសម្បជញ្ញំ ចត្តារោ សតិបដ្ឋានេ ចត្តារោ សម្មប្បធានេ ចត្តារោ ឥទ្ធិបាទេ បញ្ចិន្ទ្រិយានិ បញ្ច ពលានិ សត្ត ពោជ្ឈង្គេ អរិយំ អដ្ឋង្គិកំ មគ្គំ និព្ពានញ្ច និព្ពានគាមិនិញ្ច បដិបទំ វទេហិ អាចិក្ខ ទេសេហិ បញ្ញបេហិ បដ្ឋបេហិ វិវរ វិភជ ឧត្តានីករោហិ បកាសេហីតិ បដិបទំ វទេហិ។ ភទ្ទន្តេតិ សោ និម្មិតោ ពុទ្ធំ ភគវន្តំ អាលបតិ។ អថ វា យំ ត្វំ ធម្មំ អាចិក្ខសិ ទេសេសិ បញ្ញបេសិ បដ្ឋបេសិ វិវរិ វិភជិ ឧត្តានីអកាសិ បកាសេសិ សព្ពំ តំ សុន្ទរំ ភទ្ទកំ កល្យាណំ អនវជ្ជំ សេវិតព្ពន្តិ បដិបទំ វទេហិ ភទ្ទន្តេ។>
  text <បាតិមោក្ខំ អថ វាបិ សមាធិន្តិ។ បាតិមោក្ខន្តិ សីលំ បតិដ្ឋា អាទិ ចរណំ សំយមោ សំវរោ មុខំ បមុខំ កុសលានំ ធម្មានំ សមាបត្តិយា។ អថ វាបិ សមាធិន្តិ យា ចិត្តស្ស ឋិតិ សណ្ឋិតិ អវដ្ឋិតិ អវិសាហារោ អវិក្ខេបោ អវិសាហតមានសតា សមថោ សមាធិន្ទ្រិយំ សមាធិពលំ សម្មាសមាធីតិ បាតិមោក្ខំ អថ វាបិ សមាធិំ។>
  text <តេនាហ សោ និម្មិតោ>
  text <១៥៧>
    text <ចក្ខូហិ នេវ លោលស្ស គាមកថាយ អាវរយេ សោតំ>
    text <រសេ ច នានុគិជ្ឈេយ្យ ន ច មមាយេថ កិញ្ចិ លោកស្មិំ។>
    text <ចក្ខូហិ នេវ លោលស្ស គាមកថាយ អាវរយេ សោតំ>
    text <រសេ ច នានុគិជ្ឈេយ្យ ន ច មមាយេថ កិញ្ចិ លោកស្មិន្តិ។>
  text <ចក្ខូហិ នេវ លោលស្សាតិ។ កថំ ចក្ខុលោលោតិ។ ឥធេកច្ចោ ចក្ខុលោលិយេន សមន្នាគតោ ហោតិ អទិដ្ឋំ ទក្ខិតព្ពំ ទិដ្ឋំ សមតិក្កមិតព្ពន្តិ អារាមេន អារាមំ ឧយ្យានេន ឧយ្យានំ គាមេន គាមំ និគមេន និគមំ នគរេន នគរំ រដ្ឋេន រដ្ឋំ ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ ច ហោតិ រូបស្ស ទស្សនាយ។ ឯវម្បិ ចក្ខុលោលោ ហោតិ។>
  text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ អសំវុតោ គច្ឆតិ ហត្ថិំ ឱលោកេន្តោ អស្សំ ឱលោកេន្តោ រថំ ឱលោកេន្តោ បត្តិំ ឱលោកេន្តោ ឥត្ថិយោ ឱលោកេន្តោ បុរិសេ ឱលោកេន្តោ កុមារកេ ឱលោកេន្តោ កុមារិកាយោ ឱលោកេន្តោ អន្តរាបណំ ឱលោកេន្តោ ឃរមុខានិ ឱលោកេន្តោ ឧទ្ធំ ឱលោកេន្តោ អធោ ឱលោកេន្តោ ទិសាវិទិសំ វិបេក្ខមានោ គច្ឆតិ។ ឯវម្បិ ចក្ខុលោលោ ហោតិ។>
  text <អថ វា ភិក្ខុ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ ឯវម្បិ ចក្ខុលោលោ ហោតិ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អនុយុត្តា វិហរន្តិ សេយ្យថិទំ នច្ចំ គីតំ វាទិតំ បេក្ខំ អក្ខានំ បាណិស្សរំ វេតាឡំ កុម្ភថូណំ សោភនកំ ចណ្ឌាលំ វំសំ ធោវនំ ហត្ថិយុទ្ធំ អស្សយុទ្ធំ មហិំសយុទ្ធំ ឧសភយុទ្ធំ អជយុទ្ធំ មេណ្ឌយុទ្ធំ កុក្កុដយុទ្ធំ វដ្ដកយុទ្ធំ ទណ្ឌយុទ្ធំ មុដ្ឋិយុទ្ធំ និព្ពុទ្ធំ ឧយ្យោធិកំ ពលគ្គំ សេនាព្យូហំ អនីកទស្សនំ ឥតិ វា។ ឯវម្បិ ចក្ខុលោលោ ហោតិ។>
  text <កថំ ន ចក្ខុលោលោ ហោតិ។ ឥធ ភិក្ខុ អន្តរឃរំ បវិដ្ឋោ វីថិំ បដិបន្នោ សំវុតោ គច្ឆតិ ន ហត្ថិំ ឱលោកេន្តោ ន អស្សំ ឱលោកេន្តោ ន រថំ ឱលោកេន្តោ ន បត្តិំ ឱលោកេន្តោ ន ឥត្ថិយោ ឱលោកេន្តោ ន បុរិសេ ឱលោកេន្តោ ន កុមារកេ ឱលោកេន្តោ ន កុមារិកាយោ ឱលោកេន្តោ ន អន្តរាបណំ ឱលោកេន្តោ ន ឃរមុខានិ ឱលោកេន្តោ ន ឧទ្ធំ ឱលោកេន្តោ ន អធោ ឱលោកេន្តោ ន ទិសាវិទិសាវិបេក្ខមានោ គច្ឆតិ។ ឯវម្បិ ន ចក្ខុលោលោ ហោតិ។>
  text <អថ វា ភិក្ខុ ចក្ខុនា រូបំ ទិស្វា ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ ចក្ខុន្ទ្រិយំ ចក្ខុន្ទ្រិយេ សំវរំ អាបជ្ជតិ។ ឯវម្បិ ន ចក្ខុលោលោ ហោតិ។>
  text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អននុយុត្តា វិហរន្តិ សេយ្យថិទំ នច្ចំ គីតំ វាទិតំ បេក្ខំ អក្ខានំ…បេ។… អនីកទស្សនំ ឥតិ វា។ ឯវរូបា វិសូកទស្សនា បដិវិរតោ ហោតិ។ ឯវម្បិ ន ចក្ខុលោលោ ហោតិ។>
  text <ចក្ខូហិ នេវ លោលស្សាតិ។ ចក្ខុលោលិយំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ ចក្ខុលោលិយា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ ចក្ខូហិ នេវ លោលស្ស។>
  text <គាមកថាយ អាវរយេ សោតន្តិ។ គាមកថា វុច្ចតិ ពាត្តិំស តិរច្ឆានកថា សេយ្យថិទំ រាជកថា ចោរកថា មហាមត្តកថា សេនាកថា ភយកថា យុទ្ធកថា អន្នកថា បានកថា វត្ថកថា យានកថា សយនកថា មាលាកថា គន្ធកថា ញាតិកថា គាមកថា និគមកថា នគរកថា ជនបទកថា ឥត្ថិកថា សូរកថា វិសិខាកថា កុម្ភដ្ឋានកថា បុព្ពបេតកថា នានត្តកថា លោកក្ខាយិកា សមុទ្ទក្ខាយិកា ឥតិភវាភវកថា ឥតិ វា។ គាមកថាយ អាវរយេ សោតន្តិ។ គាមកថាយ សោតំ អាវរេយ្យ និវារេយ្យ សំវរេយ្យ រក្ខេយ្យ គោបេយ្យ បិទហេយ្យ បច្ឆិន្ទេយ្យាតិ គាមកថាយ អាវរយេ សោតំ។>
  text <រសេ ច នានុគិជ្ឈេយ្យាតិ។ រសេ ចាតិ មូលរសោ ខន្ធរសោ តចរសោ បត្តរសោ បុប្ផរសោ ផលរសោ អម្ពិលំ មធុរំ តិត្តកំ កដុកំ លោណិកំ ខារិកំ លម្ពិកំ កសាវោ សាទុ អសាទុ សីតំ ឧណ្ហំ។ សន្តេកេ សមណព្រាហ្មណា រសគិទ្ធា តេ ជិវ្ហគ្គេន រសគ្គានិ បរិយេសន្តា អាហិណ្ឌន្តិ តេ អម្ពិលំ លភិត្វា អនម្ពិលំ បរិយេសន្តិ អនម្ពិលំ លភិត្វា អម្ពិលំ បរិយេសន្តិ…បេ។… សីតំ លភិត្វា ឧណ្ហំ បរិយេសន្តិ ឧណ្ហំ លភិត្វា សីតំ បរិយេសន្តិ។ តេ យំ យំ លភិត្វា តេន តេន ន តុស្សន្តិ អបរាបរំ បរិយេសន្តិ មនាបិកេសុ រសេសុ រត្តា គិទ្ធា គធិតា មុច្ឆិតា អជ្ឈោសន្នា លគ្គា លគ្គិតា បលិពុទ្ធា។ យស្សេសា រសតណ្ហា បហីនា សមុច្ឆិន្នា…បេ។… ញាណគ្គិនា ទឌ្ឍា សោ បដិសង្ខា យោនិសោ អាហារំ អាហារេតិ នេវ ទវាយ…បេ។… អនវជ្ជតា ច ផាសុវិហារោ ចាតិ។>
  text <យថា វណំ អាលិម្បេយ្យ យាវទេវ អារុហណត្ថាយ យថា វា បន អក្ខំ អព្ភញ្ជេយ្យ យាវទេវ ភារស្ស និត្ថរណត្ថាយ យថា វា បុត្តមំសំ អាហារំ អាហារេយ្យ យាវទេវ កន្តារស្ស និត្ថរណត្ថាយ ឯវមេវំ ភិក្ខុ បដិសង្ខា យោនិសោ អាហារំ អាហារេតិ នេវ ទវាយ…បេ។… អនវជ្ជតា ច ផាសុវិហារោ ចាតិ រសតណ្ហំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ រសតណ្ហាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ រសេ ច នានុគិជ្ឈេយ្យ។>
  text <ន ច មមាយេថ កិញ្ចិ លោកស្មិន្តិ។ មមត្តាតិ ទ្វេ មមត្តា តណ្ហាមមត្តញ្ច ទិដ្ឋិមមត្តញ្ច …បេ។… ឥទំ តណ្ហាមមត្តំ…បេ។… ឥទំ ទិដ្ឋិមមត្តំ។ តណ្ហាមមត្តំ បហាយ ទិដ្ឋិមមត្តំ បដិនិស្សជ្ជិត្វា ចក្ខុំ ន មមាយេយ្យ ន គណ្ហេយ្យ ន បរាមសេយ្យ នាភិនិវិសេយ្យ សោតំ… ឃានំ… ជិវ្ហំ… កាយំ… រូបេ… សទ្ទេ… គន្ធេ… រសេ… ផោដ្ឋព្ពេ… កុលំ… គណំ… អាវាសំ… លាភំ… យសំ… បសំសំ… សុខំ… ចីវរំ… បិណ្ឌបាតំ… សេនាសនំ… គិលានបច្ចយភេសជ្ជបរិក្ខារំ… កាមធាតុំ… រូបធាតុំ… អរូបធាតុំ… កាមភវំ… រូបភវំ… អរូបភវំ… សញ្ញាភវំ… អសញ្ញាភវំ… នេវសញ្ញានាសញ្ញាភវំ … ឯកវោការភវំ… ចតុវោការភវំ… បញ្ចវោការភវំ … អតីតំ… អនាគតំ… បច្ចុប្បន្នំ… ទិដ្ឋសុតមុតវិញ្ញាតព្ពេ ធម្មេ ន មមាយេយ្យ ន គណ្ហេយ្យ ន បរាមសេយ្យ នាភិនិវិសេយ្យ។ កិញ្ចីតិ កិញ្ចិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ។ លោកស្មិន្តិ អបាយលោកេ…បេ។… អាយតនលោកេតិ ន ច មមាយេថ កិញ្ចិ លោកស្មិំ។>
  text <តេនាហ ភគវា>
  text <១៥៨>
    text <ផស្សេន យទា ផុដ្ឋស្ស បរិទេវំ ភិក្ខុ ន ករេយ្យ កុហិញ្ចិ>
    text <ភវញ្ច នាភិជប្បេយ្យ ភេរវេសុ ច ន សម្បវេធេយ្យ។>
    text <ផស្សេន យទា ផុដ្ឋស្ស បរិទេវំ ភិក្ខុ ន ករេយ្យ កុហិញ្ចិ>
    text <ភវញ្ច នាភិជប្បេយ្យ ភេរវេសុ ច ន សម្បវេធេយ្យាតិ។>
  text <ផស្សេន យទា ផុដ្ឋស្សាតិ។ ផស្សោតិ រោគផស្សោ។ រោគផស្សេន ផុដ្ឋោ បរេតោ សមោហិតោ សមន្នាគតោ អស្ស ចក្ខុរោគេន ផុដ្ឋោ បរេតោ សមោហិតោ សមន្នាគតោ អស្ស សោតរោគេន…បេ។… ឃានរោគេន… ជិវ្ហារោគេន… កាយរោគេន… សីសរោគេន… កណ្ណរោគេន… មុខរោគេន… ទន្តរោគេន… កាសេន… សាសេន… បិនាសេន… ឌាហេន… ជរេន… កុច្ឆិរោគេន… មុច្ឆាយ… បក្ខន្ទិកាយ… សូលាយ… វិសូចិកាយ… កុដ្ឋេន… គណ្ឌេន… កិលាសេន… សោសេន… អបមារេន… ទទ្ទុយា… កណ្ឌុយា … កច្ឆុយា… រខសាយ… វិតច្ឆិកាយ… លោហិតេន… បិត្តេន… មធុមេហេន… អំសាយ… បិឡកាយ… ភគន្ទលេន… បិត្តសមុដ្ឋានេន អាពាធេន… សេម្ហសមុដ្ឋានេន អាពាធេន… វាតសមុដ្ឋានេន អាពាធេន… សន្និបាតិកេន អាពាធេន… ឧតុបរិណាមជេន អាពាធេន… វិសមបរិហារជេន អាពាធេន… ឱបក្កមិកេន អាពាធេន… កម្មវិបាកជេន អាពាធេន… សីតេន… ឧណ្ហេន… ជិឃច្ឆាយ… បិបាសាយ… ឧច្ចារេន… បស្សាវេន… ឌំសមកសវាតាតបសរីសបសម្ផស្សេហិ ផុដ្ឋោ បរេតោ សមោហិតោ សមន្នាគតោ អស្សាតិ ផស្សេន យទា ផុដ្ឋស្ស។>
  text <បរិទេវំ ភិក្ខុ ន ករេយ្យ កុហិញ្ចីតិ។ អាទេវំ បរិទេវំ អាទេវនំ បរិទេវនំ អាទេវិតត្តំ បរិទេវិតត្តំ វាចា បលាបំ វិប្បលាបំ លាលប្បំ លាលប្បាយនំ លាលប្បាយិតត្តំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យ។ កុហិញ្ចីតិ កុហិញ្ចិ កិម្ហិចិ កត្ថចិ អជ្ឈត្តំ វា ពហិទ្ធា វា អជ្ឈត្តពហិទ្ធា វាតិ បរិទេវំ ភិក្ខុ ន ករេយ្យ កុហិញ្ចិ។>
  text <ភវញ្ច នាភិជប្បេយ្យាតិ។ កាមភវំ ន ជប្បេយ្យ រូបភវំ ន ជប្បេយ្យ អរូបភវំ ន ជប្បេយ្យ ន បជប្បេយ្យ នាភិជប្បេយ្យាតិ ភវញ្ច នាភិជប្បេយ្យ។>
  text <ភេរវេសុ ច ន សម្បវេធេយ្យាតិ។ ភេរវាតិ ឯកេនាការេន ភយម្បិ ភេរវម្បិ តញ្ញេវ។ វុត្តញ្ហេតំ ភគវតា ឯតំ នូន តំ ភយំ ភេរវំ ន ជហេ អាគច្ឆតីតិ។ ពហិទ្ធារម្មណំ វុត្តំ សីហា ព្យគ្ឃា ទីបី អច្ឆា តរច្ឆា កោកា មហិំសា អស្សា ហត្ថី អហិ វិច្ឆិកា សតបទី ចោរា វា អស្សុ មានវា វា កតកម្មា វា អកតកម្មា វា។ អថាបរេន អាការេន ភយំ វុច្ចតិ អជ្ឈត្តិកំ ចិត្តសមុដ្ឋានំ ភយំ ភយានកំ ឆម្ភិតត្តំ លោមហំសោ ចេតសោ ឧព្ពេគោ ឧត្រាសោ ជាតិភយំ ជរាភយំ ព្យាធិភយំ មរណភយំ រាជភយំ ចោរភយំ អគ្គិភយំ ឧទកភយំ អត្តានុវាទភយំ បរានុវាទភយំ ទណ្ឌភយំ ទុគ្គតិភយំ ឩមិភយំ កុម្ភីលភយំ អាវដ្ដភយំ សុសុកាភយំ អាជីវិកភយំ អសិលោកភយំ បរិសាយ សារជ្ជភយំ មទនភយំ ទុគ្គតិភយំ ភយំ ភយានកំ ឆម្ភិតត្តំ លោមហំសោ ចេតសោ ឧព្ពេគោ ឧត្រាសោ។ ភេរវេសុ ច ន សម្បវេធេយ្យាតិ ភេរវេ បស្សិត្វា វា សុណិត្វា វា ន វេធេយ្យ ន បវេធេយ្យ ន សម្បវេធេយ្យ ន តសេយ្យ ន ឧត្តសេយ្យ ន បរិតសេយ្យ ន ភាយេយ្យ ន សន្តាសំ អាបជ្ជេយ្យ អភីរូ អស្ស អឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ ភេរវេសុ ច ន សម្បវេធេយ្យ។>
  text <តេនាហ ភគវា>
  text <១៥៩>
    text <អន្នានមថោ បានានំ ខាទនីយានមថោបិ វត្ថានំ>
    text <លទ្ធា ន សន្និធិំ កយិរា ន ច បរិត្តសេ តានិ អលភមានោ។>
    text <អន្នានមថោ បានានំ ខាទនីយានមថោបិ វត្ថានំ>
    text <លទ្ធា ន សន្និធិំ កយិរា ន ច បរិត្តសេ តានិ អលភមានោតិ។>
  text <អន្នានមថោ បានានំ ខាទនីយានមថោបិ វត្ថានន្តិ។ អន្នានន្តិ ឱទនោ កុម្មាសោ សត្តុ មច្ឆោ មំសំ។ បានានន្តិ អដ្ឋ បានានិ អម្ពបានំ ជម្ពុបានំ ចោចបានំ មោចបានំ មធុបានំ មុទ្ទិកបានំ សាលុកបានំ ផារុសកបានំ។ អបរានិបិ អដ្ឋ បានានិ កោសម្ពបានំ កោលបានំ ពទរបានំ ឃតបានំ តេលបានំ បយោបានំ យាគុបានំ រសបានំ។ ខាទនីយានន្តិ បិដ្ឋខជ្ជកំ បូវខជ្ជកំ មូលខជ្ជកំ តចខជ្ជកំ បត្តខជ្ជកំ បុប្ផខជ្ជកំ ផលខជ្ជកំ។ វត្ថានន្តិ ឆ ចីវរានិ ខោមំ កប្បាសិកំ កោសេយ្យំ កម្ពលំ សាណំ ភង្គន្តិ អន្នានមថោ បានានំ ខាទនីយានមថោបិ វត្ថានំ។>
  text <លទ្ធា ន សន្និធិំ កយិរាតិ។ លទ្ធាតិ លទ្ធា លភិត្វា អធិគន្ត្វា វិន្ទិត្វា បដិលភិត្វា ន កុហនាយ ន លបនាយ ន នេមិត្តិកតាយ ន និប្បេសិកតាយ ន លាភេន លាភំ និជិគីសនតាយ ន កដ្ឋទានេន ន វេឡុទានេន ន បត្តទានេន ន បុប្ផទានេន ន ផលទានេន ន សិនានទានេន ន ចុណ្ណទានេន ន មត្តិកាទានេន ន ទន្តកដ្ឋទានេន ន មុខោទកទានេន ន ចាដុកម្យតាយ ន មុគ្គសូប្យតាយ ន បារិភដយយតាយ ន បីឋមទ្ទិកតាយ ន វត្ថុវិជ្ជាយ ន តិរច្ឆានវិជ្ជាយ ន អង្គវិជ្ជាយ ន នក្ខត្តវិជ្ជាយ ន ទូតគមនេន ន បហិណគមនេន ន ជង្ឃបេសនិយេន ន វេជ្ជកម្មេន ន នវកម្មេន ន បិណ្ឌបដិបិណ្ឌកេន ន ទានានុប្បទានេន ធម្មេន សមេន លទ្ធា លភិត្វា អធិគន្ត្វា វិន្ទិត្វា បដិលភិត្វាតិ លទ្ធា។ ន សន្និធិំ កយិរាតិ អន្នសន្និធិំ បានសន្និធិំ វត្ថសន្និធិំ យានសន្និធិំ សយនសន្និធិំ គន្ធសន្និធិំ អាមិសសន្និធិំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យាតិ លទ្ធា ន សន្និធិំ កយិរា។>
  text <ន ច បរិត្តសេ តានិ អលភមានោតិ។ អន្នំ វា ន លភាមិ បានំ វា ន លភាមិ វត្ថំ វា ន លភាមិ កុលំ វា ន លភាមិ គណំ វា ន លភាមិ អាវាសំ វា ន លភាមិ លាភំ វា ន លភាមិ យសំ វា ន លភាមិ បសំសំ វា ន លភាមិ សុខំ វា ន លភាមិ ចីវរំ វា ន លភាមិ បិណ្ឌបាតំ វា ន លភាមិ សេនាសនំ វា ន លភាមិ គិលានបច្ចយភេសជ្ជបរិក្ខារំ វា ន លភាមិ គិលានុបដ្ឋាកំ វា ន លភាមិ អប្បញ្ញាតោម្ហីតិ ន តសេយ្យ ន ឧត្តសេយ្យ ន បរិត្តសេយ្យ ន ភាយេយ្យ ន សន្តាសំ អាបជ្ជេយ្យ អភីរូ អស្ស អឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ ន ច បរិត្តសេ តានិ អលភមានោ។>
  text <តេនាហ ភគវា>
  text <១៦០>
    text <ឈាយី ន បាទលោលស្ស វិរមេ កុក្កុច្ចា នប្បមជ្ជេយ្យ>
    text <អថាសនេសុ សយនេសុ អប្បសទ្ទេសុ ភិក្ខុ វិហរេយ្យ។>
    text <ឈាយី ន បាទលោលស្ស វិរមេ កុក្កុច្ចា នប្បមជ្ជេយ្យ>
    text <អថាសនេសុ សយនេសុ អប្បសទ្ទេសុ ភិក្ខុ វិហរេយ្យាតិ។>
  text <ឈាយី ន បាទលោលស្សាតិ។ ឈាយីតិ បឋមេនបិ ឈានេន ឈាយី ទុតិយេនបិ ឈានេន ឈាយី តតិយេនបិ ឈានេន ឈាយី ចតុត្ថេនបិ ឈានេន ឈាយី សវិតក្កសវិចារេនបិ ឈានេន ឈាយី អវិតក្កវិចារមត្តេនបិ ឈានេន ឈាយី អវិតក្កអវិចារេនបិ ឈានេន ឈាយី សប្បីតិកេនបិ ឈានេន ឈាយី និប្បីតិកេនបិ ឈានេន ឈាយី បីតិសហគតេនបិ ឈានេន ឈាយី សាតសហគតេនបិ ឈានេន ឈាយី សុខសហគតេនបិ ឈានេន ឈាយី ឧបេក្ខាសហគតេនបិ ឈានេន ឈាយី សុញ្ញតេនបិ ឈានេន ឈាយី អនិមិត្តេនបិ ឈានេន ឈាយី អប្បណិហិតេនបិ ឈានេន ឈាយី លោកិយេនបិ ឈានេន ឈាយី លោកុត្តរេនបិ ឈានេន ឈាយី ឈានរតោ ឯកត្តមនុយុត្តោ បរមត្ថគរុកោតិ ឈាយី។>
  text <ន បាទលោលស្សាតិ។ កថំ បាទលោលោ ហោតិ។ ឥធេកច្ចោ បាទលោលិយេន សមន្នាគតោ ហោតិ អារាមេន អារាមំ ឧយ្យានេន ឧយ្យានំ គាមេន គាមំ និគមេន និគមំ នគរេន នគរំ រដ្ឋេន រដ្ឋំ ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ វិហរតិ។ ឯវម្បិ បាទលោលោ ហោតិ។>
  text <អថ វា ភិក្ខុ អន្តោបិសង្ឃារាមេ បាទលោលិយេន សមន្នាគតោ ហោតិ។ ន អត្ថហេតុ ន ការណហេតុ ឧទ្ធតោ អវូបសន្តចិត្តោ បរិវេណតោ បរិវេណំ គច្ឆតិ វិហារតោ វិហារំ គច្ឆតិ អឌ្ឍយោគតោ អឌ្ឍយោគំ គច្ឆតិ បាសាទតោ បាសាទំ គច្ឆតិ ហម្មិយតោ ហម្មិយំ គច្ឆតិ គុហាយ គុហំ គច្ឆតិ លេណតោ លេណំ គច្ឆតិ កុដិតោ កុដិំ គច្ឆតិ កូដាគារតោ កូដាគារំ គច្ឆតិ អដ្ដតោ អដ្ដំ គច្ឆតិ មាឡតោ មាឡំ គច្ឆតិ ឧទ្ទណ្ឌតោ ឧទ្ទណ្ឌំ គច្ឆតិ ឧបដ្ឋានសាលតោ ឧបដ្ឋានសាលំ គច្ឆតិ មណ្ឌលមាឡតោ មណ្ឌលមាឡំ គច្ឆតិ រុក្ខមូលតោ រុក្ខមូលំ គច្ឆតិ។ យត្ថ វា បន ភិក្ខូ និសីទន្តិ តហិំ គច្ឆតិ តត្ថ ឯកស្ស វា ទុតិយោ ហោតិ ទ្វិន្នំ វា តតិយោ ហោតិ តិណ្ណំ វា ចតុត្ថោ ហោតិ។ តត្ថ ពហុំ សម្ផប្បលាបំ បលបតិ សេយ្យថិទំ រាជកថំ ចោរកថំ មហាមត្តកថំ សេនាកថំ ភយកថំ យុទ្ធកថំ អន្នកថំ បានកថំ វត្ថកថំ យានកថំ សយនកថំ មាលាកថំ គន្ធកថំ ញាតិកថំ គាមកថំ និគមកថំ នគរកថំ ជនបទកថំ ឥត្ថិកថំ សូរកថំ វិសិខាកថំ កុម្ភដ្ឋានកថំ បុព្ពបេតកថំ នានត្តកថំ លោកក្ខាយិកំ សមុទ្ទក្ខាយិកំ ឥតិ ភវាភវកថំ ឥតិ វា។ ឯវម្បិ បាទលោលោ ហោតិ។>
  text <ន បាទលោលស្សាតិ។ បាទលោលិយំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ បាទលោលិយា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យ ចរេយ្យ វិចរេយ្យ ឥរិយេយ្យ វត្តេយ្យ បាលេយ្យ យបេយ្យ យាបេយ្យ បដិសល្លានារាមោ អស្ស បដិសល្លានរតោ អជ្ឈត្តំ ចេតោសមថមនុយុត្តោ អនិរាកតជ្ឈានោ វិបស្សនា សមន្នាគតោ ព្រូហេតា សុញ្ញាគារានំ ឈាយី ឈានរតោ ឯកត្តមនុយុត្តោ បរមត្ថគរុកោតិ ឈាយី ន បាទលោលស្ស។>
  text <វិរមេ កុក្កុច្ចា នប្បមជ្ជេយ្យាតិ។ កុក្កុច្ចន្តិ ហត្ថកុក្កុច្ចម្បិ កុក្កុច្ចំ បាទកុក្កុច្ចម្បិ កុក្កុច្ចំ ហត្ថបាទកុក្កុច្ចម្បិ កុក្កុច្ចំ អកប្បិយេ កប្បិយសញ្ញិតា កប្បិយេ អកប្បិយសញ្ញិតា អវជ្ជេ វជ្ជសញ្ញិតា វជ្ជេ អវជ្ជសញ្ញិតា យំ ឯវរូបំ កុក្កុច្ចំ កុក្កុច្ចាយនា កុក្កុច្ចាយិតត្តំ ចេតសោ វិប្បដិសារោ មនោវិលេខោ ឥទំ វុច្ចតិ កុក្កុច្ចំ។>
  text <អបិ ច ទ្វីហិ ការណេហិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ កតត្តា ច អកតត្តា ច។ កថំ កតត្តា ច អកតត្តា ច ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ កតំ មេ កាយទុច្ចរិតំ អកតំ មេ កាយសុចរិតន្តិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ កតំ មេ វចីទុច្ចរិតំ អកតំ មេ វចីសុចរិតន្តិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ កតំ មេ មនោទុច្ចរិតំ អកតំ មេ មនោសុចរិតន្តិ…បេ។… កតោ មេ បាណាតិបាតោ អកតា មេ បាណាតិបាតា វេរមណីតិ ឧប្បជ្ជតិ កុក្កុច្ចំ…បេ។… មនោវិលេខោ កតំ មេ អទិន្នាទានំ… កតោ មេ កាមេសុមិច្ឆាចារោ… កតោ មេ មុសាវាទោ… កតា មេ បិសុណវាចា… កតា មេ ផរុសវាចា… កតោ មេ សម្ផប្បលាបោ… កតា មេ អភិជ្ឈា… កតោ មេ ព្យាបាទោ… កតា មេ មិច្ឆាទិដ្ឋិ អកតា មេ សម្មាទិដ្ឋីតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ ឯវំ កតត្តា ច អកតត្តា ច ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។>
  text <អថ វា សីលេសុម្ហិ ន បរិបូរការីតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ ឥន្ទ្រិយេសុម្ហិ អគុត្តទ្វារោតិ…បេ។… ភោជនេ អមត្តញ្ញុម្ហីតិ… ជាគរិយំ អននុយុត្តោម្ហីតិ… ន សតិសម្បជញ្ញេន សមន្នាគតោម្ហីតិ… អភាវិតា មេ ចត្តារោ សតិបដ្ឋានាតិ… អភាវិតា មេ ចត្តារោ សម្មប្បធានាតិ… អភាវិតា មេ ចត្តារោ ឥទ្ធិបាទាតិ… អភាវិតានិ មេ បញ្ចិន្ទ្រិយានីតិ… អភាវិតានិ មេ បញ្ច ពលានីតិ… អភាវិតា មេ សត្ត ពោជ្ឈង្គាតិ… អភាវិតោ មេ អរិយោ អដ្ឋង្គិកោ មគ្គោតិ… ទុក្ខំ មេ អបរិញ្ញាតន្តិ… សមុទយោ មេ អប្បហីនោតិ… មគ្គោ មេ អភាវិតោតិ… និរោធោ មេ អសច្ឆិកតោតិ ឧប្បជ្ជតិ កុក្កុច្ចំ ចេតសោ វិប្បដិសារោ មនោវិលេខោ។ វិរមេ កុក្កុច្ចាតិ កុក្កុច្ចា អារមេយ្យ វិរមេយ្យ បដិវិរមេយ្យ កុក្កុច្ចំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ។ កុក្កុច្ចា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ វិរមេ កុក្កុច្ចា។>
  text <នប្បមជ្ជេយ្យាតិ សក្កច្ចការី អស្ស សាតច្ចការី អដ្ឋិតការី អនោលីនវុត្តិកោ អនិក្ខិត្តច្ឆន្ទោ អនិក្ខិត្តធុរោ អប្បមាទោ កុសលេសុ ធម្មេសុ។ កទាហំ អបរិបូរំ វា សីលក្ខន្ធំ បរិបូរេយ្យំ បរិបូរំ វា សីលក្ខន្ធំ តត្ថ តត្ថ បញ្ញាយ អនុគ្គណ្ហេយ្យន្តិ។ យោ តត្ថ ឆន្ទោ ច វាយាមោ ច ឧស្សាហោ ច ឧស្សោឡ្ហី ច ថាមោ ច អប្បដិវានី ច សតិ ច សម្បជញ្ញញ្ច អាតប្បំ បធានំ អធិដ្ឋានំ អនុយោគោ អប្បមាទោ កុសលេសុ ធម្មេសុ។ កទាហំ អបរិបូរំ វា សមាធិក្ខន្ធំ…បេ។… បញ្ញាក្ខន្ធំ… វិមុត្តិក្ខន្ធំ… វិមុត្តិញាណទស្សនក្ខន្ធំ… កទាហំ អបរិញ្ញាតំ វា ទុក្ខំ បរិជានេយ្យំ អប្បហីនេ វា កិលេសេ បជហេយ្យំ អភាវិតំ វា មគ្គំ ភាវេយ្យំ អសច្ឆិកតំ វា និរោធំ សច្ឆិករេយ្យន្តិ។ យោ តត្ថ ឆន្ទោ ច វាយាមោ ច ឧស្សាហោ ច ឧស្សោឡ្ហី ច ថាមោ ច អប្បដិវានី ច សតិ ច សម្បជញ្ញញ្ច អាតប្បំ បធានំ អធិដ្ឋានំ អនុយោគោ អប្បមាទោ កុសលេសុ ធម្មេសូតិ វិរមេ កុក្កុច្ចា នប្បមជ្ជេយ្យ។>
  text <អថាសនេសុ សយនេសុ អប្បសទ្ទេសុ ភិក្ខុ វិហរេយ្យាតិ។ អថាតិ បទសន្ធិ…បេ។… អាសនំ វុច្ចតិ យត្ថ និសីទតិ មញ្ចោ បីឋំ ភិសិ តដ្ដិកា ចម្មខណ្ឌោ តិណសន្ថារោ បណ្ណសន្ថារោ បលាលសន្ថារោ។ សយនំ វុច្ចតិ សេនាសនំ វិហារោ អឌ្ឍយោគោ បាសាទោ ហម្មិយំ គុហាតិ អថាសនេសុ សយនេសុ។>
  text <អប្បសទ្ទេសុ ភិក្ខុ វិហរេយ្យាតិ។ អប្បសទ្ទេសុ អប្បនិគ្ឃោសេសុ វិជនវាតេសុ មនុស្សរាហស្សេយ្យកេសុ បដិសល្លានសារុប្បេសុ សេនាសនេសុ ចរេយ្យ វិចរេយ្យ វិហរេយ្យ ឥរិយេយ្យ វត្តេយ្យ បាលេយ្យ យបេយ្យ យាបេយ្យាតិ អថាសនេសុ សយនេសុ អប្បសទ្ទេសុ ភិក្ខុ វិហរេយ្យ។>
  text <តេនាហ ភគវា>
  text <១៦១>
    text <និទ្ទំ ន ពហុលីករេយ្យ ជាគរិយំ ភជេយ្យ អាតាបី>
    text <តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសំ។>
    text <និទ្ទំ ន ពហុលីករេយ្យ ជាគរិយំ ភជេយ្យ អាតាបី>
    text <តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសន្តិ។>
  text <និទ្ទំ ន ពហុលីករេយ្យាតិ។ រត្តិន្ទិវំ ឆកោដ្ឋាសំ ការេត្វា បញ្ចកោដ្ឋាសំ បដិបជ្ជេយ្យ ឯកកោដ្ឋាសំ និប្បជ្ជេយ្យាតិ និទ្ទំ ន ពហុលីករេយ្យ។>
  text <ជាគរិយំ ភជេយ្យ អាតាបីតិ។ ឥធ ភិក្ខុ ទិវសំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេយ្យ រត្តិយា បឋមំ យាមំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេយ្យ រត្តិយា មជ្ឈិមំ យាមំ ទក្ខិណេន បស្សេន សីហសេយ្យំ កប្បេយ្យ បាទេបាទំ អច្ចាធាយ សតោ សម្បជានោ ឧដ្ឋានសញ្ញំ មនសិករិត្វា រត្តិយា បច្ឆិមំ យាមំ បច្ចុដ្ឋាយ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេយ្យ។>
  text <ជាគរិយំ ភជេយ្យាតិ ជាគរិយំ ភជេយ្យ សម្ភជេយ្យ សេវេយ្យ និសេវេយ្យ សំសេវេយ្យ បដិសេវេយ្យាតិ ជាគរិយំ ភជេយ្យ។>
  text <អាតាបីតិ។ អាតប្បំ វុច្ចតិ វីរិយំ។ យោ ចេតសិកោ វីរិយារម្ភោ និក្កមោ បរក្កមោ ឧយ្យាមោ វាយាមោ ឧស្សាហោ ឧស្សោឡ្ហី ថាមោ ឋិតិ អសិថិលបរក្កមតា អនិក្ខិត្តច្ឆន្ទតា អនិក្ខិត្តធុរតា ធុរសម្បគ្គហោ វីរិយំ វីរិយិន្ទ្រិយំ វីរិយពលំ សម្មាវាយាមោ។ ឥមិនា អាតាបេន ឧបេតោ សមុបេតោ ឧបគតោ សមុបគតោ ឧបបន្នោ សមុបបន្នោ សមន្នាគតោ សោ វុច្ចតិ អាតាបីតិ ជាគរិយំ ភជេយ្យ អាតាបី។>
  text <តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសន្តិ។ តន្ទីតិ តន្ទី តន្ទិយនា តន្ទិយិតត្តំ តន្ទិមនកតា អាលស្យំ អាលស្យាយនា អាលស្យាយិតត្តំ។ មាយា វុច្ចតិ វញ្ចនិកា ចរិយា។ ឥធេកច្ចោ កាយេន ទុច្ចរិតំ ចរិត្វា…បេ។… វាចាយ មនសា ទុច្ចរិតំ ចរិត្វា តស្ស បដិច្ឆាទនហេតុ បាបិកំ ឥច្ឆំ បណិទហតិ។ មា មំ ជញ្ញាតិ ឥច្ឆតិ មា មំ ជញ្ញាតិ សង្កប្បេតិ មា មំ ជញ្ញាតិ វាចំ ភាសតិ មា មំ ជញ្ញាតិ កាយេន បរក្កមតិ។ យា ឯវរូបា មាយាវិតា អច្ចសរា វញ្ចនា និកតិ និកិរណា បរិហរណា គូហនា បរិគូហនា ឆាទនា បរិច្ឆាទនា អនុត្តានីកម្មំ អនាវិកម្មំ វោច្ឆាទនា បាបកិរិយា អយំ វុច្ចតិ មាយា។ ហស្សន្តិ ឥធេកច្ចោ អតិវេលំ ទន្តវិទំសកំ ហសតិ។ វុត្តញ្ហេតំ ភគវតា កុមារកមិទំ ភិក្ខវេ អរិយស្ស វិនយេ យទិទំ អតិវេលំ ទន្តវិទំសកំ ហសិតន្តិ។>
  text <ខិឌ្ឌាតិ ទ្វេ ខិឌ្ឌា កាយិកា ច ខិឌ្ឌា វាចសិកា ច ខិឌ្ឌា។ កតមា កាយិកា ខិឌ្ឌា។ ហត្ថីហិបិ កីឡន្តិ អស្សេហិបិ កីឡន្តិ រថេហិបិ កីឡន្តិ ធនូហិបិ កីឡន្តិ អដ្ឋបទេហិបិ កីឡន្តិ ទសបទេហិបិ កីឡន្តិ អាកាសេបិ កីឡន្តិ បរិហារបថេបិ កីឡន្តិ សន្តិកាយបិ កីឡន្តិ ខលិកាយបិ កីឡន្តិ ឃដិកាយបិ កីឡន្តិ សលាកហត្ថេនបិ កីឡន្តិ អក្ខេនបិ កីឡន្តិ បង្កចីរេនបិ កីឡន្តិ វង្កកេនបិ កីឡន្តិ មោក្ខចិកាយបិ កីឡន្តិ ចិង្គុលកេនបិ កីឡន្តិ បត្តាឡ្ហកេនបិ កីឡន្តិ រថកេនបិ កីឡន្តិ ធនុកេនបិ កីឡន្តិ អក្ខរិកាយបិ កីឡន្តិ មនេសិកាយបិ កីឡន្តិ យថាវជ្ជេនបិ កីឡន្តិ អយំ កាយិកា ខិឌ្ឌា។ កតមា វាចសិកា ខិឌ្ឌា។ មុខភេរិកំ មុខាលម្ពរំ មុខឌិណ្ឌិមកំ មុខវលិមកំ មុខភេរុឡកំ មុខទទ្ទរិកំ នាដកំ លាបំ គីតំ ទវកម្មំ អយំ វាចសិកា ខិឌ្ឌា។>
  text <មេថុនធម្មោ នាម យោ សោ អសទ្ធម្មោ គាមធម្មោ វសលធម្មោ ទុដ្ឋុល្លោ ឱទកន្តិកោ រហស្សោ ទ្វយំទ្វយសមាបត្តិ។ កិំការណា វុច្ចតិ មេថុនធម្មោ។ ឧភិន្នំ រត្តានំ សារត្តានំ អវស្សុតានំ បរិយុដ្ឋិតានំ បរិយាទិន្នចិត្តានំ ឧភិន្នំ សទិសានំ ធម្មោតិ តំការណា វុច្ចតិ មេថុនធម្មោ។ យថា ឧភោ កលហការកា មេថុនកាតិ វុច្ចន្តិ ឧភោ ភណ្ឌនការកា…បេ។… ឧភោ ភស្សការកា… ឧភោ អធិករណការកា… ឧភោ វិវាទការកា… ឧភោ វាទិនោ… ឧភោ សល្លាបកា មេថុនកាតិ វុច្ចន្តិ ឯវមេវ ឧភិន្នំ រត្តានំ សារត្តានំ អវស្សុតានំ បរិយុដ្ឋិតានំ បរិយាទិន្នចិត្តានំ ឧភិន្នំ សទិសានំ ធម្មោតិ តំការណា វុច្ចតិ មេថុនធម្មោ។>
  text <វិភូសាតិ ទ្វេ វិភូសា អត្ថិ អគារិយស្ស វិភូសា អត្ថិ បព្ពជិតស្ស វិភូសា។ កតមា អគារិយស្ស វិភូសា។ កេសា ច មស្សុ ច មាលា ច គន្ធា ច វិលេបនា ច អាភរណា ច បិលន្ធនា ច វត្ថញ្ច សយនាសនញ្ច វេឋនញ្ច ឧច្ឆាទនំ បរិមទ្ទនំ ន្ហាបនំ សម្ពាហនំ អាទាសំ អញ្ជនំ មាលាវិលេបនំ មុខចុណ្ណកំ មុខលេបំ ហត្ថពន្ធំ សិខាពន្ធំ ទណ្ឌនាឡិយំ ខគ្គំ ឆត្តំ ចិត្រា ឧបាហនា ឧណ្ហីសំ មណិំ វាឡពីជនិំ ឱទាតានិ វត្ថានិ ទីឃទសានិ ឥតិ វា អយំ អគារិយស្ស វិភូសា។ កតមា បព្ពជិតស្ស វិភូសា។ ចីវរមណ្ឌនា បត្តមណ្ឌនា សេនាសនមណ្ឌនា ឥមស្ស វា បូតិកាយស្ស ពាហិរានំ វា បរិក្ខារានំ មណ្ឌនា វិភូសនា កេឡនា បរិកេឡនា គេធិតតា គេធិតត្តំ ចបលតា ចាបល្យំ អយំ បព្ពជិតស្ស វិភូសា។>
  text <តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសន្តិ។ តន្ទិញ្ច មាយញ្ច ហស្សញ្ច ខិឌ្ឌញ្ច មេថុនធម្មញ្ច សវិភូសំ សបរិវារំ សបរិភណ្ឌំ សបរិក្ខារំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសំ។>
  text <តេនាហ ភគវា>
  text <១៦២>
    text <អាថព្ពណំ សុបិនំ លក្ខណំ នោ វិទហេ អថោបិ នក្ខត្តំ>
    text <វិរុតញ្ច គព្ភករណំ តិកិច្ឆំ មាមកោ ន សេវេយ្យ។>
    text <កុហា ថទ្ធា លបា សិង្គី ឧន្នឡា អសមាហិតា>
    text <ន តេ ធម្មេ វិរូហន្តិ សម្មាសម្ពុទ្ធទេសិតេ។>
    text <និក្កុហា និល្លបា ធីរា អត្ថទ្ធា សុសមាហិតា>
    text <តេ វេ ធម្មេ វិរូហន្តិ សម្មាសម្ពុទ្ធទេសិតេ។>
    text <អាថព្ពណំ សុបិនំ លក្ខណំ នោ វិទហេ អថោបិ នក្ខត្តំ>
    text <វិរុតញ្ច គព្ភករណំ តិកិច្ឆំ មាមកោ ន សេវេយ្យាតិ។>
  text <អាថព្ពណំ សុបិនំ លក្ខណំ នោ វិទហេ អថោបិ នក្ខត្តន្តិ។ អាថព្ពណិកា អាថព្ពណំ បយោជេន្តិ នគរេ វា រុទ្ធេ សង្គាមេ វា បច្ចុបដ្ឋិតេ បរសេនបច្ចត្ថិកេសុ បច្ចាមិត្តេសុ ឦតិំ ឧប្បាទេន្តិ ឧបទ្ទវំ ឧប្បាទេន្តិ រោគំ ឧប្បាទេន្តិ បជ្ជរកំ ករោន្តិ សូលំ ករោន្តិ វិសូចិកំ ករោន្តិ បក្ខន្ទិកំ ករោន្តិ។ ឯវំ អាថព្ពណិកា អាថព្ពណំ បយោជេន្តិ។>
  text <សុបិនបាឋកា សុបិនំ អាទិសន្តិ យោ បុព្ពណ្ហសមយំ សុបិនំ បស្សតិ ឯវំ វិបាកោ ហោតិ។ យោ មជ្ឈន្ហិកសមយំ សុបិនំ បស្សតិ ឯវំ វិបាកោ ហោតិ។ យោ សាយន្ហសមយំ សុបិនំ បស្សតិ ឯវំ វិបាកោ ហោតិ។ យោ បុរិមេ យាមេ…បេ។… យោ មជ្ឈិមេ យាមេ… យោ បច្ឆិមេ យាមេ… យោ ទក្ខិណេន បស្សេន និបន្នោ… យោ វាមេន បស្សេន និបន្នោ… យោ ឧត្តានំ និបន្នោ… យោ អវកុជ្ជ និបន្នោ… យោ ចន្ទំ បស្សតិ… យោ សូរិយំ បស្សតិ… យោ មហាសមុទ្ទំ បស្សតិ… យោ សិនេរុំ បព្ពតរាជានំ បស្សតិ… យោ ហត្ថិំ បស្សតិ… យោ អស្សំ បស្សតិ… យោ រថំ បស្សតិ… យោ បត្តិំ បស្សតិ… យោ សេនាព្យូហំ បស្សតិ… យោ អារាមរាមណេយ្យកំ បស្សតិ… យោ វនរាមណេយ្យកំ បស្សតិ… យោ ភូមិរាមណេយ្យកំ បស្សតិ… យោ បោក្ខរណីរាមណេយ្យកំ បស្សតិ ឯវំ វិបាកោ ហោតីតិ។ ឯវំ សុបិនបាឋកា សុបិនំ អាទិសន្តិ។>
  text <លក្ខណបាឋកា លក្ខណំ អាទិសន្តិ មណិលក្ខណំ ទណ្ឌលក្ខណំ វត្ថលក្ខណំ អសិលក្ខណំ ឧសុលក្ខណំ ធនុលក្ខណំ អាវុធលក្ខណំ ឥត្ថិលក្ខណំ បុរិសលក្ខណំ កុមារិកាលក្ខណំ កុមារលក្ខណំ ទាសិលក្ខណំ ទាសលក្ខណំ ហត្ថិលក្ខណំ អស្សលក្ខណំ មហិំសលក្ខណំ ឧសភលក្ខណំ គោណលក្ខណំ អជលក្ខណំ មេណ្ឌលក្ខណំ កុក្កុដលក្ខណំ វដ្ដលក្ខណំ គោធាលក្ខណំ កណ្ណិកាលក្ខណំ កច្ឆបលក្ខណំ មិគលក្ខណំ ឥតិ វាតិ។ ឯវំ លក្ខណបាឋកា លក្ខណំ អាទិសន្តិ។>
  text <នក្ខត្តបាឋកា នក្ខត្តំ អាទិសន្តិ។ អដ្ឋវីសតិ នក្ខត្តានិ។ ឥមិនា នក្ខត្តេន ឃរប្បវេសោ កត្តព្ពោ ឥមិនា នក្ខត្តេន មកុដំ ពន្ធិតព្ពំ ឥមិនា នក្ខត្តេន វារេយ្យំ ការេតព្ពំ ឥមិនា នក្ខត្តេន ពីជនីហារោ កត្តព្ពោ ឥមិនា នក្ខត្តេន សំវាសោ គន្តព្ពោតិ។ ឯវំ នក្ខត្តបាឋកា នក្ខត្តំ អាទិសន្តិ។>
  text <អាថព្ពណំ សុបិនំ លក្ខណំ នោ វិទហេ អថោបិ នក្ខត្តន្តិ។ អាថព្ពណញ្ច សុបិនញ្ច លក្ខណញ្ច នក្ខត្តញ្ច នោ វិទហេយ្យ ន ចរេយ្យ ន សមាចរេយ្យ ន សមាទាយ វត្តេយ្យ។ អថ វា ន គណ្ហេយ្យ ន ឧគ្គណ្ហេយ្យ ន ធារេយ្យ ន ឧបធារេយ្យ ន ឧបលក្ខេយ្យ នប្បយោជេយ្យាតិ អាថព្ពណំ សុបិនំ លក្ខណំ នោ វិទហេ អថោបិ នក្ខត្តំ។>
  text <វិរុតញ្ច គព្ភករណំ តិកិច្ឆំ មាមកោ ន សេវេយ្យាតិ។ វិរុតំ វុច្ចតិ មិគវាក្កំ។ មិគវាក្កបាឋកា មិគវាក្កំ អាទិសន្តិ សកុន្តានំ វា ចតុប្បទានំ វា រុតំ វស្សិតំ ជានន្តីតិ។ ឯវំ មិគវាក្កបាឋកា មិគវាក្កំ អាទិសន្តិ។ គព្ភករណីយា គព្ភំ សណ្ឋាបេន្តិ។ ទ្វីហិ ការណេហិ គព្ភោ ន សណ្ឋាតិ បាណកេហិ វា វាតកុប្បេហិ វា។ បាណកានំ វា វាតកុប្បានំ វា បដិឃាតាយ ឱសធំ ទេន្តីតិ។ ឯវំ គព្ភករណីយា គព្ភំ សណ្ឋាបេន្តិ។ តិកិច្ឆាតិ បញ្ច តិកិច្ឆា សាលាកិយំ សល្លកត្តិយំ កាយតិកិច្ឆំ ភូតិយំ កោមារភច្ចំ។ មាមកោតិ ពុទ្ធមាមកោ ធម្មមាមកោ សង្ឃមាមកោ សោ វា ភគវន្តំ មមាយតិ ភគវា វា តំ បុគ្គលំ បរិគ្គណ្ហាតិ។ វុត្តញ្ហេតំ ភគវតា យេ តេ ភិក្ខវេ ភិក្ខូ កុហា ថទ្ធា លបា សិង្គី ឧន្នឡា អសមាហិតា ន មេ តេ ភិក្ខវេ ភិក្ខូ មាមកា អបគតា ច តេ ភិក្ខវេ ភិក្ខូ ឥមស្មា ធម្មវិនយា ន ច តេ ភិក្ខូ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជន្តិ។ យេ ច ខោ ភិក្ខវេ ភិក្ខូ និក្កុហា និល្លបា ធីរា អត្ថទ្ធា សុសមាហិតា តេ ខោ មេ ភិក្ខវេ ភិក្ខូ មាមកា ន ច អបគតា តេ ភិក្ខវេ ភិក្ខូ ឥមស្មា ធម្មវិនយា តេ ច ភិក្ខូ ឥមស្មិំ ធម្មវិនយេ វុទ្ធិំ វិរូឡ្ហិំ វេបុល្លំ អាបជ្ជន្តិ។>
  text <វិរុតញ្ច គព្ភករណំ តិកិច្ឆំ មាមកោ ន សេវេយ្យាតិ។ វិរុតញ្ច គព្ភករណញ្ច តិកិច្ឆញ្ច មាមកោ ន សេវេយ្យ ន និសេវេយ្យ ន សំសេវេយ្យ នប្បដិសេវេយ្យ ន ចរេយ្យ ន សមាចរេយ្យ ន សមាទាយ វត្តេយ្យ។ អថ វា ន គណ្ហេយ្យ ន ឧគ្គណ្ហេយ្យ ន ធារេយ្យ ន ឧបធារេយ្យ ន ឧបលក្ខេយ្យ នប្បយោជេយ្យាតិ វិរុតញ្ច គព្ភករណំ តិកិច្ឆំ មាមកោ ន សេវេយ្យ។>
  text <តេនាហ ភគវា>
  text <១៦៣>
    text <និន្ទាយ នប្បវេធេយ្យ ន ឧន្នមេយ្យ បសំសិតោ ភិក្ខុ>
    text <លោភំ សហ មច្ឆរិយេន កោធំ បេសុណិយញ្ច បនុទេយ្យ។>
    text <និន្ទាយ នប្បវេធេយ្យ ន ឧន្នមេយ្យ បសំសិតោ ភិក្ខុ>
    text <លោភំ សហ មច្ឆរិយេន កោធំ បេសុណិយញ្ច បនុទេយ្យាតិ។>
  text <និន្ទាយ នប្បវេធេយ្យាតិ។ ឥធេកច្ចេ ភិក្ខូ និន្ទន្តិ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វា វត្ថុនា និន្ទន្តិ គរហន្តិ ឧបវទន្តិ និន្ទិតោ គរហិតោ ឧបវទិតោ និន្ទាយ គរហាយ ឧបវាទេន អកិត្តិយា អវណ្ណហារិកាយ ន វេធេយ្យ នប្បវេធេយ្យ ន សម្បវេធេយ្យ ន តសេយ្យ ន ឧត្តសេយ្យ ន បរិតសេយ្យ ន ភាយេយ្យ ន សន្តាសំ អាបជ្ជេយ្យ អភីរូ អស្ស អឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរេយ្យាតិ និន្ទាយ នប្បវេធេយ្យ។>
  text <ន ឧន្នមេយ្យ បសំសិតោ ភិក្ខូតិ។ ឥធេកច្ចេ ភិក្ខូ បសំសន្តិ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វា វត្ថុនា បសំសន្តិ ថោមេន្តិ កិត្តេន្តិ វណ្ណេន្តិ បសំសិតោ ថោមិតោ កិត្តិតោ វណ្ណិតោ បសំសាយ ថោមនេន កិត្តិយា វណ្ណហារិកាយ ឧន្នតិំ ន ករេយ្យ ឧន្នមំ ន ករេយ្យ មានំ ន ករេយ្យ ថម្ភំ ន ករេយ្យ ន តេន មានំ ជនេយ្យ ន តេន ថទ្ធោ អស្ស បត្ថទ្ធោ បគ្គហិតសិរោតិ ន ឧន្នមេយ្យ បសំសិតោ ភិក្ខុ។>
  text <លោភំ សហ មច្ឆរិយេន កោធំ បេសុណិយញ្ច បនុទេយ្យាតិ។ លោភោតិ យោ លោភោ លុព្ភនា លុព្ភិតត្តំ សារាគោ សារជ្ជនា សារជ្ជិតត្តំ អភិជ្ឈា លោភោ អកុសលមូលំ។ មច្ឆរិយន្តិ បញ្ច មច្ឆរិយានិ អាវាសមច្ឆរិយំ…បេ។… គាហោ វុច្ចតិ មច្ឆរិយំ។ កោធោតិ យោ ចិត្តស្ស អាឃាតោ បដិឃាតោ បដិឃំ បដិវិរោធោ កោបោ បកោបោ សម្បកោបោ ទោសោ បទោសោ សម្បទោសោ ចិត្តស្ស ព្យាបត្តិ មនោបទោសោ កោធោ កុជ្ឈនា កុជ្ឈិតត្តំ ទោសោ ទុស្សនា ទុស្សិតត្តំ ព្យាបត្តិំ ព្យាបជ្ជនា ព្យាបជ្ជិតត្តំ វិរោធោ បដិវិរោធោ ចណ្ឌិក្កំ អសុរោបោ អនត្តមនតា ចិត្តស្ស។ បេសុញ្ញន្តិ ឥធេកច្ចោ បិសុណវាចោ ហោតិ ឥតោ សុត្វា អមុត្រ អក្ខាតា ឥមេសំ ភេទាយ អមុត្រ វា សុត្វា ឥមេសំ អក្ខាតា អមូសំ ភេទាយ។ ឥតិ សមគ្គានំ វា ភេត្តា ភិន្នានំ វា អនុប្បទាតា វគ្គារាមោ វគ្គរតោ វគ្គនន្ទី វគ្គករណិំ វាចំ ភាសិតា ហោតិ ឥទំ វុច្ចតិ បេសុញ្ញំ។>
  text <អបិ ច ទ្វីហិ ការណេហិ បេសុញ្ញំ ឧបសំហរតិ បិយកម្យតាយ វា ភេទាធិប្បាយេន វា។ កថំ បិយកម្យតាយ បេសុញ្ញំ ឧបសំហរតិ។ ឥមស្ស បិយោ ភវិស្សាមិ មនាបោ ភវិស្សាមិ វិស្សាសិកោ ភវិស្សាមិ អព្ភន្តរិកោ ភវិស្សាមិ សុហទយោ ភវិស្សាមីតិ។ ឯវំ បិយកម្យតាយ បេសុញ្ញំ ឧបសំហរតិ។ កថំ ភេទាធិប្បាយេន បេសុញ្ញំ ឧបសំហរតិ។ កថំ ឥមេ នានា អស្សុ វិនា អស្សុ វគ្គា អស្សុ ទ្វេធា អស្សុ ទ្វេជ្ឈា អស្សុ ទ្វេ បក្ខា អស្សុ ភិជ្ឈេយ្យុំ ន សមាគច្ឆេយ្យុំ ទុក្ខំ ន ផាសុ វិហរេយ្យុន្តិ។ ឯវំ ភេទាធិប្បាយេន បេសុញ្ញំ ឧបសំហរតិ។ លោភំ សហ មច្ឆរិយេន កោធំ បេសុណិយញ្ច បនុទេយ្យាតិ។ លោភញ្ច មច្ឆរិយញ្ច កោធញ្ច បេសុញ្ញញ្ច នុទេយ្យ បនុទេយ្យ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ លោភំ សហ មច្ឆរិយេន កោធំ បេសុណិយញ្ច បនុទេយ្យ។>
  text <តេនាហ ភគវា>
  text <១៦៤>
    text <កយវិក្កយេ ន តិដ្ឋេយ្យ ឧបវាទំ ភិក្ខុ ន ករេយ្យ កុហិញ្ចិ>
    text <គាមេ ច នាភិសជ្ជេយ្យ លាភកម្យា ជនំ ន លបយេយ្យ។>
    text <កយវិក្កយេ ន តិដ្ឋេយ្យ ឧបវាទំ ភិក្ខុ ន ករេយ្យ កុហិញ្ចិ>
    text <គាមេ ច នាភិសជ្ជេយ្យ លាភកម្យា ជនំ ន លបយេយ្យាតិ។>
  text <កយវិក្កយេ ន តិដ្ឋេយ្យាតិ។ យេ កយវិក្កយា វិនយេ បដិក្ខិត្តា ន តេ ឥមស្មិំ អត្ថេ អធិប្បេតា។ កថំ កយវិក្កយេ តិដ្ឋតិ។ បញ្ចន្នំ សទ្ធិំ បត្តំ វា ចីវរំ វា អញ្ញំ វា កិញ្ចិ បរិក្ខារំ វញ្ចនិយំ វា ករោន្តោ ឧទយំ វា បត្ថយន្តោ បរិវត្តេតិ។ ឯវំ កយវិក្កយេ តិដ្ឋតិ។ កថំ កយវិក្កយេ ន តិដ្ឋតិ។ បញ្ចន្នំ សទ្ធិំ បត្តំ វា ចីវរំ វា អញ្ញំ វា កិញ្ចិ បរិក្ខារំ ន វញ្ចនិយំ វា ករោន្តោ ន ឧទយំ វា បត្ថយន្តោ បរិវត្តេតិ។ ឯវំ កយវិក្កយេ ន តិដ្ឋតិ។ កយវិក្កយេ ន តិដ្ឋេយ្យាតិ។ កយវិក្កយេ ន តិដ្ឋេយ្យ ន សន្តិដ្ឋេយ្យ កយវិក្កយំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ កយវិក្កយា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ កយវិក្កយេ ន តិដ្ឋេយ្យ។>
  text <ឧបវាទំ ភិក្ខុ ន ករេយ្យ កុហិញ្ចីតិ។ កតមេ ឧបវាទករាតិ កិលេសា។ សន្តេកេ សមណព្រាហ្មណា ឥទ្ធិមន្តោ ទិព្ពចក្ខុកា បរចិត្តវិទុនោ តេ ទូរតោបិ បស្សន្តិ អាសន្នាបិ ន ទិស្សន្តិ ចេតសាបិ ចិត្តំ បជានន្តិ ទេវតាបិ ខោ សន្តិ ឥទ្ធិមន្តិនិយោ ទិព្ពចក្ខុកា បរចិត្តវិទុនិយោ តា ទូរតោបិ បស្សន្តិ អាសន្នាបិ ន ទិស្សន្តិ ចេតសាបិ ចិត្តំ បជានន្តិ។ តេ ឱឡារិកេហិ វា កិលេសេហិ មជ្ឈិមេហិ វា កិលេសេហិ សុខុមេហិ វា កិលេសេហិ ឧបវទេយ្យុំ។ កតមេ ឱឡារិកា កិលេសា។ កាយទុច្ចរិតំ វចីទុច្ចរិតំ មនោទុច្ចរិតំ ឥមេ វុច្ចន្តិ ឱឡារិកា កិលេសា។ កតមេ មជ្ឈិមា កិលេសា។ កាមវិតក្កោ ព្យាបាទវិតក្កោ វិហិំសាវិតក្កោ ឥមេ វុច្ចន្តិ មជ្ឈិមា កិលេសា។ កតមេ សុខុមា កិលេសា។ ញាតិវិតក្កោ ជនបទវិតក្កោ អបរវិតក្កោ បរានុទយតា បដិសញ្ញុត្តោ វិតក្កោ លាភសក្ការសិលោកបដិសញ្ញុត្តោ វិតក្កោ អនវញ្ញត្តិបដិសញ្ញុត្តោ វិតក្កោ ឥមេ វុច្ចន្តិ សុខុមា កិលេសា។ តេ ឱឡារិកេហិ វា កិលេសេហិ មជ្ឈិមេហិ វា កិលេសេហិ សុខុមេហិ វា កិលេសេហិ ន ឧបវទេយ្យ ឧបវាទំ ន ករេយ្យ ឧបវាទករេ កិលេសេ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យ ឧបវាទករេ កិលេសេ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ ឧបវាទករេហិ កិលេសេហិ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យ។ កុហិញ្ចីតិ កុហិញ្ចិ កិម្ហិចិ កត្ថចិ អជ្ឈត្តំ វា ពហិទ្ធា វា អជ្ឈត្តពហិទ្ធា វាតិ ឧបវាទំ ភិក្ខុ ន ករេយ្យ កុហិញ្ចិ។>
  text <គាមេ ច នាភិសជ្ជេយ្យាតិ។ កថំ គាមេ សជ្ជតិ។ ឥធ ភិក្ខុ គាមេ គិហីហិ សំសដ្ឋោ វិហរតិ សហនន្ទី សហសោកី សុខិតេសុ សុខិតោ ទុក្ខិតេសុ ទុក្ខិតោ ឧប្បន្នេសុ កិច្ចករណីយេសុ អត្តនា វោយោគំ អាបជ្ជតិ។ ឯវម្បិ គាមេ សជ្ជតិ។>
  text <អថ វា ភិក្ខុ បុព្ពណ្ហសមយំ និវាសេត្វា បត្តចីវរមាទាយ គាមំ វា និគមំ វា បិណ្ឌាយ បវិសតិ អរក្ខិតេនេវ កាយេន អរក្ខិតាយ វាចាយ អរក្ខិតេន ចិត្តេន អនុបដ្ឋិតាយ សតិយា អសំវុតេហិ ឥន្ទ្រិយេហិ។ សោ តត្រ តត្រ សជ្ជតិ តត្រ តត្រ គណ្ហាតិ តត្រ តត្រ ពជ្ឈតិ តត្រ តត្រ អនយព្យសនំ អាបជ្ជតិ។ ឯវម្បិ គាមេ សជ្ជតិ។>
  text <កថំ គាមេ ន សជ្ជតិ។ ឥធ ភិក្ខុ គាមេ គិហីហិ អសំសដ្ឋោ វិហរតិ ន សហនន្ទី ន សហសោកី ន សុខិតេសុ សុខិតោ ន ទុក្ខិតេសុ ទុក្ខិតោ ឧប្បន្នេសុ កិច្ចករណីយេសុ ន អត្តនា វោយោគំ អាបជ្ជតិ។ ឯវម្បិ គាមេ ន សជ្ជតិ។>
  text <អថ វា ភិក្ខុ បុព្ពណ្ហសមយំ និវាសេត្វា បត្តចីវរមាទាយ គាមំ វា និគមំ វា បិណ្ឌាយ បវិសតិ រក្ខិតេនេវ កាយេន រក្ខិតាយ វាចាយ រក្ខិតេន ចិត្តេន ឧបដ្ឋិតាយ សតិយា សំវុតេហិ ឥន្ទ្រិយេហិ។ សោ តត្រ តត្រ ន សជ្ជតិ តត្រ តត្រ ន គណ្ហាតិ តត្រ តត្រ ន ពជ្ឈតិ តត្រ តត្រ ន អនយព្យសនំ អាបជ្ជតិ។ ឯវម្បិ គាមេ ន សជ្ជតិ។ គាមេ ច នាភិសជ្ជេយ្យាតិ គាមេ ន សជ្ជេយ្យ ន គណ្ហេយ្យ ន ពជ្ឈេយ្យ ន បលិពជ្ឈេយ្យ អគិទ្ធោ អស្ស អគធិតោ អមុច្ឆិតោ អនជ្ឈោសន្នោ វីតគេធោ វិគតគេធោ ចត្តគេធោ…បេ។… ព្រហ្មភូតេន អត្តនា វិហរេយ្យាតិ គាមេ ច នាភិសជ្ជេយ្យ។>
  text <លាភកម្យា ជនំ ន លបយេយ្យាតិ។ កតមា លបនា។ លាភសក្ការសិលោកសន្និស្សិតស្ស បាបិច្ឆស្ស ឥច្ឆាបកតស្ស អាមិសចក្ខុកស្ស លោកធម្មគរុកស្ស យា បរេសំ អាលបនា លបនា សល្លបនា ឧល្លបនា សមុល្លបនា ឧន្នហនា សមុន្នហនា ឧក្កាចនា សមុក្កាចនា អនុបិយភាណិតា ចាតុកម្យតា មុគ្គសូប្យតា បារិភដយតា បរបិដ្ឋិមំសិកតា យា តត្ថ សណ្ហវាចតា សខិលវាចតា សិថិលវាចតា អផរុសវាចតា អយំ វុច្ចតិ លបនា។>
  text <អបិ ច ទ្វីហិ ការណេហិ ជនំ លបតិ អត្តានំ វា នីចំ ឋបេន្តោ បរំ ឧច្ចំ ឋបេន្តោ ជនំ លបតិ អត្តានំ វា ឧច្ចំ ឋបេន្តោ បរំ នីចំ ឋបេន្តោ ជនំ លបតិ។ កថំ អត្តានំ នីចំ ឋបេន្តោ បរំ ឧច្ចំ ឋបេន្តោ ជនំ លបតិ។ តុម្ហេ មេ ពហូបការា អហំ តុម្ហេ និស្សាយ លភាមិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារំ យេបិ មេ អញ្ញេ ទាតុំ វា កាតុំ វា មញ្ញន្តិ តុម្ហេ និស្សាយ តុម្ហេ សម្បស្សន្តា យម្បិ មេ បុរាណំ មាតាបេត្តិកំ នាមធេយ្យំ តម្បិ មេ អន្តរហិតំ។ តុម្ហេហិ អហំ ញាយាមិ អសុកស្ស កុលូបកោ អសុកាយ កុលូបកោតិ។ ឯវំ អត្តានំ នីចំ ឋបេន្តោ បរំ ឧច្ចំ ឋបេន្តោ ជនំ លបតិ។>
  text <កថំ អត្តានំ ឧច្ចំ ឋបេន្តោ បរំ នីចំ ឋបេន្តោ ជនំ លបតិ។ អហំ តុម្ហាកំ ពហូបការោ តុម្ហេ មំ អាគម្ម ពុទ្ធំ សរណំ គតា ធម្មំ សរណំ គតា សង្ឃំ សរណំ គតា បាណាតិបាតា បដិវិរតា អទិន្នាទានា បដិវិរតា កាមេសុមិច្ឆាចារា បដិវិរតា មុសាវាទា បដិវិរតា សុរាមេរយមជ្ជប្បមាទដ្ឋានា បដិវិរតា។ អហំ តុម្ហាកំ ឧទ្ទេសំ ទេមិ បរិបុច្ឆំ ទេមិ ឧបោសថំ អាចិក្ខាមិ នវកម្មំ អធិដ្ឋាមិ។ អថ បន តុម្ហេ មំ ឧជ្ឈិត្វា អញ្ញេ សក្ករោថ គរុំ ករោថ មានេថ បូជេថាតិ។ ឯវំ អត្តានំ ឧច្ចំ ឋបេន្តោ បរំ នីចំ ឋបេន្តោ ជនំ លបតិ។>
  text <លាភកម្យា ជនំ ន លបយេយ្យាតិ។ លាភហេតុ លាភបច្ចយា លាភការណា លាភាភិនិព្ពត្តិយា លាភំ បរិបាចេន្តោ ជនំ ន លបយេយ្យ លបនំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ លបនា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ លាភកម្យា ជនំ ន លបយេយ្យ។>
  text <តេនាហ ភគវា>
  text <១៦៥>
    text <ន ច កត្ថិកោ សិយា ភិក្ខុ ន ច វាចំ បយុត្តំ ភាសេយ្យ>
    text <បាគព្ភិយំ ន សិក្ខេយ្យ កថំ វិគ្គាហិកំ ន កថយេយ្យ។>
    text <ន ច កត្ថិកោ សិយា ភិក្ខុ ន ច វាចំ បយុត្តំ ភាសេយ្យ>
    text <បាគព្ភិយំ ន សិក្ខេយ្យ កថំ វិគ្គាហិកំ ន កថយេយ្យាតិ។>
  text <ន ច កត្ថិកោ សិយា ភិក្ខូតិ។ ឥធេកច្ចោ កត្ថី ហោតិ វិកត្ថី។ សោ កត្ថតិ វិកត្ថតិ អហមស្មិ សីលសម្បន្នោតិ វា វតសម្បន្នោតិ វា សីលព្ពតសម្បន្នោតិ វា ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វា វត្ថុនា។ ឧច្ចា កុលា បព្ពជិតោតិ វា មហាភោគកុលា បព្ពជិតោតិ វា ឧឡារភោគកុលា បព្ពជិតោតិ វា សុត្តន្តិកោតិ វា វិនយធរោតិ វា ធម្មកថិកោតិ វា អារញ្ញិកោតិ វា…បេ។… នេវសញ្ញានាសញ្ញាយតនសមាបត្តិយា លាភីតិ វា កត្ថតិ វិកត្ថតិ។ ឯវំ ន កត្ថេយ្យ ន វិកត្ថេយ្យ កត្ថំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ កត្ថនា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ ន ច កត្ថិកោ សិយា ភិក្ខុ។>
  text <ន ច វាចំ បយុត្តំ ភាសេយ្យាតិ។ កតមា បយុត្តវាចា។ ឥធេកច្ចោ ចីវរបយុត្តំ វាចំ ភាសតិ បិណ្ឌបាតបយុត្តំ វាចំ ភាសតិ សេនាសនបយុត្តំ វាចំ ភាសតិ គិលានបច្ចយភេសជ្ជបរិក្ខារបយុត្តំ វាចំ ភាសតិ អយម្បិ វុច្ចតិ បយុត្តវាចា។>
  text <អថ វា ចីវរហេតុ បិណ្ឌបាតហេតុ សេនាសនហេតុ គិលានបច្ចយភេសជ្ជបរិក្ខារហេតុ សច្ចម្បិ ភណតិ មុសាបិ ភណតិ បិសុណម្បិ ភណតិ អបិសុណម្បិ ភណតិ ផរុសម្បិ ភណតិ អផរុសម្បិ ភណតិ សម្ផប្បលាបម្បិ ភណតិ អសម្ផប្បលាបម្បិ ភណតិ មន្តាបិ វាចំ ភាសតិ អយម្បិ វុច្ចតិ បយុត្តវាចា។ អថ វា បសន្នចិត្តោ បរេសំ ធម្មំ ទេសេតិ អហោ វត មេ ធម្មំ សុណេយ្យុំ សុត្វាវ ធម្មំ បសីទេយ្យុំ បសន្នា ច មេ បសន្នាការំ ករេយ្យុន្តិ អយំ វុច្ចតិ បយុត្តវាចា។ ន ច វាចំ បយុត្តំ ភាសេយ្យាតិ។ អន្តមសោ ធម្មទេសនំ វាចំ ឧបាទាយ បយុត្តវាចំ ន ភាសេយ្យ ន កថេយ្យ ន ភណេយ្យ ន ទីបេយ្យ ន វោហរេយ្យ បយុត្តំ វាចំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ បយុត្តវាចាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ ន ច វាចំ បយុត្តំ ភាសេយ្យ។>
  text <បាគព្ភិយំ ន សិក្ខេយ្យាតិ។ បាគព្ភិយន្តិ តីណិ បាគព្ភិយានិ កាយិកំ បាគព្ភិយំ វាចសិកំ បាគព្ភិយំ ចេតសិកំ បាគព្ភិយំ។ កតមំ កាយិកំ បាគព្ភិយំ។ ឥធេកច្ចោ សង្ឃគតោបិ កាយិកំ បាគព្ភិយំ ទស្សេតិ គណគតោបិ កាយិកំ បាគព្ភិយំ ទស្សេតិ ភោជនសាលាយបិ កាយិកំ បាគព្ភិយំ ទស្សេតិ ជន្តាឃរេបិ កាយិកំ បាគព្ភិយំ ទស្សេតិ ឧទកតិត្ថេបិ កាយិកំ បាគព្ភិយំ ទស្សេតិ អន្តរឃរំ បវិសន្តោបិ កាយិកំ បាគព្ភិយំ ទស្សេតិ អន្តរឃរំ បវិដ្ឋោបិ កាយិកំ បាគព្ភិយំ ទស្សេតិ។>
  text <កថំ សង្ឃគតោ កាយិកំ បាគព្ភិយំ ទស្សេតិ។ ឥធេកច្ចោ សង្ឃគតោ អចិត្តីការកតោ ថេរេ ភិក្ខូ ឃដ្ដយន្តោបិ តិដ្ឋតិ ឃដ្ដយន្តោបិ និសីទតិ បុរតោបិ តិដ្ឋតិ បុរតោបិ និសីទតិ ឧច្ចេបិ អាសនេ និសីទតិ សសីសំ បារុបិត្វា និសីទតិ ឋិតកោបិ ភណតិ ពាហាវិក្ខេបកោបិ ភណតិ។ ឯវំ សង្ឃគតោ កាយិកំ បាគព្ភិយំ ទស្សេតិ។>
  text <កថំ គណគតោ កាយិកំ បាគព្ភិយំ ទស្សេតិ។ ឥធេកច្ចោ គណគតោ អចិត្តីការកតោ ថេរានំ ភិក្ខូនំ អនុបាហនានំ ចង្កមន្តានំ សឧបាហនោ ចង្កមតិ នីចេ ចង្កមេ ចង្កមន្តានំ ឧច្ចេ ចង្កមេ ចង្កមតិ ឆមាយ ចង្កមន្តានំ ចង្កមេ ចង្កមតិ ឃដ្ដយន្តោបិ តិដ្ឋតិ ឃដ្ដយន្តោបិ និសីទតិ បុរតោបិ តិដ្ឋតិ បុរតោបិ និសីទតិ ឧច្ចេបិ អាសនេ និសីទតិ សសីសំ បារុបិត្វាបិ និសីទតិ ឋិតោបិ ភណតិ ពាហាវិក្ខេបកោបិ ភណតិ។ ឯវំ គណគតោ កាយិកំ បាគព្ភិយំ ទស្សេតិ។>
  text <កថំ ភោជនសាលាយ កាយិកំ បាគព្ភិយំ ទស្សេតិ។ ឥធេកច្ចោ ភោជនសាលាយ អចិត្តីការកតោ ថេរេ ភិក្ខូ អនុបខជ្ជ និសីទតិ នវេបិ ភិក្ខូ អាសនេន បដិពាហតិ ឃដ្ដយន្តោបិ តិដ្ឋតិ ឃដ្ដយន្តោបិ និសីទតិ បុរតោបិ តិដ្ឋតិ បុរតោបិ និសីទតិ ឧច្ចេបិ អាសនេ និសីទតិ សសីសំ បារុបិត្វា និសីទតិ ឋិតកោបិ ភណតិ ពាហាវិក្ខេបកោបិ ភណតិ។ ឯវំ ភោជនសាលាយ កាយិកំ បាគព្ភិយំ ទស្សេតិ។>
  text <កថំ ជន្តាឃរេ កាយិកំ បាគព្ភិយំ ទស្សេតិ។ ឥធេកច្ចោ ជន្តាឃរេ អចិត្តីការកតោ ថេរេ ភិក្ខូ ឃដ្ដយន្តោបិ តិដ្ឋតិ ឃដ្ដយន្តោបិ និសីទតិ បុរតោបិ តិដ្ឋតិ បុរតោបិ និសីទតិ ឧច្ចេបិ អាសនេ និសីទតិ អនាបុច្ឆាបិ កដ្ឋំ បក្ខិបតិ អនាបុច្ឆាបិ ទ្វារំ បិទហតិ។ ឯវំ ជន្តាឃរេ កាយិកំ បាគព្ភិយំ ទស្សេតិ។>
  text <កថំ ឧទកតិត្ថេ កាយិកំ បាគព្ភិយំ ទស្សេតិ។ ឥធេកច្ចោ ឧទកតិត្ថេ អចិត្តីការកតោ ថេរេ ភិក្ខូ ឃដ្ដយន្តោបិ ឱតរតិ បុរតោបិ ឱតរតិ ឃដ្ដយន្តោបិ ន្ហាយតិ បុរតោបិ ន្ហាយតិ ឧបរិតោបិ ន្ហាយតិ ឃដ្ដយន្តោបិ ឧត្តរតិ បុរតោបិ ឧត្តរតិ។ ឯវំ ឧទកតិត្ថេ កាយិកំ បាគព្ភិយំ ទស្សេតិ។>
  text <កថំ អន្តរឃរំ បវិសន្តោ កាយិកំ បាគព្ភិយំ ទស្សេតិ។ ឥធេកច្ចោ អន្តរឃរំ បវិសន្តោ អចិត្តីការកតោ ថេរេ ភិក្ខូ ឃដ្ដយន្តោបិ គច្ឆតិ បុរតោបិ គច្ឆតិ វោក្កម្មបិ ថេរានំ ភិក្ខូនំ បុរតោ គច្ឆតិ។ ឯវំ អន្តរឃរំ បវិសន្តោ កាយិកំ បាគព្ភិយំ ទស្សេតិ។>
  text <កថំ អន្តរឃរំ បវិដ្ឋោ កាយិកំ បាគព្ភិយំ ទស្សេតិ។ ឥធេកច្ចោ អន្តរឃរំ បវិដ្ឋោ ន បវិស ភន្តេតិ វុច្ចមានោ បវិសតិ ន តិដ្ឋ ភន្តេតិ វុច្ចមានោ តិដ្ឋតិ ន និសីទ ភន្តេតិ វុច្ចមានោ និសីទតិ អនោកាសម្បិ បវិសតិ អនោកាសេបិ តិដ្ឋតិ អនោកាសេបិ និសីទតិ យានិបិ តានិ ហោន្តិ កុលានំ ឱវរកានិ គូឡ្ហានិ ច បដិច្ឆន្នានិ ច យត្ថ កុលិត្ថិយោ កុលធីតរោ កុលសុណ្ហាយោ កុលកុមារិយោ និសីទន្តិ តត្ថបិ សហសា បវិសតិ កុមារកស្ស សីសម្បិ បរាមសតិ។ ឯវំ អន្តរឃរំ បវិដ្ឋោ កាយិកំ បាគព្ភិយំ ទស្សេតិ ឥទំ កាយិកំ បាគព្ភិយំ។>
  text <កតមំ វាចសិកំ បាគព្ភិយំ។ ឥធេកច្ចោ សង្ឃគតោបិ វាចសិកំ បាគព្ភិយំ ទស្សេតិ គណគតោបិ វាចសិកំ បាគព្ភិយំ ទស្សេតិ អន្តរឃរំ បវិដ្ឋោបិ វាចសិកំ បាគព្ភិយំ ទស្សេតិ។ កថំ សង្ឃគតោ វាចសិកំ បាគព្ភិយំ ទស្សេតិ។ ឥធេកច្ចោ សង្ឃគតោ អចិត្តីការកតោ ថេរេ ភិក្ខូ អនាបុច្ឆំ វា អនជ្ឈិដ្ឋោ វា អារាមគតានំ ភិក្ខូនំ ធម្មំ ភណតិ បញ្ហំ វិសជ្ជេតិ បាតិមោក្ខំ ឧទ្ទិសតិ ឋិតកោបិ ភណតិ ពាហាវិក្ខេបកោបិ ភណតិ។ ឯវំ សង្ឃគតោ វាចសិកំ បាគព្ភិយំ ទស្សេតិ។>
  text <កថំ គណគតោ វាចសិកំ បាគព្ភិយំ ទស្សេតិ។ ឥធេកច្ចោ គណគតោ អចិត្តីការកតោ ថេរេ ភិក្ខូ អនាបុច្ឆំ វា អនជ្ឈិដ្ឋោ វា អារាមគតានំ ភិក្ខូនំ ធម្មំ ភណតិ បញ្ហំ វិសជ្ជេតិ ឋិតកោបិ ភណតិ ពាហាវិក្ខេបកោបិ ភណតិ អារាមគតានំ ភិក្ខុនីនំ ឧបាសកានំ ឧបាសិកានំ ធម្មំ ភណតិ បញ្ហំ វិសជ្ជេតិ ឋិតកោបិ ភណតិ ពាហាវិក្ខេបកោបិ ភណតិ។ ឯវំ គណគតោ វាចសិកំ បាគព្ភិយំ ទស្សេតិ។>
  text <កថំ អន្តរឃរំ បវិដ្ឋោ វាចសិកំ បាគព្ភិយំ ទស្សេតិ។ ឥធេកច្ចោ អន្តរឃរំ បវិដ្ឋោ ឥត្ថិំ វា កុមារិំ វា ឯវមាហ ឥត្ថន្នាមេ ឥត្ថំគោត្តេ កិំ អត្ថិ។ យាគុ អត្ថិ ភត្តំ អត្ថិ ខាទនីយំ អត្ថិ។ កិំ បិវិស្សាម កិំ ភុញ្ជិស្សាម កិំ ខាទិស្សាម កិំ វា អត្ថិ កិំ វា មេ ទស្សថាតិ វិប្បលបតិ។ ឯវំ អន្តរឃរំ បវិដ្ឋោ វាចសិកំ បាគព្ភិយំ ទស្សេតិ ឥទំ វាចសិកំ បាគព្ភិយំ។>
  text <កតមំ ចេតសិកំ បាគព្ភិយំ។ ឥធេកច្ចោ ន ឧច្ចា កុលា បព្ពជិតោ សមានោ ឧច្ចា កុលា បព្ពជិតេន សទ្ធិំ សទិសំ អត្តានំ ករោតិ ចិត្តេន ន មហាភោគកុលា បព្ពជិតោ សមានោ មហាភោគកុលា បព្ពជិតេន សទ្ធិំ សទិសំ អត្តានំ ករោតិ ចិត្តេន ន ឧឡារភោគកុលា បព្ពជិតោ សមានោ ឧឡារភោគកុលា បព្ពជិតេន សទ្ធិំ សទិសំ អត្តានំ ករោតិ ចិត្តេន ន សុត្តន្តិកោ សមានោ សុត្តន្តិកេន សទ្ធិំ សទិសំ អត្តានំ ករោតិ ចិត្តេន ន វិនយធរោ សមានោ វិនយធរេន… ន ធម្មកថិកោ សមានោ ធម្មកថិកេន… ន អារញ្ញិកោ សមានោ អារញ្ញកេន… ន បិណ្ឌបាតិកោ សមានោ បិណ្ឌបាតិកេន… ន បំសុកូលិកោ សមានោ បំសុកូលិកេន… ន តេចីវរិកោ សមានោ តេចីវរកេន… ន សបទានចារិកោ សមានោ សបទានចារិកេន… ន ខលុបច្ឆាភត្តិកោ សមានោ ខលុបច្ឆាភត្តិកេន… ន នេសជ្ជិកោ សមានោ នេសញ្ញិកេន… ន យថាសន្ថតិកោ សមានោ យថាសន្ថតិកេន សទ្ធិំ សទិសំ អត្តានំ ករោតិ ចិត្តេន ន បឋមស្ស ឈានស្ស លាភី សមានោ បឋមស្ស ឈានស្ស លាភិនា សទ្ធិំ សទិសំ អត្តានំ ករោតិ ចិត្តេន ន ទុតិយស្ស ឈានស្ស លាភី សមានោ ទុតិយស្ស… ន តតិយស្ស ឈានស្ស លាភី សមានោ តតិយស្ស… ន ចតុត្ថស្ស ឈានស្ស លាភី សមានោ លាភី សមានោ ចតុត្ថស្ស… ន អាកាសានញ្ចាយតនសមាបត្តិយា លាភី សមានោ អាកាសនញ្ចាយតនសមាបត្តិយា… ន វិញ្ញាណញ្ចាយតនសមាបត្តិយា លាភី សមានោ វិញ្ញាណញ្ចាយតន សមាបត្តិយា… ន អាកិញ្ចញ្ញាយតនសមាបត្តិយា លាភី សមានោ អាកិញ្ចញ្ញាយតន សមាបត្តិយា… ន នេវសញ្ញានាសញ្ញាយតនសមាបត្តិយា លាភី សមានោ នេវសញ្ញានាសញ្ញាយតនសមាបត្តិយា លាភិនា សទ្ធិំ សទិសំ អត្តានំ ករោតិ ចិត្តេន ឥទំ ចេតសិកំ បាគព្ភិយំ។ ន សិក្ខេយ្យាតិ បាគព្ភិយំ ន សិក្ខេយ្យ ន ចរេយ្យ ន អាចរេយ្យ ន សមាចរេយ្យ ន សមាទាយ វត្តេយ្យ បាគព្ភិយំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ បាគព្ភិយា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ បាគព្ភិយំ ន សិក្ខេយ្យ។>
  text <កថំ វិគ្គាហិកំ ន កថយេយ្យាតិ។ កតមា វិគ្គាហិកា កថា។ ឥធេកច្ចោ ឯវរូបិំ កថំ កត្តា ហោតិ ន ត្វំ ឥមំ ធម្មវិនយំ អាជានាសិ…បេ។… និព្ពេឋេហិ វា សចេ បហោសីតិ។ វុត្តញ្ហេតំ ភគវតា វិគ្គាហិកាយ ខោ មោគ្គល្លាន កថាយ សតិ កថាពាហុល្លំ បាដិកង្ខំ កថាពាហុល្លេ សតិ ឧទ្ធច្ចំ ឧទ្ធតស្ស អសំវរោ អសំវុតស្ស អារា ចិត្តំ សមាធិម្ហាតិ។ កថំ វិគ្គាហិកំ ន កថយេយ្យាតិ។ វិគ្គាហិកំ កថំ ន កថេយ្យ ន ភណេយ្យ ន ទីបេយ្យ ន វោហរេយ្យ វិគ្គាហិកំ កថំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ វិគ្គាហិកកថាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ កថំ វិគ្គាហិកំ ន កថយេយ្យ។>
  text <តេនាហ ភគវា>
  text <១៦៦>
    text <មោសវជ្ជេ ន និយ្យេថ សម្បជានោ សឋានិ ន កយិរា>
    text <អថ ជីវិតេន បញ្ញាយ សីលព្ពតេន នាញ្ញមតិមញ្ញេ។>
    text <មោសវជ្ជេ ន និយ្យេថ សម្បជានោ សឋានិ ន កយិរា>
    text <អថ ជីវិតេន បញ្ញាយ សីលព្ពតេន នាញ្ញមតិមញ្ញេតិ។>
  text <មោសវជ្ជេ ន និយ្យេថាតិ។ មោសវជ្ជំ វុច្ចតិ មុសាវាទោ។ ឥធេកច្ចោ សភគ្គតោ វា បរិសគ្គតោ វា…បេ។… អាមិសកិញ្ចិក្ខហេតុ វា សម្បជានមុសា ភាសិតា ហោតិ ឥទំ វុច្ចតិ មោសវជ្ជំ។ អបិ ច តីហាការេហិ មុសាវាទោ ហោតិ បុព្ពេវស្ស ហោតិ មុសា ភណិស្សន្តិ ភណន្តស្ស ហោតិ មុសា ភណាមីតិ ភណិតស្ស ហោតិ មុសា មយា ភណិតន្តិ ឥមេហិ តីហាការេហិ មុសាវាទោ ហោតិ។ អបិ ច ចតូហាការេហិ… បញ្ចហាការេហិ… ឆហាការេហិ… សត្តហាការេហិ… អដ្ឋហាការេហិ… មុសាវាទោ ហោតិ បុព្ពេវស្ស ហោតិ មុសា ភណិស្សន្តិ ភណន្តស្ស ហោតិ មុសា ភណាមីតិ ភណិតស្ស ហោតិ មុសា មយា ភណិតន្តិ វិនិធាយ ទិដ្ឋិំ វិនិធាយ ខន្តិំ វិនិធាយ រុចិំ វិនិធាយ សញ្ញំ វិនិធាយ ភាវំ ឥមេហិ អដ្ឋហាការេហិ មុសាវាទោ ហោតិ។ មោសវជ្ជេ ន និយ្យេថាតិ។ មោសវជ្ជេ ន យាយេយ្យ ន និយ្យាយេយ្យ ន វហេយ្យ ន សំហរេយ្យ មោសវជ្ជំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ មោសវជ្ជា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ មោសវជ្ជេ ន និយ្យេថ។>
  text <សម្បជានោ សឋានិ ន កយិរាតិ។ កតមំ សាឋេយ្យំ។ ឥធេកច្ចោ សឋោ ហោតិ បរិសឋោ យំ តត្ថ សឋំ សឋតា សាឋេយ្យំ កក្ករតា កក្ករិយំ បរិក្ខត្តតា បារិក្ខត្តិយំ ឥទំ វុច្ចតិ សាឋេយ្យំ។ សម្បជានោ សឋានិ ន កយិរាតិ។ សម្បជានោ ហុត្វា សាឋេយ្យំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យ សាឋេយ្យំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ សាឋេយ្យា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ សម្បជានោ សឋានិ ន កយិរា។>
  text <អថ ជីវិតេន បញ្ញាយ សីលព្ពតេន នាញ្ញមតិមញ្ញេតិ។ អថាតិ បទសន្ធិ…បេ។… បទានុបុព្ពតាបេតំ អថាតិ។ ឥធេកច្ចោ លូខជីវិតំ ជីវន្តោ បរំ បណីតជីវិតំ ជីវន្តំ អតិមញ្ញតិ កិំ បនាយំ ពហុលាជីវោ សព្ពំ សំភក្ខេតិ សេយ្យថិទំ មូលពីជំ ខន្ធពីជំ ផឡុពីជំ អគ្គពីជំ ពីជពីជមេវ បញ្ចមំ អសនិវិចក្កទន្តកូដសមណប្បធានេនាតិ។ សោ តាយ លូខជីវិតាយ បរំ បណីតជីវិតំ ជីវន្តំ អតិមញ្ញតិ។>
  text <ឥធេកច្ចោ បណីតជីវិតំ ជីវន្តោ បរំ លូខជីវិតំ ជីវន្តំ អតិមញ្ញតិ កិំ បនាយំ អប្បបុញ្ញោ អប្បេសក្ខោ ន លាភី ចីវរបិណ្ឌបាតសេនាសនគិលានបច្ចយភេសជ្ជបរិក្ខារានន្តិ។ សោ តាយ បណីតជីវិតាយ បរំ លូខជីវិតំ ជីវន្តំ អតិមញ្ញតិ។ ឥធេកច្ចោ បញ្ញាសម្បន្នោ ហោតិ។ សោ បុដ្ឋោ បញ្ហំ វិសជ្ជេតិ។ តស្ស ឯវំ ហោតិ អហមស្មិ បញ្ញាសម្បន្នោ ឥមេ បនញ្ញេ ន បញ្ញាសម្បន្នាតិ។ សោ តាយ បញ្ញាសម្បទាយ បរំ អតិមញ្ញតិ។ ឥធេកច្ចោ សីលសម្បន្នោ ហោតិ បាតិមោក្ខសំវរសំវុតោ វិហរតិ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ។ តស្ស ឯវំ ហោតិ អហមស្មិ សីលសម្បន្នោ ឥមេ បនញ្ញេ ភិក្ខូ ទុស្សីលា បាបធម្មាតិ។ សោ តាយ សីលសម្បទាយ បរំ អតិមញ្ញតិ។ ឥធេកច្ចោ វតសម្បន្នោ ហោតិ អារញ្ញិកោ វា បិណ្ឌបាតិកោ វា បំសុកូលិកោ វា តេចីវរិកោ វា សបទានចារិកោ វា ខលុបច្ឆាភត្តិកោ វា នេសជ្ជិកោ វា យថាសន្ថតិកោ វា។ តស្ស ឯវំ ហោតិ អហមស្មិ វត សម្បន្នោ ឥមេ បនញ្ញេ ន វតសម្បន្នាតិ។ សោ តាយ វតសម្បទាយ បរំ អតិមញ្ញតិ។ អថ ជីវិតេន បញ្ញាយ សីលព្ពតេន នាញ្ញមតិមញ្ញេតិ។ លូខជីវិតាយ វា បណីតជីវិតាយ វា បញ្ញាសម្បទាយ វា សីលសម្បទាយ វា វតសម្បទាយ វា បរំ នាតិមញ្ញេយ្យ នាវជានេយ្យ ន តេន មានំ ជនេយ្យ ន តេន ថទ្ធោ អស្ស បត្ថទ្ធោ បគ្គហិតសិរោតិ អថ ជីវិតេន បញ្ញាយ សីលព្ពតេន នាញ្ញមតិមញ្ញេ។>
  text <តេនាហ ភគវា>
  text <១៦៧>
    text <សុត្វា រុសិតោ ពហុំ វាចំ សមណានំ វា បុថុជនានំ>
    text <ផរុសេន នេ ន បដិវជ្ជា ន ហិ សន្តោ បដិសេនិំ ករោន្តិ។>
    text <សុត្វា រុសិតោ ពហុំ វាចំ សមណានំ វា បុថុជនានំ>
    text <ផរុសេន នេ ន បដិវជ្ជា ន ហិ សន្តោ បដិសេនិំ ករោន្តីតិ។>
  text <សុត្វា រុសិតោ ពហុំ វាចំ សមណានំ បុថុជនានន្តិ។ រុសិតោតិ ទូសិតោ ខុំសិតោ ឃដ្ដិតោ វម្ភិតោ គរហិតោ ឧបវទិតោ។ សមណានន្តិ យេ កេចិ ឥតោ ពហិទ្ធា បរិព្ពជូបគតា បរិព្ពជសមាបន្នា។ បុថុជនានន្តិ ខត្តិយា ច ព្រាហ្មណា ច វេស្សា ច សុទ្ទា ច គហដ្ឋា ច បព្ពជិតា ច ទេវា ច មនុស្សា ច តេ ពហុកាហិ វាចាហិ អនិដ្ឋាហិ អកន្តាហិ អមនាបាហិ អក្កោសេយ្យុំ បរិភាសេយ្យុំ រោសេយ្យុំ វិរោសេយ្យុំ ហិំសេយ្យុំ វិហិំសេយ្យុំ ហេឋេយ្យុំ វិហេឋេយ្យុំ ឃាតេយ្យុំ ឧបឃាតេយ្យុំ ឧបឃាតំ ករេយ្យុំ តេសំ ពហុំ វាចំ អនិដ្ឋំ អកន្តំ អមនាបំ សុត្វា សុណិត្វា ឧគ្គហិត្វា ឧបធារយិត្វា ឧបលក្ខយិត្វាតិ សុត្វា រុសិតោ ពហុំ វាចំ សមណានំ វា បុថុជនានំ។>
  text <ផរុសេន នេ ន បដិវជ្ជាតិ។ ផរុសេនាតិ ផរុសេន កក្ខឡេន ន បដិវជ្ជា នប្បដិភណេយ្យ អក្កោសន្តំ ន បច្ចក្កោសេយ្យ រោសន្តំ នប្បដិរោសេយ្យ ភណ្ឌនំ នប្បដិភណ្ឌេយ្យ ន កលហំ ករេយ្យ ន ភណ្ឌនំ ករេយ្យ ន វិគ្គហំ ករេយ្យ ន វិវាទំ ករេយ្យ ន មេធគំ ករេយ្យ កលហភណ្ឌនវិគ្គហវិវាទមេធគំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ កលហភណ្ឌនវិគ្គហវិវាទមេធគា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ ផរុសេន នេ ន បដិវជ្ជា។>
  text <ន ហិ សន្តោ បដិសេនិំ ករោន្តីតិ។ សន្តោតិ រាគស្ស សន្តត្តា សន្តោ ទោសស្ស… មោហស្ស… កោធស្ស… ឧបនាហស្ស…បេ។… សព្ពាកុសលាភិសង្ខារានំ សន្តត្តា សមិតត្តា វូបសមិតត្តា វិជ្ឈាតត្តា និព្ពុតត្តា វិគតត្តា បដិបស្សទ្ធត្តា សន្តោ ឧបសន្តោ វូបសន្តោ និព្ពុតោ បដិបស្សទ្ធោតិ សន្តោ។ ន ហិ សន្តោ បដិសេនិំ ករោន្តីតិ។ សន្តោ បដិសេនិំ បដិមល្លំ បដិកណ្ដកំ បដិបក្ខំ ន ករោន្តិ ន ជនេន្តិ ន សញ្ជនេន្តិ ន និព្ពត្តេន្តិ នាភិនិព្ពត្តេន្តីតិ ន ហិ សន្តោ បដិសេនិំ ករោន្តិ។>
  text <តេនាហ ភគវា>
  text <១៦៨>
    text <ឯតញ្ច ធម្មមញ្ញាយ វិចិនំ ភិក្ខុ សទា សតោ សិក្ខេ>
    text <សន្តីតិ និព្ពុតិំ ញត្វា សាសនេ គោតមស្ស នប្បមជ្ជេយ្យ។>
    text <ឯតញ្ច ធម្មមញ្ញាយ វិចិនំ ភិក្ខុ សទា សតោ សិក្ខេ>
    text <សន្តីតិ និព្ពុតិំ ញត្វា សាសនេ គោតមស្ស នប្បមជ្ជេយ្យាតិ។>
  text <ឯតញ្ច ធម្មមញ្ញាយាតិ។ ឯតន្តិ អាចិក្ខិតំ ទេសិតំ បញ្ញបិតំ បដ្ឋបិតំ វិវដំ វិភត្តំ ឧត្តានីកតំ បកាសិតំ ធម្មំ អញ្ញាយ ជានិត្វា តុលយិត្វា តីរយិត្វា វិភាវយិត្វា វិភូតំ កត្វាតិ។ ឯវម្បិ ឯតញ្ច ធម្មមញ្ញាយ។ អថ វា សមញ្ច វិសមញ្ច បថញ្ច វិបថញ្ច សាវជ្ជញ្ច អនវជ្ជញ្ច ហីនញ្ច បណីតញ្ច កណ្ហញ្ច សុក្កញ្ច វិញ្ញូគរហិតញ្ច វិញ្ញូបសត្ថញ្ច ធម្មំ អញ្ញាយ ជានិត្វា តុលយិត្វា តីរយិត្វា វិភាវយិត្វា វិភូតំ កត្វាតិ។ ឯវម្បិ ឯតញ្ច ធម្មមញ្ញាយ។ អថ វា សម្មាបដិបទំ អនុលោមបដិបទំ អបច្ចនីកបដិបទំ អវិរុទ្ធបដិបទំ អន្វត្ថបដិបទំ ធម្មានុធម្មបដិបទំ សីលេសុ បរិបូរការិតំ ឥន្ទ្រិយេសុ គុត្តទ្វារតំ ភោជនេ មត្តញ្ញុតំ ជាគរិយានុយោគំ សតិសម្បជញ្ញំ ចត្តារោ សតិបដ្ឋានេ ចត្តារោ សម្មប្បធានេ ចត្តារោ ឥទ្ធិបាទេ បញ្ចិន្ទ្រិយានិ បញ្ច ពលានិ សត្ត ពោជ្ឈង្គេ អរិយំ អដ្ឋង្គិកំ មគ្គំ និព្ពានញ្ច និព្ពានគាមិនិញ្ច បដិបទំ ធម្មំ អញ្ញាយ ជានិត្វា តុលយិត្វា តីរយិត្វា វិភាវយិត្វា វិភូតំ កត្វាតិ។ ឯវម្បិ តញ្ច ធម្មមញ្ញាយ។>
  text <វិចិនំ ភិក្ខុ សទា សតោ សិក្ខេតិ។ វិចិនន្តិ វិចិនន្តោ បវិចិនន្តោ តុលយន្តោ តីរយន្តោ វិភាវយន្តោ វិភូតំ ករោន្តោ។ សព្ពេ សង្ខារា អនិច្ចាតិ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ វិចិនន្តោ បវិចិនន្តោ តុលយន្តោ តីរយន្តោ វិភាវយន្តោ វិភូតំ ករោន្តោតិ វិចិនំ ភិក្ខុ។ សទាតិ សទា សព្ពទា សព្ពកាលំ…បេ។… បច្ឆិមេ វយោខន្ធេ។ សតោតិ ចតូហិ ការណេហិ សតោ កាយេ កាយានុបស្សនាសតិបដ្ឋានំ ភាវេន្តោ សតោ…បេ។… សោ វុច្ចតិ សតោ។ សិក្ខេតិ តិស្សោ សិក្ខាយោ អធិសីលសិក្ខា អធិចិត្តសិក្ខា អធិបញ្ញាសិក្ខា…បេ។… អយំ អធិបញ្ញាសិក្ខា។ ឥមា តិស្សោ សិក្ខាយោ អាវជ្ជន្តោ សិក្ខេយ្យ…បេ។… សិក្ខេយ្យ អាចរេយ្យ សមាចរេយ្យ សមាទាយ វត្តេយ្យាតិ វិចិនំ ភិក្ខុ សទា សតោ សិក្ខេ។>
  text <សន្តីតិ និព្ពុតិំ ញត្វាតិ។ រាគស្ស និព្ពុតិំ សន្តីតិ ញត្វា ទោសស្ស… មោហស្ស…បេ។… សព្ពាកុសលាភិសង្ខារានំ និព្ពុតិំ សន្តីតិ ញត្វា ជានិត្វា តុលយិត្វា តីរយិត្វា វិភាវយិត្វា វិភូតំ កត្វាតិ សន្តីតិ និព្ពុតិំ ញត្វា។>
  text <សាសនេ គោតមស្ស នប្បមជ្ជេយ្យាតិ។ គោតមស្ស សាសនេ ពុទ្ធសាសនេ ជិនសាសនេ តថាគតសាសនេ ទេវសាសនេ អរហន្តសាសនេ។ នប្បមជ្ជេយ្យាតិ សក្កច្ចការី អស្ស សាតច្ចការី អដ្ឋិតការី អនោលីនវុត្តិកោ អនិក្ខិត្តច្ឆន្ទោ អនិក្ខិត្តធុរោ កុសលេសុ ធម្មេសុ។ កទាហំ អបរិបូរំ វា សីលក្ខន្ធំ បរិបូរេយ្យំ…បេ។… អបរិបូរំ វា សមាធិក្ខន្ធំ… បញ្ញាក្ខន្ធំ… វិមុត្តិក្ខន្ធំ… វិមុត្តិញាណទស្សនក្ខន្ធំ។ កទាហំ អបរិញ្ញាតំ វា ទុក្ខំ បរិជានេយ្យំ អប្បហីនេ វា កិលេសេ បជហេយ្យំ អភាវិតំ វា មគ្គំ ភាវេយ្យំ អសច្ឆិកតំ វា និរោធំ សច្ឆិករេយ្យន្តិ។ យោ តត្ថ ឆន្ទោ ច វាយាមោ ច ឧស្សាហោ ច ឧស្សោឡ្ហី ច ថាមោ ច អប្បដិវានី ច សតិ ច សម្បជញ្ញញ្ច អាតប្បំ បធានំ អធិដ្ឋានំ អនុយោគោ អប្បមាទោ កុសលេសុ ធម្មេសូតិ សាសនេ គោតមស្ស នប្បមជ្ជេយ្យ។>
  text <តេនាហ ភគវា>
  text <១៦៩>
    text <អភិភូ ហិ សោ អនភិភូតោ សក្ខិធម្មមនីតិហមទ្ទសិ>
    text <តស្មា ហិ តស្ស ភគវតោ សាសនេ អប្បមត្តោ សទា នមស្សមនុសិក្ខេ។ឥតិ ភគវា>
    text <អភិភូ ហិ សោ អនភិភូតោ សក្ខិធម្មមនីតិហមទ្ទសិ>
    text <តស្មា ហិ តស្ស ភគវតោ សាសនេ អប្បមត្តោ សទា នមស្សមនុសិក្ខេ។ ឥតិ ភគវាតិ>
  text <អភិភូ ហិ សោ អនភិភូតោតិ។ អភិភូតិ រូបាភិភូ សទ្ទាភិភូ គន្ធាភិភូ រសាភិភូ ផោដ្ឋព្ពាភិភូ ធម្មាភិភូ អនភិភូតោ កេហិចិ កិលេសេហិ អភិភោសិ នេ បាបកេ អកុសលេ ធម្មេ សំកិលេសិកេ បោនោភវិកេ សទរេ ទុក្ខវិបាកេ អាយតិំ ជាតិជរាមរណិយេតិ អភិភូ ហិ សោ អនភិភូតោ។>
  text <សក្ខិធម្មមនីតិហមទ្ទសីតិ។ សក្ខិធម្មន្តិ ន ឥតិហិតិហំ ន ឥតិកិរិយាយ ន បរម្បរាយ ន បិដកសម្បទាយ ន តក្កហេតុ ន នយហេតុ ន អាការបរិវិតក្កេន ន ទិដ្ឋិនិជ្ឈានក្ខន្តិយា សាមំ សយមភិញ្ញាតំ អត្តបច្ចក្ខធម្មំ អទ្ទសិ អទ្ទក្ខិ អបស្សិ បដិវិជ្ឈីតិ សក្ខិធម្មមនីតិហមទ្ទសិ។>
  text <តស្មា ហិ តស្ស ភគវតោ សាសនេតិ។ តស្មាតិ តស្មា តំការណា តំហេតុ តប្បច្ចយា តំនិទានា។ តស្ស ភគវតោ សាសនេតិ។ តស្ស ភគវតោ សាសនេ គោតមសាសនេ ពុទ្ធសាសនេ ជិនសាសនេ តថាគតសាសនេ ទេវសាសនេ អរហន្តសាសនេតិ តស្មា តស្ស ភគវតោ សាសនេ។>
  text <អប្បមត្តោ សទា នមស្សមនុសិក្ខេ ឥតិ ភគវាតិ។ អប្បមត្តោតិ សក្កច្ចការី…បេ។… អប្បមាទោ កុសលេសុ ធម្មេសុ។ សទាតិ សទា សព្ពកាលំ…បេ។… បច្ឆិមេ វយោខន្ធេ។ នមស្សន្តិ កាយេន វា នមស្សមានោ វាចាយ វា នមស្សមានោ ចិត្តេន វា នមស្សមានោ អន្វត្ថបដិបត្តិយា វា នមស្សមានោ ធម្មានុធម្មបដិបត្តិយា វា នមស្សមានោ សក្កុរុមានោ គរុកុរុមានោ មានយមានោ បូជយមានោ អបចយមានោ។ អនុសិក្ខេតិ តិស្សោ សិក្ខាយោ អធិសីលសិក្ខា អធិចិត្តសិក្ខា អធិបញ្ញាសិក្ខា…បេ។… អយំ អធិបញ្ញាសិក្ខា។ ឥមា តិស្សោ សិក្ខាយោ អាវជ្ជន្តោ សិក្ខេយ្យ…បេ។… សច្ឆិកាតព្ពំ សច្ឆិករោន្តោ សិក្ខេយ្យ ចរេយ្យ អាចរេយ្យ សមាចរេយ្យ សមាទាយ វត្តេយ្យ។ ភគវាតិ គារវាធិវចនំ…បេ។… សច្ឆិកា បញ្ញត្តិ យទិទំ ភគវាតិ អប្បមត្តោ សទា នមស្សមនុសិក្ខេ។ ឥតិ ភគវា។>
  text <តេនាហ ភគវា>
  stand <តុវដ្ដកសុត្តនិទ្ទេសោ ចុទ្ទសមោ។>
