text <១៥។ អត្តទណ្ឌសុត្តនិទ្ទេសោ>
  text <អថ អត្តទណ្ឌសុត្តនិទ្ទេសំ វក្ខតិ>
  text <១៧០>
    text <អត្តទណ្ឌា ភយំ ជាតំ ជនំ បស្សថ មេធគំ>
    text <សំវេគំ កិត្តយិស្សាមិ យថា សំវិជិតំ មយា។>
    text <ចតុក្កណ្ណោ ចតុទ្វារោ វិភត្តោ ភាគសោ មិតោ>
    text <អយោបាការបរិយន្តោ អយសា បដិកុជ្ជិតោ។>
    text <តស្ស អយោមយា ភូមិ ជលិតា តេជសា យុតា>
    text <សមន្តា យោជនសតំ ផរិត្វា តិដ្ឋតិ សព្ពទា។>
    text <កទរិយាតបនា ឃោរា អច្ចិមន្តោ ទុរាសទា>
    text <លោមហំសនរូបា ច ភិស្មា បដិភយា ទុខា។>
    text <បុរត្ថិមាយ ភិត្តិយា អច្ចិក្ខន្ធោ សមុដ្ឋិតោ>
    text <ទហន្តោ បាបកម្មន្តេ បច្ឆិមាយ បដិហញ្ញតិ។>
    text <បច្ឆិមាយ ច ភិត្តិយា អច្ចិក្ខន្ធោ សមុដ្ឋិតោ>
    text <ទហន្តោ បាបកម្មន្តេ បុរត្ថិមាយ បដិហញ្ញតិ។>
    text <ឧត្តរាយ ច ភិត្តិយា អច្ចិក្ខន្ធោ សមុដ្ឋិតោ>
    text <ទហន្តោ បាបកម្មន្តេ ទក្ខិណាយ បដិហញ្ញតិ។>
    text <ទក្ខិណាយ ច ភិត្តិយា អច្ចិក្ខន្ធោ សមុដ្ឋិតោ>
    text <ទហន្តោ បាបកម្មន្តេ ឧត្តរាយ បដិហញ្ញតិ។>
    text <ហេដ្ឋតោ ច សមុដ្ឋាយ អច្ចិក្ខន្ធោ ភយានកោ>
    text <ទហន្តោ បាបកម្មន្តេ ឆទនស្មិំ បដិហញ្ញតិ។>
    text <ឆទនម្ហា សមុដ្ឋាយ អច្ចិក្ខន្ធោ ភយានកោ>
    text <ទហន្តោ បាបកម្មន្តេ ភូមិយំ បដិហញ្ញតិ។>
    text <អយោកបាលមាទិត្តំ សន្តត្តំ ជលិតំ យថា>
    text <ឯវំ អវីចិនិរយោ ហេដ្ឋា ឧបរិ បស្សតោ។>
    text <តត្ថ សត្តា មហាលុទ្ទា មហាកិព្ពិសការិនោ>
    text <អច្ចន្តបាបកម្មន្តា បច្ចន្តិ ន ច មិយ្យរេ។>
    text <ជាតវេទសមោ កាយោ តេសំ និរយវាសិនំ>
    text <បស្ស កម្មានំ ទឡ្ហត្តំ ន ភស្មា ហោតិ នបី មសិ។>
    text <បុរត្ថិមេនបិ ធាវន្តិ តតោ ធាវន្តិ បច្ឆិមំ>
    text <ឧត្តរេនបិ ធាវន្តិ តតោ ធាវន្តិ ទក្ខិណំ។>
    text <យំ យំ ទិសំ បធាវន្តិ តំ តំ ទ្វារំ បិធីយតិ>
    text <អភិនិក្ខមិតាសា តេ សត្តា មោក្ខគវេសិនោ។>
    text <ន តេ តតោ និក្ខមិតុំ លភន្តិ កម្មបច្ចយា>
    text <តេសញ្ច បាបកម្មន្តំ អវិបក្កំ កតំ ពហុន្តិ។>
    text <អត្តទណ្ឌា ភយំ ជាតំ ជនំ បស្សថ មេធគំ>
    text <សំវេគំ កិត្តយិស្សាមិ យថា សំវិជិតំ មយាតិ។>
  text <អត្តទណ្ឌា ភយំ ជាតន្តិ។ ទណ្ឌាតិ តយោ ទណ្ឌា កាយទណ្ឌោ វចីទណ្ឌោ មនោទណ្ឌោ។ តិវិធំ កាយទុច្ចរិតំ កាយទណ្ឌោ ចតុព្ពិធំ វចីទុច្ចរិតំ វចីទណ្ឌោ តិវិធំ មនោទុច្ចរិតំ មនោទណ្ឌោ។ ភយន្តិ ទ្វេ ភយានិ ទិដ្ឋធម្មិកញ្ច ភយំ សម្បរាយិកញ្ច ភយំ។ កតមំ ទិដ្ឋធម្មិកំ ភយំ។ ឥធេកច្ចោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ បាណម្បិ ហនតិ អទិន្នម្បិ អាទិយតិ សន្ធិម្បិ ឆិន្ទតិ និល្លោបម្បិ ហរតិ ឯកាគារិកម្បិ ករោតិ បរិបន្ថេបិ តិដ្ឋតិ បរទារម្បិ គច្ឆតិ មុសាបិ ភណតិ។ តមេនំ គហេត្វា រញ្ញោ ទស្សេន្តិ អយំ ទេវ ចោរោ អាគុចារី។ ឥមស្ស យំ ឥច្ឆសិ តំ ទណ្ឌំ បណេហីតិ។ តមេនំ រាជា បរិភាសតិ។ សោ បរិភាសបច្ចយា ភយម្បិ ឧប្បាទេតិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។>
  text <ឯត្តកេនបិ រាជា ន តុស្សតិ។ តមេនំ រាជា ពន្ធាបេតិ អន្ទុពន្ធនេន វា រជ្ជុពន្ធនេន វា សង្ខលិកពន្ធនេន វា វេត្តពន្ធនេន វា លតាពន្ធនេន វា បក្ខេបពន្ធនេន វា បរិក្ខេបពន្ធនេន វា គាមពន្ធនេន វា និគមពន្ធនេន វា នគរពន្ធនេន វា រដ្ឋពន្ធនេន វា ជនបទពន្ធនេន វា អន្តមសោ សវចនីយម្បិ ករោតិ ន តេ លព្ភា ឥតោ បក្កមិតុន្តិ។ សោ ពន្ធនបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។>
  text <ឯត្តកេនបិ រាជា ន តុស្សតិ។ រាជា តស្ស ធនំ អាហរាបេតិ សតំ វា សហស្សំ វា សតសហស្សំ វា។ សោ ធនជានិបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។>
  text <ឯត្តកេនបិ រាជា ន តុស្សតិ។ តមេនំ រាជា វិវិធា កម្មការណា ការាបេតិ កសាហិបិ តាឡេតិ វេត្តេហិបិ តាឡេតិ អឌ្ឍទណ្ឌកេហិបិ តាឡេតិ ហត្ថម្បិ ឆិន្ទតិ បាទម្បិ ឆិន្ទតិ ហត្ថបាទម្បិ ឆិន្ទតិ កណ្ណម្បិ ឆិន្ទតិ នាសម្បិ ឆិន្ទតិ កណ្ណនាសម្បិ ឆិន្ទតិ ពិលង្គថាលិកម្បិ ករោតិ សង្ខមុណ្ឌិកម្បិ ករោតិ រាហុមុខម្បិ ករោតិ ជោតិមាលិកម្បិ ករោតិ ហត្ថបជ្ជោតិកម្បិ ករោតិ ឯរកបត្តិកម្បិ ករោតិ ចីរកវាសិកម្បិ ករោតិ ឯណេយ្យកម្បិ ករោតិ ពឡិសមំសិកម្បិ ករោតិ កហាបណិកម្បិ ករោតិ ខារាបតច្ឆិកម្បិ ករោតិ បលិឃបរិវត្តកម្បិ ករោតិ បលាលបីឋកម្បិ ករោតិ តត្តេនបិ តេលេន ឱសិញ្ចតិ សុនខេហិបិ ខាទាបេតិ ជីវន្តម្បិ សូលេ ឧត្តាសេតិ អសិនាបិ សីសំ ឆិន្ទតិ។ សោ កម្មការណបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។ រាជា ឥមេសំ ចតុន្នំ ទណ្ឌានំ ឥស្សរោ។>
  text <សោ សកេន កម្មេន កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជតិ។ តមេនំ និរយបាលា បញ្ចវិធពន្ធនំ នាម កម្មការណំ ការេន្តិ តត្តំ អយោខិលំ ហត្ថេ គមេន្តិ តត្តំ អយោខិលំ ទុតិយេ ហត្ថេ គមេន្តិ តត្តំ អយោខិលំ បាទេ គមេន្តិ តត្តំ អយោខិលំ ទុតិយេ បាទេ គមេន្តិ តត្តំ អយោខិលំ មជ្ឈេ ឧរស្មិំ គមេន្តិ។ សោ តត្ថ ទុក្ខា តិព្ពា កដុកា វេទនា វេទេតិ ន ច តាវ កាលំករោតិ យាវ ន តំ បាបកម្មំ ព្យន្តីហោតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។>
  text <តមេនំ និរយបាលា សំវេសេត្វា កុឋារីហិ តច្ឆេន្តិ។ សោ តត្ថ ទុក្ខា តិព្ពា កដុកា វេទនា វេទេតិ ន ច តាវ កាលំករោតិ យាវ ន តំ បាបកម្មំ ព្យន្តីហោតិ។ តមេនំ និរយបាលា ឧទ្ធំបាទំ អធោសិរំ គហេត្វា វាសីហិ តច្ឆេន្តិ។ តមេនំ និរយបាលា រថេ យោជេត្វា អាទិត្តាយ បថវិយា សម្បជ្ជលិតាយ សជោតិភូតាយ សារេន្តិបិ បច្ចាសារេន្តិបិ …បេ។… តមេនំ និរយបាលា មហន្តំ អង្គារបព្ពតំ អាទិត្តំ សម្បជ្ជលិតំ សជោតិភូតំ អារោបេន្តិបិ ឱរោបេន្តិបិ…បេ។… តមេនំ និរយបាលា ឧទ្ធំបាទំ អធោសិរំ គហេត្វា តត្តាយ លោហកុម្ភិយា បក្ខិបន្តិ អាទិត្តាយ សម្បជ្ជលិតាយ សជោតិភូតាយ។ សោ តត្ថ ផេណុទ្ទេហកំ បច្ចតិ។ សោ តត្ថ ផេណុទ្ទេហកំ បច្ចមានោ សកិម្បិ ឧទ្ធំ គច្ឆតិ សកិម្បិ អធោ គច្ឆតិ សកិម្បិ តិរិយំ គច្ឆតិ។ សោ តត្ថ ទុក្ខា តិព្ពា កដុកា វេទនា វេទេតិ ន ច តាវ កាលំករោតិ យាវ ន តំ បាបកម្មំ ព្យន្តីហោតិ។ ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។ តមេនំ និរយបាលា មហានិរយេ បក្ខិបន្តិ។ សោ ខោ បន មហានិរយោ>
  text <ឯតំ ភយំ ទុក្ខំ ទោមនស្សំ កុតោ តស្ស។ អត្តទណ្ឌតោ ជាតំ សញ្ជាតំ និព្ពត្តំ អភិនិព្ពត្តំ បាតុភូតំ។ យានិ ច នេរយិកានិ ទុក្ខានិ យានិ ច តិរច្ឆានយោនិកានិ ទុក្ខានិ យានិ ច បេត្តិវិសយិកានិ ទុក្ខានិ យានិ ច មានុសិកានិ ទុក្ខានិ តានិ កុតោ ជាតានិ កុតោ សញ្ជាតានិ កុតោ និព្ពត្តានិ កុតោ អភិនិព្ពត្តានិ កុតោ បាតុភូតានិ។ អត្តទណ្ឌតោ ជាតានិ សញ្ជាតានិ និព្ពត្តានិ អភិនិព្ពត្តានិ បាតុភូតានីតិ អត្តទណ្ឌា ភយំ ជាតំ។>
  text <ជនំ បស្សថ មេធគន្តិ។ ជនន្តិ ខត្តិយា ច ព្រាហ្មណា ច វេស្សា ច សុទ្ទា ច គហដ្ឋា ច បព្ពជិតា ច ទេវា ច មនុស្សា ច មេធគំ ជនំ កលហំ ជនំ វិរុទ្ធំ ជនំ បដិវិរុទ្ធំ ជនំ អាហតំ ជនំ បច្ចាហតំ ជនំ អាឃាតិតំ ជនំ បច្ចាឃាតិតំ ជនំ បស្សថ ទក្ខថ ឱលោកេថ និជ្ឈាយេថ ឧបបរិក្ខថាតិ ជនំ បស្សថ មេធគំ។>
  text <សំវេគំ កិត្តយិស្សាមីតិ។ សំវេគំ ឧព្ពេគំ ឧត្រាសំ ភយំ បីឡនំ ឃដ្ដនំ ឧបទ្ទវំ ឧបសគ្គំ។ កិត្តយិស្សាមីតិ បកិត្តយិស្សាមិ អាចិក្ខិស្សាមិ ទេសេស្សាមិ បញ្ញបេស្សាមិ បដ្ឋបេស្សាមិ វិវរិស្សាមិ វិភជិស្សាមិ ឧត្តានីករិស្សាមិ បកាសិស្សាមីតិ សំវេគំ កិត្តយិស្សាមិ។>
  text <យថា សំវិជិតំ មយាតិ។ យថា មយា អត្តនាយេវ អត្តានំ សំវេជិតោ ឧព្ពេជិតោ សំវេគមាបាទិតោតិ យថា សំវិជិតំ មយា។>
  text <តេនាហ ភគវា>
  text <១៧១>
    text <ផន្ទមានំ បជំ ទិស្វា មច្ឆេ អប្បោទកេ យថា>
    text <អញ្ញមញ្ញេហិ ព្យារុទ្ធេ ទិស្វា មំ ភយមាវិសិ។>
    text <ផន្ទមានំ បជំ ទិស្វា មច្ឆេ អប្បោទកេ យថា>
    text <អញ្ញមញ្ញេហិ ព្យារុទ្ធេ ទិស្វា មំ ភយមាវិសីតិ។>
  text <ផន្ទមានំ បជំ ទិស្វាតិ។ បជាតិ សត្តាធិវចនំ។ បជំ តណ្ហាផន្ទនាយ ផន្ទមានំ ទិដ្ឋិផន្ទនាយ ផន្ទមានំ កិលេសផន្ទនាយ ផន្ទមានំ ទុច្ចរិតផន្ទនាយ ផន្ទមានំ បយោគផន្ទនាយ ផន្ទមានំ វិបាកផន្ទនាយ ផន្ទមានំ រត្តំ រាគេន ផន្ទមានំ ទុដ្ឋំ ទោសេន ផន្ទមានំ មូឡ្ហំ មោហេន ផន្ទមានំ វិនិពទ្ធំ មានេន ផន្ទមានំ បរាមដ្ឋំ ទិដ្ឋិយា ផន្ទមានំ វិក្ខេបគតំ ឧទ្ធច្ចេន ផន្ទមានំ អនិដ្ឋង្គតំ វិចិកិច្ឆាយ ផន្ទមានំ ថាមគតំ អនុសយេហិ ផន្ទមានំ លាភេន ផន្ទមានំ អលាភេន ផន្ទមានំ យសេន ផន្ទមានំ អយសេន ផន្ទមានំ បសំសាយ ផន្ទមានំ និន្ទាយ ផន្ទមានំ សុខេន ផន្ទមានំ ទុក្ខេន ផន្ទមានំ ជាតិយា ផន្ទមានំ ជរាយ ផន្ទមានំ ព្យាធិនា ផន្ទមានំ មរណេន ផន្ទមានំ សោកបរិទេវទុក្ខទោមនស្សុបាយាសេហិ ផន្ទមានំ នេរយិកេន ទុក្ខេន ផន្ទមានំ តិរច្ឆានយោនិកេន ទុក្ខេន ផន្ទមានំ បេត្តិវិសយិកេន ទុក្ខេន ផន្ទមានំ មានុសិកេន ទុក្ខេន ផន្ទមានំ គព្ភោក្កន្តិមូលកេន ទុក្ខេន… គព្ភដ្ឋិតិមូលកេន ទុក្ខេន… គព្ភាវុដ្ឋានមូលកេន ទុក្ខេន… ជាតស្សូបនិពន្ធកេន ទុក្ខេន… ជាតស្ស បរាធេយ្យកេន ទុក្ខេន… អត្តូបក្កមេន ទុក្ខេន… បរូបក្កមេន ទុក្ខេន… ទុក្ខទុក្ខេន… សង្ខារទុក្ខេន… វិបរិណាមទុក្ខេន… ចក្ខុរោគេន ទុក្ខេន… សោតរោគេន … ឃានរោគេន… ជិវ្ហារោគេន … កាយរោគេន… សីសរោគេន … កណ្ណរោគេន… មុខរោគេន… ទន្តរោគេន… កាសេន… សាសេន… បិនាសេន… ឌាហេន… ជរេន… កុច្ឆិរោគេន… មុច្ឆាយ… បក្ខន្ទិកាយ… សូលាយ… វិសូចិកាយ… កុដ្ឋេន… គណ្ឌេន… កិលាសេន… សោសេន… អបមារេន… ទទ្ទុយា… កណ្ឌុយា… កច្ឆុយា… រខសាយ… វិតច្ឆិកាយ… លោហិតេន… បិត្តេន… មធុមេហេន… អំសាយ… បីឡកាយ… ភគន្ទលេន… បិត្តសមុដ្ឋានេន អាពាធេន… សេម្ហសមុដ្ឋានេន អាពាធេន… វាតសមុដ្ឋានេន អាពាធេន… សន្និបាតិកេន អាពាធេន… ឧតុបរិណាមជេន អាពាធេន… វិសមបរិហារជេន អាពាធេន … ឱបក្កមិកេន អាពាធេន… កម្មវិបាកជេន អាពាធេន… សីតេន… ឧណ្ហេន… ជិឃច្ឆាយ… បិបាសាយ… ឧច្ចារេន… បស្សាវេន… ឌំសមកសវាតាតបសរីសបសម្ផស្សេន ទុក្ខេន… មាតុមរណេន ទុក្ខេន… បិតុមរណេន ទុក្ខេន… ភាតុមរណេន ទុក្ខេន… ភគិនិមរណេន ទុក្ខេន… បុត្តមរណេន ទុក្ខេន… ធីតុមរណេន ទុក្ខេន… ញាតិមរណេន ទុក្ខេន… ភោគព្យសនេន ទុក្ខេន… រោគព្យសនេន ទុក្ខេន… សីលព្យសនេន ទុក្ខេន… ទិដ្ឋិព្យសនេន ទុក្ខេន ផន្ទមានំ សម្ផន្ទមានំ វិប្ផន្ទមានំ វេធមានំ បវេធមានំ សម្បវេធមានំ។ ទិស្វាតិ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វាតិ ផន្ទមានំ បជំ ទិស្វា។>
  text <មច្ឆេ អប្បោទកេ យថាតិ យថា មច្ឆា អប្បោទកេ ឧទកបរិយាទានេ កាកេហិ វា កុលលេហិ វា ពលាកាហិ វា បរិបាតិយមានា ឧក្ខិបិយមានា ខជ្ជមានា ផន្ទន្តិ សម្ផន្ទន្តិ វិប្ផន្ទន្តិ វេធន្តិ បវេធន្តិ សម្បវេធន្តិ ឯវមេវ បជា តណ្ហាផន្ទនាយ ផន្ទន្តិ…បេ។… ទិដ្ឋិព្យសនេន ទុក្ខេន ផន្ទន្តិ សម្ផន្ទន្តិ វិប្ផន្ទន្តិ វេធន្តិ បវេធន្តិ សម្បវេធន្តីតិ មច្ឆេ អប្បោទកេ យថា។>
  text <អញ្ញមញ្ញេហិ ព្យារុទ្ធេតិ អញ្ញមញ្ញំ សត្តា វិរុទ្ធា បដិវិរុទ្ធា អាហតា បច្ចាហតា អាឃាតិតា បច្ចាឃាតិតា។ រាជានោបិ រាជូហិ វិវទន្តិ ខត្តិយាបិ ខត្តិយេហិ វិវទន្តិ ព្រាហ្មណាបិ ព្រាហ្មណេហិ វិវទន្តិ គហបតីបិ គហបតីហិ វិវទន្តិ មាតាបិ បុត្តេន វិវទតិ បុត្តោបិ មាតរា វិវទតិ បិតាបិ បុត្តេន វិវទតិ បុត្តោបិ បិតរា វិវទតិ ភាតាបិ ភាតរា វិវទតិ ភគិនីបិ ភគិនិយា វិវទតិ ភាតាបិ ភគិនិយា វិវទតិ ភគិនិបិ ភាតរា វិវទតិ សហាយោបិ សហាយេន វិវទតិ តេ តត្ថ កលហវិគ្គហវិវាទាបន្នា អញ្ញមញ្ញំ បាណីហិបិ ឧបក្កមន្តិ លេឌ្ឌូហិបិ ឧបក្កមន្តិ ទណ្ឌេហិបិ ឧបក្កមន្តិ សត្ថេហិបិ ឧបក្កមន្តិ តេ តត្ថ មរណម្បិ និគច្ឆន្តិ មរណមត្តម្បិ ទុក្ខន្តិ អញ្ញមញ្ញេហិ ព្យារុទ្ធេ។>
  text <ទិស្វា មំ ភយមាវិសីតិ។ ទិស្វាតិ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វា ភយំ បីឡនំ ឃដ្ដនំ ឧបទ្ទវោ ឧបសគ្គោ អាវិសីតិ ទិស្វា មំ ភយមាវិសិ។>
  text <តេនាហ ភគវា>
  text <១៧២>
    text <សមន្តមសារោ លោកោ ទិសា សព្ពា សមេរិតា>
    text <ឥច្ឆំ ភវនមត្តនោ នាទ្ទសាសិំ អនោសិតំ។>
    text <កិញ្ចាបិ ចេតំ ជលតី វិមានំ ឱភាសយំ ឧត្តរិយំ ទិសាយ>
    text <រូបេ រណំ ទិស្វា សទា បវេធិតំ តស្មា ន រូបេ រមតី សុមេធោ។>
    text <មច្ចុនាព្ភាហតោ លោកោ ជរាយ បរិវារិតោ>
    text <តណ្ហាសល្លេន ឱតិណ្ណោ ឥច្ឆាធូមាយិតោ សទា។>
    text <សព្ពោ អាទីបិតោ លោកោ សព្ពោ លោកោ បធូបិតោ>
    text <សព្ពោ បជ្ជលិតោ លោកោ សព្ពោ លោកោ បកម្បិតោតិ។>
    text <លាភោ អលាភោ យសោ អយសោ ច និន្ទា បសំសា ច សុខំ ទុខញ្ច>
    text <ឯតេ អនិច្ចា មនុជេសុ ធម្មា អសស្សតា វិបរិណាមធម្មាតិ។>
    text <សមន្តមសារោ លោកោ ទិសា សព្ពា សមេរិតា>
    text <ឥច្ឆំ ភវនមត្តនោ នាទ្ទសាសិំ អនោសិតន្តិ។>
  text <សមន្តមសារោ លោកោតិ។ លោកោតិ និរយលោកោ តិរច្ឆានយោនិលោកោ បេត្តិវិសយលោកោ មនុស្សលោកោ ទេវលោកោ ខន្ធលោកោ ធាតុលោកោ អាយតនលោកោ អយំ លោកោ បរោ លោកោ ព្រហ្មលោកោ ទេវលោកោ អយំ វុច្ចតិ លោកោ។ និរយលោកោ អសារោ និស្សារោ សារាបគតោ និច្ចសារសារេន វា សុខសារសារេន វា អត្តសារសារេន វា និច្ចេន វា ធុវេន វា សស្សតេន វា អវិបរិណាមធម្មេន វា។ តិរច្ឆានយោនិលោកោ…បេ។… បេត្តិវិសយលោកោ… មនុស្សលោកោ… ទេវលោកោ… ខន្ធលោកោ… ធាតុលោកោ… អាយតនលោកោ… អយំ លោកោ… បរោ លោកោ… ព្រហ្មលោកោ… ទេវលោកោ អសារោ និស្សារោ សារាបគតោ និច្ចសារសារេន វា សុខសារសារេន វា អត្តសារសារេន វា និច្ចេន វា ធុវេន វា សស្សតេន វា អវិបរិណាមធម្មេន វា។>
  text <យថា បន នឡោ អសារោ និស្សារោ សារាបគតោ យថា ឯរណ្ឌោ អសារោ និស្សារោ សារាបគតោ យថា ឧទុម្ពរោ អសារោ និស្សារោ សារាបគតោ យថា សេតកច្ឆោ អសារោ និស្សារោ សារាបគតោ យថា បារិភទ្ទកោ អសារោ និស្សារោ សារាបគតោ យថា ផេណបិណ្ឌោ អសារោ និស្សារោ សារាបគតោ យថា ឧទកបុព្ពុឡំ អសារំ និស្សារំ សារាបគតំ យថា មរីចិ អសារា និស្សារា សារាបគតា យថា កទលិក្ខន្ធោ អសារោ និស្សារោ សារាបគតោ យថា មាយា អសារា និស្សារា សារាបគតា ឯវមេវ និរយលោកោ អសារោ និស្សារោ សារាបគតោ និច្ចសារសារេន វា សុខសារសារេន វា អត្តសារសារេន វា និច្ចេន វា ធុវេន វា សស្សតេន វា អវិបរិណាមធម្មេន វា។>
  text <តិរច្ឆានយោនិលោកោ… បេត្តិវិសយលោកោ… មនុស្សលោកោ… ទេវលោកោ អសារោ និស្សារោ សារាបគតោ និច្ចសារសារេន វា សុខសារសារេន វា អត្តសារសារេន វា និច្ចេន វា ធុវេន វា សស្សតេន វា អវិបរិណាមធម្មេន វា។ ខន្ធលោកោ… ធាតុលោកោ… អាយតនលោកោ… អយំ លោកោ… បរោ លោកោ… ព្រហ្មលោកោ… ទេវលោកោ អសារោ និស្សារោ សារាបគតោ និច្ចសារសារេន វា សុខសារសារេន វា អត្តសារសារេន វា និច្ចេន វា ធុវេន វា សស្សតេន វា អវិបរិណាមធម្មេន វាតិ សមន្តមសារោ លោកោ។>
  text <ទិសា សព្ពា សមេរិតាតិ។ យេ បុរត្ថិមាយ ទិសាយ សង្ខារា តេបិ ឯរិតា សមេរិតា ចលិតា ឃដ្ដិតា អនិច្ចតាយ ជាតិយា អនុគតា ជរាយ អនុសដា ព្យាធិនា អភិភូតា មរណេន អព្ភាហតា ទុក្ខេ បតិដ្ឋិតា អតាណា អលេណា អសរណា អសរណីភូតា។ យេ បច្ឆិមាយ ទិសាយ សង្ខារា…បេ។… យេ ឧត្តរាយ ទិសាយ សង្ខារា… យេ ទក្ខិណាយ ទិសាយ សង្ខារា… យេ បុរត្ថិមាយ អនុទិសាយ សង្ខារា… យេ បច្ឆិមាយ អនុទិសាយ សង្ខារា… យេ ឧត្តរាយ អនុទិសាយ សង្ខារា… យេ ទក្ខិណាយ អនុទិសាយ សង្ខារា… យេ ហេដ្ឋិមាយ ទិសាយ សង្ខារា… យេ ឧបរិមាយ ទិសាយ សង្ខារា… យេ ទសសុ ទិសាសុ សង្ខារា តេបិ ឯរិតា សមេរិតា ចលិតា ឃដ្ដិតា អនិច្ចតាយ ជាតិយា អនុគតា ជរាយ អនុសដា ព្យាធិនា អភិភូតា មរណេន អព្ភាហតា ទុក្ខេ បតិដ្ឋិតា អតាណា អលេណា អសរណា អសរណីភូតា។ ភាសិតម្បិ ចេតំ>
  text <ទិសា សព្ពា សមេរិតា។>
  text <ឥច្ឆំ ភវនមត្តនោតិ។ អត្តនោ ភវនំ តាណំ លេណំ សរណំ គតិំ បរាយនំ ឥច្ឆន្តោ សាទិយន្តោ បត្ថយន្តោ បិហយន្តោ អភិជប្បន្តោតិ ឥច្ឆំ ភវនមត្តនោ។ នាទ្ទសាសិំ អនោសិតន្តិ។ អជ្ឈោសិតំយេវ អទ្ទសំ អនជ្ឈោសិតំ នាទ្ទសំ សព្ពំ យោព្ពញ្ញំ ជរាយ ឱសិតំ សព្ពំ អារោគ្យំ ព្យាធិនា ឱសិតំ សព្ពំ ជីវិតំ មរណេន ឱសិតំ សព្ពំ លាភំ អលាភេន ឱសិតំ សព្ពំ យសំ អយសេន ឱសិតំ សព្ពំ បសំសំ និន្ទាយ ឱសិតំ សព្ពំ សុខំ ទុក្ខេន ឱសិតំ។>
  text <នាទ្ទសាសិំ អនោសិតំ។>
  text <តេនាហ ភគវា>
  text <១៧៣>
    text <ឱសានេ ត្វេវ ព្យារុទ្ធេ ទិស្វា មេ អរតី អហុ>
    text <អថេត្ថ សល្លមទ្ទក្ខិំ ទុទ្ទសំ ហទយស្សិតំ។>
    text <ឱសានេ ត្វេវ ព្យារុទ្ធេ ទិស្វា មេ អរតី អហុ>
    text <អថេត្ថ សល្លមទ្ទក្ខិំ ទុទ្ទសំ ហទយស្សិតន្តិ។>
  text <ឱសានេ ត្វេវ ព្យារុទ្ធេតិ។ ឱសានេ ត្វេវាតិ សព្ពំ យោព្ពញ្ញំ ជរា ឱសាបេតិ សព្ពំ អារោគ្យំ ព្យាធិ ឱសាបេតិ សព្ពំ ជីវិតំ មរណំ ឱសាបេតិ សព្ពំ លាភំ អលាភោ ឱសាបេតិ សព្ពំ យសំ អយសោ ឱសាបេតិ សព្ពំ បសំសំ និន្ទា ឱសាបេតិ សព្ពំ សុខំ ទុក្ខំ ឱសាបេតីតិ ឱសានេ ត្វេវ។ ព្យារុទ្ធេតិ យោព្ពញ្ញកាមា សត្តា ជរាយ បដិវិរុទ្ធា អារោគ្យកាមា សត្តា ព្យាធិនា បដិវិរុទ្ធា ជីវិតុកាមា សត្តា មរណេន បដិវិរុទ្ធា លាភកាមា សត្តា អលាភេន បដិវិរុទ្ធា យសកាមា សត្តា អយសេន បដិវិរុទ្ធា បសំសកាមា សត្តា និន្ទាយ បដិវិរុទ្ធា សុខកាមា សត្តា ទុក្ខេន បដិវិរុទ្ធា អាហតា បច្ចាហតា អាឃាតិតា បច្ចាឃាតិតាតិ ឱសានេ ត្វេវ ព្យារុទ្ធេ។>
  text <ទិស្វា មេ អរតី អហូតិ។ ទិស្វាតិ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វាតិ ទិស្វា។ មេ អរតីតិ យា អរតិ យា អនភិរតិ យា អនភិរមនា យា ឧក្កណ្ឋិតា យា បរិតសិតា អហូតិ ទិស្វា មេ អរតី អហុ។>
  text <អថេត្ថ សល្លមទ្ទក្ខិន្តិ។ អថាតិ បទសន្ធិ…បេ។… បទានុបុព្ពតាបេតំ អថាតិ។ ឯត្ថាតិ សត្តេសុ។ សល្លន្តិ សត្ត សល្លានិ រាគសល្លំ ទោសសល្លំ មោហសល្លំ មានសល្លំ ទិដ្ឋិសល្លំ សោកសល្លំ កថំកថាសល្លំ។ អទ្ទក្ខិន្តិ អទ្ទសំ អទក្ខិំ អបស្សិំ បដិវិជ្ឈិន្តិ អថេត្ថ សល្លមទ្ទក្ខិំ។>
  text <ទុទ្ទសំ ហទយស្សិតន្តិ។ ទុទ្ទសន្តិ ទុទ្ទសំ ទុទ្ទក្ខំ ទុប្បស្សំ ទុព្ពុជ្ឈំ ទុរនុពុជ្ឈំ ទុប្បដិវិជ្ឈន្តិ ទុទ្ទសំ។ ហទយស្សិតន្តិ ហទយំ វុច្ចតិ ចិត្តំ។ យំ ចិត្តំ មនោ មានសំ ហទយំ បណ្ឌរំ មនោ មនាយតនំ មនិន្ទ្រិយំ វិញ្ញាណំ វិញ្ញាណក្ខន្ធោ តជ្ជា មនោវិញ្ញាណធាតុ។ ហទយស្សិតន្តិ ហទយនិស្សិតំ ចិត្តសិតំ ចិត្តនិស្សិតំ ចិត្តេន សហគតំ សហជាតំ សំសដ្ឋំ សម្បយុត្តំ ឯកុប្បាទំ ឯកនិរោធំ ឯកវត្ថុកំ ឯការម្មណន្តិ ទុទ្ទសំ ហទយស្សិតំ។>
  text <តេនាហ ភគវា>
  text <១៧៤>
    text <យេន សល្លេន ឱតិណ្ណោ ទិសា សព្ពា វិធាវតិ>
    text <តមេវ សល្លមព្ពុយ្ហ ន ធាវតិ ន សីទតិ។>
    text <យេន សល្លេន ឱតិណ្ណោ ទិសា សព្ពា វិធាវតិ>
    text <តមេវ សល្លមព្ពុយ្ហ ន ធាវតិ ន សីទតីតិ។>
  text <យេន សល្លេន ឱតិណ្ណោ ទិសា សព្ពា វិធាវតីតិ។ សល្លន្តិ។ សត្ត សល្លានិ រាគសល្លំ ទោសសល្លំ មោហសល្លំ មានសល្លំ ទិដ្ឋិសល្លំ សោកសល្លំ កថំកថាសល្លំ។ កតមំ រាគសល្លំ។ យោ រាគោ សារាគោ អនុនយោ អនុរោធោ នន្ទិរាគោ ចិត្តស្ស សារាគោ…បេ។… អភិជ្ឈា លោភោ អកុសលមូលំ ឥទំ រាគសល្លំ។>
  text <កតមំ ទោសសល្លំ។ អនត្ថំ មេ អចរីតិ អាឃាតោ ជាយតិ អនត្ថំ មេ ចរតីតិ អាឃាតោ ជាយតិ អនត្ថំ មេ ចរិស្សតីតិ អាឃាតោ ជាយតិ…បេ។… ចណ្ឌិក្កំ អសុរោបោ អនត្តមនតា ចិត្តស្ស ឥទំ ទោសសល្លំ។>
  text <កតមំ មោហសល្លំ។ ទុក្ខេ អញ្ញាណំ…បេ។… ទុក្ខនិរោធគាមិនិយា បដិបទាយ អញ្ញាណំ បុព្ពន្តេ អញ្ញាណំ អបរន្តេ អញ្ញាណំ បុព្ពន្តាបរន្តេ អញ្ញាណំ ឥទប្បច្ចយតាបដិច្ចសមុប្បន្នេសុ ធម្មេសុ អញ្ញាណំ។ យំ ឯវរូបំ អទស្សនំ អនភិសមយោ អននុពោធោ អសម្ពោធោ អប្បដិវេធោ អសង្គាហណា អបរិយោគាហណា អសមបេក្ខនា អបច្ចវេក្ខនា អបច្ចក្ខកម្មំ ទុម្មេជ្ឈំ ពាល្យំ មោហោ បមោហោ សម្មោហោ អវិជ្ជា អវិជ្ជោឃោ អវិជ្ជាយោគោ អវិជ្ជានុសយោ អវិជ្ជាបរិយុដ្ឋានំ អវិជ្ជាលង្គី មោហោ អកុសលមូលំ ឥទំ មោហសល្លំ។>
  text <កតមំ មានសល្លំ។ សេយ្យោហមស្មីតិ មានោ សទិសោហមស្មីតិ មានោ ហីនោហមស្មីតិ មានោ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នមោ ធជោ សម្បគ្គាហោ កេតុកម្យតា ចិត្តស្ស ឥទំ មានសល្លំ។>
  text <កតមំ ទិដ្ឋិសល្លំ។ វីសតិវត្ថុកា សក្កាយទិដ្ឋិ ទសវត្ថុកា មិច្ឆាទិដ្ឋិ ទសវត្ថុកា អន្តគ្គាហិកា ទិដ្ឋិ។ យា ឯវរូបា ទិដ្ឋិ ទិដ្ឋិគតំ ទិដ្ឋិគហនំ ទិដ្ឋិកន្តារោ ទិដ្ឋិវិសូកាយិកំ ទិដ្ឋិវិប្ផន្ទិតំ ទិដ្ឋិសញ្ញោជនំ គាហោ បដិគ្គាហោ អភិនិវេសោ បរាមាសោ កុម្មគ្គោ មិច្ឆាបថោ មិច្ឆត្តំ តិត្ថាយតនំ វិបរិយាសគ្គាហោ វិបរីតគ្គាហោ វិបល្លាសគ្គាហោ មិច្ឆាគាហោ អយាថាវកស្មិំ យាថាវកន្តិ គាហោ យាវតា ទ្វាសដ្ឋិ ទិដ្ឋិគតានិ ឥទំ ទិដ្ឋិសល្លំ។>
  text <កតមំ សោកសល្លំ។ ញាតិព្យសនេន វា ផុដ្ឋស្ស រោគព្យសនេន វា ផុដ្ឋស្ស ភោគព្យសនេន វា ផុដ្ឋស្ស សីលព្យសនេន វា ផុដ្ឋស្ស ទិដ្ឋិព្យសនេន វា ផុដ្ឋស្ស អញ្ញតរញ្ញតរេន ព្យសនេន សមន្នាគតស្ស អញ្ញតរញ្ញតរេន ទុក្ខធម្មេន ផុដ្ឋស្ស សោកោ សោចនា សោចិតត្តំ អន្តោសោកោ អន្តោបរិសោកោ អន្តោឌាហោ អន្តោបរិឌាហោ ចេតសោ បរិជ្ឈាយនា ទោមនស្សំ ឥទំ សោកសល្លំ។>
  text <កតមំ កថំកថាសល្លំ។ ទុក្ខេ កង្ខា ទុក្ខសមុទយេ កង្ខា ទុក្ខនិរោធេ កង្ខា ទុក្ខនិរោធគាមិនិយា បដិបទាយ កង្ខា បុព្ពន្តេ កង្ខា អបរន្តេ កង្ខា បុព្ពន្តាបរន្តេ កង្ខា ឥទប្បច្ចយតាបដិច្ចសមុប្បន្នេសុ ធម្មេសុ កង្ខា។ យា ឯវរូបា កង្ខា កង្ខាយនា កង្ខាយិតត្តំ វិមតិ វិចិកិច្ឆា ទ្វេឡ្ហកំ ទ្វេធាបថោ សំសយោ អនេកំសគ្គាហោ អាសប្បនា បរិសប្បនា អបរិយោគាហណា ឆម្ភិតត្តំ ចិត្តស្ស មនោវិលេខោ ឥទំ កថំកថាសល្លំ។>
  text <យេន សល្លេន ឱតិណ្ណោ ទិសា សព្ពា វិធាវតីតិ។ រាគសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ បាណម្បិ ហនតិ អទិន្នម្បិ អាទិយតិ សន្ធិម្បិ ឆិន្ទតិ និល្លោបម្បិ ហរតិ ឯកាគារិកម្បិ ករោតិ បរិបន្ថេបិ តិដ្ឋតិ បរទារម្បិ គច្ឆតិ មុសាបិ ភណតិ ឯវម្បិ រាគសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។ អថ វា រាគសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ភោគេ បរិយេសន្តោ នាវាយ មហាសមុទ្ទំ បក្ខន្ទតិ។ សីតស្ស បុរក្ខតោ ឧណ្ហស្ស បុរក្ខតោ ឌំសមកសវាតាតបសរីសបសម្ផស្សេហិ បីឡិយមានោ ខុប្បិបាសាយ មិយ្យមានោ តិគុម្ពំ គច្ឆតិ តក្កោលំ គច្ឆតិ តក្កសីលំ គច្ឆតិ កាឡមុខំ គច្ឆតិ បុរបូរំ គច្ឆតិ វេសុង្គំ គច្ឆតិ វេរាបថំ គច្ឆតិ ជវំ គច្ឆតិ តាមលិំ គច្ឆតិ វង្កំ គច្ឆតិ ឯឡពន្ធនំ គច្ឆតិ សុវណ្ណកូដំ គច្ឆតិ សុវណ្ណភូមិំ គច្ឆតិ តម្ពបណ្ណិំ គច្ឆតិ សុប្បាទកំ គច្ឆតិ ភារុកច្ឆំ គច្ឆតិ សុរដ្ឋំ គច្ឆតិ ភង្គលោកំ គច្ឆតិ ភង្គណំ គច្ឆតិ បរមភង្គណំ គច្ឆតិ យោនំ គច្ឆតិ បរមយោនំ គច្ឆតិ វិនកំ គច្ឆតិ មូលបទំ គច្ឆតិ មរុកន្តារំ គច្ឆតិ ជណ្ណុបថំ គច្ឆតិ អជបថំ គច្ឆតិ មេណ្ឌបថំ គច្ឆតិ សង្កុបថំ គច្ឆតិ ឆត្តបថំ គច្ឆតិ វំសបថំ គច្ឆតិ សកុណបថំ គច្ឆតិ មូសិកបថំ គច្ឆតិ ទរិបថំ គច្ឆតិ វេត្តាចារំ គច្ឆតិ បរិយេសន្តោ ន លភតិ អលាភមូលកម្បិ ទុក្ខំ ទោមនស្សំ បដិសំវេទេតិ បរិយេសន្តោ លភតិ លទ្ធា អារក្ខមូលកម្បិ ទុក្ខំ ទោមនស្សំ បដិសំវេទេតិ កិន្តិ មេ ភោគេ នេវ រាជានោ ហរេយ្យុំ ន ចោរា ហរេយ្យុំ ន អគ្គិ ទហេយ្យ ន ឧទកំ វហេយ្យ ន អប្បិយា ទាយាទា ហរេយ្យុន្តិ។ តស្ស ឯវំ អារក្ខតោ គោបយតោ តេ ភោគា វិប្បលុជ្ជន្តិ សោ វិប្បយោគមូលកម្បិ ទុក្ខំ ទោមនស្សំ បដិសំវេទេតិ។ ឯវម្បិ រាគសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <ទោសសល្លេន…បេ។… មោហសល្លេន… មានសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ បាណម្បិ ហនតិ អទិន្នម្បិ អាទិយតិ សន្ធិម្បិ ឆិន្ទតិ និល្លោបម្បិ ហរតិ ឯកាគារិកម្បិ ករោតិ បរិបន្ថេបិ តិដ្ឋតិ បរទារម្បិ គច្ឆតិ មុសាបិ ភណតិ។ ឯវំ មានសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <ទិដ្ឋិសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ អចេលកោ ហោតិ មុត្តាចារោ ហត្ថាបលេខនោ ន ឯហិភទន្តិកោ ន តិដ្ឋភទន្តិកោ នាភិហដំ ន ឧទ្ទិស្សកតំ ន និមន្តនំ សាទិយតិ សោ ន កុម្ភិមុខា បដិគ្គណ្ហាតិ ន កឡោបិមុខា បដិគ្គណ្ហាតិ ន ឯឡកមន្តរំ ន ទណ្ឌមន្តរំ ន មុសលមន្តរំ ន ទ្វិន្នំ ភុញ្ជមានានំ ន គព្ភិនិយា ន បាយមានាយ ន បុរិសន្តរគតាយ ន សំកិត្តីសុ ន យត្ថ សា ឧបដ្ឋិតោ ហោតិ ន យត្ថ មក្ខិកា សណ្ឌសណ្ឌចារិនី។ ន មច្ឆំ ន មំសំ ន សុរំ ន មេរយំ ន ថុសោទកំ បិវតិ។ សោ ឯកាគារិកោ វា ហោតិ ឯកាលោបិកោ ទ្វាគារិកោ វា ហោតិ ទ្វាលោបិកោ…បេ។… សត្តាគារិកោ វា ហោតិ សត្តាលោបិកោ។ ឯកិស្សាបិ ភត្តិយា យាបេតិ ទ្វីហិបិ ភត្តីហិ យាបេតិ…បេ។… សត្តហិបិ ភត្តីហិ យាបេតិ។ ឯកាហិកម្បិ អាហារំ អាហារេតិ ទ្វីហិកម្បិ អាហារំ អាហារេតិ…បេ។… សត្តាហិកម្បិ អាហារំ អាហារេតិ។ ឥតិ ឯវរូបំ អឌ្ឍមាសិកម្បិ បរិយាយភត្តភោជនានុយោគមនុយុត្តោ វិហរតិ។ ឯវម្បិ ទិដ្ឋិសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <អថ វា ទិដ្ឋិសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ សោ សាកភក្ខោ វា ហោតិ សាមាកភក្ខោ វា ហោតិ នីវារភក្ខោ វា ហោតិ ទទ្ទុលភក្ខោ វា ហោតិ ហដភក្ខោ វា ហោតិ កណភក្ខោ វា ហោតិ អាចាមភក្ខោ វា ហោតិ បិញ្ញាកភក្ខោ វា ហោតិ តិលភក្ខោ វា ហោតិ តិណភក្ខោ វា ហោតិ គោមយភក្ខោ វា ហោតិ វនមូលផលាហារោ យាបេតិ បវត្តផលភោជនោ។ សោ សាណានិបិ ធារេតិ មសាណានិបិ ធារេតិ ឆវទុស្សានិបិ ធារេតិ បំសុកូលានិបិ ធារេតិ តិរីដានិបិ ធារេតិ អជិនានិបិ ធារេតិ អជិនក្ខិបម្បិ ធារេតិ កុសចីរម្បិ ធារេតិ វាកចីរម្បិ ធារេតិ ផលកចីរម្បិ ធារេតិ កេសកម្ពលម្បិ ធារេតិ ឧលូកបក្ខម្បិ ធារេតិ កេសមស្សុលោចកោបិ ហោតិ កេសមស្សុលោចនានុយោគមនុយុត្តោ វិហរតិ។ ឧព្ភដ្ឋកោបិ ហោតិ អាសនបដិក្ខិត្តោ ឧក្កុដិកោបិ ហោតិ ឧក្កុដិកប្បធានមនុយុត្តោ កណ្ដកាបស្សយិកោ ហោតិ កណ្ដកាបស្សយេ សេយ្យំ កប្បេតិ ផលកសេយ្យម្បិ កប្បេតិ ថណ្ឌិលសេយ្យម្បិ កប្បេតិ ឯកាបស្សយិកោ ហោតិ រជោជល្លធរោ អព្ភោកាសិកោបិ ហោតិ យថាសន្ថតិកោ វេកដិកោបិ ហោតិ វិកដភោជនានុយោគមនុយុត្តោ អបានកោបិ ហោតិ អបានកត្តមនុយុត្តោ សាយតតិយកម្បិ ឧទកោរោហនានុយោគមនុយុត្តោ វិហរតិ។ ឥតិ ឯវរូបំ អនេកវិហិតំ កាយស្ស អាតាបនបរិតាបនានុយោគមនុយុត្តោ វិហរតិ។ ឯវម្បិ ទិដ្ឋិសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <សោកសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ សោចតិ កិលមតិ បរិទេវតិ ឧរត្តាឡិំ កន្ទតិ សម្មោហំ អាបជ្ជតិ។ វុត្តញ្ហេតំ ភគវតា>
  text <ភូតបុព្ពំ ព្រាហ្មណ ឥមិស្សាយេវ សាវត្ថិយា អញ្ញតរិស្សា ឥត្ថិយា មាតា កាលមកាសិ។ សា តស្សា កាលំ កិរិយាយ ឧម្មត្តិកា ខិត្តចិត្តា រថិយាយ រថិយំ សិង្ឃាដកេន សិង្ឃាដកំ ឧបសង្កមិត្វា ឯវមាហ អបិ មេ មាតរំ អទ្ទស្សថ អបិ មេ មាតរំ អទ្ទស្សថាតិ។>
  text <ភូតបុព្ពំ ព្រាហ្មណ ឥមិស្សាយេវ សាវត្ថិយា អញ្ញតរិស្សា ឥត្ថិយា បិតា កាលមកាសិ… ភាតា កាលមកាសិ… ភគិនី កាលមកាសិ… បុត្តោ កាលមកាសិ… ធីតា កាលមកាសិ… សាមិកោ កាលមកាសិ។ សា តស្ស កាលំ កិរិយាយ ឧម្មត្តិកា ខិត្តចិត្តា រថិយាយ រថិយំ សិង្ឃាដកេន សិង្ឃាដកំ ឧបសង្កមិត្វា ឯវមាហ អបិ មេ សាមិកំ អទ្ទស្សថ អបិ មេ សាមិកំ អទ្ទស្សថាតិ។>
  text <ភូតបុព្ពំ ព្រាហ្មណ ឥមិស្សាយេវ សាវត្ថិយា អញ្ញតរស្ស បុរិសស្ស មាតា កាលមកាសិ។ សោ តស្សា កាលំ កិរិយាយ ឧម្មត្តកោ ខិត្តចិត្តោ រថិយាយ រថិយំ សិង្ឃាដកេន សិង្ឃាដកំ ឧបសង្កមិត្វា ឯវមាហ អបិ មេ មាតរំ អទ្ទស្សថ អបិ មេ មាតរំ អទ្ទស្សថាតិ។>
  text <ភូតបុព្ពំ ព្រាហ្មណ ឥមិស្សាយេវ សាវត្ថិយា អញ្ញតរស្ស បុរិសស្ស បិតា កាលមកាសិ… ភាតា កាលមកាសិ… ភគិនី កាលមកាសិ… បុត្តោ កាលមកាសិ… ធីតា កាលមកាសិ… បជាបតិ កាលមកាសិ។ សោ តស្សា កាលំ កិរិយាយ ឧម្មត្តកោ ខិត្តចិត្តោ រថិយាយ រថិយំ សិង្ឃាដកេន សិង្ឃាដកំ ឧបសង្កមិត្វា ឯវមាហ អបិ មេ បជាបតិំ អទ្ទស្សថ អបិ មេ បជាបតិំ អទ្ទស្សថាតិ។>
  text <ភូតបុព្ពំ ព្រាហ្មណ ឥមិស្សាយេវ សាវត្ថិយា អញ្ញតរា ឥត្ថី ញាតិកុលំ អគមាសិ។ តស្សា តេ ញាតកា សាមិកំ អច្ឆិន្ទិត្វា អញ្ញស្ស ទាតុកាមា សា ច នំ ន ឥច្ឆតិ។ អថ ខោ សា ឥត្ថី សាមិកំ ឯតទវោច ឥមេ អយ្យបុត្ត ញាតកា តវ អច្ឆិន្ទិត្វា អញ្ញស្ស ទាតុកាមា ឧភោ មយំ មរិស្សាមាតិ។ អថ ខោ សោ បុរិសោ តំ ឥត្ថិំ ទ្វិធា ឆេត្វា អត្តានំ ឱបាតេតិ ឧភោ បេច្ច ភវិស្សាមាតិ។ ឯវំ សោកសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <កថំកថាសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ សំសយបក្ខន្ទោ ហោតិ វិមតិបក្ខន្ទោ ទ្វេឡ្ហកជាតោ អហោសិំ នុ ខោ អហំ អតីតមទ្ធានំ ននុ ខោ អហោសិំ អតីតមទ្ធានំ កិំ នុ ខោ អហោសិំ អតីតមទ្ធានំ កថំ នុ ខោ អហោសិំ អតីតមទ្ធានំ កិំ ហុត្វា កិំ អហោសិំ នុ ខោ អតីតមទ្ធានំ ភវិស្សាមិ នុ ខោ អហំ អនាគតមទ្ធានំ ននុ ខោ ភវិស្សាមិ អនាគតមទ្ធានំ កិំ នុ ខោ ភវិស្សាមិ អនាគតមទ្ធានំ កថំ នុ ខោ ភវិស្សាមិ អនាគតមទ្ធានំ កិំ ហុត្វា កិំ ភវិស្សាមិ នុ ខោ អនាគតមទ្ធានំ ឯតរហិ វា បច្ចុប្បន្នំ អទ្ធានំ អជ្ឈត្តំ កថំកថី ហោតិ អហំ នុ ខោស្មិ នោ នុ ខោស្មិ កិំ នុ ខោស្មិ កថំ នុ ខោស្មិ អយំ នុ ខោ សត្តោ កុតោ អាគតោ សោ កុហិំ គាមី ភវិស្សតីតិ។ ឯវំ កថំកថាសល្លេន ឱតិណ្ណោ វិទ្ធោ ផុដ្ឋោ បរេតោ សមោហិតោ សមន្នាគតោ ធាវតិ វិធាវតិ សន្ធាវតិ សំសរតិ។>
  text <តេ សល្លេ អភិសង្ខរោតិ តេ សល្លេ អភិសង្ខរោន្តោ សល្លាភិសង្ខារវសេន បុរត្ថិមំ ទិសំ ធាវតិ បច្ឆិមំ ទិសំ ធាវតិ ឧត្តរំ ទិសំ ធាវតិ ទក្ខិណំ ទិសំ ធាវតិ។ តេ សល្លាភិសង្ខារា អប្បហីនា សល្លាភិសង្ខារានំ អប្បហីនត្តា គតិយា ធាវតិ និរយេ ធាវតិ តិរច្ឆានយោនិយា ធាវតិ បេត្តិវិសយេ ធាវតិ មនុស្សលោកេ ធាវតិ ទេវលោកេ ធាវតិ គតិយា គតិំ ឧបបត្តិយា ឧបបត្តិំ បដិសន្ធិយា បដិសន្ធិំ ភវេន ភវំ សំសារេន សំសារំ វដ្ដេន វដ្ដំ ធាវតិ វិធាវតិ សន្ធាវតិ សំសរតីតិ យេន សល្លេន ឱតិណ្ណោ ទិសា សព្ពា វិធាវតិ។>
  text <តមេវ សល្លមព្ពុយ្ហ ន ធាវតិ ន សីទតីតិ។ តមេវ រាគសល្លំ ទោសសល្លំ មោហសល្លំ មានសល្លំ ទិដ្ឋិសល្លំ សោកសល្លំ កថំកថាសល្លំ អព្ពុយ្ហ អព្ពុហិត្វា ឧទ្ធរិត្វា សមុទ្ធរិត្វា ឧប្បាដយិត្វា សមុប្បាដយិត្វា បជហិត្វា វិនោទេត្វា ព្យន្តិំ ករិត្វា អនភាវំ គមេត្វា នេវ បុរត្ថិមំ ទិសំ ធាវតិ ន បច្ឆិមំ ទិសំ ធាវតិ ន ឧត្តរំ ទិសំ ធាវតិ ន ទក្ខិណំ ទិសំ ធាវតិ។ តេ សល្លាភិសង្ខារា បហីនា សល្លាភិសង្ខារានំ បហីនត្តា គតិយា ន ធាវតិ និរយេ ន ធាវតិ តិរច្ឆានយោនិយា ន ធាវតិ បេត្តិវិសយេ ន ធាវតិ មនុស្សលោកេ ន ធាវតិ ទេវលោកេ ន ធាវតិ ន គតិយា គតិំ ន ឧបបត្តិយា ឧបបត្តិំ ន បដិសន្ធិយា បដិសន្ធិំ ន ភវេន ភវំ ន សំសារេន សំសារំ ន វដ្ដេន វដ្ដំ ធាវតិ វិធាវតិ សន្ធាវតិ សំសរតីតិ តមេវ សល្លមព្ពុយ្ហ ន ធាវតិ។ ន សីទតីតិ កាមោឃេ ន សីទតិ ភវោឃេ ន សីទតិ ទិដ្ឋោឃេ ន សីទតិ អវិជ្ជោឃេ ន សីទតិ ន សំសីទតិ ន ឱសីទតិ ន អវសីទតិ ន គច្ឆតិ ន អវគច្ឆតីតិ តមេវ សល្លមព្ពុយ្ហ ន ធាវតិ ន សីទតិ។>
  text <តេនាហ ភគវា>
  text <១៧៥>
    text <តត្ថ សិក្ខានុគីយន្តិ យានិ លោកេ គធិតានិ>
    text <ន តេសុ បសុតោ សិយា និព្ពិជ្ឈ សព្ពសោ កាមេ>
    text <សិក្ខេ និព្ពានមត្តនោ។>
    text <តត្ថ សិក្ខានុគីយន្តិ យានិ លោកេ គធិតានិ>
    text <ន តេសុ បសុតោ សិយា និព្ពិជ្ឈ សព្ពសោ កាមេ>
    text <សិក្ខេ និព្ពានមត្តនោតិ។>
  text <តត្ថ សិក្ខានុគីយន្តិ យានិ លោកេ គធិតានីតិ។ សិក្ខាតិ ហត្ថិសិក្ខា អស្សសិក្ខា រថសិក្ខា ធនុសិក្ខា សាលាកិយំ សល្លកត្តិយំ កាយតិកិច្ឆំ ភូតិយំ កោមារភច្ចំ។ អនុគីយន្តីតិ គីយន្តិ និគ្គីយន្តិ កថីយន្តិ ភណីយន្តិ ទីបីយន្តិ វោហរីយន្តិ។ អថ វា គីយន្តិ គណ្ហីយន្តិ ឧគ្គណ្ហីយន្តិ ធារីយន្តិ ឧបធារីយន្តិ ឧបលក្ខីយន្តិ គធិតបដិលាភាយ។ គធិតា វុច្ចន្តិ បញ្ច កាមគុណា ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសញ្ហិតា រជនីយា សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសញ្ហិតា រជនីយា។ កិំការណា គធិតា វុច្ចន្តិ បញ្ច កាមគុណា។ យេភុយ្យេន ទេវមនុស្សា បញ្ច កាមគុណេ ឥច្ឆន្តិ សាទិយន្តិ បត្ថយន្តិ បិហយន្តិ អភិជប្បន្តិ តំការណា គធិតា វុច្ចន្តិ បញ្ច កាមគុណា។ លោកេតិ មនុស្សលោកេតិ តត្ថ សិក្ខានុគីយន្តិ យានិ លោកេ គធិតានិ។>
  text <ន តេសុ បសុតោ សិយាតិ។ តាសុ វា សិក្ខាសុ តេសុ វា បញ្ចសុ កាមគុណេសុ ន បសុតោ សិយា ន តន្និន្នោ អស្ស ន តប្បោណោ ន តប្បព្ភារោ ន តទធិមុត្តោ ន តទធិបតេយ្យោតិ ន តេសុ បសុតោ សិយា។>
  text <និព្ពិជ្ឈ សព្ពសោ កាមេតិ។ និព្ពិជ្ឈាតិ បដិវិជ្ឈិត្វា។ សព្ពេ សង្ខារា អនិច្ចាតិ បដិវិជ្ឈិត្វា សព្ពេ សង្ខារា ទុក្ខាតិ បដិវិជ្ឈិត្វា…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ បដិវិជ្ឈិត្វា។ សព្ពសោតិ សព្ពេន សព្ពំ សព្ពថា សព្ពំ អសេសំ និស្សេសំ បរិយាទិយនវចនមេតំ សព្ពសោតិ។ កាមាតិ ឧទ្ទានតោ ទ្វេ កាមា វត្ថុកាមា ច កិលេសកាមា ច…បេ។… ឥមេ វុច្ចន្តិ វត្ថុកាមា…បេ។… ឥមេ វុច្ចន្តិ កិលេសកាមាតិ និព្ពិជ្ឈ សព្ពសោ កាមេ។>
  text <សិក្ខេ និព្ពានមត្តនោតិ។ សិក្ខាតិ តិស្សោ សិក្ខា អធិសីលសិក្ខា អធិចិត្តសិក្ខា អធិបញ្ញាសិក្ខា…បេ។… អយំ អធិបញ្ញាសិក្ខា។ និព្ពានមត្តនោតិ អត្តនោ រាគស្ស និព្ពាបនាយ ទោសស្ស និព្ពាបនាយ មោហស្ស និព្ពាបនាយ…បេ។… សព្ពាកុសលាភិសង្ខារានំ សមាយ ឧបសមាយ វូបសមាយ និព្ពាបនាយ បដិនិស្សគ្គាយ បដិបស្សទ្ធិយា អធិសីលម្បិ សិក្ខេយ្យ អធិចិត្តម្បិ សិក្ខេយ្យ អធិបញ្ញម្បិ សិក្ខេយ្យ ឥមា តិស្សោ សិក្ខាយោ អាវជ្ជន្តោ សិក្ខេយ្យ ជានន្តោ សិក្ខេយ្យ…បេ។… សច្ឆិកាតព្ពំ សច្ឆិករោន្តោ សិក្ខេយ្យ អាចរេយ្យ សមាចរេយ្យ សមាទាយ វត្តេយ្យាតិ សិក្ខេ និព្ពានមត្តនោ។>
  text <តេនាហ ភគវា>
  text <១៧៦>
    text <សច្ចោ សិយា អប្បគព្ភោ អមាយោ រិត្តបេសុណោ>
    text <អក្កោធនោ លោភបាបំ វេវិច្ឆំ វិតរេ មុនិ។>
    text <សច្ចោ សិយា អប្បគព្ភោ អមាយោ រិត្តបេសុណោ>
    text <អក្កោធនោ លោភបាបំ វេវិច្ឆំ វិតរេ មុនីតិ។>
  text <សច្ចោ សិយា អប្បគព្ភោតិ។ សច្ចោ សិយាតិ សច្ចវាចាយ សមន្នាគតោ សិយា សម្មាទិដ្ឋិយា សមន្នាគតោ សិយា អរិយេន អដ្ឋង្គិកេន មគ្គេន សមន្នាគតោ សិយាតិ សច្ចោ សិយា។ អប្បគព្ភោតិ តីណិ បាគព្ភិយានិ កាយិកំ បាគព្ភិយំ វាចសិកំ បាគព្ភិយំ ចេតសិកំ បាគព្ភិយំ…បេ។… ឥទំ ចេតសិកំ បាគព្ភិយំ។ យស្សិមានិ តីណិ បាគព្ភិយានិ បហីនានិ សមុច្ឆិន្នានិ វូបសន្តានិ បដិបស្សទ្ធានិ អភព្ពុប្បត្តិកានិ ញាណគ្គិនា ទឌ្ឍានិ សោ វុច្ចតិ អប្បគព្ភោតិ សច្ចោ សិយា អប្បគព្ភោ។>
  text <អមាយោ រិត្តបេសុណោតិ។ មាយា វុច្ចតិ វញ្ចនិកា ចរិយា។ ឥធេកច្ចោ កាយេន ទុច្ចរិតំ ចរិត្វា វាចាយ ទុច្ចរិតំ ចរិត្វា មនសា ទុច្ចរិតំ ចរិត្វា តស្ស បដិច្ឆាទនហេតុ បាបិកំ ឥច្ឆំ បណិទហតិ មា មំ ជញ្ញាតិ ឥច្ឆតិ មា មំ ជញ្ញាតិ សង្កប្បេតិ មា មំ ជញ្ញាតិ វាចំ ភាសតិ មា មំ ជញ្ញាតិ កាយេន បរក្កមតិ។ យា ឯវរូបា មាយា មាយាវិតា អច្ចសរា វញ្ចនា និកតិ និកិរណា បរិហរណា គូហនា បរិគូហនា ឆាទនា បរិច្ឆាទនា អនុត្តានីកម្មំ អនាវិកម្មំ វោច្ឆាទនា បាបកិរិយា អយំ វុច្ចតិ មាយា។ យស្សេសា មាយា បហីនា សមុច្ឆិន្នា វូបសន្តា បដិបស្សទ្ធា អភព្ពុប្បត្តិកា ញាណគ្គិនា ទឌ្ឍា សោ វុច្ចតិ អមាយោ។ រិត្តបេសុណោតិ បេសុញ្ញន្តិ ឥធេកច្ចោ បិសុណវាចោ ហោតិ…បេ។… ឯវំ ភេទាធិប្បាយេន បេសុញ្ញំ ឧបសំហរតិ។ យស្សេតំ បេសុញ្ញំ បហីនំ សមុច្ឆិន្នំ វូបសន្តំ បដិបស្សទ្ធំ អភព្ពុប្បត្តិកំ ញាណគ្គិនា ទឌ្ឍំ សោ វុច្ចតិ រិត្តបេសុណោ វិវិត្តបេសុណោ បវិវិត្តបេសុណោតិ អមាយោ រិត្តបេសុណោ។>
  text <អក្កោធនោ លោភបាបំ វេវិច្ឆំ វិតរេ មុនីតិ។ អក្កោធនោតិ ហិ ខោ វុត្តំ អបិ ច កោធោ តាវ វត្តព្ពោ។ ទសហាការេហិ កោធោ ជាយតិ។ អនត្ថំ មេ អចរីតិ កោធោ ជាយតិ…បេ។… យស្សេសោ កោធោ បហីនោ សមុច្ឆិន្នោ វូបសន្តោ បដិបស្សទ្ធោ អភព្ពុប្បត្តិកោ ញាណគ្គិនា ទឌ្ឍោ សោ វុច្ចតិ អក្កោធនោ។ កោធស្ស បហីនត្តា អក្កោធនោ កោធវត្ថុស្ស បរិញ្ញាតត្តា អក្កោធនោ កោធហេតុស្ស ឧបច្ឆិន្នត្តា អក្កោធនោ។ លោភោតិ យោ លោភោ លុព្ភនា លុព្ភិតត្តំ…បេ។… អភិជ្ឈា លោភោ អកុសលមូលំ។ វេវិច្ឆំ វុច្ចតិ បញ្ច មច្ឆរិយានិ អាវាសមច្ឆរិយំ…បេ។… គាហោ វុច្ចតិ មច្ឆរិយំ។ មុនីតិ។ មោនំ វុច្ចតិ ញាណំ…បេ។… សង្គជាលមតិច្ច សោ មុនិ។ អក្កោធនោ លោភបាបំ វេវិច្ឆំ វិតរេ មុនីតិ។ មុនិ លោភបាបញ្ច វេវិច្ឆញ្ច អតរិ ឧត្តរិ បតរិ សមតិក្កមិ វីតិវត្តយីតិ អក្កោធនោ លោភបាបំ វេវិច្ឆំ វិតរេ មុនិ។>
  text <តេនាហ ភគវា>
  text <១៧៧>
    text <និទ្ទំ តន្ទិំ សហេ ថីនំ បមាទេន ន សំវសេ>
    text <អតិមានេ ន តិដ្ឋេយ្យ និព្ពានមនសោ នរោ។>
    text <ន បណ្ឌិតា ឧបធិសុខស្ស ហេតុ ទទន្តិ ទានានិ បុនព្ភវាយ>
    text <កាមញ្ច តេ ឧបធិបរិក្ខយាយ ទទន្តិ ទានំ អបុនព្ភវាយ។>
    text <ន បណ្ឌិតា ឧបធិសុខស្ស ហេតុ ភាវេន្តិ ឈានានិ បុនព្ភវាយ>
    text <កាមញ្ច តេ ឧបធិបរិក្ខយាយ ភាវេន្តិ ឈានំ អបុនព្ភវាយ។>
    text <តេ និព្ពុត្តិំ អាសិសមានសា ទទន្តិ តន្និន្នចិត្តា តទធិមុត្តា>
    text <នជ្ជោ យថា សាគរមជ្ឈុបេតា ភវន្តិ និព្ពានបរាយនា តេតិ។>
    text <និទ្ទំ តន្ទិ សហេ ថីនំ បមាទេន ន សំវសេ>
    text <អតិមានេ ន តិដ្ឋេយ្យ និព្ពានមនសោ នរោតិ។>
  text <និទ្ទំ តន្ទិំ សហេ ថីនន្តិ។ និទ្ទាតិ យា កាយស្ស អកល្យតា អកម្មញ្ញតា ឱនាហោ បរិយោនាហោ អន្តោសមោរោធោ មិទ្ធំ សុប្បំ បចលាយិកា សុប្បំ សុប្បនា សុប្បិតត្តំ។ តន្ទិន្តិ យា តន្ទី តន្ទិយនា តន្ទិយិតត្តំ តន្ទិមនកតា អាលស្យំ អាលស្យាយតា អាលស្យាយិតត្តំ។ ថីនន្តិ យា ចិត្តស្ស អកល្យតា អកម្មញ្ញតា ឱលីយនា សល្លីយនា លីនំ លីយនា លីយិតត្តំ ថិនំ ថិយនា ថិយិតត្តំ ចិត្តស្ស។ និទ្ទំ តន្ទិំ សហេ ថីនន្តិ។ និទ្ទញ្ច តន្ទិញ្ច ថិនញ្ច សហេ សហេយ្យ បរិសហេយ្យ អភិភវេយ្យ អជ្ឈោត្ថរេយ្យ បរិយាទិយេយ្យ មទ្ទេយ្យាតិ និទ្ទំ តន្ទិំ សហេ ថីនំ។>
  text <បមាទេន ន សំវសេតិ។ បមាទោ វត្តព្ពោ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ។ ចិត្តស្ស វោសគ្គោ វោសគ្គានុប្បាទនំ វា កុសលានំ វា ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តច្ឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ។ យោ ឯវរូបោ បមាទោ បមជ្ជនា បមជ្ជិតត្តំ អយំ វុច្ចតិ បមាទោ។ បមាទេន ន សំវសេតិ បមាទេន ន វសេយ្យ ន សំវសេយ្យ ន អាវសេយ្យ ន បរិវសេយ្យ បមាទំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ បមាទា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ បមាទេន ន សំវសេ។>
  text <អតិមានេ ន តិដ្ឋេយ្យាតិ។ អតិមានោតិ ឥធេកច្ចោ បរំ អតិមញ្ញតិ ជាតិយា វា គោត្តេន វា…បេ។… អញ្ញតរញ្ញតរេន វា វត្ថុនា។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ អតិមានោ។ អតិមានេ ន តិដ្ឋេយ្យាតិ។ អតិមានេ ន តិដ្ឋេយ្យ ន សំតិដ្ឋេយ្យ អតិមានំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ អតិមានា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ អតិមានេ ន តិដ្ឋេយ្យ។>
  text <និព្ពានមនសោ នរោតិ។ ឥធេកច្ចោ ទានំ ទេន្តោ សីលំ សមាទិយន្តោ ឧបោសថកម្មំ ករោន្តោ បានីយំ បរិភោជនីយំ ឧបដ្ឋបេន្តោ បរិវេណំ សម្មជ្ជន្តោ ចេតិយំ វន្ទន្តោ ចេតិយេ គន្ធមាលំ អារោបេន្តោ ចេតិយំ បទក្ខិណំ ករោន្តោ យំ កិញ្ចិ តេធាតុកំ កុសលាភិសង្ខារំ អភិសង្ខរោន្តោ ន គតិហេតុ ន ឧបបត្តិហេតុ ន បដិសន្ធិហេតុ ន ភវហេតុ ន សំសារហេតុ ន វដ្ដហេតុ សព្ពំ តំ វិសំយោគាធិប្បាយោ និព្ពាននិន្នោ និព្ពានបោណោ និព្ពានបព្ភារោ អភិសង្ខរោតីតិ។ ឯវម្បិ និព្ពានមនសោ នរោ។ អថ វា សព្ពសង្ខារធាតុយា ចិត្តំ បដិវាបេត្វា អមតាយ ធាតុយា ចិត្តំ ឧបសំហរតិ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានន្តិ។ ឯវម្បិ និព្ពានមនសោ នរោ។>
  text <និព្ពានមនសោ នរោ។ តេនាហ ភគវា>
  text <១៧៨>
    text <មោសវជ្ជេ ន និយ្យេថ រូបេ ស្នេហំ ន កុព្ពយេ>
    text <មានញ្ច បរិជានេយ្យ សាហសា វិរតោ ចរេ។>
    text <មោសវជ្ជេ ន និយ្យេថ រូបេ ស្នេហំ ន កុព្ពយេ>
    text <មានញ្ច បរិជានេយ្យ សាហសា វិរតោ ចរេតិ។>
  text <មោសវជ្ជេ ន និយ្យេថាតិ។ មោសវជ្ជំ វុច្ចតិ មុសាវាទោ។ ឥធេកច្ចោ សភគ្គតោ វា បរិសគ្គតោ វា ញាតិមជ្ឈគតោ វា បូគមជ្ឈគតោ វា រាជកុលមជ្ឈគតោ វា អភិនីតោ សក្ខិបុដ្ឋោ ឯហម្ភោ បុរិស យំ ជានាសិ តំ វទេហីតិ សោ អជានំ វា អាហ ជានាមីតិ ជានំ វា អាហ ន ជានាមីតិ អបស្សំ វា អាហ បស្សាមីតិ បស្សំ វា អាហ ន បស្សាមីតិ។ ឥតិ អត្តហេតុ វា បរហេតុ វា អាមិសកិញ្ចិក្ខហេតុ វា សម្បជានមុសា ភាសិតា ហោតិ ឥទំ វុច្ចតិ មោសវជ្ជំ។ អបិ ច តីហាការេហិ…បេ។… ចតូហាការេហិ… បញ្ចហាការេហិ… ឆហាការេហិ… សត្តហាការេហិ… អដ្ឋហាការេហិ…បេ។… ឥមេហិ អដ្ឋហាការេហិ មុសាវាទោ ហោតិ។ មោសវជ្ជេ ន និយ្យេថាតិ។ មោសវជ្ជេ ន យាយេយ្យ ន និយ្យាយេយ្យ ន វហេយ្យ ន សំហរេយ្យ មោសវជ្ជំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ មោសវជ្ជា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ មោសវជ្ជេ ន និយ្យេថ។>
  text <រូបេ ស្នេហំ ន កុព្ពយេតិ។ រូបន្តិ ចត្តារោ ច មហាភូតា ចតុន្នញ្ច មហាភូតានំ ឧបាទាយ រូបំ។ រូបេ ស្នេហំ ន កុព្ពយេតិ។ រូបេ ស្នេហំ ន ករេយ្យ ឆន្ទំ ន ករេយ្យ បេមំ ន ករេយ្យ រាគំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យាតិ រូបេ ស្នេហំ ន កុព្ពយេ។>
  text <មានញ្ច បរិជានេយ្យាតិ។ មានោតិ ឯកវិធេន មានោ យា ចិត្តស្ស ឧន្នតិ។ ទុវិធេន មានោ អត្តុក្កំសនមានោ បរវម្ភនមានោ។ តិវិធេន មានោ សេយ្យោហមស្មីតិ មានោ សទិសោហមស្មីតិ មានោ ហីនោហមស្មីតិ មានោ។ ចតុវិធេន មានោ លាភេន មានំ ជនេតិ យសេន មានំ ជនេតិ បសំសាយ មានំ ជនេតិ សុខេន មានំ ជនេតិ។ បញ្ចវិធេន មានោ លាភិម្ហិ មនាបិកានំ រូបានន្តិ មានំ ជនេតិ លាភិម្ហិ មនាបិកានំ សទ្ទានំ…បេ។… គន្ធានំ… រសានំ… ផោដ្ឋព្ពានន្តិ មានំ ជនេតិ។ ឆព្ពិធេន មានោ ចក្ខុសម្បទាយ មានំ ជនេតិ សោតសម្បទាយ…បេ។… ឃានសម្បទាយ… ជិវ្ហាសម្បទាយ… កាយសម្បទាយ… មនោសម្បទាយ មានំ ជនេតិ។ សត្តវិធេន មានោ អតិមានោ មានាតិមានោ ឱមានោ សទិសមានោ អធិមានោ អស្មិមានោ មិច្ឆាមានោ។ អដ្ឋវិធេន មានោ លាភេន មានំ ជនេតិ អលាភេន ឱមានំ ជនេតិ យសេន មានំ ជនេតិ អយសេន ឱមានំ ជនេតិ បសំសាយ មានំ ជនេតិ និន្ទាយ ឱមានំ ជនេតិ សុខេន មានំ ជនេតិ ទុក្ខេន ឱមានំ ជនេតិ។ នវវិធេន មានោ សេយ្យស្ស សេយ្យោហមស្មីតិ មានោ សេយ្យស្ស សទិសោហមស្មីតិ មានោ សេយ្យស្ស ហីនោហមស្មីតិ មានោ សទិសស្ស សេយ្យោហមស្មីតិ មានោ សទិសស្ស សទិសោហមស្មីតិ មានោ សទិសស្ស ហីនោហមស្មីតិ មានោ ហីនស្ស សេយ្យោហមស្មីតិ មានោ ហីនស្ស សទិសោហមស្មីតិ មានោ ហីនស្ស ហីនោហមស្មីតិ មានោ។ ទសវិធេន មានោ ឥធេកច្ចោ មានំ ជនេតិ ជាតិយា វា គោត្តេន វា…បេ។… អញ្ញតរញ្ញតរេន វា វត្ថុនា។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ មានោ។>
  text <មានញ្ច បរិជានេយ្យាតិ។ មានំ តីហិ បរិញ្ញាហិ បរិជានេយ្យ ញាតបរិញ្ញាយ តីរណបរិញ្ញាយ បហានបរិញ្ញាយ។ កតមា ញាតបរិញ្ញា។ មានំ ជានាតិ អយំ ឯកវិធេន មានោ យា ចិត្តស្ស ឧន្នតិ។ អយំ ទុវិធេន មានោ អត្តុក្កំសនមានោ បរវម្ភនមានោ…បេ។… អយំ ទសវិធេន មានោ ឥធេកច្ចោ មានំ ជនេតិ ជាតិយា វា គោត្តេន វា…បេ។… អញ្ញតរញ្ញតរេន វា វត្ថុនាតិ ជានាតិ បស្សតិ អយំ ញាតបរិញ្ញា។>
  text <កតមា តីរណបរិញ្ញា។ ឯតំ ញាតំ កត្វា មានំ តីរេតិ អនិច្ចតោ ទុក្ខតោ…បេ។… និស្សរណតោ តីរេតិ អយំ តីរណបរិញ្ញា។>
  text <កតមា បហានបរិញ្ញា។ ឯវំ តីរយិត្វា មានំ បជហតិ វិនោទេតិ ព្យន្តិំ ករោតិ អនភាវំ គមេតិ អយំ បហានបរិញ្ញា។ មានញ្ច បរិជានេយ្យាតិ មានំ ឥមាហិ តីហិ បរិញ្ញាហិ បរិជានេយ្យាតិ មានញ្ច បរិជានេយ្យ។>
  text <សាហសា វិរតោ ចរេតិ។ កតមា សាហសា ចរិយា។ រត្តស្ស រាគចរិយា សាហសា ចរិយា ទុដ្ឋស្ស ទោសចរិយា សាហសា ចរិយា មូឡ្ហស្ស មោហចរិយា សាហសា ចរិយា វិនិពទ្ធស្ស មានចរិយា សាហសា ចរិយា បរាមដ្ឋស្ស ទិដ្ឋិចរិយា សាហសា ចរិយា វិក្ខេបគតស្ស ឧទ្ធច្ចចរិយា សាហសា ចរិយា អនិដ្ឋង្គតស្ស វិចិកិច្ឆាចរិយា សាហសា ចរិយា ថាមគតស្ស អនុសយចរិយា សាហសា ចរិយា អយំ សាហសា ចរិយា។ សាហសា វិរតោ ចរេតិ សាហសា ចរិយាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យ ចរេយ្យ វិចរេយ្យ ឥរិយេយ្យ វត្តេយ្យ បាលេយ្យ យបេយ្យ យាបេយ្យាតិ សាហសា វិរតោ ចរេ។>
  text <តេនាហ ភគវា>
  text <១៧៩>
    text <បុរាណំ នាភិនន្ទេយ្យ នវេ ខន្តិំ ន កុព្ពយេ>
    text <ហីយមានេ ន សោចេយ្យ អាកាសំ ន សិតោ សិយា។>
    text <បុរាណំ នាភិនន្ទេយ្យ នវេ ខន្តិំ ន កុព្ពយេ>
    text <ហីយមានេ ន សោចេយ្យ អាកាសំ ន សិតោ សិយាតិ។>
  text <បុរាណំ នាភិនន្ទេយ្យាតិ។ បុរាណំ វុច្ចតិ អតីតា រូបវេទនាសញ្ញាសង្ខារវិញ្ញាណា។ អតីតេ សង្ខារេ តណ្ហាវសេន ទិដ្ឋិវសេន នាភិនន្ទេយ្យ នាភិវទេយ្យ ន អជ្ឈោសេយ្យ អភិនន្ទនំ អភិវទនំ អជ្ឈោសានំ គាហំ បរាមាសំ អភិនិវេសំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យាតិ បុរាណំ នាភិនន្ទេយ្យ។>
  text <នវេ ខន្តិំ ន កុព្ពយេតិ។ នវា វុច្ចតិ បច្ចុប្បន្នា រូបវេទនាសញ្ញាសង្ខារវិញ្ញាណា។ បច្ចុប្បន្នេ សង្ខារេ តណ្ហាវសេន ទិដ្ឋិវសេន ខន្តិំ ន ករេយ្យ ឆន្ទំ ន ករេយ្យ បេមំ ន ករេយ្យ រាគំ ន ករេយ្យ ន ជនេយ្យ ន សញ្ជនេយ្យ ន និព្ពត្តេយ្យ នាភិនិព្ពត្តេយ្យាតិ នវេ ខន្តិំ ន កុព្ពយេ។>
  text <ហីយមានេ ន សោចេយ្យាតិ។ ហីយមានេ ហាយមានេ បរិហាយមានេ វេមានេ វិគច្ឆមានេ អន្តរធាយមានេ ន សោចេយ្យ ន កិលមេយ្យ ន បរាមសេយ្យ ន បរិទេវេយ្យ ន ឧរត្តាឡិំ កន្ទេយ្យ ន សម្មោហំ អាបជ្ជេយ្យ។ ចក្ខុស្មិំ ហីយមានេ ហាយមានេ បរិហាយមានេ វេមានេ វិគច្ឆមានេ អន្តរធាយមានេ សោតស្មិំ…បេ។… ឃានស្មិំ… ជិវ្ហាយ… កាយស្មិំ… រូបស្មិំ… សទ្ទស្មិំ… គន្ធស្មិំ… រសស្មិំ… ផោដ្ឋព្ពស្មិំ… កុលស្មិំ… គណស្មិំ… អាវាសស្មិំ… លាភស្មិំ… យសស្មិំ… បសំសាយ… សុខស្មិំ… ចីវរស្មិំ… បិណ្ឌបាតស្មិំ… សេនាសនស្មិំ… គិលានបច្ចយភេសជ្ជបរិក្ខារស្មិំ ហីយមានេ ហាយមានេ បរិហាយមានេ វេមានេ វិគច្ឆមានេ អន្តរធាយមានេ ន សោចេយ្យ ន កិលមេយ្យ ន បរាមសេយ្យ ន បរិទេវេយ្យ ន ឧរត្តាឡិំ កន្ទេយ្យ ន សម្មោហំ អាបជ្ជេយ្យាតិ ហីយមានេ ន សោចេយ្យ។>
  text <អាកាសំ ន សិតោ សិយាតិ។ អាកាសំ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ កិំការណា អាកាសំ វុច្ចតិ តណ្ហា។ យាយ តណ្ហាយ រូបំ អាកស្សតិ សមាកស្សតិ គណ្ហាតិ បរាមសតិ អភិនិវិសតិ វេទនំ…បេ។… សញ្ញំ… សង្ខារេ… វិញ្ញាណំ… គតិំ… ឧបបត្តិំ… បដិសន្ធិំ… ភវំ… សំសារំ… វដ្ដំ អាកស្សតិ សមាកស្សតិ គណ្ហាតិ បរាមសតិ អភិនិវិសតិ តំការណា អាកាសំ វុច្ចតិ តណ្ហា។ អាកាសំ ន សិតោ សិយាតិ។ តណ្ហានិស្សិតោ ន សិយា។ តណ្ហំ បជហេយ្យ វិនោទេយ្យ ព្យន្តិំ ករេយ្យ អនភាវំ គមេយ្យ តណ្ហាយ អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរេយ្យាតិ អាកាសំ ន សិតោ សិយា។>
  text <តេនាហ ភគវា>
  text <១៨០>
    text <គេធំ ព្រូមិ មហោឃោតិ អាជវំ ព្រូមិ ជប្បនំ>
    text <អារម្មណំ បកម្បនំ កាមបង្កោ ទុរច្ចយោ។>
    text <គេធំ ព្រូមិ មហោឃោតិ អាជវំ ព្រូមិ ជប្បនំ>
    text <អារម្មណំ បកម្បនំ កាមបង្កោ ទុរច្ចយោតិ។>
  text <គេធំ ព្រូមិ មហោឃោតីតិ។ គេធោ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ មហោឃោ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ គេធំ ព្រូមិ មហោឃោតីតិ។ គេធំ មហោឃោតិ ព្រូមិ អាចិក្ខាមិ ទេសេមិ បញ្ញបេមិ បដ្ឋបេមិ វិវរាមិ វិភជាមិ ឧត្តានីករោមិ បកាសេមីតិ គេធំ ព្រូមិ មហោឃោតិ។>
  text <អាជវំ ព្រូមិ ជប្បនន្តិ។ អាជវា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ ជប្បនាបិ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ អាជវំ ព្រូមិ ជប្បនន្តិ អាជវំ ជប្បនាតិ ព្រូមិ អាចិក្ខាមិ…បេ។… ឧត្តានីករោមិ បកាសេមីតិ អាជវំ ព្រូមិ ជប្បនំ។>
  text <អារម្មណំ បកម្បនន្តិ។ អារម្មណម្បិ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ បកម្បនាបិ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលន្តិ អារម្មណំ បកម្បនំ។>
  text <កាមបង្កោ ទុរច្ចយោតិ។ កាមបង្កោ កាមកទ្ទមោ កាមកិលេសោ កាមបលិបោ កាមបលិពោធោ ទុរច្ចយោ ទុរតិវត្តោ ទុត្តរោ ទុប្បតរោ ទុស្សមតិក្កមោ ទុព្ពីតិវត្តោតិ កាមបង្កោ ទុរច្ចយោ។>
  text <តេនាហ ភគវា>
  text <១៨១>
    text <សច្ចា អវោក្កមំ មុនិ ថលេ តិដ្ឋតិ ព្រាហ្មណោ>
    text <សព្ពំ សោ បដិនិស្សជ្ជ ស វេ សន្តោតិ វុច្ចតិ។>
    text <សច្ចា អវោក្កមំ មុនិ ថលេ តិដ្ឋតិ ព្រាហ្មណោ>
    text <សព្ពំ សោ បដិនិស្សជ្ជ ស វេ សន្តោតិ វុច្ចតីតិ។>
  text <សច្ចា អវោក្កមំ មុនីតិ។ សច្ចវាចាយ អវោក្កមន្តោ សម្មាទិដ្ឋិយា អវោក្កមន្តោ អរិយា អដ្ឋង្គិកា មគ្គា អវោក្កមន្តោ។ មុនីតិ។ មោនំ វុច្ចតិ ញាណំ…បេ។… សង្គជាលមតិច្ច សោ មុនីតិ សច្ចា អវោក្កមំ មុនិ។>
  text <ថលេ តិដ្ឋតិ ព្រាហ្មណោតិ។ ថលំ វុច្ចតិ អមតំ និព្ពានំ។ យោ សោ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានំ។ ព្រាហ្មណោតិ សត្តន្នំ ធម្មានំ ពាហិតត្តា ព្រាហ្មណោ…បេ។… អសិតោ តាទិ បវុច្ចតេ ស ព្រហ្មា។ ថលេ តិដ្ឋតិ ព្រាហ្មណោតិ។ ថលេ តិដ្ឋតិ ទីបេ តិដ្ឋតិ តាណេ តិដ្ឋតិ លេណេ តិដ្ឋតិ សរណេ តិដ្ឋតិ អភយេ តិដ្ឋតិ អច្ចុតេ តិដ្ឋតិ អមតេ តិដ្ឋតិ និព្ពានេ តិដ្ឋតីតិ ថលេ តិដ្ឋតិ ព្រាហ្មណោ។>
  text <សព្ពំ សោ បដិនិស្សជ្ជាតិ។ សព្ពំ វុច្ចតិ ទ្វាទសាយតនានិ ចក្ខុ ចេវ រូបា ច …បេ។… មនោ ចេវ ធម្មា ច។ យតោ អជ្ឈត្តិកពាហិរេសុ អាយតនេសុ ឆន្ទរាគោ បហីនោ ហោតិ ឧច្ឆិន្នមូលោ តាលាវត្ថុកតោ អនភាវំកតោ អាយតិំ អនុប្បាទធម្មោ ឯត្តាវតាបិ សព្ពំ ចត្តំ ហោតិ វន្តំ មុត្តំ បហីនំ បដិនិស្សដ្ឋំ។ យតោ តណ្ហា ច ទិដ្ឋិ ច មានោ ច បហីនា ហោន្តិ ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា ឯត្តាវតាបិ សព្ពំ ចត្តំ ហោតិ វន្តំ មុត្តំ បហីនំ បដិនិស្សដ្ឋំ។ យតោ បុញ្ញាភិសង្ខារោ ច អបុញ្ញាភិសង្ខារោ ច អានេញ្ជាភិសង្ខារោ ច បហីនា ហោន្តិ ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា ឯត្តាវតាបិ សព្ពំ ចត្តំ ហោតិ វន្តំ មុត្តំ បហីនំ បដិនិស្សដ្ឋន្តិ សព្ពំ សោ បដិនិស្សជ្ជ។>
  text <ស វេ សន្តោតិ វុច្ចតីតិ។ សោ សន្តោ ឧបសន្តោ វូបសន្តោ និព្ពុតោ បដិបស្សទ្ធោតិ វុច្ចតិ កថីយតិ ភណីយតិ ទីបីយតិ វោហរីយតីតិ ស វេ សន្តោតិ វុច្ចតិ។>
  text <តេនាហ ភគវា>
  text <១៨២>
    text <ស វេ វិទ្វា ស វេទគូ ញត្វា ធម្មំ អនិស្សិតោ>
    text <សម្មា សោ លោកេ ឥរិយានោ ន បិហេតីធ កស្សចិ។>
    text <ស វេ វិទ្វា ស វេទគូ ញត្វា ធម្មំ អនិស្សិតោ>
    text <សម្មា សោ លោកេ ឥរិយានោ ន បិហេតីធ កស្សចីតិ។>
  text <ស វេ វិទ្វា ស វេទគូតិ។ វិទ្វាតិ វិទ្វា វិជ្ជាគតោ ញាណី វិភាវី មេធាវី។ វេទគូតិ។ វេទា វុច្ចន្តិ ចតូសុ មគ្គេសុ ញាណំ…បេ។… សព្ពវេទនាសុ វីតរាគោ សព្ពវេទមតិច្ច វេទគូ សោតិ ស វេ វិទ្វា ស វេទគូ។>
  text <ញត្វា ធម្មំ អនិស្សិតោតិ។ ញត្វាតិ ញត្វា ជានិត្វា តុលយិត្វា តីរយិត្វា វិភាវយិត្វា វិភូតំ កត្វា។ សព្ពេ សង្ខារា អនិច្ចាតិ ញត្វា ជានិត្វា តុលយិត្វា តីរយិត្វា វិភាវយិត្វា វិភូតំ កត្វា សព្ពេ សង្ខារា ទុក្ខាតិ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ ញត្វា ជានិត្វា តុលយិត្វា តីរយិត្វា វិភាវយិត្វា វិភូតំ កត្វា។ អនិស្សិតោតិ ទ្វេ និស្សយា តណ្ហានិស្សយោ ច ទិដ្ឋិនិស្សយោ ច…បេ។… អយំ តណ្ហានិស្សយោ…បេ។… អយំ ទិដ្ឋិនិស្សយោ។ តណ្ហានិស្សយំ បហាយ ទិដ្ឋិនិស្សយំ បដិនិស្សជ្ជិត្វា ចក្ខុំ អនិស្សិតោ… សោតំ អនិស្សិតោ… ឃានំ អនិស្សិតោ…បេ។… ទិដ្ឋសុតមុតវិញ្ញាតព្ពេ ធម្មេ អនិស្សិតោ អនល្លីនោ អនុបគតោ អនជ្ឈោសិតោ អនធិមុត្តោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ ញត្វា ធម្មំ អនិស្សិតោ។>
  text <សម្មា សោ លោកេ ឥរិយានោតិ។ យតោ អជ្ឈត្តិកពាហិរេសុ អាយតនេសុ ឆន្ទរាគោ បហីនោ ហោតិ ឧច្ឆិន្នមូលោ តាលាវត្ថុកតោ អនភាវំកតោ អាយតិំ អនុប្បាទធម្មោ ឯត្តាវតាបិ សម្មា សោ លោកេ ចរតិ វិហរតិ ឥរិយតិ វត្តតិ បាលេតិ យបេតិ យាបេតិ…បេ។… យតោ បុញ្ញាភិសង្ខារោ ច អបុញ្ញាភិសង្ខារោ ច អានេញ្ជាភិសង្ខារោ ច បហីនា ហោន្តិ ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា ឯត្តាវតាបិ សម្មា សោ លោកេ ចរតិ វិហរតិ ឥរិយតិ វត្តតិ បាលេតិ យបេតិ យាបេតីតិ សម្មា សោ លោកេ ឥរិយានោ។>
  text <ន បិហេតីធ កស្សចីតិ។ បិហា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសា បិហា តណ្ហា បហីនា សមុច្ឆិន្នា វូបសន្តា បដិបស្សទ្ធា អភព្ពុប្បត្តិកា ញាណគ្គិនា ទឌ្ឍា សោ កស្សចិ ន បិហេតិ ខត្តិយស្ស វា ព្រាហ្មណស្ស វា វេស្សស្ស វា សុទ្ទស្ស វា គហដ្ឋស្ស វា បព្ពជិតស្ស វា ទេវស្ស វា មនុស្សស្ស វាតិ ន បិហេតីធ កស្សចិ។>
  text <តេនាហ ភគវា>
  text <១៨៣>
    text <យោធ កាមេ អច្ចតរិ សង្គំ លោកេ ទុរច្ចយំ>
    text <ន សោ សោចតិ នាជ្ឈេតិ ឆិន្នសោតោ អពន្ធនោ។>
    text <យោធ កាមេ អច្ចតរិ សង្គំ លោកេ ទុរច្ចយំ>
    text <ន សោ សោចតិ នាជ្ឈេតិ ឆិន្នសោតោ អពន្ធនោតិ។>
  text <យោធ កាមេ អច្ចតរិ សង្គំ លោកេ ទុរច្ចយន្តិ។ យោតិ យោ យាទិសោ យថាយុត្តោ យថាវិហិតោ យថាបការោ យំ ឋានប្បត្តោ យំ ធម្មសមន្នាគតោ ខត្តិយោ វា ព្រាហ្មណោ វា វេស្សោ វា សុទ្ទោ វា គហដ្ឋោ វា បព្ពជិតោ វា ទេវោ វា មនុស្សោ វា។ កាមាតិ ឧទ្ទានតោ ទ្វេ កាមា វត្ថុកាមា ច កិលេសកាមា ច…បេ។… ឥមេ វុច្ចន្តិ វត្ថុកាមា…បេ។… ឥមេ វុច្ចន្តិ កិលេសកាមា។ សង្គាតិ សត្ត សង្គា រាគសង្គោ ទោសសង្គោ មោហសង្គោ មានសង្គោ ទិដ្ឋិសង្គោ កិលេសសង្គោ ទុច្ចរិតសង្គោ។ លោកេតិ អបាយលោកេ មនុស្សលោកេ ទេវលោកេ ខន្ធលោកេ ធាតុលោកេ អាយតនលោកេ។ សង្គំ លោកេ ទុរច្ចយន្តិ។ យោ កាមេ ច សង្គេ ច លោកេ ទុរច្ចយេ ទុរតិវត្តេ ទុត្តរេ ទុប្បតរេ ទុស្សមតិក្កមេ ទុព្ពីតិវត្តេ អតរិ ឧត្តរិ បតរិ សមតិក្កមិ វីតិវត្តយីតិ យោធ កាមេ អច្ចតរិ សង្គំ លោកេ ទុរច្ចយំ។>
  text <ន សោ សោចតិ នាជ្ឈេតីតិ។ វិបរិណតំ វា វត្ថុំ ន សោចតិ វិបរិណតស្មិំ វា វត្ថុស្មិំ ន សោចតិ។ ចក្ខុ មេ វិបរិណតន្តិ ន សោចតិ…បេ។… សោតំ មេ… ឃានំ មេ… ជិវ្ហា មេ… កាយោ មេ… រូបា មេ… សទ្ទា មេ… គន្ធា មេ… រសា មេ… ផោដ្ឋព្ពា មេ… កុលំ មេ… គណោ មេ… អាវាសោ មេ… លាភោ មេ… យសោ មេ… បសំសា មេ… សុខំ មេ… ចីវរំ មេ… បិណ្ឌបាតោ មេ… សេនាសនំ មេ… គិលានបច្ចយភេសជ្ជបរិក្ខារា មេ… មាតា មេ… បិតា មេ… ភាតា មេ… ភគិនី មេ… បុត្តោ មេ… ធីតា មេ… មិត្តា មេ… អមច្ចា មេ… ញាតី មេ… សាលោហិតា មេ វិបរិណតាតិ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ ន សោចតិ។ នាជ្ឈេតីតិ នជ្ឈេតិ ន អជ្ឈេតិ ន ឧបនិជ្ឈាយតិ ន និជ្ឈាយតិ ន បជ្ឈាយតិ។ អថ វា ន ជាយតិ ន ជិយ្យតិ ន មិយ្យតិ ន ចវតិ ន ឧបបជ្ជតីតិ នាជ្ឈេតីតិ ន សោ សោចតិ នាជ្ឈេតិ។>
  text <ឆិន្នសោតោ អពន្ធនោតិ។ សោតំ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសា សោតា តណ្ហា បហីនា សមុច្ឆិន្នា…បេ។… ញាណគ្គិនា ទឌ្ឍា សោ វុច្ចតិ ឆិន្នសោតោ។ អពន្ធនោតិ រាគពន្ធនំ ទោសពន្ធនំ មោហពន្ធនំ មានពន្ធនំ ទិដ្ឋិពន្ធនំ កិលេសពន្ធនំ ទុច្ចរិតពន្ធនំ យស្សេតេ ពន្ធនា បហីនា សមុច្ឆិន្នា…បេ។… ញាណគ្គិនា ទឌ្ឍា សោ វុច្ចតិ អពន្ធនោតិ ឆិន្នសោតោ អពន្ធនោ។>
  text <តេនាហ ភគវា>
  text <១៨៤>
    text <យំ បុព្ពេ តំ វិសោសេហិ បច្ឆា តេ មាហុ កិញ្ចនំ>
    text <មជ្ឈេ ចេ នោ គហេស្សសិ ឧបសន្តោ ចរិស្សសិ។>
    text <>
    text <យំ បុព្ពេ តំ វិសោសេហិ បច្ឆា តេ មាហុ កិញ្ចនំ>
    text <មជ្ឈេ ចេ នោ គហេស្សសិ ឧបសន្តោ ចរិស្សសីតិ។>
  text <យំ បុព្ពេ តំ វិសោសេហីតិ។ អតីតេ សង្ខារេ អារព្ភ យេ កិលេសា ឧប្បជ្ជេយ្យុំ តេ កិលេសេ សោសេហិ វិសោសេហិ សុក្ខាបេហិ វិសុក្ខាបេហិ អពីជំ ករោហិ បជហ វិនោទេហិ ព្យន្តិំ ករោហិ អនភាវំ គមេហីតិ។ ឯវម្បិ យំ បុព្ពេ តំ វិសោសេហិ។ អថ វា យេ អតីតា កម្មាភិសង្ខារា អវិបក្កវិបាកា តេ កម្មាភិសង្ខារេ សោសេហិ វិសោសេហិ សុក្ខាបេហិ វិសុក្ខាបេហិ អពីជំ ករោហិ បជហ វិនោទេហិ ព្យន្តិំ ករោហិ អនភាវំ គមេហីតិ។ ឯវម្បិ យំ បុព្ពេ តំ វិសោសេហិ។>
  text <បច្ឆា តេ មាហុ កិញ្ចនន្តិ។ បច្ឆា វុច្ចតិ អនាគតំ។ អនាគតេ សង្ខារេ អារព្ភ យានិ ឧប្បជ្ជេយ្យុំ រាគកិញ្ចនំ ទោសកិញ្ចនំ មោហកិញ្ចនំ មានកិញ្ចនំ ទិដ្ឋិកិញ្ចនំ កិលេសកិញ្ចនំ ទុច្ចរិតកិញ្ចនំ ឥមានិ កិញ្ចនានិ តុយ្ហំ មា អហុ មា អកាសិ មា ជនេសិ មា សញ្ជនេសិ មា និព្ពត្តេសិ មា អភិនិព្ពត្តេសិ បជហ វិនោទេហិ ព្យន្តិំ ករោហិ អនភាវំ គមេហីតិ បច្ឆា តេ មាហុ កិញ្ចនំ។>
  text <មជ្ឈេ ចេ នោ គហេស្សសីតិ។ មជ្ឈំ វុច្ចតិ បច្ចុប្បន្នា រូបវេទនាសញ្ញាសង្ខារវិញ្ញាណា។ បច្ចុប្បន្នេ សង្ខារេ តណ្ហាវសេន ទិដ្ឋិវសេន ន គហេស្សសិ ន ឧគ្គហេស្សសិ ន គណ្ហិស្សសិ ន បរាមសិស្សសិ នាភិនន្ទិស្សសិ នាភិចរិស្សសិ ន អជ្ឈោសិស្សសិ អភិនន្ទនំ អភិវទនំ អជ្ឈោសានំ គាហំ បរាមាសំ អភិនិវេសំ បជហិស្សសិ វិនោទេស្សសិ ព្យន្តិំ ករិស្សសិ អនភាវំ គមេស្សសីតិ មជ្ឈេ ចេ នោ គហេស្សសិ។>
  text <ឧបសន្តោ ចរិស្សសីតិ។ រាគស្ស សន្តត្តា សមិតត្តា ឧបសមិតត្តា ទោសស្ស សន្តត្តា សមិតត្តា ឧបសមិតត្តា…បេ។… សព្ពាកុសលាភិសង្ខារានំ សន្តត្តា សមិតត្តា ឧបសមិតត្តា វូបសមិតត្តា វិជ្ឈាតត្តា និព្ពុតត្តា វិគតត្តា បដិបស្សទ្ធត្តា សន្តោ ឧបសន្តោ វូបសន្តោ និព្ពុតោ បដិបស្សទ្ធោ ចរិស្សសិ វិហរិស្សសិ ឥរិយិស្សសិ វត្តិស្សសិ បាលិស្សសិ យបិស្សសិ យាបិស្សសីតិ ឧបសន្តោ ចរិស្សសិ។>
  text <តេនាហ ភគវា>
  text <១៨៥>
    text <សព្ពសោ នាមរូបស្មិំ យស្ស នត្ថិ មមាយិតំ>
    text <អសតា ច ន សោចតិ ស វេ លោកេ ន ជីយតិ។>
    text <ជីនោ រថស្សំ មណិកុណ្ឌលេ ច បុត្តេ ច ទារេ ច តថេវ ជីនោ>
    text <សព្ពេសុ ភោគេសុ អសេវិតេសុ កស្មា ន សន្តប្បសិ សោកកាលេ។>
    text <បុព្ពេវ មច្ចំ វិជហន្តិ ភោគា មច្ចោ ធនេ បុព្ពតរំ ជហាសិ>
    text <អសស្សតា ភាវិនោ កាមកាមី តស្មា ន សោចាមហំ សោកកាលេ។>
    text <ឧទេតិ អាបូរតិ វេតិ ចន្ទោ អន្ធំ តបេត្វាន បលេតិ សូរិយោ>
    text <វិទិតា មយា សត្តុក លោកធម្មា តស្មា ន សោចាមហំ សោកកាលេតិ។>
    text <ចិរស្សំ វត បស្សាម ព្រាហ្មណំ បរិនិព្ពុតំ>
    text <អនន្ទិំ អនីឃំ ភិក្ខុំ តិណ្ណំ លោកេ វិសត្តិកន្តិ។>
    text <សព្ពសោ នាមរូបស្មិំ យស្ស នត្ថិ មមាយិតំ>
    text <អសតា ច ន សោចតិ ស វេ លោកេ ន ជីយតីតិ។>
  text <សព្ពសោ នាមរូបស្មិំ យស្ស នត្ថិ មមាយិតន្តិ។ សព្ពសោតិ សព្ពេន សព្ពំ សព្ពថា សព្ពំ អសេសំ និស្សេសំ បរិយាទិយនវចនមេតំ សព្ពសោតិ។ នាមន្តិ ចត្តារោ អរូបិនោ ខន្ធា។ រូបន្តិ ចត្តារោ ច មហាភូតា ចតុន្នញ្ច មហាភូតានំ ឧបាទាយ រូបំ។ យស្សាតិ អរហតោ ខីណាសវស្ស។ មមាយិតន្តិ ទ្វេ មមត្តា តណ្ហាមមត្តញ្ច ទិដ្ឋិមមត្តញ្ច…បេ។… ឥទំ តណ្ហាមមត្តំ…បេ។… ឥទំ ទិដ្ឋិមមត្តំ។ សព្ពសោ នាមរូបស្មិំ យស្ស នត្ថិ មមាយិតន្តិ សព្ពសោ នាមរូបស្មិំ មមត្តា យស្ស នត្ថិ ន សន្តិ ន សំវិជ្ជន្តិ នុបលព្ភន្តិ បហីនា សមុច្ឆិន្នា វូបសន្តា បដិបស្សទ្ធា អភព្ពុប្បត្តិកា ញាណគ្គិនា ទឌ្ឍាតិ សព្ពសោ នាមរូបស្មិំ យស្ស នត្ថិ មមាយិតំ។>
  text <អសតា ច ន សោចតីតិ។ វិបរិណតំ វា វត្ថុំ ន សោចតិ វិបរិណតស្មិំ វា វត្ថុស្មិំ ន សោចតិ។ ចក្ខុ មេ វិបរិណតន្តិ ន សោចតិ សោតំ មេ… ឃានំ មេ… ជិវ្ហា មេ… កាយោ មេ… រូបា មេ… សទ្ទា មេ… គន្ធា មេ… រសា មេ… ផោដ្ឋព្ពា មេ… កុលំ មេ… គណោ មេ… អាវាសោ មេ… លាភោ មេ…បេ។… សាលោហិតា មេ វិបរិណតាតិ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ។ ឯវម្បិ អសតា ច ន សោចតិ។>
  text <អថ វា អសតាយ ទុក្ខាយ វេទនាយ ផុដ្ឋោ បរេតោ សមោហិតោ សមន្នាគតោ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ។ ឯវម្បិ អសតា ច ន សោចតិ។ អថ វា ចក្ខុរោគេន ផុដ្ឋោ បរេតោ…បេ។… ឌំសមកសវាតាតបសរីសបសម្ផស្សេន ផុដ្ឋោ បរេតោ សមោហិតោ សមន្នាគតោ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ។ ឯវម្បិ អសតា ច ន សោចតិ។ អថ វា អសន្តេ អសំវិជ្ជមានេ អនុបលព្ភមានេ អហុ វត មេ តំ វត មេ នត្ថិ សិយា វត មេ តំ វតាហំ ន លភាមីតិ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ។ ឯវម្បិ អសតា ច ន សោចតិ។>
  text <ស វេ លោកេ ន ជីយតីតិ។ យស្ស មយ្ហំ វា ឥទំ បរេសំ វា ឥទន្តិ កិញ្ចិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ គហិតំ បរាមដ្ឋំ អភិនិវិដ្ឋំ អជ្ឈោសិតំ អធិមុត្តំ អត្ថិ តស្ស ជានិ អត្ថិ។>
  text <ភាសិតម្បិ ហេតំ>
  text <យស្ស មយ្ហំ វា ឥទំ បរេសំ វា ឥទន្តិ កិញ្ចិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ គហិតំ បរាមដ្ឋំ អភិនិវិដ្ឋំ អជ្ឈោសិតំ អធិមុត្តំ នត្ថិ តស្ស ជានិ នត្ថិ។ ភាសិតម្បិ ហេតំ នន្ទសិ សមណាតិ។ កិំ លទ្ធា អាវុសោតិ។ តេន ហិ សមណ សោចសីតិ។ កិំ ជីយិត្ថ អាវុសោតិ។ តេន ហិ សមណ នេវ នន្ទសិ ន សោចសីតិ។ ឯវមាវុសោតិ។>
  text <ស វេ លោកេ ន ជីយតិ។ តេនាហ ភគវា>
  text <១៨៦>
    text <យស្ស នត្ថិ ឥទំ មេតិ បរេសំ វាបិ កិញ្ចនំ>
    text <មមត្តំ សោ អសំវិន្ទំ នត្ថិ មេតិ ន សោចតិ។>
    text <សុញ្ញតោ លោកំ អវេក្ខស្សុ មោឃរាជ សទា សតោ>
    text <អត្តានុទិដ្ឋិំ ឩហច្ច ឯវំ មច្ចុតរោ សិយា>
    text <ឯវំ លោកំ អវេក្ខន្តំ មច្ចុរាជា ន បស្សតីតិ។>
    text <សុទ្ធធម្មសមុប្បាទំ សុទ្ធសង្ខារសន្តតិំ>
    text <បស្សន្តស្ស យថាភូតំ ន ភយំ ហោតិ គាមណិ។>
    text <តិណកដ្ឋសមំ លោកំ យទា បញ្ញាយ បស្សតិ>
    text <នាញ្ញំ បត្ថយតេ កិញ្ចិ អញ្ញត្រ អប្បដិសន្ធិយាតិ។>
    text <កំ នុ សត្តោតិ បច្ចេសិ មារ ទិដ្ឋិគតំ នុ តេ>
    text <សុទ្ធសង្ខារបុញ្ជោយំ នយិធ សត្តុបលព្ភតិ។>
    text <យថា ហិ អង្គសម្ភារា ហោតិ សទ្ទោ រថោ ឥតិ>
    text <ឯវំ ខន្ធេសុ សន្តេសុ ហោតិ សត្តោតិ សម្មុតិ។>
    text <ទុក្ខមេវ ហិ សម្ភោតិ ទុក្ខំ តិដ្ឋតិ វេតិ ច>
    text <នាញ្ញត្រ ទុក្ខា សម្ភោតិ នាញ្ញំ ទុក្ខា និរុជ្ឈតីតិ។>
    text <យស្ស នត្ថិ ឥទំ មេតិ បរេសំ វាបិ កិញ្ចនំ>
    text <មមត្តំ សោ អសំវិន្ទំ នត្ថិ មេតិ ន សោចតីតិ។>
  text <យស្ស នត្ថិ ឥទំ មេតិ បរេសំ វាបិ កិញ្ចនន្តិ។ យស្សាតិ អរហតោ ខីណាសវស្ស។ យស្ស មយ្ហំ វា ឥទំ បរេសំ វា ឥទន្តិ កិញ្ចិ រូបគតំ វេទនាគតំ សញ្ញាគតំ សង្ខារគតំ វិញ្ញាណគតំ គហិតំ បរាមដ្ឋំ អភិនិវិដ្ឋំ អជ្ឈោសិតំ អធិមុត្តំ នត្ថិ ន សន្តិ ន សំវិជ្ជតិ នុបលព្ភតិ បហីនំ សមុច្ឆិន្នំ វូបសន្តំ បដិបស្សទ្ធំ អភព្ពុប្បត្តិកំ ញាណគ្គិនា ទឌ្ឍន្តិ។ ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។>
  text <វុត្តញ្ហេតំ ភគវតា នាយំ ភិក្ខវេ កាយោ តុម្ហាកំ នបិ អញ្ញេសំ។ បុរាណមិទំ ភិក្ខវេ កម្មំ អភិសង្ខតំ អភិសញ្ចេតយិតំ វេទនីយំ ទដ្ឋព្ពំ។ តត្រ ភិក្ខវេ សុតវា អរិយសាវកោ បដិច្ចសមុប្បាទំយេវ សាធុកំ យោនិសោ មនសិករោតិ ឥតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ…បេ។… ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយត្វេវ អសេសវិរាគនិរោធា សង្ខារនិរោធោ…បេ។… ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។ ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។>
  text <វុត្តម្បិ ហេតំ ភគវតា>
  text <ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។>
  text <វុត្តម្បិ ហេតំ ភគវតា យំ ភិក្ខវេ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតិ។ កិញ្ច ភិក្ខវេ ន តុម្ហាកំ។ រូបំ ភិក្ខវេ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតិ។ វេទនា… សញ្ញា… សង្ខារា… វិញ្ញាណំ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតិ។ តំ កិំ មញ្ញថ ភិក្ខវេ យំ ឥមស្មិំ ជេតវនេ តិណកដ្ឋសាខាបលាសំ តំ ជនោ ហរេយ្យ វា ឌហេយ្យ វា យថាបច្ចយំ វា ករេយ្យ អបិ នុ តុម្ហាកំ ឯវមស្ស អម្ហេ ជនោ ហរតិ វា ឌហតិ វា យថាបច្ចយំ វា ករោតីតិ។ នោ ហេតំ ភន្តេ។ តំ កិស្ស ហេតុ។ ន ហិ នោ ឯតំ ភន្តេ អត្តា វា អត្តនិយំ វាតិ។ ឯវមេវ ខោ ភិក្ខវេ យំ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតិ។ កិញ្ច ភិក្ខវេ ន តុម្ហាកំ។ រូបំ ភិក្ខវេ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតិ។ វេទនា… សញ្ញា… សង្ខារា… វិញ្ញាណំ ន តុម្ហាកំ តំ បជហថ។ តំ វោ បហីនំ ទីឃរត្តំ ហិតាយ សុខាយ ភវិស្សតីតិ។ ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។ ភាសិតម្បិ ហេតំ>
  text <ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។ វជិរា ភិក្ខុនី មារំ បាបិមន្តំ ឯតទវោច>
  text <ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។ វុត្តំញ្ហេតំ ភគវតា>
  text <ឯវមេវ ខោ ភិក្ខវេ ភិក្ខុ រូបំ សមន្នេសតិ យាវតា រូបស្ស គតិ វេទនំ… សញ្ញំ… សង្ខារេ… វិញ្ញាណំ សមន្នេសតិ យាវតា វិញ្ញាណស្ស គតិ។ តស្ស រូបំ សមន្នេសតោ យាវតា រូបស្ស គតិ វេទនំ… សញ្ញំ… សង្ខារេ… វិញ្ញាណំ សមន្នេសតោ យាវតា វិញ្ញាណស្ស គតិ យម្បិស្ស តំ ហោតិ អហន្តិ វា មមន្តិ វា អស្មីតិ វា តម្បិ តស្ស ន ហោតីតិ។ ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។>
  text <អាយស្មា អានន្ទោ ភគវន្តំ ឯតទវោច សុញ្ញោ លោកោ សុញ្ញោ លោកោតិ ភន្តេ វុច្ចតិ។ កិត្តាវតា នុ ខោ ភន្តេ សុញ្ញោ លោកោតិ វុច្ចតីតិ។ យស្មា ខោ អានន្ទ សុញ្ញំ អត្តេន វា អត្តនិយេន វា តស្មា សុញ្ញោ លោកោតិ វុច្ចតិ។ កិញ្ចានន្ទ សុញ្ញំ អត្តេន វា អត្តនិយេន វា។ ចក្ខុ ខោ អានន្ទ សុញ្ញំ អត្តេន វា អត្តនិយេន វា។ រូបា សុញ្ញា ចក្ខុវិញ្ញាណំ សុញ្ញំ ចក្ខុសម្ផស្សោ សុញ្ញោ យទិទំ ចក្ខុសម្ផស្សបច្ចយា ឧប្បជ្ជតិ វេទយិតំ សុខំ វា ទុក្ខំ វា អទុក្ខមសុខំ វា តម្បិ សុញ្ញំ… សោតំ សុញ្ញំ… សទ្ទា សុញ្ញា… ឃានំ សុញ្ញំ… គន្ធា សុញ្ញា… ជិវ្ហា សុញ្ញា… រសា សុញ្ញា… កាយោ សុញ្ញោ… ផោដ្ឋព្ពា សុញ្ញា… មនោ សុញ្ញោ… ធម្មា សុញ្ញា… មនោវិញ្ញាណំ សុញ្ញំ… មនោសម្ផស្សោ សុញ្ញោ យទិទំ មនោសម្ផស្សបច្ចយា ឧប្បជ្ជតិ វេទយិតំ សុខំ វា ទុក្ខំ វា អទុក្ខមសុខំ វា តម្បិ សុញ្ញំ អត្តេន វា អត្តនិយេន វា។ យស្មា ខោ អានន្ទ សុញ្ញំ អត្តេន វា អត្តនិយេន វា តស្មា សុញ្ញោ លោកោតិ វុច្ចតីតិ។ ឯវម្បិ យស្ស នត្ថិ ឥទំ មេតិ បរេសំ វាបិ កិញ្ចនំ។>
  text <មមត្តំ សោ អសំវិន្ទន្តិ។ មមត្តាតិ ទ្វេ មមត្តា តណ្ហាមមត្តញ្ច ទិដ្ឋិមមត្តញ្ច…បេ។… ឥទំ តណ្ហាមមត្តំ…បេ។… ឥទំ ទិដ្ឋិមមត្តំ។ តណ្ហាមមត្តំ បហាយ ទិដ្ឋិមមត្តំ បដិនិស្សជ្ជិត្វា មមត្តំ អវិន្ទន្តោ អសំវិន្ទន្តោ អនធិគច្ឆន្តោ អប្បដិលភន្តោតិ មមត្តំ សោ អសំវិន្ទំ។>
  text <នត្ថិ មេតិ ន សោចតីតិ។ វិបរិណតំ វា វត្ថុំ ន សោចតិ វិបរិណតស្មិំ វា វត្ថុស្មិំ ន សោចតិ។ ចក្ខុ មេ វិបរិណតន្តិ ន សោចតិ សោតំ មេ…បេ។… សាលោហិតា មេ វិបរិណតាតិ ន សោចតិ ន កិលមតិ ន បរិទេវតិ ន ឧរត្តាឡិំ កន្ទតិ ន សម្មោហំ អាបជ្ជតីតិ នត្ថិ មេតិ ន សោចតិ។>
  text <តេនាហ ភគវា>
  text <១៨៧>
    text <អនិដ្ឋុរី អននុគិទ្ធោ អនេជោ សព្ពធី សមោ>
    text <តមានិសំសំ បព្រូមិ បុច្ឆិតោ អវិកម្បិនំ។>
    text <អនិដ្ឋុរី អននុគិទ្ធោ អនេជោ សព្ពធី សមោ>
    text <តមានិសំសំ បព្រូមិ បុច្ឆិតោ អវិកម្បិនន្តិ។>
  text <អនិដ្ឋុរី អននុគិទ្ធោ អនេជោ សព្ពធី សមោតិ។ កតមំ និដ្ឋុរិយំ។ ឥធេកច្ចោ និដ្ឋុរិយោ ហោតិ បរលាភសក្ការគរុការមាននវន្ទនបូជនាសុ ឥស្សតិ ឧសូយតិ ឥស្សំ ពន្ធតិ។ យំ ឯវរូបំ និដ្ឋុរិយំ និដ្ឋុរិយកម្មំ ឥស្សា ឥស្សាយនា ឥស្សាយិតត្តំ ឧសូយា ឧសូយនា ឧសូយិតត្តំ ឥទំ វុច្ចតិ និដ្ឋុរិយំ។ យស្សេតំ និដ្ឋុរិយំ បហីនំ សមុច្ឆិន្នំ…បេ។… ញាណគ្គិនា ទឌ្ឍំ សោ វុច្ចតិ អនិដ្ឋុរីតិ។ អននុគិទ្ធោតិ។ គេធោ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសោ គេធោ បហីនោ សមុច្ឆិន្នោ…បេ។… ញាណគ្គិនា ទឌ្ឍោ សោ វុច្ចតិ អននុគិទ្ធោ។ សោ រូបេ អគិទ្ធោ សទ្ទេ…បេ។… ទិដ្ឋសុតមុតវិញ្ញាតព្ពេសុ ធម្មេសុ អគិទ្ធោ អគធិតោ អមុច្ឆិតោ អនជ្ឈោសន្នោ វីតគេធោ វិគតគេធោ ចត្តគេធោ វន្តគេធោ មុត្តគេធោ បហីនគេធោ បដិនិស្សដ្ឋគេធោ វីតរាគោ វិគតរាគោ ចត្តរាគោ វន្តរាគោ មុត្តរាគោ បហីនរាគោ បដិនិស្សដ្ឋរាគោ និច្ឆាតោ និព្ពុតោ សីតិភូតោ សុខប្បដិសំវេទី ព្រហ្មភូតេន អត្តនា វិហរតីតិ អនិដ្ឋុរី អននុគិទ្ធោ។>
  text <អនេជោ សព្ពធី សមោតិ។ ឯជា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសា ឯជា តណ្ហា បហីនា សមុច្ឆិន្នា…បេ។… ញាណគ្គិនា ទឌ្ឍា សោ វុច្ចតិ អនេជោ។ ឯជាយ បហីនត្តា អនេជោ។ សោ លាភេបិ ន ឥញ្ជតិ អលាភេបិ ន ឥញ្ជតិ យសេបិ ន ឥញ្ជតិ អយសេបិ ន ឥញ្ជតិ បសំសាយបិ ន ឥញ្ជតិ និន្ទាយបិ ន ឥញ្ជតិ សុខេបិ ន ឥញ្ជតិ ទុក្ខេបិ ន ឥញ្ជតិ ន ចលតិ ន វេធតិ នប្បវេធតិ ន សម្បវេធតីតិ អនេជោ។ សព្ពធី សមោតិ សព្ពំ វុច្ចតិ ទ្វាទសាយតនានិ។ ចក្ខុ ចេវ រូបា ច…បេ។… មនោ ចេវ ធម្មា ច។ យតោ អជ្ឈត្តិកពាហិរេសុ អាយតនេសុ ឆន្ទរាគោ បហីនោ ហោតិ ឧច្ឆិន្នមូលោ តាលាវត្ថុកតោ អនភាវំកតោ អាយតិំ អនុប្បាទធម្មោ សោ វុច្ចតិ សព្ពធិ សមោ។ សោ សព្ពត្ថ តាទិ សព្ពត្ថ មជ្ឈត្តោ សព្ពត្ថ ឧបេក្ខកោតិ អនេជោ សព្ពធី សមោ។>
  text <តមានិសំសំ បព្រូមិ បុច្ឆិតោ អវិកម្បិនន្តិ។ អវិកម្បិនំ បុគ្គលំ បុដ្ឋោ បុច្ឆិតោ យាចិតោ អជ្ឈេសិតោ បសាទិតោ ឥមេ ចត្តារោ អានិសំសេ បព្រូមិ។ យោ សោ អនិដ្ឋុរី អននុគិទ្ធោ អនេជោ សព្ពធិ សមោតិ ព្រូមិ អាចិក្ខាមិ…បេ។… បកាសេមីតិ តមានិសំសំ បព្រូមិ បុច្ឆិតោ អវិកម្បិនំ។>
  text <តេនាហ ភគវា>
  text <១៨៨>
    text <អនេជស្ស វិជានតោ នត្ថិ កាចិ និសង្ខតិ>
    text <វិរតោ សោ វិយារព្ភា ខេមំ បស្សតិ សព្ពធិ។>
    text <អនេជស្ស វិជានតោ នត្ថិ កាចិ និសង្ខតិ>
    text <វិរតោ សោ វិយារព្ភា ខេមំ បស្សតិ សព្ពធីតិ។>
  text <អនេជស្ស វិជានតោតិ។ ឯជា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ យស្សេសា ឯជា តណ្ហា បហីនា សមុច្ឆិន្នា…បេ។… ញាណគ្គិនា ទឌ្ឍា សោ វុច្ចតិ អនេជោ។ ឯជាយ បហីនត្តា អនេជោ។ សោ លាភេបិ ន ឥញ្ជតិ អលាភេបិ ន ឥញ្ជតិ យសេបិ ន ឥញ្ជតិ អយសេបិ ន ឥញ្ជតិ បសំសាយបិ ន ឥញ្ជតិ និន្ទាយបិ ន ឥញ្ជតិ សុខេបិ ន ឥញ្ជតិ ទុក្ខេបិ ន ឥញ្ជតិ ន ចលតិ ន វេធតិ នប្បវេធតិ ន សម្បវេធតីតិ អនេជស្ស។ វិជានតោតិ ជានតោ អាជានតោ វិជានតោ បដិវិជានតោ បដិវិជ្ឈតោ។ សព្ពេ សង្ខារា អនិច្ចាតិ ជានតោ អាជានតោ វិជានតោ បដិវិជានតោ បដិវិជ្ឈតោ សព្ពេ សង្ខារា ទុក្ខាតិ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ ជានតោ អាជានតោ វិជានតោ បដិវិជានតោ បដិវិជ្ឈតោតិ អនេជស្ស វិជានតោ។>
  text <នត្ថិ កាចិ និសង្ខតីតិ។ និសង្ខតិយោ វុច្ចន្តិ បុញ្ញាភិសង្ខារោ អបុញ្ញាភិសង្ខារោ អានេញ្ជាភិសង្ខារោ។ យតោ បុញ្ញាភិសង្ខារោ ច អបុញ្ញាភិសង្ខារោ ច អានេញ្ជាភិសង្ខារោ ច បហីនា ហោន្តិ ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា ឯត្តាវតា និសង្ខតិយោ នត្ថិ ន សន្តិ ន សំវិជ្ជន្តិ នុបលព្ភន្តិ បហីនា សមុច្ឆិន្នា វូបសន្តា បដិបស្សទ្ធា អភព្ពុប្បត្តិកា ញាណគ្គិនា ទឌ្ឍាតិ នត្ថិ កាចិ និសង្ខតិ។>
  text <វិរតោ សោ វិយារព្ភាតិ។ វិយារព្ភោ វុច្ចតិ បុញ្ញាភិសង្ខារោ អបុញ្ញាភិសង្ខារោ អានេញ្ជាភិសង្ខារោ។ យតោ បុញ្ញាភិសង្ខារោ ច អបុញ្ញាភិសង្ខារោ ច អានេញ្ជាភិសង្ខារោ ច បហីនា ហោន្តិ ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា ឯត្តាវតា អារព្ភា វិយារព្ភា អារតោ អស្ស វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ វិរតោ សោ វិយារព្ភា។>
  text <ខេមំ បស្សតិ សព្ពធីតិ។ ភយករោ រាគោ ភយករោ ទោសោ ភយករោ មោហោ…បេ។… ភយករា កិលេសា។ ភយករស្ស រាគស្ស បហីនត្តា…បេ។… ភយករានំ កិលេសានំ បហីនត្តា សព្ពត្ថ ខេមំ បស្សតិ សព្ពត្ថ អភយំ បស្សតិ សព្ពត្ថ អនីតិកំ បស្សតិ សព្ពត្ថ អនុបទ្ទវំ បស្សតិ សព្ពត្ថ អនុបសគ្គំ បស្សតិ សព្ពត្ថ អនុបសដ្ឋត្តំ បស្សតីតិ ខេមំ បស្សតិ សព្ពធិ។>
  text <តេនាហ ភគវា>
  text <១៨៩>
    text <ន សមេសុ ន ឱមេសុ ន ឧស្សេសុ វទតេ មុនិ>
    text <សន្តោ សោ វីតមច្ឆរោ នាទេតិ ន និរស្សតិ។ ឥតិ ភគវា>
    text <ន សមេសុ ន ឱមេសុ ន ឧស្សេសុ វទតេ មុនិ>
    text <សន្តោ សោ វីតមច្ឆរោ នាទេតិ ន និរស្សតិ។ ឥតិ ភគវា>
  text <ន សមេសុ ន ឱមេសុ ន ឧស្សេសុ វទតេ មុនីតិ។ មុនីតិ។ មោនំ វុច្ចតិ ញាណំ…បេ។… សង្គជាលមតិច្ច សោ មុនិ។ សេយ្យោហមស្មីតិ វា សទិសោហមស្មីតិ វា ហីនោហមស្មីតិ វា ន វទតិ ន កថេតិ ន ភណតិ ន ទីបយតិ ន វោហរតីតិ ន សមេសុ ន ឱមេសុ ន ឧស្សេសុ វទតេ មុនិ។>
  text <សន្តោ សោ វីតមច្ឆរោតិ។ សន្តោតិ រាគស្ស សន្តត្តា សមិតត្តា សន្តោ ទោសស្ស…បេ។… មោហស្ស… សព្ពាកុសលាភិសង្ខារានំ សន្តត្តា សមិតត្តា វូបសមិតត្តា វិជ្ឈាតត្តា និព្ពុតត្តា វិគតត្តា បដិបស្សទ្ធត្តា សន្តោ ឧបសន្តោ វូបសន្តោ និព្ពុតោ បដិបស្សទ្ធោតិ សន្តោ។ សោ វីតមច្ឆរោតិ។ បញ្ច មច្ឆរិយានិ អាវាសមច្ឆរិយំ…បេ។… គាហោ វុច្ចតិ មច្ឆរិយំ។ យស្សេតំ មច្ឆរិយំ បហីនំ សមុច្ឆិន្នំ…បេ។… ញាណគ្គិនា ទឌ្ឍំ សោ វុច្ចតិ វីតមច្ឆរោ វិគតមច្ឆរោ ចត្តមច្ឆរោ វន្តមច្ឆរោ មុត្តមច្ឆរោ បហីនមច្ឆរោ បដិនិស្សដ្ឋមច្ឆរោតិ សន្តោ សោ វីតមច្ឆរោ។>
  text <នាទេតិ ន និរស្សតិ ឥតិ ភគវាតិ។ នាទេតីតិ រូបំ នាទិយតិ ន ឧបាទិយតិ ន គណ្ហាតិ ន បរាមសតិ នាភិនិវិសតិ វេទនំ… សញ្ញំ… សង្ខារេ… វិញ្ញាណំ… គតិំ… ឧបបត្តិំ… បដិសន្ធិំ… ភវំ… សំសារំ… វដ្ដំ នាទិយតិ ន ឧបាទិយតិ ន គណ្ហាតិ ន បរាមសតិ នាភិនិវិសតីតិ នាទេតិ។ ន និរស្សតីតិ រូបំ ន បជហតិ ន វិនោទេតិ ន ព្យន្តិំ ករោតិ ន អនភាវំ គមេតិ វេទនំ… សញ្ញំ… សង្ខារេ… វិញ្ញាណំ… គតិំ… ឧបបត្តិំ … បដិសន្ធិំ… ភវំ… សំសារំ… វដ្ដំ ន បជហតិ ន វិនោទេតិ ន ព្យន្តិំ ករោតិ ន អនភាវំ គមេតិ។ ភគវាតិ គារវាធិវចនំ…បេ។… សច្ឆិកា បញ្ញត្តិ យទិទំ ភគវាតិ។>
  text <តេនាហ ភគវា>
  stand <អត្តទណ្ឌសុត្តនិទ្ទេសោ បន្នរសមោ។>
