text <៣៣។ ឧមាបុប្ផិយវគ្គោ>
  text <១។ ឧមាបុប្ផិយត្ថេរអបទានំ>
    text <១>
      text <សមាហិតំ សមាបន្នំ សិទ្ធត្ថមបរាជិតំ>
      text <សមាធិនា ឧបវិដ្ឋំ អទ្ទសាហំ នរុត្តមំ។>
    text <២>
      text <ឧមាបុប្ផំ គហេត្វាន ពុទ្ធស្ស អភិរោបយិំ>
      text <សព្ពបុប្ផា ឯកសីសា ឧទ្ធំវណ្ដា អធោមុខា។>
    text <៣>
      text <សុចិត្តា វិយ តិដ្ឋន្តេ អាកាសេ បុប្ផសន្ថរា>
      text <តេន ចិត្តប្បសាទេន តុសិតំ ឧបបជ្ជហំ។>
    text <៤>
      text <ចតុន្នវុតិតោ កប្បេ យំ បុប្ផមភិបូជយិំ>
      text <ទុគ្គតិំ នាភិជានាមិ ពុទ្ធបូជាយិទំ ផលំ។>
    text <៥>
      text <បញ្ចបញ្ញាសិតោ កប្បេ ឯកោ អាសិំ មហីបតិ>
      text <សមន្តឆទនោ នាម ចក្កវត្តី មហព្ពលោ។>
    text <៦>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ឧមាបុប្ផិយោ ថេរោ ឥមា គាថាយោ អភាសិត្ថាតិ។>
    stand <ឧមាបុប្ផិយត្ថេរស្សាបទានំ បឋមំ។>
  text <២។ បុលិនបូជកត្ថេរអបទានំ>
    text <៧>
      text <កកុធំ វិលសន្តំវ និសភាជានិយំ យថា>
      text <ឱសធិំវ វិរោចន្តំ ឱភាសន្តំ នរាសភំ។>
    text <៨>
      text <អញ្ជលិំ បគ្គហេត្វាន អវន្ទិំ សត្ថុនោ អហំ>
      text <សត្ថារំ បរិវណ្ណេសិំ សកកម្មេន តោសយិំ។>
    text <៩>
      text <សុសុទ្ធំ បុលិនំ គយ្ហ គតមគ្គេ សមោកិរិំ>
      text <ឧច្ឆង្គេន គហេត្វាន វិបស្សិស្ស មហេសិនោ។>
    text <១០>
      text <តតោ ឧបឌ្ឍបុលិនំ វិប្បសន្នេន ចេតសា>
      text <ទិវាវិហារេ ឱសិញ្ចិំ ទ្វិបទិន្ទស្ស តាទិនោ។>
    text <១១>
      text <ឯកនវុតិតោ កប្បេ បុលិនំ យមសិញ្ចហំ>
      text <ទុគ្គតិំ នាភិជានាមិ បុលិនស្ស ឥទំ ផលំ។>
    text <១២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បុលិនបូជកោ ថេរោ ឥមា គាថាយោ អភាសិត្ថាតិ។>
    stand <បុលិនបូជកត្ថេរស្សាបទានំ ទុតិយំ។>
  text <៣។ ហាសជនកត្ថេរអបទានំ>
    text <១៣>
      text <ទុមគ្គេ បំសុកូលកំ លគ្គំ ទិស្វាន សត្ថុនោ>
      text <អញ្ជលិំ បគ្គហេត្វាន ភិយ្យោ ឧច្ចារិតំ មយា។>
    text <១៤>
      text <ទូរតោ បន ទិស្វាន ហាសោ មេ ឧទបជ្ជថ>
      text <អញ្ជលិំ បគ្គហេត្វាន ភិយ្យោ ចិត្តំ បសាទយិំ។>
    text <១៥>
      text <ឯកនវុតិតោ កប្បេ យំ សញ្ញមលភិំ តទា>
      text <ទុគ្គតិំ នាភិជានាមិ ពុទ្ធសញ្ញាយិទំ ផលំ។>
    text <១៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ហាសជនកោ ថេរោ ឥមា គាថាយោ អភាសិត្ថាតិ។>
    stand <ហាសជនកត្ថេរស្សាបទានំ តតិយំ។>
  text <៤។ យញ្ញសាមិកត្ថេរអបទានំ>
    text <១៧>
      text <ជាតិយា សត្តវស្សោហំ អហោសិំ មន្តបារគូ>
      text <កុលវត្តំ អធារេសិំ យញ្ញោ ឧស្សាហិតោ មយា។>
    text <១៨>
      text <ចុល្លាសីតិសហស្សានិ បសូ ហញ្ញន្តិ មេ តទា>
      text <សារថម្ភុបនីតានិ យញ្ញត្ថាយ ឧបដ្ឋិតា។>
    text <១៩>
      text <ឧក្កាមុខបហដ្ឋោវ ខទិរង្គារសន្និភោ>
      text <ឧទយន្តោវ សូរិយោ បុណ្ណមាយេវ ចន្ទិមា។>
    text <២០>
      text <សិទ្ធត្ថោ សព្ពសិទ្ធត្ថោ តិលោកមហិតោ ហិតោ>
      text <ឧបគន្ត្វាន សម្ពុទ្ធោ ឥទំ វចនមព្រវិ។>
    text <២១>
      text <អហិំសា សព្ពបាណីនំ កុមារ មម រុច្ចតិ>
      text <ថេយ្យា ច អតិចារា ច មជ្ជបានា ច អារតិ។>
    text <២២>
      text <រតិ ច សមចរិយាយ ពាហុសច្ចំ កតញ្ញុតា>
      text <ទិដ្ឋេ ធម្មេ បរត្ថ ច ធម្មា ឯតេ បសំសិយា។>
    text <២៣>
      text <ឯតេ ធម្មេ ភាវយិត្វា សព្ពសត្តហិតេ រតោ>
      text <ពុទ្ធេ ចិត្តំ បសាទេត្វា ភាវេហិ មគ្គមុត្តមំ។>
    text <២៤>
      text <ឥទំ វត្វាន សព្ពញ្ញូ លោកជេដ្ឋោ នរាសភោ>
      text <មមេវំ អនុសាសិត្វា វេហាសំ ឧគ្គតោ គតោ។>
    text <២៥>
      text <បុព្ពេ ចិត្តំ វិសោធេត្វា បច្ឆា ចិត្តំ បសាទយិំ>
      text <តេន ចិត្តប្បសាទេន តុសិតំ ឧបបជ្ជហំ។>
    text <២៦>
      text <ចតុន្នវុតិតោ កប្បេ យទា ចិត្តំ បសាទយិំ>
      text <ទុគ្គតិំ នាភិជានាមិ ពុទ្ធសញ្ញាយិទំ ផលំ។>
    text <២៧>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា យញ្ញសាមិកោ ថេរោ ឥមា គាថាយោ អភាសិត្ថាតិ។>
    stand <យញ្ញសាមិកត្ថេរស្សាបទានំ ចតុត្ថំ។>
  text <៥។ និមិត្តសញ្ញកត្ថេរអបទានំ>
    text <២៨>
      text <ចន្ទភាគានទីតីរេ វសាមិ អស្សមេ អហំ>
      text <សុវណ្ណមិគមទ្ទក្ខិំ ចរន្តំ វិបិនេ អហំ។>
    text <២៩>
      text <មិគេ ចិត្តំ បសាទេត្វា លោកជេដ្ឋំ អនុស្សរិំ>
      text <តេន ចិត្តប្បសាទេន អញ្ញេ ពុទ្ធេ អនុស្សរិំ។>
    text <៣០>
      text <អព្ភតីតា ច យេ ពុទ្ធា វត្តមានា អនាគតា>
      text <ឯវមេវំ វិរោចន្តិ មិគរាជាវ តេ តយោ។>
    text <៣១>
      text <ចតុន្នវុតិតោ កប្បេ យំ សញ្ញមលភិំ តទា>
      text <ទុគ្គតិំ នាភិជានាមិ ពុទ្ធសញ្ញាយិទំ ផលំ។>
    text <៣២>
      text <សត្តវីសេ ឥតោ កប្បេ ឯកោ អាសិំ មហីបតិ>
      text <អរញ្ញសត្ថោ នាមេន ចក្កវត្តី មហព្ពលោ។>
    text <៣៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា និមិត្តសញ្ញកោ ថេរោ ឥមា គាថាយោ អភាសិត្ថាតិ។>
    stand <និមិត្តសញ្ញកត្ថេរស្សាបទានំ បញ្ចមំ។>
  text <៦។ អន្នសំសាវកត្ថេរអបទានំ>
    text <៣៤>
      text <សុវណ្ណវណ្ណំ សម្ពុទ្ធំ គច្ឆន្តំ អន្តរាបណេ>
      text <កញ្ចនគ្ឃិយសង្កាសំ ពាត្តិំសវរលក្ខណំ។>
    text <៣៥>
      text <សិទ្ធត្ថំ សព្ពសិទ្ធត្ថំ អនេជំ អបរាជិតំ>
      text <សម្ពុទ្ធំ អតិនាមេត្វា ភោជយិំ តំ មហាមុនិំ។>
    text <៣៦>
      text <មុនិ ការុណិកោ លោកេ ឱភាសយិ មមំ តទា>
      text <ពុទ្ធេ ចិត្តំ បសាទេត្វា កប្បំ សគ្គម្ហិ មោទហំ។>
    text <៣៧>
      text <ចតុន្នវុតិតោ កប្បេ យំ ទានមទទិំ តទា>
      text <ទុគ្គតិំ នាភិជានាមិ ភិក្ខាទានស្សិទំ ផលំ។>
    text <៣៨>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
      text <ឥត្ថំ សុទំ អាយស្មា អន្នសំសាវកោ ថេរោ ឥមា គាថាយោ អភាសិត្ថាតិ>
    stand <អន្នសំសាវកត្ថេរស្សាបទានំ ឆដ្ឋំ។>
  text <៧។ និគ្គុណ្ឌិបុប្ផិយត្ថេរអបទានំ>
    text <៣៩>
      text <យទា ទេវោ ទេវកាយា ចវតេ អាយុសង្ខយា>
      text <តយោ សទ្ទា និច្ឆរន្តិ ទេវានំ អនុមោទតំ។>
    text <៤០>
      text <ឥតោ ភោ សុគតិំ គច្ឆ មនុស្សានំ សហព្យតំ>
      text <មនុស្សភូតោ សទ្ធម្មេ លភ សទ្ធំ អនុត្តរំ។>
    text <៤១>
      text <សា តេ សទ្ធា និវិដ្ឋាស្ស មូលជាតា បតិដ្ឋិតា>
      text <យាវជីវំ អសំហីរា សទ្ធម្មេ សុប្បវេទិតេ។>
    text <៤២>
      text <កាយេន កុសលំ កត្វា វាចាយ កុសលំ ពហុំ>
      text <មនសា កុសលំ កត្វា អព្យាបជ្ជំ និរូបធិំ។>
    text <៤៣>
      text <តតោ ឱបធិកំ បុញ្ញំ កត្វា ទានេន តំ ពហុំ>
      text <អញ្ញេបិ មច្ចេ សទ្ធម្មេ ព្រហ្មចរិយេ និវេសយ។>
    text <៤៤>
      text <ឥមាយ អនុកម្បាយ ទេវាទេវំ យទា វិទូ>
      text <ចវន្តំ អនុមោទន្តិ ឯហិ ទេវ បុនប្បុនំ។>
    text <៤៥>
      text <សំវេគោ មេ តទា អាសិ ទេវសង្ឃេ សមាគតេ>
      text <កំសុ នាម អហំ យោនិំ គមិស្សាមិ ឥតោ ចុតោ។>
    text <៤៦>
      text <មម សំវេគមញ្ញាយ សមណោ ភាវិតិន្ទ្រិយោ>
      text <មមុទ្ធរិតុកាមោ សោ អាគច្ឆិ មម សន្តិកំ។>
    text <៤៧>
      text <សុមនោ នាម នាមេន បទុមុត្តរសាវកោ>
      text <អត្ថធម្មានុសាសិត្វា សំវេជេសិ មមំ តទា។>
    stand <ទ្វាទសមំ ភាណវារំ។>
    text <៤៨>
      text <តស្សាហំ វចនំ សុត្វា ពុទ្ធេ ចិត្តំ បសាទយិំ>
      text <តំ ធីរំ អភិវាទេត្វា តត្ថ កាលំកតោ អហំ។>
    text <៤៩>
      text <ឧបបជ្ជិំ ស តត្ថេវ សុក្កមូលេន ចោទិតោ>
      text <វសន្តោ មាតុកុច្ឆិម្ហិ បុន ធារេតិ មាតុយា។>
    text <៥០>
      text <តម្ហា កាយា ចវិត្វាន តិទសេ ឧបបជ្ជហំ>
      text <ឯត្ថន្តរេ ន បស្សាមិ ទោមនស្សមហំ តទា។>
    text <៥១>
      text <តាវតិំសា ចវិត្វាន មាតុកុច្ឆិំ សមោក្កមិំ>
      text <និក្ខមិត្វាន កុច្ឆិម្ហា កណ្ហសុក្កំ អជានហំ។>
    text <៥២>
      text <ជាតិយា សត្តវស្សោវ អារាមំ បាវិសិំ អហំ>
      text <គោតមស្ស ភគវតោ សក្យបុត្តស្ស តាទិនោ។>
    text <៥៣>
      text <វិត្ថារិកេ បាវចនេ ពាហុជញ្ញម្ហិ សាសនេ>
      text <អទ្ទសំ សាសនករេ ភិក្ខវោ តត្ថ សត្ថុនោ។>
    text <៥៤>
      text <សាវត្ថិ នាម នគរំ រាជា តត្ថាសិ កោសលោ>
      text <រថេន នាគយុត្តេន ឧបេសិ ពោធិមុត្តមំ។>
    text <៥៥>
      text <តស្សាហំ នាគំ ទិស្វាន បុព្ពកម្មំ អនុស្សរិំ>
      text <អញ្ជលិំ បគ្គហេត្វាន សមយំ អគមាសហំ។>
    text <៥៦>
      text <ជាតិយា សត្តវស្សោវ បព្ពជិំ អនគារិយំ>
      text <យោ សោ ពុទ្ធំ ឧបដ្ឋាសិ អានន្ទោ នាម សាវកោ។>
    text <៥៧>
      text <គតិមា ធិតិមា ចេវ សតិមា ច ពហុស្សុតោ>
      text <រញ្ញោ ចិត្តំ បសាទេន្តោ និយ្យាទេសិ មហាជុតិ។>
    text <៥៨>
      text <តស្សាហំ ធម្មំ សុត្វាន បុព្ពកម្មំ អនុស្សរិំ>
      text <តត្ថេវ ឋិតកោ សន្តោ អរហត្តមបាបុណិំ។>
    text <៥៩>
      text <ឯកំសំ ចីវរំ កត្វា សិរេ កត្វាន អញ្ជលិំ>
      text <សម្ពុទ្ធំ អភិវាទេត្វា ឥមំ វាចំ ឧទីរយិំ។>
    text <៦០>
      text <បទុមុត្តរពុទ្ធស្ស ទ្វិបទិន្ទស្ស សត្ថុនោ>
      text <និគ្គុណ្ឌិបុប្ផំ បគ្គយ្ហ សីហាសនេ ឋបេសហំ។>
    text <៦១>
      text <តេន កម្មេន ទ្វិបទិន្ទ លោកជេដ្ឋ នរាសភ>
      text <បត្តោម្ហិ អចលំ ឋានំ ហិត្វា ជយបរាជយំ។>
    text <៦២>
      text <បញ្ចវីសសហស្សម្ហិ កប្បានំ មនុជាធិបា>
      text <អព្ពុទនិរព្ពុទានិ អដ្ឋដ្ឋាសិំសុ ខត្តិយា។>
    text <៦៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា និគ្គុណ្ឌិបុប្ផិយោ ថេរោ ឥមា គាថាយោ អភាសិត្ថាតិ។>
    stand <និគ្គុណ្ឌិបុប្ផិយត្ថេរស្សាបទានំ សត្តមំ។>
  text <៨។ សុមនាវេឡិយត្ថេរអបទានំ>
    text <៦៤>
      text <វេស្សភុស្ស ភគវតោ លោកជេដ្ឋស្ស តាទិនោ>
      text <សព្ពេ ជនា សមាគម្ម មហាបូជំ ករោន្តិ តេ។>
    text <៦៥>
      text <សុធាយ បិណ្ឌំ កត្វាន អាវេឡំ សុមនាយហំ>
      text <សីហាសនស្ស បុរតោ អភិរោបេសហំ តទា។>
    text <៦៦>
      text <សព្ពេ ជនា សមាគម្ម បេក្ខន្តិ បុប្ផមុត្តមំ>
      text <កេនិទំ បូជិតំ បុប្ផំ ពុទ្ធសេដ្ឋស្ស តាទិនោ។>
    text <៦៧>
      text <តេន ចិត្តប្បសាទេន និម្មានំ ឧបបជ្ជហំ>
      text <អនុភោមិ សកំ កម្មំ បុព្ពេ សុកតមត្តនោ។>
    text <៦៨>
      text <យំ យំ យោនុបបជ្ជាមិ ទេវត្តំ អថ មានុសំ>
      text <សព្ពេសានំ បិយោ ហោមិ បុប្ផបូជាយិទំ ផលំ។>
    text <៦៩>
      text <នាភិជានាមិ កាយេន វាចាយ ឧទ ចេតសា>
      text <សំយតានំ តបស្សីនំ កតំ អក្កោសិតំ មយា។>
    text <៧០>
      text <តេន សុចរិតេនាហំ ចិត្តស្ស បណិធីហិ ច>
      text <សព្ពេសំ បូជិតោ ហោមិ អនក្កោសស្សិទំ ផលំ។>
    text <៧១>
      text <ឥតោ ឯកាទសេ កប្បេ សហស្សារោសិ ខត្តិយោ>
      text <សត្តរតនសម្បន្នោ ចក្កវត្តី មហព្ពលោ។>
    text <៧២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សុមនាវេឡិយោ ថេរោ ឥមា គាថាយោ អភាសិត្ថាតិ។>
    stand <សុមនាវេឡិយត្ថេរស្សាបទានំ អដ្ឋមំ។>
  text <៩។ បុប្ផច្ឆត្តិយត្ថេរអបទានំ>
    text <៧៣>
      text <សិទ្ធត្ថស្ស ភគវតោ លោកជេដ្ឋស្ស តាទិនោ>
      text <សច្ចំ បកាសយន្តស្ស និព្ពាបេន្តស្ស បាណិនោ។>
    text <៧៤>
      text <ជលជំ អាហរិត្វាន សតបត្តំ មនោរមំ>
      text <បុប្ផស្ស ឆត្តំ កត្វាន ពុទ្ធស្ស អភិរោបយិំ។>
    text <៧៥>
      text <សិទ្ធត្ថោ ច លោកវិទូ អាហុតីនំ បដិគ្គហោ>
      text <ភិក្ខុសង្ឃេ ឋិតោ សត្ថា ឥមំ គាថំ អភាសថ។>
    text <៧៦>
      text <យោ មេ ចិត្តំ បសាទេត្វា បុប្ផច្ឆត្តំ អធារយិំ>
      text <តេន ចិត្តប្បសាទេន ទុគ្គតិំ សោ ន គច្ឆតិ។>
    text <៧៧>
      text <ឥទំ វត្វាន សម្ពុទ្ធោ សិទ្ធត្ថោ លោកនាយកោ>
      text <ឧយ្យោជេត្វាន បរិសំ វេហាសំ នភមុគ្គមិ។>
    text <៧៨>
      text <វុដ្ឋិតេ នរទេវម្ហិ សេតច្ឆត្តម្បិ វុដ្ឋហិ>
      text <បុរតោ ពុទ្ធសេដ្ឋស្ស គច្ឆតិ ឆត្តមុត្តមំ។>
    text <៧៩>
      text <ចតុន្នវុតិតោ កប្បេ យំ ឆត្តំ អភិរោបយិំ>
      text <ទុគ្គតិំ នាភិជានាមិ បុប្ផច្ឆត្តស្សិទំ ផលំ។>
    text <៨០>
      text <ចតុសត្តតិកប្បម្ហិ អដ្ឋ ជលសិខា អហូ>
      text <សត្តរតនសម្បន្នា ចក្កវត្តី មហព្ពលា។>
    text <៨១>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បុប្ផច្ឆត្តិយោ ថេរោ ឥមា គាថាយោ អភាសិត្ថាតិ។>
    stand <បុប្ផច្ឆត្តិយត្ថេរស្សាបទានំ នវមំ។>
  text <១០។ សបរិវារឆត្តទាយកត្ថេរអបទានំ>
    text <៨២>
      text <បទុមុត្តរោ លោកវិទូ អាហុតីនំ បដិគ្គហោ>
      text <អាកាសេ ជលវុដ្ឋីវ វស្សតេ ធម្មវុដ្ឋិយា។>
    text <៨៣>
      text <តមទ្ទសាសិំ សម្ពុទ្ធំ ទេសេន្តំ អមតំ បទំ>
      text <សកំ ចិត្តំ បសាទេត្វា អគមាសិំ សកំ ឃរំ។>
    text <៨៤>
      text <ឆត្តំ អលង្កតំ គយ្ហ ឧបគច្ឆិំ នរុត្តមំ>
      text <ហដ្ឋោ ហដ្ឋេន ចិត្តេន អាកាសេ ឧក្ខិបិំ អហំ។>
    text <៨៥>
      text <សុសង្គហិតយានំវ ទន្តោវ សាវកុត្តមោ>
      text <ឧបគន្ត្វាន សម្ពុទ្ធំ មត្ថកេ សម្បតិដ្ឋហិ។>
    text <៨៦>
      text <អនុកម្បកោ ការុណិកោ ពុទ្ធោ លោកគ្គនាយកោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <៨៧>
      text <យេន ឆត្តមិទំ ទិន្នំ អលង្កតំ មនោរមំ>
      text <តេន ចិត្តប្បសាទេន ទុគ្គតិំ សោ ន គច្ឆតិ។>
    text <៨៨>
      text <សត្តក្ខត្តុញ្ច ទេវេសុ ទេវរជ្ជំ ករិស្សតិ>
      text <ពាត្តិំសក្ខត្តុញ្ច រាជា ចក្កវត្តី ភវិស្សតិ។>
    text <៨៩>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៩០>
      text <តស្ស ធម្មេសុ ទាយាទោ ឱរសោ ធម្មនិម្មិតោ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <៩១>
      text <ពុទ្ធស្ស គិរមញ្ញាយ វាចាសភិមុទីរិតំ>
      text <បសន្នចិត្តោ សុមនោ ភិយ្យោ ហាសំ ជនេសហំ។>
    text <៩២>
      text <ជហិត្វា មានុសំ យោនិំ ទិព្ពំ យោនិំ មជ្ឈគំ>
      text <វិមានមុត្តមំ មយ្ហំ អព្ភុគ្គតំ មនោរមំ។>
    text <៩៣>
      text <វិមានា និក្ខមន្តស្ស សេតច្ឆត្តំ ធរីយតិ>
      text <តទា សញ្ញំ បដិលភិំ បុព្ពកម្មស្សិទំ ផលំ។>
    text <៩៤>
      text <ទេវលោកា ចវិត្វាន មនុស្សត្តញ្ច អាគមិំ>
      text <ឆត្តិំសក្ខត្តុំ ចក្កវត្តី សត្តកប្បសតម្ហិតោ។>
    text <៩៥>
      text <តម្ហា កាយា ចវិត្វាន អាគច្ឆិំ តិទសំ បុរំ>
      text <សំសរិត្វានុបុព្ពេន មានុសំ បុនរាគមិំ។>
    text <៩៦>
      text <ឱក្កន្តំ មាតុកុច្ឆិំ មំ សេត្តច្ឆត្តំ អធារយុំ>
      text <ជាតិយា សត្តវស្សោហំ បព្ពជិំ អនគារិយំ។>
    text <៩៧>
      text <សុនន្ទោ នាម នាមេន ព្រាហ្មណោ មន្តបារគូ>
      text <ផលិកំ ឆត្តមាទាយ សាវកគ្គស្ស សោ តទា។>
    text <៩៨>
      text <អនុមោទិ មហាវីរោ សារិបុត្តោ មហាកថី>
      text <សុត្វានុមោទនំ តស្ស បុព្ពកម្មមនុស្សរិំ។>
    text <៩៩>
      text <អញ្ជលិំ បគ្គហេត្វាន សកំ ចិត្តំ បសាទយិំ>
      text <សរិត្វា បុរិមំ កម្មំ អរហត្តមបាបុណិំ។>
    text <១០០>
      text <ឧដ្ឋាយ អាសនា តម្ហា សិរេ កត្វាន អញ្ជលិំ>
      text <សម្ពុទ្ធំ អភិវាទេត្វា ឥមំ វាចំ ឧទីរិយិំ។>
    text <១០១>
      text <សតសហស្សិតោ កប្បេ ពុទ្ធោ លោកេ អនុត្តរោ>
      text <បទុមុត្តរោ លោកវិទូ អាហុតីនំ បដិគ្គហោ។>
    text <១០២>
      text <តស្ស ឆត្តំ មយា ទិន្នំ វិចិត្តំ សមលង្កតំ>
      text <ឧភោ ហត្ថេហិ បគ្គណ្ហិ សយម្ភូ អគ្គបុគ្គលោ។>
    text <១០៣>
      text <អហោ ពុទ្ធោ អហោ ធម្មោ អហោ នោ សត្ថុសម្បទា>
      text <ឯកច្ឆត្តស្ស ទានេន ទុគ្គតិំ នុបបជ្ជហំ។>
    text <១០៤>
      text <កិលេសា ឈាបិតា មយ្ហំ ភវា សព្ពេ សមូហតា>
      text <សព្ពាសវេ បរិញ្ញាយ វិហរាមិ អនាសវោ។>
    text <១០៥>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
      text <ឧមាបុប្ផញ្ច បុលិនំ ហាសោ យញ្ញោ និមិត្តកោ>
      text <សំសាវកោ និគ្គុណ្ឌី ច សុមនំ បុប្ផឆត្តកោ>
      text <សបរិវារឆត្តោ ច គាថា សត្តសតុត្តរាតិ។>
    text <ឥត្ថំ សុទំ អាយស្មា សបរិវារឆត្តទាយកោ ថេរោ ឥមា គាថាយោ អភាសិត្ថាតិ។>
    stand <សបរិវារឆត្តទាយកត្ថេរស្សាបទានំ ទសមំ។>
    stand <ឧមាបុប្ផិយវគ្គោ តេត្តិំសតិមោ។>
    text <តស្សុទ្ទានំ>
