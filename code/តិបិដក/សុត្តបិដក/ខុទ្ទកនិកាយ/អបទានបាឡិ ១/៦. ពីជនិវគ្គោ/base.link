text <៦។ ពីជនិវគ្គោ>
  text <១។ វិធូបនទាយកត្ថេរអបទានំ>
    text <១>
      text <បទុមុត្តរពុទ្ធស្ស លោកជេដ្ឋស្ស តាទិនោ>
      text <ពីជនិកា មយា ទិន្នា ទ្វិបទិន្ទស្ស តាទិនោ។>
    text <២>
      text <សកំ ចិត្តំ បសាទេត្វា បគ្គហេត្វាន អញ្ជលិំ>
      text <សម្ពុទ្ធមភិវាទេត្វា បក្កមិំ ឧត្តរាមុខោ។>
    text <៣>
      text <ពីជនិំ បគ្គហេត្វាន សត្ថា លោកគ្គនាយកោ>
      text <ភិក្ខុសង្ឃេ ឋិតោ សន្តោ ឥមា គាថា អភាសថ។>
    text <៤>
      text <ឥមិនា ពីជនិទានេន ចិត្តស្ស បណិធីហិ ច>
      text <កប្បានំ សតសហស្សំ វិនិបាតំ ន គច្ឆតិ។>
    text <៥>
      text <អារទ្ធវីរិយោ បហិតត្តោ ចេតោគុណសមាហិតោ>
      text <ជាតិយា សត្តវស្សោហំ អរហត្តំ អបាបុណិំ។>
    text <៦>
      text <សដ្ឋិកប្បសហស្សម្ហិ ពីជមានសនាមកា>
      text <សោឡសាសិំសុ រាជានោ ចក្កវត្តី មហព្ពលា។>
    text <៧>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា វិធូបនទាយកោ ថេរោ ឥមា គាថាយោ អភាសិត្ថាតិ។>
    stand <វិធូបនទាយកត្ថេរស្សាបទានំ បឋមំ។>
  text <២។ សតរំសិត្ថេរអបទានំ>
    text <៨>
      text <ឧព្ពិទ្ធំ សេលមារុយ្ហ និសីទិ បុរិសុត្តមោ>
      text <បព្ពតស្សាវិទូរម្ហិ ព្រាហ្មណោ មន្តបារគូ។>
    text <៩>
      text <ឧបវិដ្ឋំ មហាវីរំ ទេវទេវំ នរាសភំ>
      text <អញ្ជលិំ បគ្គហេត្វាន សន្ថវិំ លោកនាយកំ។>
    text <១០>
      text <ឯស ពុទ្ធោ មហាវីរោ វរធម្មប្បកាសកោ>
      text <ជលតិ អគ្គិខន្ធោវ ភិក្ខុសង្ឃបុរក្ខតោ។>
    text <១១>
      text <មហាសមុទ្ទោវក្ខុព្ភោ អណ្ណវោវ ទុរុត្តរោ>
      text <មិគរាជាវសម្ភីតោ ធម្មំ ទេសេតិ ចក្ខុមា។>
    text <១២>
      text <មម សង្កប្បមញ្ញាយ បទុមុត្តរនាយកោ>
      text <ភិក្ខុសង្ឃេ ឋិតោ សត្ថា ឥមា គាថា អភាសថ។>
    text <១៣>
      text <យេនាយំ អញ្ជលី ទិន្នោ ពុទ្ធសេដ្ឋោ ច ថោមិតោ>
      text <តិំសកប្បសហស្សានិ ទេវរជ្ជំ ករិស្សតិ។>
    text <១៤>
      text <កប្បសតសហស្សម្ហិ អង្គីរសសនាមកោ>
      text <វិវដ្ដច្ឆទោ សម្ពុទ្ធោ ឧប្បជ្ជិស្សតិ តាវទេ។>
    text <១៥>
      text <តស្ស ធម្មេសុ ទាយាទោ ឱរសោ ធម្មនិម្មិតោ>
      text <សតរំសីតិ នាមេន អរហា សោ ភវិស្សតិ។>
    text <១៦>
      text <ជាតិយា សត្តវស្សោហំ បព្ពជិំ អនគារិយំ>
      text <សតរំសិម្ហិ នាមេន បភា និទ្ធាវតេ មម។>
    text <១៧>
      text <មណ្ឌបេ រុក្ខមូលេ វា ឈាយី ឈានរតោ អហំ>
      text <ធារេមិ អន្តិមំ ទេហំ សម្មាសម្ពុទ្ធសាសនេ។>
    text <១៨>
      text <សដ្ឋិកប្បសហស្សម្ហិ ចតុរោ រាមនាមកា>
      text <សត្តរតនសម្បន្នា ចក្កវត្តី មហព្ពលា។>
    text <១៩>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សតរំសិ ថេរោ ឥមា គាថាយោ អភាសិត្ថាតិ។>
    stand <សតរំសិត្ថេរស្សាបទានំ ទុតិយំ។>
  text <៣។ សយនទាយកត្ថេរអបទានំ>
    text <២០>
      text <បទុមុត្តរពុទ្ធស្ស សព្ពលោកានុកម្បិនោ>
      text <សយនំ តស្ស បាទាសិំ វិប្បសន្នេន ចេតសា។>
    text <២១>
      text <តេន សយនទានេន សុខេត្តេ ពីជសម្បទា>
      text <ភោគា និព្ពត្តរេ តស្ស សយនស្ស ឥទំ ផលំ។>
    text <២២>
      text <អាកាសេ សេយ្យំ កប្បេមិ ធារេមិ បថវិំ ឥមំ>
      text <បាណេសុ មេ ឥស្សរិយំ សយនស្ស ឥទំ ផលំ។>
    text <២៣>
      text <បញ្ចកប្បសហស្សម្ហិ អដ្ឋ អាសុំ មហាតេជា>
      text <ចតុត្តិំសេ កប្បសតេ ចតុរោ ច មហព្ពលា។>
    text <២៤>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សយនទាយកោ ថេរោ ឥមា គាថាយោ អភាសិត្ថាតិ។>
    stand <សយនទាយកត្ថេរស្សាបទានំ តតិយំ។>
  text <៤។ គន្ធោទកិយត្ថេរអបទានំ>
    text <២៥>
      text <បទុមុត្តរពុទ្ធស្ស មហាពោធិមហោ អហុ>
      text <វិចិត្តំ ឃដមាទាយ គន្ធោទកមទាសហំ។>
    text <២៦>
      text <ន្ហានកាលេ ច ពោធិយា មហាមេឃោ បវស្សថ>
      text <និន្នាទោ ច មហា អាសិ អសនិយា ផលន្តិយា។>
    text <២៧>
      text <តេនេវាសនិវេគេន តត្ថ កាលង្កតោ អហំ>
      text <ទេវលោកេ ឋិតោ សន្តោ ឥមា គាថា អភាសហំ។>
    text <២៨>
      text <អហោ ពុទ្ធោ អហោ ធម្មោ អហោ នោ សត្ថុសម្បទា>
      text <កឡេវរំ មេ បតិតំ ទេវលោកេ រមាមហំ។>
    text <២៩>
      text <ឧព្ពិទ្ធំ ភវនំ មយ្ហំ សតភូមំ សមុគ្គតំ>
      text <កញ្ញាសតសហស្សានិ បរិវារេន្តិ មំ សទា។>
    text <៣០>
      text <អាពាធា មេ ន វិជ្ជន្តិ សោកោ មយ្ហំ ន វិជ្ជតិ>
      text <បរិឡាហំ ន បស្សាមិ បុញ្ញកម្មស្សិទំ ផលំ។>
    text <៣១>
      text <អដ្ឋវីសេ កប្បសតេ រាជា សំវសិតោ អហុំ>
      text <សត្តរតនសម្បន្នោ ចក្កវត្តី មហព្ពលោ។>
    text <៣២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា គន្ធោទកិយោ ថេរោ ឥមា គាថាយោ អភាសិត្ថាតិ។>
    stand <គន្ធោទកិយត្ថេរស្សាបទានំ ចតុត្ថំ។>
  text <៥។ ឱបវយ្ហត្ថេរអបទានំ>
    text <៣៣>
      text <បទុមុត្តរពុទ្ធស្ស អាជានីយមទាសហំ>
      text <និយ្យាទេត្វាន សម្ពុទ្ធេ អគមាសិំ សកំ ឃរំ។>
    text <៣៤>
      text <ទេវលោ នាម នាមេន សត្ថុនោ អគ្គសាវកោ>
      text <វរធម្មស្ស ទាយាទោ អាគច្ឆិ មម សន្តិកំ។>
    text <៣៥>
      text <សបត្តភារោ ភគវា អាជានេយ្យោ ន កប្បតិ>
      text <តវ សង្កប្បមញ្ញាយ អធិវាសេសិ ចក្ខុមា។>
    text <៣៦>
      text <អគ្ឃាបេត្វា វាតជវំ សិន្ធវំ សីឃវាហនំ>
      text <បទុមុត្តរពុទ្ធស្ស ខមនីយមទាសហំ។>
    text <៣៧>
      text <យំ យំ យោនុបបជ្ជាមិ ទេវត្តំ អថ មានុសំ>
      text <ខមនីយំ វាតជវំ ចិត្តំ និព្ពត្តតេ មម។>
    text <៣៨>
      text <លាភំ តេសំ សុលទ្ធំវ យេ លភន្តុបសម្បទំ>
      text <បុនបិ បយិរុបាសេយ្យំ ពុទ្ធោ លោកេ សចេ ភវេ។>
    text <៣៩>
      text <អដ្ឋវីសតិក្ខត្តុំហំ រាជា អាសិំ មហព្ពលោ>
      text <ចាតុរន្តោ វិជិតាវី ជម្ពុសណ្ឌស្ស ជម្ពុឥស្សរោ។>
    text <៤០>
      text <ឥទំ បច្ឆិមកំ មយ្ហំ ចរិមោ វត្តតេ ភវោ>
      text <បត្តោស្មិ អចលំ ឋានំ ហិត្វា ជយបរាជយំ។>
    text <៤១>
      text <ចតុតិំសសហស្សម្ហិ មហាតេជោសិ ខត្តិយោ>
      text <សតរតនសម្បន្នោ ចក្កវត្តី មហព្ពលោ។>
    text <៤២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ឱបវយ្ហោ ថេរោ ឥមា គាថាយោ អភាសិត្ថាតិ។>
    stand <ឱបវយ្ហត្ថេរស្សាបទានំ បញ្ចមំ។>
  text <៦។ សបរិវារាសនត្ថេរអបទានំ>
    text <៤៣>
      text <បទុមុត្តរពុទ្ធស្ស បិណ្ឌបាតំ អទាសហំ>
      text <គន្ត្វា កិលិដ្ឋកំ ឋានំ មល្លិកាហិ បរិក្ខិតំ។>
    text <៤៤>
      text <តម្ហាសនម្ហិ អាសីនោ ពុទ្ធោ លោកគ្គនាយកោ>
      text <អកិត្តយិ បិណ្ឌបាតំ ឧជុភូតោ សមាហិតោ។>
    text <៤៥>
      text <យថាបិ ភទ្ទកេ ខេត្តេ ពីជំ អប្បម្បិ រោបិតំ>
      text <សម្មា ធារំ បវេច្ឆន្តេ ផលំ តោសេតិ កស្សកំ។>
    text <៤៦>
      text <តថេវាយំ បិណ្ឌបាតោ សុខេត្តេ រោបិតោ តយា>
      text <ភវេ និព្ពត្តមានម្ហិ ផលំ តេ តោសយិស្សតិ។>
    text <៤៧>
      text <ឥទំ វត្វាន សម្ពុទ្ធោ ជលជុត្តមនាមកោ>
      text <បិណ្ឌបាតំ គហេត្វាន បក្កាមិ ឧត្តរាមុខោ។>
    text <៤៨>
      text <សំវុតោ បាតិមោក្ខស្មិំ ឥន្ទ្រិយេសុ ច បញ្ចសុ>
      text <បវិវេកមនុយុត្តោ វិហរាមិ អនាសវោ។>
    text <៤៩>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សបរិវារាសនោ ថេរោ ឥមា គាថាយោ អភាសិត្ថាតិ។>
    stand <សបរិវារាសនត្ថេរស្សាបទានំ ឆដ្ឋំ។>
  text <៧។ បញ្ចទីបកត្ថេរអបទានំ>
    text <៥០>
      text <បទុមុត្តរពុទ្ធស្ស សព្ពភូតានុកម្បិនោ>
      text <សទ្ទហិត្វាន សទ្ធម្មេ ឧជុទិដ្ឋិ អហោសហំ។>
    text <៥១>
      text <បទីបទានំ បាទាសិំ បរិវារេត្វាន ពោធិយំ>
      text <សទ្ទហន្តោ បទីបានិ អករិំ តាវទេ អហំ។>
    text <៥២>
      text <យំ យំ យោនុបបជ្ជាមិ ទេវត្តំ អថ មានុសំ>
      text <អាកាសេ ឧក្កំ ធារេន្តិ ទីបទានស្សិទំ ផលំ។>
    text <៥៣>
      text <តិរោកុដ្ដំ តិរោសេលំ សមតិគ្គយ្ហ បព្ពតំ>
      text <សមន្តា យោជនសតំ ទស្សនំ អនុភោមហំ។>
    text <៥៤>
      text <តេន កម្មាវសេសេន បត្តោម្ហិ អាសវក្ខយំ>
      text <ធារេមិ អន្តិមំ ទេហំ ទ្វិបទិន្ទស្ស សាសនេ។>
    text <៥៥>
      text <ចតុត្តិំសេ កប្បសតេ សតចក្ខុសនាមកា>
      text <រាជាហេសុំ មហាតេជា ចក្កវត្តី មហព្ពលា។>
    text <៥៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បញ្ចទីបកោ ថេរោ ឥមា គាថាយោ អភាសិត្ថាតិ។>
    stand <បញ្ចទីបកត្ថេរស្សាបទានំ សត្តមំ។>
  text <៨។ ធជទាយកត្ថេរអបទានំ>
    text <៥៧>
      text <បទុមុត្តរពុទ្ធស្ស ពោធិយា បាទបុត្តមេ>
      text <ហដ្ឋោ ហដ្ឋេន ចិត្តេន ធជមារោបយិំ អហំ។>
    text <៥៨>
      text <បតិតបត្តានិ គណ្ហិត្វា ពហិទ្ធា ឆឌ្ឌយិំ អហំ>
      text <អន្តោសុទ្ធំ ពហិសុទ្ធំ អធិមុត្តមនាសវំ។>
    text <៥៩>
      text <សម្មុខា វិយ សម្ពុទ្ធំ អវន្ទិំ ពោធិមុត្តមំ>
      text <បទុមុត្តរោ លោកវិទូ អាហុតីនំ បដិគ្គហោ។>
    text <៦០>
      text <ភិក្ខុសង្ឃេ ឋិតោ សត្ថា ឥមា គាថា អភាសថ>
      text <ឥមិនា ធជទានេន ឧបដ្ឋានេន ចូភយំ។>
    text <៦១>
      text <កប្បានំ សតសហស្សំ ទុគ្គតិំ សោ ន គច្ឆតិ>
      text <ទេវេសុ ទេវសោភគ្យំ អនុភោស្សតិនប្បកំ។>
    text <៦២>
      text <អនេកសតក្ខត្តុញ្ច រាជា រដ្ឋេ ភវិស្សតិ>
      text <ឧគ្គតោ នាម នាមេន ចក្កវត្តី ភវិស្សតិ។>
    text <៦៣>
      text <សម្បត្តិំ អនុភោត្វាន សុក្កមូលេន ចោទិតោ>
      text <គោតមស្ស ភគវតោ សាសនេភិរមិស្សតិ។>
    text <៦៤>
      text <បធានបហិតត្តោម្ហិ ឧបសន្តោ និរូបធិ>
      text <ធារេមិ អន្តិមំ ទេហំ សម្មាសម្ពុទ្ធសាសនេ។>
    text <៦៥>
      text <ឯកបញ្ញាសសហស្សេ កប្បេ ឧគ្គតសវ្ហយោ>
      text <បញ្ញាសសតសហស្សេ ខត្តិយោ មេឃសវ្ហយោ។>
    text <៦៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ធជទាយកោ ថេរោ ឥមា គាថាយោ អភាសិត្ថាតិ។>
    stand <ធជទាយកត្ថេរស្សាបទានំ អដ្ឋមំ។>
  text <៩។ បទុមត្ថេរអបទានំ>
    text <៦៧>
      text <ចតុសច្ចំ បកាសេន្តោ វរធម្មប្បវត្តកោ>
      text <វស្សតេ អមតំ វុដ្ឋិំ និព្ពាបេន្តោ មហាជនំ។>
    text <៦៨>
      text <សធជំ បទុមំ គយ្ហ អឌ្ឍកោសេ ឋិតោ អហំ>
      text <បទុមុត្តរមុនិស្ស បហដ្ឋោ ឧក្ខិបិមម្ពរេ។>
    text <៦៩>
      text <អាគច្ឆន្តេ ច បទុមេ អព្ភុតោ អាសិ តាវទេ>
      text <មម សង្កប្បមញ្ញាយ បគ្គណ្ហិ វទតំ វរោ។>
    text <៧០>
      text <ករសេដ្ឋេន បគ្គយ្ហ ជលជំ បុប្ផមុត្តមំ>
      text <ភិក្ខុសង្ឃេ ឋិតោ សត្ថា ឥមា គាថា អភាសថ។>
    text <៧១>
      text <យេនិទំ បទុមំ ខិត្តំ សព្ពញ្ញុម្ហិ វិនាយកេ>
      text <តមហំ កិត្តយិស្សាមិ សុណាថ មម ភាសតោ។>
    text <៧២>
      text <តិំសកប្បានិ ទេវិន្ទោ ទេវរជ្ជំ ករិស្សតិ>
      text <បថព្យា រជ្ជំ សត្តសតំ វសុធំ អាវសិស្សតិ។>
    text <៧៣>
      text <តត្ថ បត្តំ គណេត្វាន ចក្កវត្តី ភវិស្សតិ>
      text <អាកាសតោ បុប្ផវុដ្ឋិ អភិវស្សិស្សតី តទា។>
    text <៧៤>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម នាមេន សត្ថា លោកេ ភវិស្សតិ។>
    text <៧៥>
      text <តស្ស ធម្មេសុ ទាយាទោ ឱរសោ ធម្មនិម្មិតោ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <៧៦>
      text <និក្ខមិត្វាន កុច្ឆិម្ហា សម្បជានោ បតិស្សតោ>
      text <ជាតិយា បញ្ចវស្សោហំ អរហត្តំ អបាបុណិំ។>
    text <៧៧>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បទុមោ ថេរោ ឥមា គាថាយោ អភាសិត្ថាតិ។>
    stand <បទុមត្ថេរស្សាបទានំ នវមំ។>
  text <១០។ អសនពោធិយត្ថេរអបទានំ>
    text <៧៨>
      text <ជាតិយា សត្តវស្សោហំ អទ្ទសំ លោកនាយកំ>
      text <បសន្នចិត្តោ សុមនោ ឧបគច្ឆិំ នរុត្តមំ។>
    text <៧៩>
      text <តិស្សស្សាហំ ភគវតោ លោកជេដ្ឋស្ស តាទិនោ>
      text <ហដ្ឋោ ហដ្ឋេន ចិត្តេន រោបយិំ ពោធិមុត្តមំ។>
    text <៨០>
      text <អសនោ នាមធេយ្យេន ធរណីរុហបាទបោ>
      text <បញ្ចវស្សេ បរិចរិំ អសនំ ពោធិមុត្តមំ។>
    text <៨១>
      text <បុប្ផិតំ បាទបំ ទិស្វា អព្ភុតំ លោមហំសនំ>
      text <សកំ កម្មំ បកិត្តេន្តោ ពុទ្ធសេដ្ឋំ ឧបាគមិំ។>
    text <៨២>
      text <តិស្សោ តទា សោ សម្ពុទ្ធោ សយម្ភូ អគ្គបុគ្គលោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <៨៣>
      text <យេនាយំ រោបិតា ពោធិ ពុទ្ធបូជា ច សក្កតា>
      text <តមហំ កិត្តយិស្សាមិ សុណាថ មម ភាសតោ។>
    text <៨៤>
      text <តិំសកប្បានិ ទេវេសុ ទេវរជ្ជំ ករិស្សតិ>
      text <ចតុសដ្ឋិ ចក្ខត្តុំ សោ ចក្កវត្តី ភវិស្សតិ។>
    text <៨៥>
      text <តុសិតា ហិ ចវិត្វាន សុក្កមូលេន ចោទិតោ>
      text <ទ្វេ សម្បត្តី អនុភោត្វា មនុស្សត្តេ រមិស្សតិ។>
    text <៨៦>
      text <បធានបហិតត្តោ សោ ឧបសន្តោ និរូបធិ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <៨៧>
      text <វិវេកមនុយុត្តោហំ ឧបសន្តោ និរូបធិ>
      text <នាគោវ ពន្ធនំ ឆេត្វា វិហរាមិ អនាសវោ។>
    text <៨៨>
      text <ទ្វេនវុតេ ឥតោ កប្បេ ពោធិំ រោបេសហំ តទា>
      text <ទុគ្គតិំ នាភិជានាមិ ពោធិរោបស្សិទំ ផលំ។>
    text <៨៩>
      text <ចតុសត្តតិតោ កប្បេ ទណ្ឌសេនោតិ វិស្សុតោ>
      text <សត្តរតនសម្បន្នោ ចក្កវត្តី តទា អហុំ។>
    text <៩០>
      text <តេសត្តតិម្ហិតោ កប្បេ សត្តាហេសុំ មហីបតី>
      text <សមន្តនេមិនាមេន រាជានោ ចក្កវត្តិនោ។>
    text <៩១>
      text <បណ្ណវីសតិតោ កប្បេ បុណ្ណកោ នាម ខត្តិយោ>
      text <សត្តរតនសម្បន្នោ ចក្កវត្តី មហព្ពលោ។>
    text <៩២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
      text <ពីជនី សតរំសី ច សយនោទកិវាហិយោ>
      text <បរិវារោ បទីបញ្ច ធជោ បទុមបូជកោ>
      text <ពោធិ ច ទសមោ វុត្តោ គាថា ទ្វេនវុតិ តថា។>
    text <ឥត្ថំ សុទំ អាយស្មា អសនពោធិយោ ថេរោ ឥមា គាថាយោ អភាសិត្ថាតិ។>
    stand <អសនពោធិយត្ថេរស្សាបទានំ ទសមំ។>
    stand <ពីជនិវគ្គោ ឆដ្ឋោ។>
    text <តស្សុទ្ទានំ>
