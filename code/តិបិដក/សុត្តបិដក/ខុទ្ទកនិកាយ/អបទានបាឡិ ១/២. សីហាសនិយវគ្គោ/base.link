text <២។ សីហាសនិយវគ្គោ>
  text <១។ សីហាសនទាយកត្ថេរអបទានំ>
    text <១>
      text <និព្ពុតេ លោកនាថម្ហិ សិទ្ធត្ថេ ទ្វិបទុត្តមេ>
      text <វិត្ថារិកេ បាវចនេ ពាហុជញ្ញម្ហិ សាសនេ។>
    text <២>
      text <បសន្នចិត្តោ សុមនោ សីហាសនមកាសហំ>
      text <សីហាសនំ ករិត្វាន បាទបីឋមកាសហំ។>
    text <៣>
      text <សីហាសនេ ច វស្សន្តេ ឃរំ តត្ថ អកាសហំ>
      text <តេន ចិត្តប្បសាទេន តុសិតំ ឧបបជ្ជហំ។>
    text <៤>
      text <អាយាមេន ចតុព្ពីស យោជនំ អាសិ តាវទេ>
      text <វិមានំ សុកតំ មយ្ហំ វិត្ថារេន ចតុទ្ទស។>
    text <៥>
      text <សតំ កញ្ញាសហស្សានិ បរិវារេន្តិ មំ សទា>
      text <សោណ្ណមយញ្ច បល្លង្កំ ព្យម្ហេ អាសិ សុនិម្មិតំ។>
    text <៦>
      text <ហត្ថិយានំ អស្សយានំ ទិព្ពយានំ ឧបដ្ឋិតំ>
      text <បាសាទា សិវិកា ចេវ និព្ពត្តន្តិ យទិច្ឆកំ។>
    text <៧>
      text <មណិមយា ច បល្លង្កា អញ្ញេ សារមយា ពហូ>
      text <និព្ពត្តន្តិ មមំ សព្ពេ សីហាសនស្សិទំ ផលំ។>
    text <៨>
      text <សោណ្ណមយា រូបិមយា ផលិកាវេឡុរិយាមយា>
      text <បាទុកា អភិរូហាមិ បាទបីឋស្សិទំ ផលំ។>
    text <៩>
      text <ចតុន្នវុតិតោ កប្បេ យំ កម្មមករិំ តទា>
      text <ទុគ្គតិំ នាភិជានាមិ បុញ្ញកម្មស្សិទំ ផលំ។>
    text <១០>
      text <តេសត្តតិម្ហិតោ កប្បេ ឥន្ទនាមា តយោ ជនា>
      text <ទ្វេសត្តតិម្ហិតោ កប្បេ តយោ សុមននាមកា។>
    text <១១>
      text <សមសត្តតិតោ កប្បេ តយោ វរុណនាមកា>
      text <សត្តរតនសម្បន្នា ចតុទីបម្ហិ ឥស្សរា។>
    text <១២>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សីហាសនទាយកោ ថេរោ ឥមា គាថាយោ អភាសិត្ថាតិ។>
    stand <សីហាសនទាយកត្ថេរស្សាបទានំ បឋមំ។>
  text <២។ ឯកត្ថម្ភិកត្ថេរអបទានំ>
    text <១៣>
      text <សិទ្ធត្ថស្ស ភគវតោ មហាបូគគណោ អហុ>
      text <សរណំ គតា ច តេ ពុទ្ធំ សទ្ទហន្តិ តថាគតំ។>
    text <១៤>
      text <សព្ពេ សង្គម្ម មន្តេត្វា មាឡំ កុព្ពន្តិ សត្ថុនោ>
      text <ឯកត្ថម្ភំ អលភន្តា វិចិនន្តិ ព្រហាវនេ។>
    text <១៥>
      text <តេហំ អរញ្ញេ ទិស្វាន ឧបគម្ម គណំ តទា>
      text <អញ្ជលិំ បគ្គហេត្វាន បរិបុច្ឆិំ គណំ អហំ។>
    text <១៦>
      text <តេ មេ បុដ្ឋា វិយាកំសុ សីលវន្តោ ឧបាសកា>
      text <មាឡំ មយំ កត្តុកាមា ឯកត្ថម្ភោ ន លព្ភតិ។>
    text <១៧>
      text <ឯកត្ថម្ភំ មមំ ទេថ អហំ ទស្សាមិ សត្ថុនោ>
      text <អាហរិស្សាមហំ ថម្ភំ អប្បោស្សុក្កា ភវន្តុ តេ។>
    text <១៨>
      text <តេ មេ ថម្ភំ បវេច្ឆិំសុ បសន្នា តុដ្ឋមានសា>
      text <តតោ បដិនិវត្តិត្វា អគមំសុ សកំ ឃរំ។>
    text <១៩>
      text <អចិរំ គតេ បូគគណេ ថម្ភំ អហាសហំ តទា>
      text <ហដ្ឋោ ហដ្ឋេន ចិត្តេន បឋមំ ឧស្សបេសហំ។>
    text <២០>
      text <តេន ចិត្តប្បសាទេន វិមានំ ឧបបជ្ជហំ>
      text <ឧព្ពិទ្ធំ ភវនំ មយ្ហំ សត្តភូមំ សមុគ្គតំ។>
    text <២១>
      text <វជ្ជមានាសុ ភេរីសុ បរិចារេមហំ សទា>
      text <បញ្ចបញ្ញាសកប្បម្ហិ រាជា អាសិំ យសោធរោ។>
    text <២២>
      text <តត្ថាបិ ភវនំ មយ្ហំ សត្តភូមំ សមុគ្គតំ>
      text <កូដាគារវរូបេតំ ឯកត្ថម្ភំ មនោរមំ។>
    text <២៣>
      text <ឯកវីសតិកប្បម្ហិ ឧទេនោ នាម ខត្តិយោ>
      text <តត្រាបិ ភវនំ មយ្ហំ សត្តភូមំ សមុគ្គតំ។>
    text <២៤>
      text <យំ យំ យោនុបបជ្ជាមិ ទេវត្តំ អថ មានុសំ>
      text <អនុភោមិ សុខំ សព្ពំ ឯកត្ថម្ភស្សិទំ ផលំ។>
    text <២៥>
      text <ចតុន្នវុតិតោ កប្បេ យំ ថម្ភមទទំ តទា>
      text <ទុគ្គតិំ នាភិជានាមិ ឯកត្ថម្ភស្សិទំ ផលំ។>
    text <២៦>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ឯកត្ថម្ភិកោ ថេរោ ឥមា គាថាយោ អភាសិត្ថាតិ។>
    stand <ឯកត្ថម្ភិកត្ថេរស្សាបទានំ ទុតិយំ។>
  text <៣។ នន្ទត្ថេរអបទានំ>
    text <២៧>
      text <បទុមុត្តរស្ស ភគវតោ លោកជេដ្ឋស្ស តាទិនោ>
      text <វត្ថំ ខោមំ មយា ទិន្នំ សយម្ភុស្ស មហេសិនោ។>
    text <២៨>
      text <តំ មេ ពុទ្ធោ វិយាកាសិ ជលជុត្តរនាមកោ>
      text <ឥមិនា វត្ថទានេន ហេមវណ្ណោ ភវិស្សសិ។>
    text <២៩>
      text <ទ្វេ សម្បត្តី អនុភោត្វា កុសលមូលេហិ ចោទិតោ>
      text <គោតមស្ស ភគវតោ កនិដ្ឋោ ត្វំ ភវិស្សសិ។>
    text <៣០>
      text <រាគរត្តោ សុខសីលោ កាមេសុ គេធមាយុតោ>
      text <ពុទ្ធេន ចោទិតោ សន្តោ តទា ត្វំ បព្ពជិស្សសិ។>
    text <៣១>
      text <បព្ពជិត្វាន ត្វំ តត្ថ កុសលមូលេន ចោទិតោ>
      text <សព្ពាសវេ បរិញ្ញាយ និព្ពាយិស្សសិនាសវោ។>
    text <៣២>
      text <សត្ត កប្បសហស្សម្ហិ ចតុរោ ចេឡនាមកា>
      text <សដ្ឋិ កប្បសហស្សម្ហិ ឧបចេលា ចតុជ្ជនា។>
    text <៣៣>
      text <បញ្ច កប្បសហស្សម្ហិ ចេឡាវ ចតុរោ ជនា>
      text <សត្តរតនសម្បន្នា ចតុទីបម្ហិ ឥស្សរា។>
    text <៣៤>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា នន្ទោ ថេរោ ឥមា គាថាយោ អភាសិត្ថាតិ។>
    stand <នន្ទត្ថេរស្សាបទានំ តតិយំ។>
  text <៤។ ចូឡបន្ថកត្ថេរអបទានំ>
    text <៣៥>
      text <បទុមុត្តរោ នាម ជិនោ អាហុតីនំ បដិគ្គហោ>
      text <គណម្ហា វូបកដ្ឋោ សោ ហិមវន្តេ វសី តទា។>
    text <៣៦>
      text <អហម្បិ ហិមវន្តម្ហិ វសាមិ អស្សមេ តទា>
      text <អចិរាគតំ មហាវីរំ ឧបេសិំ លោកនាយកំ។>
    text <៣៧>
      text <បុប្ផច្ឆត្តំ គហេត្វាន ឧបគច្ឆិំ នរាសភំ>
      text <សមាធិំ សមាបជ្ជន្តំ អន្តរាយមកាសហំ។>
    text <៣៨>
      text <ឧភោ ហត្ថេហិ បគ្គយ្ហ បុប្ផច្ឆត្តំ អទាសហំ>
      text <បដិគ្គហេសិ ភគវា បទុមុត្តរោ មហាមុនិ។>
    text <៣៩>
      text <សព្ពេ ទេវា អត្តមនា ហិមវន្តំ ឧបេន្តិ តេ>
      text <សាធុការំ បវត្តេសុំ អនុមោទិស្សតិ ចក្ខុមា។>
    text <៤០>
      text <ឥទំ វត្វាន តេ ទេវា ឧបគច្ឆុំ នរុត្តមំ>
      text <អាកាសេ ធារយន្តស្ស បទុមច្ឆត្តមុត្តមំ។>
    text <៤១>
      text <សតបត្តឆត្តំ បគ្គយ្ហ អទាសិ តាបសោ មម>
      text <តមហំ កិត្តយិស្សាមិ សុណាថ មម ភាសតោ។>
    text <៤២>
      text <បញ្ចវីសតិកប្បានិ ទេវរជ្ជំ ករិស្សតិ>
      text <ចតុត្តិំសតិក្ខត្តុញ្ច ចក្កវត្តី ភវិស្សតិ។>
    text <៤៣>
      text <យំ យំ យោនិំ សំសរតិ ទេវត្តំ អថ មានុសំ>
      text <អព្ភោកាសេ បតិដ្ឋន្តំ បទុមំ ធារយិស្សតិ។>
    text <៤៤>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៤៥>
      text <បកាសិតេ បាវចនេ មនុស្សត្តំ លភិស្សតិ>
      text <មនោមយម្ហិ កាយម្ហិ ឧត្តមោ សោ ភវិស្សតិ។>
    text <៤៦>
      text <ទ្វេ ភាតរោ ភវិស្សន្តិ ឧភោបិ បន្ថកវ្ហយា>
      text <អនុភោត្វា ឧត្តមត្ថំ ជោតយិស្សន្តិ សាសនំ។>
    text <៤៧>
      text <សោហំ អដ្ឋារសវស្សោ បព្ពជិំ អនគារិយំ>
      text <វិសេសាហំ ន វិន្ទាមិ សក្យបុត្តស្ស សាសនេ។>
    text <៤៨>
      text <ទន្ធា មយ្ហំ គតី អាសិ បរិភូតោ បុរេ អហុំ>
      text <ភាតា ច មំ បណាមេសិ គច្ឆ ទានិ សកំ ឃរំ។>
    text <៤៩>
      text <សោហំ បណាមិតោ សន្តោ សង្ឃារាមស្ស កោដ្ឋកេ>
      text <ទុម្មនោ តត្ថ អដ្ឋាសិំ សាមញ្ញស្មិំ អបេក្ខវា។>
    text <៥០>
      text <ភគវា តត្ថ អាគច្ឆិ សីសំ មយ្ហំ បរាមសិ>
      text <ពាហាយ មំ គហេត្វាន សង្ឃារាមំ បវេសយិ។>
    text <៥១>
      text <អនុកម្បាយ មេ សត្ថា អទាសិ បាទបុញ្ឆនិំ>
      text <ឯវំ សុទ្ធំ អធិដ្ឋេហិ ឯកមន្តមធិដ្ឋហំ។>
    text <៥២>
      text <ហត្ថេហិ តមហំ គយ្ហ សរិំ កោកនទំ អហំ>
      text <តត្ថ ចិត្តំ វិមុច្ចិ មេ អរហត្តំ អបាបុណិំ។>
    text <៥៣>
      text <មនោមយេសុ កាយេសុ សព្ពត្ថ បារមិំ គតោ>
      text <សព្ពាសវេ បរិញ្ញាយ វិហរាមិ អនាសវោ។>
    text <៥៤>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ចូឡបន្ថកោ ថេរោ ឥមា គាថាយោ អភាសិត្ថាតិ។>
    stand <ចូឡបន្ថកត្ថេរស្សាបទានំ ចតុត្ថំ។>
  text <៥។ បិលិន្ទវច្ឆត្ថេរអបទានំ>
    text <៥៥>
      text <និព្ពុតេ លោកនាថម្ហិ សុមេធេ អគ្គបុគ្គលេ>
      text <បសន្នចិត្តោ សុមនោ ថូបបូជំ អកាសហំ។>
    text <៥៦>
      text <យេ ច ខីណាសវា តត្ថ ឆឡភិញ្ញា មហិទ្ធិកា>
      text <តេហំ តត្ថ សមានេត្វា សង្ឃភត្តំ អកាសហំ។>
    text <៥៧>
      text <សុមេធស្ស ភគវតោ ឧបដ្ឋាកោ តទា អហុ>
      text <សុមេធោ នាម នាមេន អនុមោទិត្ថ សោ តទា។>
    text <៥៨>
      text <តេន ចិត្តប្បសាទេន វិមានំ ឧបបជ្ជហំ>
      text <ឆឡាសីតិសហស្សានិ អច្ឆរាយោ រមិំសុ មេ។>
    text <៥៩>
      text <មមេវ អនុវត្តន្តិ សព្ពកាមេហិ តា សទា>
      text <អញ្ញេ ទេវេ អភិភោមិ បុញ្ញកម្មស្សិទំ ផលំ។>
    text <៦០>
      text <បញ្ចវីសតិកប្បម្ហិ វរុណោ នាម ខត្តិយោ>
      text <វិសុទ្ធភោជនោ អាសិំ ចក្កវត្តី អហំ តទា។>
    text <៦១>
      text <ន តេ ពីជំ បវបន្តិ នបិ នីយន្តិ នង្គលា>
      text <អកដ្ឋបាកិមំ សាលិំ បរិភុញ្ជន្តិ មានុសា។>
    text <៦២>
      text <តត្ថ រជ្ជំ ករិត្វាន ទេវត្តំ បុន គច្ឆហំ>
      text <តទាបិ ឯទិសា មយ្ហំ និព្ពត្តា ភោគសម្បទា។>
    text <៦៣>
      text <ន មំ មិត្តា អមិត្តា វា ហិំសន្តិ សព្ពបាណិនោ>
      text <សព្ពេសម្បិ បិយោ ហោមិ បុញ្ញកម្មស្សិទំ ផលំ។>
    text <៦៤>
      text <តិំសកប្បសហស្សម្ហិ យំ ទានមទទិំ តទា>
      text <ទុគ្គតិំ នាភិជានាមិ គន្ធាលេបស្សិទំ ផលំ។>
    text <៦៥>
      text <ឥមស្មិំ ភទ្ទកេ កប្បេ ឯកោ អាសិំ ជនាធិបោ>
      text <មហានុភាវោ រាជាហំ ចក្កវត្តី មហព្ពលោ។>
    text <៦៦>
      text <សោហំ បញ្ចសុ សីលេសុ ឋបេត្វា ជនតំ ពហុំ>
      text <បាបេត្វា សុគតិំយេវ ទេវតានំ បិយោ អហុំ។>
    text <៦៧>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បិលិន្ទវច្ឆោ ថេរោ ឥមា គាថាយោ អភាសិត្ថាតិ។>
    stand <បិលិន្ទវច្ឆត្ថេរស្សាបទានំ បញ្ចមំ។>
  text <៦។ រាហុលត្ថេរអបទានំ>
    text <៦៨>
      text <បទុមុត្តរស្ស ភគវតោ លោកជេដ្ឋស្ស តាទិនោ>
      text <សត្តភូមម្ហិ បាសាទេ អាទាសំ សន្ថរិំ អហំ។>
    text <៦៩>
      text <ខីណាសវសហស្សេហិ បរិកិណ្ណោ មហាមុនិ>
      text <ឧបាគមិ គន្ធកុដិំ ទ្វិបទិន្ទោ នរាសភោ។>
    text <៧០>
      text <វិរោចេន្តោ គន្ធកុដិំ ទេវទេវោ នរាសភោ>
      text <ភិក្ខុសង្ឃេ ឋិតោ សត្ថា ឥមា គាថា អភាសថ។>
    text <៧១>
      text <យេនាយំ ជោតិតា សេយ្យា អាទាសោវ សុសន្ថតោ>
      text <តមហំ កិត្តយិស្សាមិ សុណាថ មម ភាសតោ។>
    text <៧២>
      text <សោណ្ណមយា រូបិមយា អថោ វេឡុរិយាមយា>
      text <និព្ពត្តិស្សន្តិ បាសាទា យេ កេចិ មនសោ បិយា។>
    text <៧៣>
      text <ចតុសដ្ឋិក្ខត្តុំ ទេវិន្ទោ ទេវរជ្ជំ ករិស្សតិ>
      text <សហស្សក្ខត្តុំ ចក្កវត្តី ភវិស្សតិ អនន្តរា។>
    text <៧៤>
      text <ឯកវីសតិកប្បម្ហិ វិមលោ នាម ខត្តិយោ>
      text <ចាតុរន្តោ វិជិតាវី ចក្កវត្តី ភវិស្សតិ។>
    text <៧៥>
      text <នគរំ រេណុវតី នាម ឥដ្ឋកាហិ សុមាបិតំ>
      text <អាយាមតោ តីណិ សតំ ចតុរស្សសមាយុតំ។>
    text <៧៦>
      text <សុទស្សនោ នាម បាសាទោ វិស្សកម្មេន មាបិតោ>
      text <កូដាគារវរូបេតោ សត្តរតនភូសិតោ។>
    text <៧៧>
      text <ទសសទ្ទាវិវិត្តំ តំ វិជ្ជាធរសមាកុលំ>
      text <សុទស្សនំវ នគរំ ទេវតានំ ភវិស្សតិ។>
    text <៧៨>
      text <បភា និគ្គច្ឆតេ តស្ស ឧគ្គច្ឆន្តេវ សូរិយេ>
      text <វិរោចេស្សតិ តំ និច្ចំ សមន្តា អដ្ឋយោជនំ។>
    text <៧៩>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៨០>
      text <តុសិតា សោ ចវិត្វាន សុក្កមូលេន ចោទិតោ>
      text <គោតមស្ស ភគវតោ អត្រជោ សោ ភវិស្សតិ។>
    text <៨១>
      text <សចេ វសេយ្យ អគារំ ចក្កវត្តី ភវេយ្យ សោ>
      text <អដ្ឋានមេតំ យំ តាទី អគារេ រតិមជ្ឈគា។>
    text <៨២>
      text <និក្ខមិត្វា អគារម្ហា បព្ពជិស្សតិ សុព្ពតោ>
      text <រាហុលោ នាម នាមេន អរហា សោ ភវិស្សតិ។>
    text <៨៣>
      text <កិកីវ អណ្ឌំ រក្ខេយ្យ ចាមរី វិយ វាលធិំ>
      text <និបកោ សីលសម្បន្នោ មមំ រក្ខិ មហាមុនិ។>
    text <៨៤>
      text <តស្សាហំ ធម្មមញ្ញាយ វិហាសិំ សាសនេ រតោ>
      text <សព្ពាសវេ បរិញ្ញាយ វិហរាមិ អនាសវោ។>
    text <៨៥>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា រាហុលោ ថេរោ ឥមា គាថាយោ អភាសិត្ថាតិ។>
    stand <រាហុលត្ថេរស្សាបទានំ ឆដ្ឋំ។>
  text <៧។ ឧបសេនវង្គន្តបុត្តត្ថេរអបទានំ>
    text <៨៦>
      text <បទុមុត្តរំ ភគវន្តំ លោកជេដ្ឋំ នរាសភំ>
      text <បព្ភារម្ហិ និសីទន្តំ ឧបគច្ឆិំ នរុត្តមំ។>
    text <៨៧>
      text <កណិការបុប្ផំ ទិស្វា វណ្ដេ ឆេត្វានហំ តទា>
      text <អលង្ករិត្វា ឆត្តម្ហិ ពុទ្ធស្ស អភិរោបយិំ។>
    text <៨៨>
      text <បិណ្ឌបាតញ្ច បាទាសិំ បរមន្នំ សុភោជនំ>
      text <ពុទ្ធេន នវមេ តត្ថ សមណេ អដ្ឋ ភោជយិំ។>
    text <៨៩>
      text <អនុមោទិ មហាវីរោ សយម្ភូ អគ្គបុគ្គលោ>
      text <ឥមិនា ឆត្តទានេន បរមន្នបវេច្ឆនា។>
    text <៩០>
      text <តេន ចិត្តប្បសាទេន សម្បត្តិមនុភោស្សសិ>
      text <ឆត្តិំសក្ខត្តុំ ទេវិន្ទោ ទេវរជ្ជំ ករិស្សតិ។>
    text <៩១>
      text <ឯកវីសតិក្ខត្តុញ្ច ចក្កវត្តី ភវិស្សតិ>
      text <បទេសរជ្ជំ វិបុលំ គណនាតោ អសង្ខិយំ។>
    text <៩២>
      text <សតសហស្សិតោ កប្បេ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៩៣>
      text <សាសនេ ទិព្ពមានម្ហិ មនុស្សត្តំ គមិស្សតិ>
      text <តស្ស ធម្មេសុ ទាយាទោ ឱរសោ ធម្មនិម្មិតោ។>
    text <៩៤>
      text <ឧបសេនោតិ នាមេន ហេស្សតិ សត្ថុ សាវកោ>
      text <សមន្តបាសាទិកត្តា អគ្គដ្ឋានេ ឋបេស្សតិ>
    text <។>
    text <៩៥>
      text <ចរិមំ វត្តតេ មយ្ហំ ភវា សព្ពេ សមូហតា>
      text <ធារេមិ អន្តិមំ ទេហំ ជេត្វា មារំ សវាហនំ។>
    text <៩៦>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ឧបសេនោ វង្គន្តបុត្តោ ថេរោ ឥមា គាថាយោ អភាសិត្ថាតិ។>
    stand <ឧបសេនវង្គន្តបុត្តត្ថេរស្សាបទានំ សត្តមំ។>
    stand <តតិយភាណវារំ។>
  text <៨។ រដ្ឋបាលត្ថេរអបទានំ>
    text <៩៧>
      text <បទុមុត្តរស្ស ភគវតោ លោកជេដ្ឋស្ស តាទិនោ>
      text <វរនាគោ មយា ទិន្នោ ឦសាទន្តោ ឧរូឡ្ហវា។>
    text <៩៨>
      text <សេតច្ឆត្តោ បសោភិតោ សកប្បនោ សហត្ថិបោ>
      text <អគ្ឃាបេត្វាន តំ សព្ពំ សង្ឃារាមំ អការយិំ។>
    text <៩៩>
      text <ចតុបញ្ញាសសហស្សានិ បាសាទេ ការយិំ អហំ>
      text <មហោឃទានំ ករិត្វាន និយ្យាទេសិំ មហេសិនោ។>
    text <១០០>
      text <អនុមោទិ មហាវីរោ សយម្ភូ អគ្គបុគ្គលោ>
      text <សព្ពេ ជនេ ហាសយន្តោ ទេសេសិ អមតំ បទំ។>
    text <១០១>
      text <តំ មេ ពុទ្ធោ វិយាកាសិ ជលជុត្តរនាមកោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <១០២>
      text <ចតុបញ្ញាសសហស្សានិ បាសាទេ ការយី អយំ>
      text <កថយិស្សាមិ វិបាកំ សុណោថ មម ភាសតោ។>
    text <១០៣>
      text <អដ្ឋារសសហស្សានិ កូដាគារា ភវិស្សរេ>
      text <ព្យម្ហុត្តមម្ហិ និព្ពត្តា សព្ពសោណ្ណមយា ច តេ។>
    text <១០៤>
      text <បញ្ញាសក្ខត្តុំ ទេវិន្ទោ ទេវរជ្ជំ ករិស្សតិ>
      text <អដ្ឋបញ្ញាសក្ខត្តុញ្ច ចក្កវត្តី ភវិស្សតិ។>
    text <១០៥>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <១០៦>
      text <ទេវលោកា ចវិត្វាន សុក្កមូលេន ចោទិតោ>
      text <អឌ្ឍេ កុលេ មហាភោគេ និព្ពត្តិស្សតិ តាវទេ។>
    text <១០៧>
      text <សោ បច្ឆា បព្ពជិត្វាន សុក្កមូលេន ចោទិតោ>
      text <រដ្ឋបាលោតិ នាមេន ហេស្សតិ សត្ថុ សាវកោ។>
    text <១០៨>
      text <បធានបហិតត្តោ សោ ឧបសន្តោ និរូបធិ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <១០៩>
      text <ឧដ្ឋាយ អភិនិក្ខម្ម ជហិតា ភោគសម្បទា>
      text <ខេឡបិណ្ឌេវ ភោគម្ហិ បេមំ មយ្ហំ ន វិជ្ជតិ។>
    text <១១០>
      text <វីរិយំ មេ ធុរធោរយ្ហំ យោគក្ខេមាធិវាហនំ>
      text <ធារេមិ អន្តិមំ ទេហំ សម្មាសម្ពុទ្ធសាសនេ។>
    text <១១១>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា រដ្ឋបាលោ ថេរោ ឥមា គាថាយោ អភាសិត្ថាតិ។>
    stand <រដ្ឋបាលត្ថេរស្សាបទានំ អដ្ឋមំ។>
  text <៩។ សោបាកត្ថេរអបទានំ>
    text <១១២>
      text <បព្ភារំ សោធយន្តស្ស វិបិនេ បព្ពតុត្តមេ>
      text <សិទ្ធត្ថោ នាម ភគវា អាគច្ឆិ មម សន្តិកំ។>
    text <១១៣>
      text <ពុទ្ធំ ឧបគតំ ទិស្វា លោកជេដ្ឋស្ស តាទិនោ>
      text <សន្ថរំ សន្ថរិត្វាន បុប្ផាសនមទាសហំ។>
    text <១១៤>
      text <បុប្ផាសនេ និសីទិត្វា សិទ្ធត្ថោ លោកនាយកោ>
      text <មមញ្ច គតិមញ្ញាយ អនិច្ចតមុទាហរិ។>
    text <១១៥>
      text <អនិច្ចា វត សង្ខារា ឧប្បាទវយធម្មិនោ>
      text <ឧប្បជ្ជិត្វា និរុជ្ឈន្តិ តេសំ វូបសមោ សុខោ។>
    text <១១៦>
      text <ឥទំ វត្វាន សព្ពញ្ញូ លោកជេដ្ឋោ នរាសភោ>
      text <នភំ អព្ភុគ្គមិ វីរោ ហំសរាជាវ អម្ពរេ។>
    text <១១៧>
      text <សកំ ទិដ្ឋិំ ជហិត្វាន ភាវយានិច្ចសញ្ញហំ>
      text <ឯកាហំ ភាវយិត្វាន តត្ថ កាលំ កតោ អហំ។>
    text <១១៨>
      text <ទ្វេ សម្បត្តី អនុភោត្វា សុក្កមូលេន ចោទិតោ>
      text <បច្ឆិមេ ភវេ សម្បត្តេ សបាកយោនុបាគមិំ។>
    text <១១៩>
      text <អគារា អភិនិក្ខម្ម បព្ពជិំ អនគារិយំ>
      text <ជាតិយា សត្តវស្សោហំ អរហត្តមបាបុណិំ។>
    text <១២០>
      text <អារទ្ធវីរិយោ បហិតត្តោ សីលេសុ សុសមាហិតោ>
      text <តោសេត្វាន មហានាគំ អលត្ថំ ឧបសម្បទំ។>
    text <១២១>
      text <ចតុន្នវុតិតោ កប្បេ យំ កម្មមករិំ តទា>
      text <ទុគ្គតិំ នាភិជានាមិ បុប្ផទានស្សិទំ ផលំ។>
    text <១២២>
      text <ចតុន្នវុតិតោ កប្បេ យំ សញ្ញំ ភាវយិំ តទា>
      text <តំ សញ្ញំ ភាវយន្តស្ស បត្តោ មេ អាសវក្ខយោ។>
    text <១២៣>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សោបាកោ ថេរោ ឥមា គាថាយោ អភាសិត្ថាតិ។>
    stand <សោបាកត្ថេរស្សាបទានំ នវមំ។>
  text <១០។ សុមង្គលត្ថេរអបទានំ>
    text <១២៤>
      text <អាហុតិំ យិដ្ឋុកាមោហំ បដិយាទេត្វាន ភោជនំ>
      text <ព្រាហ្មណេ បដិមានេន្តោ វិសាលេ មាឡកេ ឋិតោ។>
    text <១២៥>
      text <អថទ្ទសាសិំ សម្ពុទ្ធំ បិយទស្សិំ មហាយសំ>
      text <សព្ពលោកវិនេតារំ សយម្ភុំ អគ្គបុគ្គលំ។>
    text <១២៦>
      text <ភគវន្តំ ជុតិមន្តំ សាវកេហិ បុរក្ខតំ>
      text <អាទិច្ចមិវ រោចន្តំ រថិយំ បដិបន្នកំ។>
    text <១២៧>
      text <អញ្ជលិំ បគ្គហេត្វាន សកំ ចិត្តំ បសាទយិំ>
      text <មនសាវ និមន្តេសិំ អាគច្ឆតុ មហាមុនិ។>
    text <១២៨>
      text <មម សង្កប្បមញ្ញាយ សត្ថា លោកេ អនុត្តរោ>
      text <ខីណាសវសហស្សេហិ មម ទ្វារំ ឧបាគមិ។>
    text <១២៩>
      text <នមោ តេ បុរិសាជញ្ញ នមោ តេ បុរិសុត្តម>
      text <បាសាទំ អភិរូហិត្វា សីហាសនេ និសីទតំ។>
    text <១៣០>
      text <ទន្តោ ទន្តបរិវារោ តិណ្ណោ តារយតំ វរោ>
      text <បាសាទំ អភិរូហិត្វា និសីទិ បវរាសនេ។>
    text <១៣១>
      text <យំ មេ អត្ថិ សកេ គេហេ អាមិសំ បច្ចុបដ្ឋិតំ>
      text <តាហំ ពុទ្ធស្ស បាទាសិំ បសន្នោ សេហិ បាណិភិ។>
    text <១៣២>
      text <បសន្នចិត្តោ សុមនោ វេទជាតោ កតញ្ជលី>
      text <ពុទ្ធសេដ្ឋំ នមស្សាមិ អហោ ពុទ្ធស្សុឡារតា។>
    text <១៣៣>
      text <អដ្ឋន្នំ បយិរូបាសតំ ភុញ្ជំ ខីណាសវា ពហូ>
      text <តុយ្ហេវេសោ អានុភាវោ សរណំ តំ ឧបេមហំ។>
    text <១៣៤>
      text <បិយទស្សី ច ភគវា លោកជេដ្ឋោ នរាសភោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <១៣៥>
      text <យោ សោ សង្ឃំ អភោជេសិ ឧជុភូតំ សមាហិតំ>
      text <តថាគតញ្ច សម្ពុទ្ធំ សុណាថ មម ភាសតោ។>
    text <១៣៦>
      text <សត្តវីសតិក្ខត្តុំ សោ ទេវរជ្ជំ ករិស្សតិ>
      text <សកកម្មាភិរទ្ធោ សោ ទេវលោកេ រមិស្សតិ។>
    text <១៣៧>
      text <ទស អដ្ឋ ចក្ខត្តុំ សោ ចក្កវត្តី ភវិស្សតិ>
      text <បថព្យា រជ្ជំ បញ្ចសតំ វសុធំ អាវសិស្សតិ។>
    text <១៣៨>
      text <អរញ្ញវនមោគ្គយ្ហ កាននំ ព្យគ្ឃសេវិតំ>
      text <បធានំ បទហិត្វាន កិលេសា ឈាបិតា មយា។>
    text <១៣៩>
      text <អដ្ឋារសេ កប្បសតេ យំ ទានមទទិំ តទា>
      text <ទុគ្គតិំ នាភិជានាមិ ភត្តទានស្សិទំ ផលំ។>
    text <១៤០>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
      text <សីហាសនី ឯកថម្ភី នន្ទោ ច ចូឡបន្ថកោ>
      text <បិលិន្ទរាហុលោ ចេវ វង្គន្តោ រដ្ឋបាលកោ។>
      text <សោបាកោ មង្គលោ ចេវ ទសេវ ទុតិយេ វគ្គេ>
      text <សតញ្ច អដ្ឋតិំស ច គាថា ចេត្ថ បកាសិតា។>
    text <ឥត្ថំ សុទំ អាយស្មា សុមង្គលោ ថេរោ ឥមា គាថាយោ អភាសិត្ថាតិ។>
    stand <សុមង្គលត្ថេរស្សាបទានំ ទសមំ។>
    text <តស្សុទ្ទានំ>
    stand <សីហាសនិយវគ្គោ ទុតិយោ។>
