text <៥។ ឧបាលិវគ្គោ>
  text <១។ ភាគិនេយ្យុបាលិត្ថេរអបទានំ>
    text <១>
      text <ខីណាសវសហស្សេហិ បរិវុតោ លោកនាយកោ>
      text <វិវេកមនុយុត្តោ សោ គច្ឆតេ បដិសល្លិតុំ។>
    text <២>
      text <អជិនេន និវត្ថោហំ តិទណ្ឌបរិធារកោ>
      text <ភិក្ខុសង្ឃបរិព្យូឡ្ហំ អទ្ទសំ លោកនាយកំ។>
    text <៣>
      text <ឯកំសំ អជិនំ កត្វា សិរេ កត្វាន អញ្ជលិំ>
      text <សម្ពុទ្ធំ អភិវាទេត្វា សន្ថវិំ លោកនាយកំ។>
    text <៤>
      text <យថាណ្ឌជា ច សំសេទា ឱបបាតី ជលាពុជា>
      text <កាកាទិបក្ខិនោ សព្ពេ អន្តលិក្ខចរា សទា។>
    text <៥>
      text <យេ កេចិ បាណភូតត្ថិ សញ្ញិនោ វា អសញ្ញិនោ>
      text <សព្ពេ តេ តវ ញាណម្ហិ អន្តោ ហោន្តិ សមោគធា។>
    text <៦>
      text <គន្ធា ច បព្ពតេយ្យា យេ ហិមវន្តនគុត្តមេ>
      text <សព្ពេ តេ តវ សីលម្ហិ កលាយបិ ន យុជ្ជរេ។>
    text <៧>
      text <មោហន្ធការបក្ខន្ទោ អយំ លោកោ សទេវកោ>
      text <តវ ញាណម្ហិ ជោតន្តេ អន្ធការា វិធំសិតា។>
    text <៨>
      text <យថា អត្ថង្គតេ សូរិយេ ហោន្តិ សត្តា តមោគតា>
      text <ឯវំ ពុទ្ធេ អនុប្បន្នេ ហោតិ លោកោ តមោគតោ។>
    text <៩>
      text <យថោទយន្តោ អាទិច្ចោ វិនោទេតិ តមំ សទា>
      text <តថេវ ត្វំ ពុទ្ធសេដ្ឋ វិទ្ធំសេសិ តមំ សទា។>
    text <១០>
      text <បធានបហិតត្តោសិ ពុទ្ធោ លោកេ សទេវកេ>
      text <តវ កម្មាភិរទ្ធេន តោសេសិ ជនតំ ពហុំ។>
    text <១១>
      text <តំ សព្ពំ អនុមោទិត្វា បទុមុត្តរោ មហាមុនិ>
      text <នភំ អព្ភុគ្គមី ធីរោ ហំសរាជាវ អម្ពរេ។>
    text <១២>
      text <អព្ភុគ្គន្ត្វាន សម្ពុទ្ធោ មហេសិ បទុមុត្តរោ>
      text <អន្តលិក្ខេ ឋិតោ សត្ថា ឥមា គាថា អភាសថ។>
    text <១៣>
      text <យេនិទំ ថវិតំ ញាណំ ឱបម្មេហិ សមាយុតំ>
      text <តមហំ កិត្តយិស្សាមិ សុណាថ មម ភាសតោ។>
    text <១៤>
      text <អដ្ឋារសញ្ច ខត្តុំ សោ ទេវរាជា ភវិស្សតិ>
      text <បថព្យា រជ្ជំ តិសតំ វសុធំ អាវសិស្សតិ។>
    text <១៥>
      text <បញ្ចវីសតិក្ខត្តុញ្ច ចក្កវត្តី ភវិស្សតិ>
      text <បទេសរជ្ជំ វិបុលំ គណនាតោ អសង្ខិយំ។>
    text <១៦>
      text <កប្បសតសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <១៧>
      text <តុសិតា ហិ ចវិត្វាន សុក្កមូលេន ចោទិតោ>
      text <ហីនោវ ជាតិយា សន្តោ ឧបាលិ នាម ហេស្សតិ។>
    text <១៨>
      text <សោ បច្ឆា បព្ពជិត្វាន វិរាជេត្វាន បាបកំ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <១៩>
      text <តុដ្ឋោ ច គោតមោ ពុទ្ធោ សក្យបុត្តោ មហាយសោ>
      text <វិនយាធិគតំ តស្ស ឯតទគ្គេ ឋបេស្សតិ។>
    text <២០>
      text <សទ្ធាយាហំ បព្ពជិតោ កតកិច្ចោ អនាសវោ>
      text <សព្ពាសវេ បរិញ្ញាយ វិហរាមិ អនាសវោ។>
    text <២១>
      text <ភគវា ចានុកម្បី មំ វិនយេហំ វិសារទោ>
      text <សកកម្មាភិរទ្ធោ ច វិហរាមិ អនាសវោ។>
    text <២២>
      text <សំវុតោ បាតិមោក្ខម្ហិ ឥន្ទ្រិយេសុ ច បញ្ចសុ>
      text <ធារេមិ វិនយំ សព្ពំ កេវលំ រតនាករំ។>
    text <២៣>
      text <មមញ្ច គុណមញ្ញាយ សត្ថា លោកេ អនុត្តរោ>
      text <ភិក្ខុសង្ឃេ និសីទិត្វា ឯតទគ្គេ ឋបេសិ មំ។>
    text <២៤>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ឧបាលិថេរោ ឥមា គាថាយោ អភាសិត្ថាតិ។>
    stand <ភាគិនេយ្យុបាលិត្ថេរស្សាបទានំ បឋមំ។>
  text <២។ សោណកោឡិវិសត្ថេរអបទានំ>
    text <២៥>
      text <អនោមទស្សិស្ស មុនិនោ លោកជេដ្ឋស្ស តាទិនោ>
      text <សុធាយ លេបនំ កត្វា ចង្កមំ ការយិំ អហំ។>
    text <២៦>
      text <នានាវណេហិ បុប្ផេហិ ចង្កមំ សន្ថរិំ អហំ>
      text <អាកាសេ វិតានំ កត្វា ភោជយិំ ពុទ្ធមុត្តមំ។>
    text <២៧>
      text <អញ្ជលិំ បគ្គហេត្វាន អភិវាទេត្វាន សុព្ពតំ>
      text <ទីឃសាលំ ភគវតោ និយ្យាទេសិមហំ តទា។>
    text <២៨>
      text <មម សង្កប្បមញ្ញាយ សត្ថា លោកេ អនុត្តរោ>
      text <បដិគ្គហេសិ ភគវា អនុកម្បាយ ចក្ខុមា។>
    text <២៩>
      text <បដិគ្គហេត្វាន សម្ពុទ្ធោ ទក្ខិណេយ្យោ សទេវកេ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <៣០>
      text <យោ សោ ហដ្ឋេន ចិត្តេន ទីឃសាលំ អទាសិ មេ>
      text <តមហំ កិត្តយិស្សាមិ សុណាថ មម ភាសតោ។>
    text <៣១>
      text <ឥមស្ស មច្ចុកាលម្ហិ បុញ្ញកម្មសមង្គិនោ>
      text <សហស្សយុត្តស្សរថោ ឧបដ្ឋិស្សតិ តាវទេ។>
    text <៣២>
      text <តេន យានេនយំ បោសោ ទេវលោកំ គមិស្សតិ>
      text <អនុមោទិស្សរេ ទេវា សម្បត្តេ កុសលព្ភវេ។>
    text <៣៣>
      text <មហារហំ ព្យម្ហំ សេដ្ឋំ រតនមត្តិកលេបនំ>
      text <កូដាគារវរូបេតំ ព្យម្ហំ អជ្ឈាវសិស្សតិ។>
    text <៣៤>
      text <តិំសកប្បសហស្សានិ ទេវលោកេ រមិស្សតិ>
      text <បញ្ចវីសតិ កប្បានិ ទេវរាជា ភវិស្សតិ។>
    text <៣៥>
      text <សត្តសត្តតិក្ខត្តុញ្ច ចក្កវត្តី ភវិស្សតិ>
      text <យសោធរសនាមា តេ សព្ពេបិ ឯកនាមកា។>
    text <៣៦>
      text <ទ្វេ សម្បត្តី អនុភោត្វា វឌ្ឍេត្វា បុញ្ញសញ្ចយំ>
      text <អដ្ឋវីសតិកប្បម្ហិ ចក្កវត្តី ភវិស្សតិ។>
    text <៣៧>
      text <តត្រាបិ ព្យម្ហំ បវរំ វិស្សកម្មេន មាបិតំ>
      text <ទសសទ្ទាវិវិត្តំ តំ បុរមជ្ឈាវសិស្សតិ។>
    text <៣៨>
      text <អបរិមេយ្យេ ឥតោ កប្បេ ភូមិបាលោ មហិទ្ធិកោ>
      text <ឱក្កាកោ នាម នាមេន រាជា រដ្ឋេ ភវិស្សតិ។>
    text <៣៩>
      text <សោឡសិត្ថិសហស្សានំ សព្ពាសំ បវរា ច សា>
      text <អភិជាតា ខត្តិយានី នវ បុត្តេ ជនេស្សតិ។>
    text <៤០>
      text <នវ បុត្តេ ជនេត្វាន ខត្តិយានី មរិស្សតិ>
      text <តរុណី ច បិយា កញ្ញា មហេសិត្តំ ករិស្សតិ។>
    text <៤១>
      text <ឱក្កាកំ តោសយិត្វាន វរំ កញ្ញា លភិស្សតិ>
      text <វរំ លទ្ធាន សា កញ្ញា បុត្តេ បព្ពាជយិស្សតិ។>
    text <៤២>
      text <បព្ពាជិតា ច តេ សព្ពេ គមិស្សន្តិ នគុត្តមំ>
      text <ជាតិភេទភយា សព្ពេ ភគិនីហិ វសិស្សរេ។>
    text <៤៣>
      text <ឯកា ច កញ្ញា ព្យាធីហិ ភវិស្សតិ បរិក្ខតា>
      text <មា នោ ជាតិ បភិជ្ជីតិ និខណិស្សន្តិ ខត្តិយា។>
    text <៤៤>
      text <ខត្តិយោ នីហរិត្វាន តាយ សទ្ធិំ វសិស្សតិ>
      text <ភវិស្សតិ តទា ភេទោ ឱក្កាកកុលសម្ភវោ។>
    text <៤៥>
      text <តេសំ បជា ភវិស្សន្តិ កោឡិយា នាម ជាតិយា>
      text <តត្ថ មានុសកំ ភោគំ អនុភោស្សតិនប្បកំ។>
    text <៤៦>
      text <តម្ហា កាយា ចវិត្វាន ទេវលោកំ គមិស្សតិ>
      text <តត្រាបិ បវរំ ព្យម្ហំ លភិស្សតិ មនោរមំ។>
    text <៤៧>
      text <ទេវលោកា ចវិត្វាន សុក្កមូលេន ចោទិតោ>
      text <អាគន្ត្វាន មនុស្សត្តំ សោណោ នាម ភវិស្សតិ។>
    text <៤៨>
      text <អារទ្ធវីរិយោ បហិតត្តោ បទហំ សត្ថុ សាសនេ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <៤៩>
      text <អនន្តទស្សី ភគវា គោតមោ សក្យបុង្គវោ>
      text <វិសេសញ្ញូ មហាវីរោ អគ្គដ្ឋានេ ឋបេស្សតិ។>
    text <៥០>
      text <វុដ្ឋម្ហិ ទេវេ ចតុរង្គុលម្ហិ តិណេ អនិលេរិតអង្គណម្ហិ>
      text <ឋត្វាន យោគស្ស បយុត្តតាទិនោ តតោត្តរិំ បារមតា ន វិជ្ជតិ។>
    text <៥១>
      text <ឧត្តមេ ទមថេ ទន្តោ ចិត្តំ មេ សុបណីហិតំ>
      text <ភារោ មេ ឱហិតោ សព្ពោ និព្ពុតោម្ហិ អនាសវោ។>
    text <៥២>
      text <អង្គីរសោ មហានាគោ អភិជាតោវ កេសរី>
      text <ភិក្ខុសង្ឃេ និសីទិត្វា ឯតទគ្គេ ឋបេសិ មំ។>
    text <៥៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សោណោ កោឡិវិសោ ថេរោ ឥមា គាថាយោ អភាសិត្ថាតិ។>
    stand <សោណកោឡិវិសត្ថេរស្សាបទានំ ទុតិយំ។>
  text <៣។ កាឡិគោធាបុត្តភទ្ទិយត្ថេរអបទានំ>
    text <៥៤>
      text <បទុមុត្តរសម្ពុទ្ធំ មេត្តចិត្តំ មហាមុនិំ>
      text <ឧបេតិ ជនតា សព្ពា សព្ពលោកគ្គនាយកំ។>
    text <៥៥>
      text <សត្តុកញ្ច ពទ្ធកញ្ច អាមិសំ បានភោជនំ>
      text <ទទន្តិ សត្ថុនោ សព្ពេ បុញ្ញក្ខេត្តេ អនុត្តរេ។>
    text <៥៦>
      text <អហម្បិ ទានំ ទស្សាមិ ទេវទេវស្ស តាទិនោ>
      text <ពុទ្ធសេដ្ឋំ និមន្តេត្វា សង្ឃម្បិ ច អនុត្តរំ។>
    text <៥៧>
      text <ឧយ្យោជិតា មយា ចេតេ និមន្តេសុំ តថាគតំ>
      text <កេវលំ ភិក្ខុសង្ឃញ្ច បុញ្ញក្ខេត្តំ អនុត្តរំ។>
    text <៥៨>
      text <សតសហស្សបល្លង្កំ សោវណ្ណំ គោនកត្ថតំ>
      text <តូលិកាបដលិកាយ ខោមកប្បាសិកេហិ ច>
      text <មហារហំ បញ្ញាបយិំ អាសនំ ពុទ្ធយុត្តកំ។>
    text <៥៩>
      text <បទុមុត្តរោ លោកវិទូ ទេវទេវោ នរាសភោ>
      text <ភិក្ខុសង្ឃបរិព្យូឡ្ហោ មម ទ្វារមុបាគមិ។>
    text <៦០>
      text <បច្ចុគ្គន្ត្វាន សម្ពុទ្ធំ លោកនាថំ យសស្សិនំ>
      text <បសន្នចិត្តោ សុមនោ អភិនាមយិំ សង្ឃរំ។>
    text <៦១>
      text <ភិក្ខូនំ សតសហស្សំ ពុទ្ធញ្ច លោកនាយកំ>
      text <បសន្នចិត្តោ សុមនោ បរមន្នេន តប្បយិំ។>
    text <៦២>
      text <បទុមុត្តរោ លោកវិទូ អាហុតីនំ បដិគ្គហោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <៦៣>
      text <យេនិទំ អាសនំ ទិន្នំ សោវណ្ណំ គោនកត្ថតំ>
      text <តមហំ កិត្តយិស្សាមិ សុណាថ មម ភាសតោ។>
    text <៦៤>
      text <ចតុសត្តតិក្ខត្តុំ សោ ទេវរជ្ជំ ករិស្សតិ>
      text <អនុភោស្សតិ សម្បត្តិំ អច្ឆរាហិ បុរក្ខតោ។>
    text <៦៥>
      text <បទេសរជ្ជំ សហស្សំ វសុធំ អាវសិស្សតិ>
      text <ឯកបញ្ញាសក្ខត្តុញ្ច ចក្កវត្តី ភវិស្សតិ។>
    text <៦៦>
      text <សព្ពាសុ ភវយោនីសុ ឧច្ចាកុលី ភវិស្សតិ>
      text <សោ ច បច្ឆា បព្ពជិត្វា សុក្កមូលេន ចោទិតោ>
      text <ភទ្ទិយោ នាម នាមេន ហេស្សតិ សត្ថុ សាវកោ។>
    text <៦៧>
      text <វិវេកមនុយុត្តោម្ហិ បន្តសេននិវាសហំ>
      text <ផលញ្ចាធិគតំ សព្ពំ ចត្តក្លេសោម្ហិ អជ្ជហំ។>
    text <៦៨>
      text <មម សព្ពំ អភិញ្ញាយ សព្ពញ្ញូ លោកនាយកោ>
      text <ភិក្ខុសង្ឃេ និសីទិត្វា ឯតទគ្គេ ឋបេសិ មំ។>
    text <៦៩>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ភទ្ទិយោ កាឡិគោធាយ បុត្តោ ថេរោ ឥមា គាថាយោ អភាសិត្ថាតិ។>
    stand <ភទ្ទិយស្ស កាឡិគោធាយ បុត្តត្ថេរស្សាបទានំ តតិយំ។>
  text <៤។ សន្និដ្ឋាបកត្ថេរអបទានំ>
    text <៧០>
      text <អរញ្ញេ កុដិកំ កត្វា វសាមិ បព្ពតន្តរេ>
      text <លាភាលាភេន សន្តុដ្ឋោ យសេន អយសេន ច។>
    text <៧១>
      text <បទុមុត្តរោ លោកវិទូ អាហុតីនំ បដិគ្គហោ>
      text <វសីសតសហស្សេហិ អាគច្ឆិ មម សន្តិកំ។>
    text <៧២>
      text <ឧបាគតំ មហានាគំ ជលជុត្តមនាមកំ>
      text <តិណសន្ថរំ បញ្ញាបេត្វា អទាសិំ សត្ថុនោ អហំ។>
    text <៧៣>
      text <បសន្នចិត្តោ សុមនោ អាមណ្ឌំ បានីយញ្ចហំ>
      text <អទាសិំ ឧជុភូតស្ស វិប្បសន្នេន ចេតសា។>
    text <៧៤>
      text <សតសហស្សិតោ កប្បេ យំ ទានមទទិំ តទា>
      text <ទុគ្គតិំ នាភិជានាមិ អាមណ្ឌស្ស ឥទំ ផលំ។>
    text <៧៥>
      text <ឯកតាលីសកប្បម្ហិ ឯកោ អាសិំ អរិន្ទមោ>
      text <សត្តរតនសម្បន្នោ ចក្កវត្តី មហព្ពលោ។>
    text <៧៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សន្និដ្ឋាបកោ ថេរោ ឥមា គាថាយោ អភាសិត្ថាតិ។>
    stand <សន្និដ្ឋាបកត្ថេរស្សាបទានំ ចតុត្ថំ។>
  text <៥។ បញ្ចហត្ថិយត្ថេរអបទានំ>
    text <៧៧>
      text <សុមេធោ នាម សម្ពុទ្ធោ គច្ឆតេ អន្តរាបណេ>
      text <ឱក្ខិត្តចក្ខុ មិតភាណី សតិមា សំវុតិន្ទ្រិយោ។>
    text <៧៨>
      text <បញ្ច ឧប្បលហត្ថានិ អាវេឡត្ថំ អហំសុ មេ>
      text <តេន ពុទ្ធំ អបូជេសិំ បសន្នោ សេហិ បាណិភិ។>
    text <៧៩>
      text <អារោបិតា ច តេ បុប្ផា ឆទនំ អស្សុ សត្ថុនោ>
      text <សមាធិំសុ មហានាគំ សិស្សា អាចរិយំ យថា។>
    text <៨០>
      text <តិំសកប្បសហស្សម្ហិ យំ បុប្ផមភិរោបយិំ>
      text <ទុគ្គតិំ នាភិជានាមិ ពុទ្ធបូជាយិទំ ផលំ។>
    text <៨១>
      text <ឥតោ វីសកប្បសតេ អហេសុំ បញ្ច ខត្តិយា>
      text <ហត្ថិយា នាម នាមេន ចក្កវត្តី មហព្ពលា។>
    text <៨២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា បញ្ចហត្ថិយោ ថេរោ ឥមា គាថាយោ អភាសិត្ថាតិ។>
    stand <បញ្ចហត្ថិយត្ថេរស្សាបទានំ បញ្ចមំ។>
  text <៦។ បទុមច្ឆទនិយត្ថេរអបទានំ>
    text <៨៣>
      text <និព្ពុតេ លោកនាថម្ហិ វិបស្សិម្ហគ្គបុគ្គលេ>
      text <សុផុល្លបទុមំ គយ្ហ ចិតមារោបយិំ អហំ។>
    text <៨៤>
      text <អារោបិតេ ច ចិតកេ វេហាសំ នភមុគ្គមិ>
      text <អាកាសេ ឆទនំ កត្វា ចិតកម្ហិ អធារយិ។>
    text <៨៥>
      text <ឯកនវុតិតោ កប្បេ យំ បុប្ផមភិរោបយិំ>
      text <ទុគ្គតិំ នាភិជានាមិ ពុទ្ធបូជាយិទំ ផលំ។>
    text <៨៦>
      text <សត្តតាលីសិតោ កប្បេ បទុមិស្សរនាមកោ>
      text <ចាតុរន្តោ វិជិតាវី ចក្កវត្តី មហព្ពលោ។>
    text <៨៧>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
      text <ឥត្ថំ សុទំ អាយស្មា បទុមច្ឆទនិយោ ថេរោ ឥមា គាថាយោ អភាសិត្ថាតិ>
    stand <បទុមច្ឆទនិយត្ថេរស្សាបទានំ ឆដ្ឋំ។>
  text <៧។ សយនទាយកត្ថេរអបទានំ>
    text <៨៨>
      text <សិទ្ធត្ថស្ស ភគវតោ មេត្តចិត្តស្ស តាទិនោ>
      text <សយនគ្គំ មយា ទិន្នំ ទុស្សភណ្ឌេហិ អត្ថតំ។>
    text <៨៩>
      text <បដិគ្គហេសិ ភគវា កប្បិយំ សយនាសនំ>
      text <ឧដ្ឋាយ សយនា តម្ហា វេហាសំ ឧគ្គមី ជិនោ។>
    text <៩០>
      text <ចតុន្នវុតិតោ កប្បេ យំ សយនមទាសហំ>
      text <ទុគ្គតិំ នាភិជានាមិ សយនស្ស ឥទំ ផលំ។>
    text <៩១>
      text <ឯកបញ្ញាសិតោ កប្បេ វរកោ ទេវសវ្ហយោ>
      text <សត្តរតនសម្បន្នោ ចក្កវត្តី មហព្ពលោ។>
    text <៩២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សយនទាយកោ ថេរោ ឥមា គាថាយោ អភាសិត្ថាតិ។>
    stand <សយនទាយកត្ថេរស្សាបទានំ សត្តមំ។>
  text <៨។ ចង្កមនទាយកត្ថេរអបទានំ>
    text <៩៣>
      text <អត្ថទស្សិស្ស មុនិនោ លោកជេដ្ឋស្ស តាទិនោ>
      text <ឥដ្ឋកាហិ ចិនិត្វាន ចង្កមំ ការយិំ អហំ។>
    text <៩៤>
      text <ឧច្ចតោ បញ្ចរតនំ ចង្កមំ សាធុមាបិតំ>
      text <អាយាមតោ ហត្ថសតំ ភាវនីយ្យំ មនោរមំ។>
    text <៩៥>
      text <បដិគ្គហេសិ ភគវា អត្ថទស្សី នរុត្តមោ>
      text <ហត្ថេន បុលិនំ គយ្ហ ឥមា គាថា អភាសថ។>
    text <៩៦>
      text <ឥមិនា បុលិនទានេន ចង្កមំ សុកតេន ច>
      text <សត្តរតនសម្បន្នំ បុលិនំ អនុភោស្សតិ។>
    text <៩៧>
      text <តីណិ កប្បានិ ទេវេសុ ទេវរជ្ជំ ករិស្សតិ>
      text <អនុភោស្សតិ សម្បត្តិំ អច្ឆរាហិ បុរក្ខតោ។>
    text <៩៨>
      text <មនុស្សលោកមាគន្ត្វា រាជា រដ្ឋេ ភវិស្សតិ>
      text <តិក្ខត្តុំ ចក្កវត្តី ច មហិយា សោ ភវិស្សតិ។>
    text <៩៩>
      text <អដ្ឋារសេ កប្បសតេ យំ កម្មមករិំ តទា>
      text <ទុគ្គតិំ នាភិជានាមិ ចង្កមស្ស ឥទំ ផលំ។>
    text <១០០>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា ចង្កមនទាយកោ ថេរោ ឥមា គាថាយោ អភាសិត្ថាតិ។>
    stand <ចង្កមនទាយកត្ថេរស្សាបទានំ អដ្ឋមំ។>
  text <៩។ សុភទ្ទត្ថេរអបទានំ>
    text <១០១>
      text <បទុមុត្តរោ លោកវិទូ អាហុតីនំ បដិគ្គហោ>
      text <ជនតំ ឧទ្ធរិត្វាន និព្ពាយតិ មហាយសោ។>
    text <១០២>
      text <និព្ពាយន្តេ ច សម្ពុទ្ធេ ទសសហស្សិ កម្បថ>
      text <ជនកាយោ មហា អាសិ ទេវា សន្និបតុំ តទា។>
    text <១០៣>
      text <ចន្ទនំ បូរយិត្វាន តគរាមល្លិកាហិ ច>
      text <ហដ្ឋោ ហដ្ឋេន ចិត្តេន អារោបយិំ នរុត្តមំ។>
    text <១០៤>
      text <មម សង្កប្បមញ្ញាយ សត្ថា លោកេ អនុត្តរោ>
      text <និបន្នកោវ សម្ពុទ្ធោ ឥមា គាថា អភាសថ។>
    text <១០៥>
      text <យោ មេ បច្ឆិមកេ កាលេ គន្ធមាលេន ឆាទយិ>
      text <តមហំ កិត្តយិស្សាមិ សុណាថ មម ភាសតោ។>
    text <១០៦>
      text <ឥតោ ចុតោ អយំ បោសោ តុសិតកាយំ គមិស្សតិ>
      text <តត្ថ រជ្ជំ ករិត្វាន និម្មានំ សោ គមិស្សតិ។>
    text <១០៧>
      text <ឯតេនេវ ឧបាយេន ទត្វា មាលំ វរុត្តមំ>
      text <សកកម្មាភិរទ្ធោ សោ សម្បត្តិំ អនុភោស្សតិ។>
    text <១០៨>
      text <បុនាបិ តុសិតេ កាយេ និព្ពត្តិស្សតិយំ នរោ>
      text <តម្ហា កាយា ចវិត្វាន មនុស្សត្តំ គមិស្សតិ។>
    text <១០៩>
      text <សក្យបុត្តោ មហានាគោ អគ្គោ លោកេ សទេវកេ>
      text <ពោធយិត្វា ពហូ សត្តេ និព្ពាយិស្សតិ ចក្ខុមា។>
    text <១១០>
      text <តទា សោបគតោ សន្តោ សុក្កមូលេន ចោទិតោ>
      text <ឧបសង្កម្ម សម្ពុទ្ធំ បញ្ហំ បុច្ឆិស្សតិ តទា។>
    text <១១១>
      text <ហាសយិត្វាន សម្ពុទ្ធោ សព្ពញ្ញូ លោកនាយកោ>
      text <បុញ្ញកម្មំ បរិញ្ញាយ សច្ចានិ វិវរិស្សតិ។>
    text <១១២>
      text <អារទ្ធោ ច អយំ បញ្ហោ តុដ្ឋោ ឯកគ្គមានសោ>
      text <សត្ថារំ អភិវាទេត្វា បព្ពជ្ជំ យាចយិស្សតិ។>
    text <១១៣>
      text <បសន្នមានសំ ទិស្វា សកកម្មេន តោសិតំ>
      text <បព្ពាជេស្សតិ សោ ពុទ្ធោ អគ្គមគ្គស្ស កោវិទោ។>
    text <១១៤>
      text <វាយមិត្វានយំ បោសោ សម្មាសម្ពុទ្ធសាសនេ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    stand <បញ្ចមភាណវារំ។>
    text <១១៥>
      text <បុព្ពកម្មេន សំយុត្តោ ឯកគ្គោ សុសមាហិតោ>
      text <ពុទ្ធស្ស ឱរសោ បុត្តោ ធម្មជោម្ហិ សុនិម្មិតោ។>
    text <១១៦>
      text <ធម្មរាជំ ឧបគម្ម អបុច្ឆិំ បញ្ហមុត្តមំ>
      text <កថយន្តោ ច មេ បញ្ហំ ធម្មសោតំ ឧបានយិ។>
    text <១១៧>
      text <តស្សាហំ ធម្មមញ្ញាយ វិហាសិំ សាសនេ រតោ>
      text <សព្ពាសវេ បរិញ្ញាយ វិហរាមិ អនាសវោ។>
    text <១១៨>
      text <សតសហស្សិតោ កប្បេ ជលជុត្តមនាយកោ>
      text <និព្ពាយិ អនុបាទានោ ទីបោវ តេលសង្ខយា។>
    text <១១៩>
      text <សត្តយោជនិកំ អាសិ ថូបញ្ច រតនាមយំ>
      text <ធជំ តត្ថ អបូជេសិំ សព្ពភទ្ទំ មនោរមំ។>
    text <១២០>
      text <កស្សបស្ស ច ពុទ្ធស្ស តិស្សោ នាមគ្គសាវកោ>
      text <បុត្តោ មេ ឱរសោ អាសិ ទាយាទោ ជិនសាសនេ។>
    text <១២១>
      text <តស្ស ហីនេន មនសា វាចំ ភាសិំ អភទ្ទកំ>
      text <តេន កម្មវិបាកេន បច្ឆា មេ អាសិ ភទ្ទកំ។>
    text <១២២>
      text <ឧបវត្តនេ សាលវនេ បច្ឆិមេ សយនេ មុនិ>
      text <បព្ពាជេសិ មហាវីរោ ហិតោ ការុណិកោ ជិនោ។>
    text <១២៣>
      text <អជ្ជេវ ទានិ បព្ពជ្ជា អជ្ជេវ ឧបសម្បទា>
      text <អជ្ជេវ បរិនិព្ពានំ សម្មុខា ទ្វិបទុត្តមេ។>
    text <១២៤>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អាយស្មា សុភទ្ទោ ថេរោ ឥមា គាថាយោ អភាសិត្ថាតិ។>
    stand <សុភទ្ទត្ថេរស្សាបទានំ នវមំ។>
  text <១០។ ចុន្ទត្ថេរអបទានំ>
    text <១២៥>
      text <សិទ្ធត្ថស្ស ភគវតោ លោកជេដ្ឋស្ស តាទិនោ>
      text <អគ្ឃិយំ ការយិត្វាន ជាតិបុប្ផេហិ ឆាទយិំ។>
    text <១២៦>
      text <និដ្ឋាបេត្វាន តំ បុប្ផំ ពុទ្ធស្ស ឧបនាមយិំ>
      text <បុប្ផាវសេសំ បគ្គយ្ហ ពុទ្ធស្ស អភិរោបយិំ។>
    text <១២៧>
      text <កញ្ចនគ្ឃិយសង្កាសំ ពុទ្ធំ លោកគ្គនាយកំ>
      text <បសន្នចិត្តោ សុមនោ បុប្ផគ្ឃិយមុបានយិំ។>
    text <១២៨>
      text <វិតិណ្ណកង្ខោ សម្ពុទ្ធោ តិណ្ណោឃេហិ បុរក្ខតោ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <១២៩>
      text <ទិព្ពគន្ធំ បវាយន្តំ យោ មេ បុប្ផគ្ឃិយំ អទា>
      text <តមហំ កិត្តយិស្សាមិ សុណាថ មម ភាសតោ។>
    text <១៣០>
      text <ឥតោ ចុតោ អយំ បោសោ ទេវសង្ឃបុរក្ខតោ>
      text <ជាតិបុប្ផេហិ បរិកិណ្ណោ ទេវលោកំ គមិស្សតិ។>
    text <១៣១>
      text <ឧព្ពិទ្ធំ ភវនំ តស្ស សោវណ្ណញ្ច មណីមយំ>
      text <ព្យម្ហំ បាតុភវិស្សតិ បុញ្ញកម្មប្បភាវិតំ។>
    text <១៣២>
      text <ចតុសត្តតិក្ខត្តុំ សោ ទេវរជ្ជំ ករិស្សតិ>
      text <អនុភោស្សតិ សម្បត្តិំ អច្ឆរាហិ បុរក្ខតោ។>
    text <១៣៣>
      text <បថព្យា រជ្ជំ តិសតំ វសុធំ អាវសិស្សតិ>
      text <បញ្ចសត្តតិក្ខត្តុញ្ច ចក្កវត្តី ភវិស្សតិ។>
    text <១៣៤>
      text <ទុជ្ជយោ នាម នាមេន ហេស្សតិ មនុជាធិបោ>
      text <អនុភោត្វាន តំ បុញ្ញំ សកកម្មំ អបស្សិតោ។>
    text <១៣៥>
      text <វិនិបាតំ អគន្ត្វាន មនុស្សត្តំ គមិស្សតិ>
      text <ហិរញ្ញំ តស្ស និចិតំ កោដិសតមនប្បកំ។>
    text <១៣៦>
      text <និព្ពត្តិស្សតិ យោនិម្ហិ ព្រាហ្មណេ សោ ភវិស្សតិ>
      text <វង្គន្តស្ស សុតោ ធីមា សារិយា ឱរសោ បិយោ។>
    text <១៣៧>
      text <សោ ច បច្ឆា បព្ពជិត្វា អង្គីរសស្ស សាសនេ>
      text <ចូឡចុន្ទោតិ នាមេន ហេស្សតិ សត្ថុ សាវកោ។>
    text <១៣៨>
      text <សាមណេរោវ សោ សន្តោ ខីណាសវោ ភវិស្សតិ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <១៣៩>
      text <ឧបដ្ឋហិំ មហាវីរំ អញ្ញេ ច បេសលេ ពហូ>
      text <ភាតរំ មេ ចុបដ្ឋាសិំ ឧត្តមត្ថស្ស បត្តិយា។>
    text <១៤០>
      text <ភាតរំ មេ ឧបដ្ឋិត្វា ធាតុំ បត្តម្ហិ ឱហិយ>
      text <សម្ពុទ្ធំ ឧបនាមេសិំ លោកជេដ្ឋំ នរាសភំ។>
    text <១៤១>
      text <ឧភោ ហត្ថេហិ បគ្គយ្ហ ពុទ្ធោ លោកេ សទេវកេ>
      text <សន្ទស្សយន្តោ តំ ធាតុំ កិត្តយិ អគ្គសាវកំ។>
    text <១៤២>
      text <ចិត្តញ្ច សុវិមុត្តំ មេ សទ្ធា មយ្ហំ បតិដ្ឋិតា>
      text <សព្ពាសវេ បរិញ្ញាយ វិហរាមិ អនាសវោ។>
    text <១៤៣>
      text <បដិសម្ភិទានុប្បត្តា វិមោក្ខាបិ ច ផស្សិតា>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
      text <ឧបាលិ សោណោ ភទ្ទិយោ សន្និដ្ឋាបកហត្ថិយោ>
      text <ឆទនំ សេយ្យចង្កមំ សុភទ្ទោ ចុន្ទសវ្ហយោ>
      text <គាថាសតំ សតាលីសំ ចតស្សោ ច តទុត្តរិ។>
    text <ឥត្ថំ សុទំ អាយស្មា ចុន្ទោ ថេរោ ឥមា គាថាយោ អភាសិត្ថាតិ។>
    stand <ចុន្ទត្ថេរស្សាបទានំ ទសមំ។>
    stand <ឧបាលិវគ្គោ បញ្ចមោ។>
    text <តស្សុទ្ទានំ>
