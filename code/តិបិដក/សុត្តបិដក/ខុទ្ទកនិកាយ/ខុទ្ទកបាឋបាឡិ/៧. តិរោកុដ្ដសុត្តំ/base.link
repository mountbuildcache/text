text <៧។ តិរោកុដ្ដសុត្តំ>
  text <១>
    text <តិរោកុដ្ដេសុ តិដ្ឋន្តិ សន្ធិសិង្ឃាដកេសុ ច>
    text <ទ្វារពាហាសុ តិដ្ឋន្តិ អាគន្ត្វាន សកំ ឃរំ។>
  text <២>
    text <បហូតេ អន្នបានម្ហិ ខជ្ជភោជ្ជេ ឧបដ្ឋិតេ>
    text <ន តេសំ កោចិ សរតិ សត្តានំ កម្មបច្ចយា។>
  text <៣>
    text <ឯវំ ទទន្តិ ញាតីនំ យេ ហោន្តិ អនុកម្បកា>
    text <សុចិំ បណីតំ កាលេន កប្បិយំ បានភោជនំ>
    text <ឥទំ វោ ញាតីនំ ហោតុ សុខិតា ហោន្តុ ញាតយោ។>
  text <៤>
    text <តេ ច តត្ថ សមាគន្ត្វា ញាតិបេតា សមាគតា>
    text <បហូតេ អន្នបានម្ហិ សក្កច្ចំ អនុមោទរេ។>
  text <៥>
    text <ចិរំ ជីវន្តុ នោ ញាតី យេសំ ហេតុ លភាមសេ>
    text <អម្ហាកញ្ច កតា បូជា ទាយកា ច អនិប្ផលា។>
  text <៦>
    text <ន ហិ តត្ថ កសិ អត្ថិ គោរក្ខេត្ថ ន វិជ្ជតិ>
    text <វណិជ្ជា តាទិសី នត្ថិ ហិរញ្ញេន កយោកយំ>
    text <ឥតោ ទិន្នេន យាបេន្តិ បេតា កាលង្កតា តហិំ។>
  text <៧>
    text <ឧន្នមេ ឧទកំ វុដ្ឋំ យថា និន្នំ បវត្តតិ>
    text <ឯវមេវ ឥតោ ទិន្នំ បេតានំ ឧបកប្បតិ។>
  text <៨>
    text <យថា វារិវហា បូរា បរិបូរេន្តិ សាគរំ>
    text <ឯវមេវ ឥតោ ទិន្នំ បេតានំ ឧបកប្បតិ។>
  text <៩>
    text <អទាសិ មេ អកាសិ មេ ញាតិមិត្តា សខា ច មេ>
    text <បេតានំ ទក្ខិណំ ទជ្ជា បុព្ពេ កតមនុស្សរំ។>
  text <១០>
    text <ន ហិ រុណ្ណំ វា សោកោ វា យា ចញ្ញា បរិទេវនា>
    text <ន តំ បេតានមត្ថាយ ឯវំ តិដ្ឋន្តិ ញាតយោ។>
  text <១១>
    text <អយញ្ច ខោ ទក្ខិណា ទិន្នា សង្ឃម្ហិ សុប្បតិដ្ឋិតា>
    text <ទីឃរត្តំ ហិតាយស្ស ឋានសោ ឧបកប្បតិ។>
  text <១២>
    text <សោ ញាតិធម្មោ ច អយំ និទស្សិតោ បេតាន បូជា ច កតា ឧឡារា>
    text <ពលញ្ច ភិក្ខូនមនុប្បទិន្នំ តុម្ហេហិ បុញ្ញំ បសុតំ អនប្បកន្តិ។>
  stand <តិរោកុដ្ដសុត្តំ និដ្ឋិតំ។>
