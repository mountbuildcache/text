text <១៥។ ចត្តាលីសនិបាតោ>
  text <១។ ឥសិទាសីថេរីគាថា>
    text <៤០២>
      text <នគរម្ហិ កុសុមនាមេ បាដលិបុត្តម្ហិ បថវិយា មណ្ឌេ>
      text <សក្យកុលកុលីនាយោ ទ្វេ ភិក្ខុនិយោ ហិ គុណវតិយោ។>
    text <៤០៣>
      text <ឥសិទាសី តត្ថ ឯកា ទុតិយា ពោធីតិ សីលសម្បន្នា ច>
      text <ឈានជ្ឈាយនរតាយោ ពហុស្សុតាយោ ធុតកិលេសាយោ។>
    text <៤០៤>
      text <តា បិណ្ឌាយ ចរិត្វា ភត្តត្ថំ ករិយ ធោតបត្តាយោ>
      text <រហិតម្ហិ សុខនិសិន្នា ឥមា គិរា អព្ភុទីរេសុំ។>
    text <៤០៥>
      text <បាសាទិកាសិ អយ្យេ ឥសិទាសិ វយោបិ តេ អបរិហីនោ>
      text <កិំ ទិស្វាន ព្យាលិកំ អថាសិ នេក្ខម្មមនុយុត្តា។>
    text <៤០៦>
      text <ឯវមនុយុញ្ជិយមានា សា រហិតេ ធម្មទេសនាកុសលា>
      text <ឥសិទាសី វចនមព្រវិ សុណ ពោធិ យថាម្ហិ បព្ពជិតា។>
    text <៤០៧>
      text <ឧជ្ជេនិយា បុរវរេ មយ្ហំ បិតា សីលសំវុតោ សេដ្ឋិ>
      text <តស្សម្ហិ ឯកធីតា បិយា មនាបា ច ទយិតា ច។>
    text <៤០៨>
      text <អថ មេ សាកេតតោ វរកា អាគច្ឆុមុត្តមកុលីនា>
      text <សេដ្ឋី បហូតរតនោ តស្ស មមំ សុណ្ហមទាសិ តាតោ។>
    text <៤០៩>
      text <សស្សុយា សស្សុរស្ស ច សាយំ បាតំ បណាមមុបគម្ម>
      text <សិរសា ករោមិ បាទេ វន្ទាមិ យថាម្ហិ អនុសិដ្ឋា។>
    text <៤១០>
      text <យា មយ្ហំ សាមិកស្ស ភគិនិយោ ភាតុនោ បរិជនោ វា>
      text <តមេកវរកម្បិ ទិស្វា ឧព្ពិគ្គា អាសនំ ទេមិ។>
    text <៤១១>
      text <អន្នេន ច បានេន ច ខជ្ជេន ច យញ្ច តត្ថ សន្និហិតំ>
      text <ឆាទេមិ ឧបនយាមិ ច ទេមិ ច យំ យស្ស បតិរូបំ។>
    text <៤១២>
      text <កាលេន ឧបដ្ឋហិត្វា ឃរំ សមុបគមាមិ ឧម្មារេ>
      text <ធោវន្តី ហត្ថបាទេ បញ្ជលិកា សាមិកមុបេមិ។>
    text <៤១៣>
      text <កោច្ឆំ បសាទំ អញ្ជនិញ្ច អាទាសកញ្ច គណ្ហិត្វា>
      text <បរិកម្មការិកា វិយ សយមេវ បតិំ វិភូសេមិ។>
    text <៤១៤>
      text <សយមេវ ឱទនំ សាធយាមិ សយមេវ ភាជនំ ធោវន្តី>
      text <មាតាវ ឯកបុត្តកំ តថា ភត្តារំ បរិចរាមិ។>
    text <៤១៥>
      text <ឯវំ មំ ភត្តិកតំ អនុរត្តំ ការិកំ និហតមានំ>
      text <ឧដ្ឋាយិកំ អនលសំ សីលវតិំ ទុស្សតេ ភត្តា។>
    text <៤១៦>
      text <សោ មាតរញ្ច បិតរញ្ច ភណតិ អាបុច្ឆហំ គមិស្សាមិ>
      text <ឥសិទាសិយា ន សហ វច្ឆំ ឯកាគារេហំ សហ វត្ថុំ។>
    text <៤១៧>
      text <មា ឯវំ បុត្ត អវច ឥសិទាសី បណ្ឌិតា បរិព្យត្តា>
      text <ឧដ្ឋាយិកា អនលសា កិំ តុយ្ហំ ន រោចតេ បុត្ត។>
    text <៤១៨>
      text <ន ច មេ ហិំសតិ កិញ្ចិ ន ចហំ ឥសិទាសិយា សហ វច្ឆំ>
      text <ទេស្សាវ មេ អលំ មេ អបុច្ឆាហំ គមិស្សាមិ។>
    text <៤១៩>
      text <តស្ស វចនំ សុណិត្វា សស្សុ សសុរោ ច មំ អបុច្ឆិំសុ>
      text <កិស្ស តយា អបរទ្ធំ ភណ វិស្សដ្ឋា យថាភូតំ។>
    text <៤២០>
      text <នបិហំ អបរជ្ឈំ កិញ្ចិ នបិ ហិំសេមិ ន ភណាមិ ទុព្ពចនំ>
      text <កិំ សក្កា កាតុយ្យេ យំ មំ វិទ្ទេស្សតេ ភត្តា។>
    text <៤២១>
      text <តេ មំ បិតុឃរំ បដិនយិំសុ វិមនា ទុខេន អធិភូតា>
      text <បុត្តមនុរក្ខមានា ជិតាម្ហសេ រូបិនិំ លក្ខិំ។>
    text <៤២២>
      text <អថ មំ អទាសិ តាតោ អឌ្ឍស្ស ឃរម្ហិ ទុតិយកុលិកស្ស>
      text <តតោ ឧបឌ្ឍសុង្កេន យេន មំ វិន្ទថ សេដ្ឋិ។>
    text <៤២៣>
      text <តស្សបិ ឃរម្ហិ មាសំ អវសិំ អថ សោបិ មំ បដិច្ឆរយិ>
      text <ទាសីវ ឧបដ្ឋហន្តិំ អទូសិកំ សីលសម្បន្នំ។>
    text <៤២៤>
      text <ភិក្ខាយ ច វិចរន្តំ ទមកំ ទន្តំ មេ បិតា ភណតិ>
      text <ហោហិសិ មេ ជាមាតា និក្ខិប បោដ្ឋិញ្ច ឃដិកញ្ច។>
    text <៤២៥>
      text <សោបិ វសិត្វា បក្ខំ អថ តាតំ ភណតិ ទេហិ មេ បោដ្ឋិំ>
      text <ឃដិកញ្ច មល្លកញ្ច បុនបិ ភិក្ខំ ចរិស្សាមិ។>
    text <៤២៦>
      text <អថ នំ ភណតី តាតោ អម្មា សព្ពោ ច មេ ញាតិគណវគ្គោ>
      text <កិំ តេ ន កីរតិ ឥធ ភណ ខិប្បំ តំ តេ ករិហិតិ។>
    text <៤២៧>
      text <ឯវំ ភណិតោ ភណតិ យទិ មេ អត្តា សក្កោតិ អលំ មយ្ហំ>
      text <ឥសិទាសិយា ន សហ វច្ឆំ ឯកឃរេហំ សហ វត្ថុំ។>
    text <៤២៨>
      text <វិស្សជ្ជិតោ គតោ សោ អហម្បិ ឯកាកិនី វិចិន្តេមិ>
      text <អាបុច្ឆិតូន គច្ឆំ មរិតុយេ វា បព្ពជិស្សំ វា។>
    text <៤២៩>
      text <អថ អយ្យា ជិនទត្តា អាគច្ឆី គោចរាយ ចរមានា>
      text <តាតកុលំ វិនយធរី ពហុស្សុតា សីលសម្បន្នា។>
    text <៤៣០>
      text <តំ ទិស្វាន អម្ហាកំ ឧដ្ឋាយាសនំ តស្សា បញ្ញាបយិំ>
      text <និសិន្នាយ ច បាទេ វន្ទិត្វា ភោជនមទាសិំ។>
    text <៤៣១>
      text <អន្នេន ច បានេន ច ខជ្ជេន ច យញ្ច តត្ថ សន្និហិតំ>
      text <សន្តប្បយិត្វា អវចំ អយ្យេ ឥច្ឆាមិ បព្ពជិតុំ។>
    text <៤៣២>
      text <អថ មំ ភណតី តាតោ ឥធេវ បុត្តក ចរាហិ ត្វំ ធម្មំ>
      text <អន្នេន ច បានេន ច តប្បយ សមណេ ទ្វិជាតី ច។>
    text <៤៣៣>
      text <អថហំ ភណាមិ តាតំ រោទន្តី អញ្ជលិំ បណាមេត្វា>
      text <បាបញ្ហិ មយា បកតំ កម្មំ តំ និជ្ជរេស្សាមិ។>
    text <៤៣៤>
      text <អថ មំ ភណតី តាតោ បាបុណ ពោធិញ្ច អគ្គធម្មញ្ច>
      text <និព្ពានញ្ច លភស្សុ យំ សច្ឆិករី ទ្វិបទសេដ្ឋោ។>
    text <៤៣៥>
      text <មាតាបិតូ អភិវាទយិត្វា សព្ពញ្ច ញាតិគណវគ្គំ>
      text <សត្តាហំ បព្ពជិតា តិស្សោ វិជ្ជា អផស្សយិំ។>
    text <៤៣៦>
      text <ជានាមិ អត្តនោ សត្ត ជាតិយោ យស្សយំ ផលវិបាកោ>
      text <តំ តវ អាចិក្ខិស្សំ តំ ឯកមនា និសាមេហិ។>
    text <៤៣៧>
      text <នគរម្ហិ ឯរកច្ឆេ សុវណ្ណការោ អហំ បហូតធនោ>
      text <យោព្ពនមទេន មត្តោ សោ បរទារំ អសេវិហំ។>
    text <៤៣៨>
      text <សោហំ តតោ ចវិត្វា និរយម្ហិ អបច្ចិសំ ចិរំ>
      text <បក្កោ តតោ ច ឧដ្ឋហិត្វា មក្កដិយា កុច្ឆិមោក្កមិំ។>
    text <៤៣៩>
      text <សត្តាហជាតកំ មំ មហាកបិ យូថបោ និល្លច្ឆេសិ>
      text <តស្សេតំ កម្មផលំ យថាបិ គន្ត្វាន បរទារំ។>
    text <៤៤០>
      text <សោហំ តតោ ចវិត្វា កាលំ ករិត្វា សិន្ធវារញ្ញេ>
      text <កាណាយ ច ខញ្ជាយ ច ឯឡកិយា កុច្ឆិមោក្កមិំ។>
    text <៤៤១>
      text <ទ្វាទស វស្សានិ អហំ និល្លច្ឆិតោ ទារកេ បរិវហិត្វា>
      text <កិមិនាវដ្ដោ អកល្លោ យថាបិ គន្ត្វាន បរទារំ។>
    text <៤៤២>
      text <សោហំ តតោ ចវិត្វា គោវាណិជកស្ស គាវិយា ជាតោ>
      text <វច្ឆោ លាខាតម្ពោ និល្លច្ឆិតោ ទ្វាទសេ មាសេ។>
    text <៤៤៣>
      text <វោឍូន នង្គលមហំ សកដញ្ច ធារយាមិ>
      text <អន្ធោវដ្ដោ អកល្លោ យថាបិ គន្ត្វាន បរទារំ។>
    text <៤៤៤>
      text <សោហំ តតោ ចវិត្វា វីថិយា ទាសិយា ឃរេ ជាតោ>
      text <នេវ មហិលា ន បុរិសោ យថាបិ គន្ត្វាន បរទារំ។>
    text <៤៤៥>
      text <តិំសតិវស្សម្ហិ មតោ សាកដិកកុលម្ហិ ទារិកា ជាតា>
      text <កបណម្ហិ អប្បភោគេ ធនិក បុរិសបាតពហុលម្ហិ។>
    text <៤៤៦>
      text <តំ មំ តតោ សត្ថវាហោ ឧស្សន្នាយ វិបុលាយ វឌ្ឍិយា>
      text <ឱកឌ្ឍតិ វិលបន្តិំ អច្ឆិន្ទិត្វា កុលឃរស្មា។>
    text <៤៤៧>
      text <អថ សោឡសមេ វស្សេ ទិស្វា មំ បត្តយោព្ពនំ កញ្ញំ>
      text <ឱរុន្ធតស្ស បុត្តោ គិរិទាសោ នាម នាមេន។>
    text <៤៤៨>
      text <តស្សបិ អញ្ញា ភរិយា សីលវតី គុណវតី យសវតី ច>
      text <អនុរត្តា ភត្តារំ តស្សាហំ វិទ្ទេសនមកាសិំ។>
    text <៤៤៩>
      text <តស្សេតំ កម្មផលំ យំ មំ អបកីរិតូន គច្ឆន្តិ>
      text <ទាសីវ ឧបដ្ឋហន្តិំ តស្សបិ អន្តោ កតោ មយាតិ។>
    stand <… ឥសិទាសី ថេរី…។>
    stand <ចត្តាលីសនិបាតោ និដ្ឋិតោ។>
