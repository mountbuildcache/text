text <១៣។ វីសតិនិបាតោ>
  text <១។ អម្ពបាលីថេរីគាថា>
    text <២៥២>
      text <កាឡកា ភមរវណ្ណសាទិសា វេល្លិតគ្គា មម មុទ្ធជា អហុំ>
      text <តេ ជរាយ សាណវាកសាទិសា សច្ចវាទិវចនំ អនញ្ញថា។>
    text <២៥៣>
      text <>
      text <តំ ជរាយថ សលោមគន្ធិកំ សច្ចវាទិវចនំ អនញ្ញថា។>
    text <វាសិតោវ សុរភី ករណ្ឌកោ បុប្ផបូរ មម ឧត្តមង្គជោ។>
    text <២៥៤>
      text <កាននំវ សហិតំ សុរោបិតំ កោច្ឆសូចិវិចិតគ្គសោភិតំ>
      text <តំ ជរាយ វិរលំ តហិំ តហិំ សច្ចវាទិវចនំ អនញ្ញថា។>
    text <២៥៥>
      text <កណ្ហខន្ធកសុវណ្ណមណ្ឌិតំ សោភតេ សុវេណីហិលង្កតំ>
      text <តំ ជរាយ ខលិតំ សិរំ កតំ សច្ចវាទិវចនំ អនញ្ញថា។>
    text <២៥៦>
      text <ចិត្តការសុកតាវ លេខិកា សោភរេ សុ ភមុកា បុរេ មម>
      text <តា ជរាយ វលិភិប្បលម្ពិតា សច្ចវាទិវចនំ អនញ្ញថា។>
    text <២៥៧>
      text <ភស្សរា សុរុចិរា យថា មណី នេត្តហេសុមភិនីលមាយតា>
      text <តេ ជរាយភិហតា ន សោភរេ សច្ចវាទិវចនំ អនញ្ញថា។>
    text <២៥៨>
      text <សណ្ហតុង្គសទិសី ច នាសិកា សោភតេ សុ អភិយោព្ពនំ បតិ>
      text <សា ជរាយ ឧបកូលិតា វិយ សច្ចវាទិវចនំ អនញ្ញថា។>
    text <២៥៩>
      text <កង្កណំ វ សុកតំ សុនិដ្ឋិតំ សោភរេ សុ មម កណ្ណបាឡិយោ>
      text <តា ជរាយ វលិភិប្បលម្ពិតា សច្ចវាទិវចនំ អនញ្ញថា។>
    text <២៦០>
      text <បត្តលីមកុលវណ្ណសាទិសា សោភរេ សុ ទន្តា បុរេ មម>
      text <តេ ជរាយ ខណ្ឌិតា ចាសិតា សច្ចវាទិវចនំ អនញ្ញថា។>
    text <២៦១>
      text <កាននម្ហិ វនសណ្ឌចារិនី កោកិលាវ មធុរំ និកូជិហំ>
      text <តំ ជរាយ ខលិតំ តហិំ តហិំ សច្ចវាទិវចនំ អនញ្ញថា។>
    text <២៦២>
      text <សណ្ហកម្ពុរិវ សុប្បមជ្ជិតា សោភតេ សុ គីវា បុរេ មម>
      text <សា ជរាយ ភគ្គា វិនាមិតា សច្ចវាទិវចនំ អនញ្ញថា។>
    text <២៦៣>
      text <វដ្ដបលិឃសទិសោបមា ឧភោ សោភរេ សុ ពាហា បុរេ មម>
      text <តា ជរាយ យថ បាដលិព្ពលិតា សច្ចវាទិវចនំ អនញ្ញថា។>
    text <២៦៤>
      text <សណ្ហមុទ្ទិកសុវណ្ណមណ្ឌិតា សោភរេ សុ ហត្ថា បុរេ មម>
      text <តេ ជរាយ យថា មូលមូលិកា សច្ចវាទិវចនំ អនញ្ញថា។>
    text <២៦៥>
      text <បីនវដ្ដសហិតុគ្គតា ឧភោ សោភរេ សុ ថនកា បុរេ មម>
      text <ថេវិកីវ លម្ពន្តិ នោទកា សច្ចវាទិវចនំ អនញ្ញថា។>
    text <២៦៦>
      text <កញ្ចនស្សផលកំវ សម្មដ្ឋំ សោភតេ សុ កាយោ បុរេ មម>
      text <សោ វលីហិ សុខុមាហិ ឱតតោ សច្ចវាទិវចនំ អនញ្ញថា។>
    text <២៦៧>
      text <នាគភោគសទិសោបមា ឧភោ សោភរេ សុ ឩរូ បុរេ មម>
      text <តេ ជរាយ យថា វេឡុនាឡិយោ សច្ចវាទិវចនំ អនញ្ញថា។>
    text <២៦៨>
      text <សណ្ហនូបុរសុវណ្ណមណ្ឌិតា សោភរេ សុ ជង្ឃា បុរេ មម>
      text <តា ជរាយ តិលទណ្ឌការិវ សច្ចវាទិវចនំ អនញ្ញថា។>
    text <២៦៩>
      text <តូលបុណ្ណសទិសោបមា ឧភោ សោភរេ សុ បាទា បុរេ មម>
      text <តេ ជរាយ ផុដិតា វលីមតា សច្ចវាទិវចនំ អនញ្ញថា។>
    text <២៧០>
      text <ឯទិសោ អហុ អយំ សមុស្សយោ ជជ្ជរោ ពហុទុក្ខានមាលយោ>
      text <សោបលេបបតិតោ ជរាឃរោ សច្ចវាទិវចនំ អនញ្ញថា។>
    stand <… អម្ពបាលី ថេរី…។>
  text <២។ រោហិនីថេរីគាថា>
    text <២៧១>
      text <សមណាតិ ភោតិ សុបិ សមណាតិ បពុជ្ឈសិ>
      text <សមណានេវ កិត្តេសិ សមណី នូន ភវិស្សសិ។>
    text <២៧២>
      text <វិបុលំ អន្នញ្ច បានញ្ច សមណានំ បវេច្ចសិ>
      text <រោហិនី ទានិ បុច្ឆាមិ កេន តេ សមណា បិយា។>
    text <២៧៣>
      text <អកម្មកាមា អលសា បរទត្តូបជីវិនោ>
      text <អាសំសុកា សាទុកាមា កេន តេ សមណា បិយា។>
    text <២៧៤>
      text <ចិរស្សំ វត មំ តាត សមណានំ បរិបុច្ឆសិ>
      text <តេសំ តេ កិត្តយិស្សាមិ បញ្ញាសីលបរក្កមំ។>
    text <២៧៥>
      text <កម្មកាមា អនលសា កម្មសេដ្ឋស្ស ការកា>
      text <រាគំ ទោសំ បជហន្តិ តេន មេ សមណា បិយា។>
    text <២៧៦>
      text <តីណិ បាបស្ស មូលានិ ធុនន្តិ សុចិការិនោ>
      text <សព្ពំ បាបំ បហីនេសំ តេន មេ សមណា បិយា។>
    text <២៧៧>
      text <កាយកម្មំ សុចិ នេសំ វចីកម្មញ្ច តាទិសំ>
      text <មនោកម្មំ សុចិ នេសំ តេន មេ សមណា បិយា។>
    text <២៧៨>
      text <វិមលា សង្ខមុត្តាវ សុទ្ធា សន្តរពាហិរា>
      text <បុណ្ណា សុក្កាន ធម្មានំ តេន មេ សមណា បិយា។>
    text <២៧៩>
      text <ពហុស្សុតា ធម្មធរា អរិយា ធម្មជីវិនោ>
      text <អត្ថំ ធម្មញ្ច ទេសេន្តិ តេន មេ សមណា បិយា។>
    text <២៨០>
      text <ពហុស្សុតា ធម្មធរា អរិយា ធម្មជីវិនោ>
      text <ឯកគ្គចិត្តា សតិមន្តោ តេន មេ សមណា បិយា។>
    text <២៨១>
      text <ទូរង្គមា សតិមន្តោ មន្តភាណី អនុទ្ធតា>
      text <ទុក្ខស្សន្តំ បជានន្តិ តេន មេ សមណា បិយា។>
    text <២៨២>
      text <យស្មា គាមា បក្កមន្តិ ន វិលោកេន្តិ កិញ្ចនំ>
      text <អនបេក្ខាវ គច្ឆន្តិ តេន មេ សមណា បិយា។>
    text <២៨៣>
      text <ន តេសំ កោដ្ឋេ ឱបេន្តិ ន កុម្ភិំ ន ខឡោបិយំ>
      text <បរិនិដ្ឋិតមេសានា តេន មេ សមណា បិយា។>
    text <២៨៤>
      text <ន តេ ហិរញ្ញំ គណ្ហន្តិ ន សុវណ្ណំ ន រូបិយំ>
      text <បច្ចុប្បន្នេន យាបេន្តិ តេន មេ សមណា បិយា។>
    text <២៨៥>
      text <នានាកុលា បព្ពជិតា នានាជនបទេហិ ច>
      text <អញ្ញមញ្ញំ បិយាយន្តិ តេន មេ សមណា បិយា។>
    text <២៨៦>
      text <អត្ថាយ វត នោ ភោតិ កុលេ ជាតាសិ រោហិនី>
      text <សទ្ធា ពុទ្ធេ ច ធម្មេ ច សង្ឃេ ច តិព្ពគារវា។>
    text <២៨៧>
      text <តុវំ ហេតំ បជានាសិ បុញ្ញក្ខេត្តំ អនុត្តរំ>
      text <អម្ហម្បិ ឯតេ សមណា បដិគណ្ហន្តិ ទក្ខិណំ។>
    text <២៨៨>
      text <បតិដ្ឋិតោ ហេត្ថ យញ្ញោ វិបុលោ នោ ភវិស្សតិ>
      text <សចេ ភាយសិ ទុក្ខស្ស សចេ តេ ទុក្ខមប្បិយំ។>
    text <២៨៩>
      text <ឧបេហិ សរណំ ពុទ្ធំ ធម្មំ សង្ឃញ្ច តាទិនំ>
      text <សមាទិយាហិ សីលានិ តំ តេ អត្ថាយ ហេហិតិ។>
    text <២៩០>
      text <ឧបេមិ សរណំ ពុទ្ធំ ធម្មំ សង្ឃញ្ច តាទិនំ>
      text <សមាទិយាមិ សីលានិ តំ មេ អត្ថាយ ហេហិតិ។>
    text <២៩១>
      text <ព្រហ្មពន្ធុ បុរេ អាសិំ សោ ឥទានិម្ហិ ព្រាហ្មណោ>
      text <តេវិជ្ជោ សោត្តិយោ ចម្ហិ វេទគូ ចម្ហិ ន្ហាតកោ។>
    stand <… រោហិនី ថេរី…។>
  text <៣។ ចាបាថេរីគាថា>
    text <២៩២>
      text <លដ្ឋិហត្ថោ បុរេ អាសិ សោ ទានិ មិគលុទ្ទកោ>
      text <អាសាយ បលិបា ឃោរា នាសក្ខិ បារមេតវេ។>
    text <២៩៣>
      text <សុមត្តំ មំ មញ្ញមានា ចាបា បុត្តមតោសយិ>
      text <ចាបាយ ពន្ធនំ ឆេត្វា បព្ពជិស្សំ បុនោបហំ។>
    text <២៩៤>
      text <មា មេ កុជ្ឈិ មហាវីរ មា មេ កុជ្ឈិ មហាមុនិ>
      text <ន ហិ កោធបរេតស្ស សុទ្ធិ អត្ថិ កុតោ តបោ។>
    text <២៩៥>
      text <បក្កមិស្សញ្ច នាឡាតោ កោធ នាឡាយ វច្ឆតិ>
      text <ពន្ធន្តី ឥត្ថិរូបេន សមណេ ធម្មជីវិនោ។>
    text <២៩៦>
      text <ឯហិ កាឡ និវត្តស្សុ ភុញ្ជ កាមេ យថា បុរេ>
      text <អហញ្ច តេ វសីកតា យេ ច មេ សន្តិ ញាតកា។>
    text <២៩៧>
      text <ឯត្តោ ចាបេ ចតុព្ភាគំ យថា ភាសសិ ត្វញ្ច មេ>
      text <តយិ រត្តស្ស បោសស្ស ឧឡារំ វត តំ សិយា។>
    text <២៩៨>
      text <កាឡង្គិនិំវ តក្ការិំ បុប្ផិតំ គិរិមុទ្ធនិ>
      text <ផុល្លំ ទាលិមលដ្ឋិំវ អន្តោទីបេវ បាដលិំ។>
    text <២៩៩>
      text <ហរិចន្ទនលិត្តង្គិំ កាសិកុត្តមធារិនិំ>
      text <តំ មំ រូបវតិំ សន្តិំ កស្ស ឱហាយ គច្ឆសិ។>
    text <៣០០>
      text <សាកុន្តិកោវ សកុណិំ យថា ពន្ធិតុមិច្ឆតិ>
      text <អាហរិមេន រូបេន ន មំ ត្វំ ពាធយិស្សសិ។>
    text <៣០១>
      text <ឥមញ្ច មេ បុត្តផលំ កាឡ ឧប្បាទិតំ តយា>
      text <តំ មំ បុត្តវតិំ សន្តិំ កស្ស ឱហាយ គច្ឆសិ។>
    text <៣០២>
      text <ជហន្តិ បុត្តេ សប្បញ្ញា តតោ ញាតី តតោ ធនំ>
      text <បព្ពជន្តិ មហាវីរា នាគោ ឆេត្វាវ ពន្ធនំ។>
    text <៣០៣>
      text <ឥទានិ តេ ឥមំ បុត្តំ ទណ្ឌេន ឆុរិកាយ វា>
      text <ភូមិយំ វា និសុម្ភិស្សំ បុត្តសោកា ន គច្ឆសិ។>
    text <៣០៤>
      text <សចេ បុត្តំ សិង្គាលានំ កុក្កុរានំ បទាហិសិ>
      text <ន មំ បុត្តកត្តេ ជម្មិ បុនរាវត្តយិស្សសិ។>
    text <៣០៥>
      text <ហន្ទ ខោ ទានិ ភទ្ទន្តេ កុហិំ កាឡ គមិស្សសិ>
      text <កតមំ គាមនិគមំ នគរំ រាជធានិយោ។>
    text <៣០៦>
      text <អហុម្ហ បុព្ពេ គណិនោ អស្សមណា សមណមានិនោ>
      text <គាមេន គាមំ វិចរិម្ហ នគរេ រាជធានិយោ។>
    text <៣០៧>
      text <ឯសោ ហិ ភគវា ពុទ្ធោ នទិំ នេរញ្ជរំ បតិ>
      text <សព្ពទុក្ខប្បហានាយ ធម្មំ ទេសេតិ បាណិនំ>
      text <តស្សាហំ សន្តិកំ គច្ឆំ សោ មេ សត្ថា ភវិស្សតិ។>
    text <៣០៨>
      text <វន្ទនំ ទានិ វជ្ជាសិ លោកនាថំ អនុត្តរំ>
      text <បទក្ខិណញ្ច កត្វាន អាទិសេយ្យាសិ ទក្ខិណំ។>
    text <៣០៩>
      text <ឯតំ ខោ លព្ភមម្ហេហិ យថា ភាសសិ ត្វញ្ច មេ>
      text <វន្ទនំ ទានិ តេ វជ្ជំ លោកនាថំ អនុត្តរំ>
      text <បទក្ខិណញ្ច កត្វាន អាទិសិស្សាមិ ទក្ខិណំ។>
    text <៣១០>
      text <តតោ ច កាឡោ បក្កាមិ នទិំ នេរញ្ជរំ បតិ>
      text <សោ អទ្ទសាសិ សម្ពុទ្ធំ ទេសេន្តំ អមតំ បទំ។>
    text <៣១១>
      text <ទុក្ខំ ទុក្ខសមុប្បាទំ ទុក្ខស្ស ច អតិក្កមំ>
      text <អរិយំ ចដ្ឋង្គិកំ មគ្គំ ទុក្ខូបសមគាមិនំ។>
    text <៣១២>
      text <តស្ស បាទានិ វន្ទិត្វា កត្វាន នំ បទក្ខិណំ>
      text <ចាបាយ អាទិសិត្វាន បព្ពជិំ អនគារិយំ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    stand <… ចាបា ថេរី…។>
  text <៤។ សុន្ទរីថេរីគាថា>
    text <៣១៣>
      text <បេតានិ ភោតិ បុត្តានិ ខាទមានា តុវំ បុរេ>
      text <តុវំ ទិវា ច រត្តោ ច អតីវ បរិតប្បសិ។>
    text <៣១៤>
      text <សាជ្ជ សព្ពានិ ខាទិត្វា សតបុត្តានិ ព្រាហ្មណី>
      text <វាសេដ្ឋិ កេន វណ្ណេន ន ពាឡ្ហំ បរិតប្បសិ។>
    text <៣១៥>
      text <ពហូនិ បុត្តសតានិ ញាតិសង្ឃសតានិ ច>
      text <ខាទិតានិ អតីតំសេ មម តុយ្ហញ្ច ព្រាហ្មណ។>
    text <៣១៦>
      text <សាហំ និស្សរណំ ញត្វា ជាតិយា មរណស្ស ច>
      text <ន សោចាមិ ន រោទាមិ ន ចាបិ បរិតប្បយិំ។>
    text <៣១៧>
      text <អព្ភុតំ វត វាសេដ្ឋិ វាចំ ភាសសិ ឯទិសិំ>
      text <កស្ស ត្វំ ធម្មមញ្ញាយ គិរំ ភាសសិ ឯទិសិំ។>
    text <៣១៨>
      text <ឯស ព្រាហ្មណ សម្ពុទ្ធោ នគរំ មិថិលំ បតិ>
      text <សព្ពទុក្ខប្បហានាយ ធម្មំ ទេសេសិ បាណិនំ។>
    text <៣១៩>
      text <តស្ស ព្រហ្មេ អរហតោ ធម្មំ សុត្វា និរូបធិំ>
      text <តត្ថ វិញ្ញាតសទ្ធម្មា បុត្តសោកំ ព្យបានុទិំ។>
    text <៣២០>
      text <សោ អហម្បិ គមិស្សាមិ នគរំ មិថិលំ បតិ>
      text <អប្បេវ មំ សោ ភគវា សព្ពទុក្ខា បមោចយេ។>
    text <៣២១>
      text <អទ្ទស ព្រាហ្មណោ ពុទ្ធំ វិប្បមុត្តំ និរូបធិំ>
      text <ស្វស្ស ធម្មមទេសេសិ មុនិ ទុក្ខស្ស បារគូ។>
    text <៣២២>
      text <ទុក្ខំ ទុក្ខសមុប្បាទំ ទុក្ខស្ស ច អតិក្កមំ>
      text <អរិយំ ចដ្ឋង្គិកំ មគ្គំ ទុក្ខូបសមគាមិនំ។>
    text <៣២៣>
      text <តត្ថ វិញ្ញាតសទ្ធម្មោ បព្ពជ្ជំ សមរោចយិ>
      text <សុជាតោ តីហិ រត្តីហិ តិស្សោ វិជ្ជា អផស្សយិ។>
    text <៣២៤>
      text <ឯហិ សារថិ គច្ឆាហិ រថំ និយ្យាទយាហិមំ>
      text <អារោគ្យំ ព្រាហ្មណិំ វជ្ជ បព្ពជិ ទានិ ព្រាហ្មណោ>
      text <សុជាតោ តីហិ រត្តីហិ តិស្សោ វិជ្ជា អផស្សយិ។>
    text <៣២៥>
      text <តតោ ច រថមាទាយ សហស្សញ្ចាបិ សារថិ>
      text <អារោគ្យំ ព្រាហ្មណិវោច បព្ពជិ ទានិ ព្រាហ្មណោ>
      text <សុជាតោ តីហិ រត្តីហិ តិស្សោ វិជ្ជា អផស្សយិ។>
    text <៣២៦>
      text <ឯតញ្ចាហំ អស្សរថំ សហស្សញ្ចាបិ សារថិ>
      text <តេវិជ្ជំ ព្រាហ្មណំ សុត្វា បុណ្ណបត្តំ ទទាមិ តេ។>
    text <៣២៧>
      text <តុយ្ហេវ ហោត្វស្សរថោ សហស្សញ្ចាបិ ព្រាហ្មណិ>
      text <អហម្បិ បព្ពជិស្សាមិ វរបញ្ញស្ស សន្តិកេ។>
    text <៣២៨>
      text <ហត្ថី គវស្សំ មណិកុណ្ឌលញ្ច ផីតញ្ចិមំ គហវិភវំ បហាយ>
      text <បិតា បព្ពជិតោ តុយ្ហំ ភុញ្ជ ភោគានិ សុន្ទរិ តុវំ ទាយាទិកា កុលេ។>
    text <៣២៩>
      text <ហត្ថី គវស្សំ មណិកុណ្ឌលញ្ច រម្មំ ចិមំ គហវិភវំ បហាយ>
      text <បិតា បព្ពជិតោ មយ្ហំ បុត្តសោកេន អដ្ដិតោ>
      text <អហម្បិ បព្ពជិស្សាមិ ភាតុសោកេន អដ្ដិតា។>
    text <៣៣០>
      text <សោ តេ ឥជ្ឈតុ សង្កប្បោ យំ ត្វំ បត្ថេសិ សុន្ទរី>
      text <ឧត្តិដ្ឋបិណ្ឌោ ឧញ្ឆោ ច បំសុកូលញ្ច ចីវរំ>
      text <ឯតានិ អភិសម្ភោន្តី បរលោកេ អនាសវា។>
    text <៣៣១>
      text <សិក្ខមានាយ មេ អយ្យេ ទិព្ពចក្ខុ វិសោធិតំ>
      text <បុព្ពេនិវាសំ ជានាមិ យត្ថ មេ វុសិតំ បុរេ។>
    text <៣៣២>
      text <តុវំ និស្សាយ កល្យាណី ថេរី សង្ឃស្ស សោភនេ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <៣៣៣>
      text <អនុជានាហិ មេ អយ្យេ ឥច្ឆេ សាវត្ថិ គន្តវេ>
      text <សីហនាទំ នទិស្សាមិ ពុទ្ធសេដ្ឋស្ស សន្តិកេ។>
    text <៣៣៤>
      text <បស្ស សុន្ទរិ សត្ថារំ ហេមវណ្ណំ ហរិត្តចំ>
      text <អទន្តានំ ទមេតារំ សម្ពុទ្ធមកុតោភយំ។>
    text <៣៣៥>
      text <បស្ស សុន្ទរិមាយន្តិំ វិប្បមុត្តំ និរូបធិំ>
      text <វីតរាគំ វិសំយុត្តំ កតកិច្ចមនាសវំ។>
    text <៣៣៦>
      text <ពារាណសីតោ និក្ខម្ម តវ សន្តិកមាគតា>
      text <សាវិកា តេ មហាវីរ បាទេ វន្ទតិ សុន្ទរី។>
    text <៣៣៧>
      text <តុវំ ពុទ្ធោ តុវំ សត្ថា តុយ្ហំ ធីតាម្ហិ ព្រាហ្មណ>
      text <ឱរសា មុខតោ ជាតា កតកិច្ចា អនាសវា។>
    text <៣៣៨>
      text <តស្សា តេ ស្វាគតំ ភទ្ទេ តតោ តេ អទុរាគតំ>
      text <ឯវញ្ហិ ទន្តា អាយន្តិ សត្ថុ បាទានិ វន្ទិកា>
      text <វីតរាគា វិសំយុត្តា កតកិច្ចា អនាសវា។>
    stand <… សុន្ទរី ថេរី…។>
  text <៥។ សុភាកម្មារធីតុថេរីគាថា>
    text <៣៣៩>
      text <ទហរាហំ សុទ្ធវសនា យំ បុរេ ធម្មមស្សុណិំ>
      text <តស្សា មេ អប្បមត្តាយ សច្ចាភិសមយោ អហុ។>
    text <៣៤០>
      text <តតោហំ សព្ពកាមេសុ ភុសំ អរតិមជ្ឈគំ>
      text <សក្កាយស្មិំ ភយំ ទិស្វា នេក្ខម្មមេវ បីហយេ។>
    text <៣៤១>
      text <ហិត្វានហំ ញាតិគណំ ទាសកម្មករានិ ច>
      text <គាមខេត្តានិ ផីតានិ រមណីយេ បមោទិតេ។>
    text <៣៤២>
      text <បហាយហំ បព្ពជិតា សាបតេយ្យមនប្បកំ>
      text <ឯវំ សទ្ធាយ និក្ខម្ម សទ្ធម្មេ សុប្បវេទិតេ។>
    text <៣៤៣>
      text <នេតំ អស្ស បតិរូបំ អាកិញ្ចញ្ញញ្ហិ បត្ថយេ>
      text <យោ ជាតរូបំ រជតំ ឆឌ្ឌេត្វា បុនរាគមេ។>
    text <៣៤៤>
      text <រជតំ ជាតរូបំ វា ន ពោធាយ ន សន្តិយា>
      text <នេតំ សមណសារុប្បំ ន ឯតំ អរិយទ្ធនំ។>
    text <៣៤៥>
      text <លោភនំ មទនញ្ចេតំ មោហនំ រជវឌ្ឍនំ>
      text <សាសង្កំ ពហុអាយាសំ នត្ថិ ចេត្ថ ធុវំ ឋិតិ។>
    text <៣៤៦>
      text <ឯត្ថ រត្តា បមត្តា ច សង្កិលិដ្ឋមនា នរា>
      text <អញ្ញមញ្ញេន ព្យារុទ្ធា បុថុ កុព្ពន្តិ មេធគំ។>
    text <៣៤៧>
      text <វធោ ពន្ធោ បរិក្លេសោ ជានិ សោកបរិទ្ទវោ>
      text <កាមេសុ អធិបន្នានំ ទិស្សតេ ព្យសនំ ពហុំ។>
    text <៣៤៨>
      text <តំ មំ ញាតី អមិត្តាវ កិំ វោ កាមេសុ យុញ្ជថ>
      text <ជានាថ មំ បព្ពជិតំ កាមេសុ ភយទស្សិនិំ។>
    text <៣៤៩>
      text <ន ហិរញ្ញសុវណ្ណេន បរិក្ខីយន្តិ អាសវា>
      text <អមិត្តា វធកា កាមា សបត្តា សល្លពន្ធនា។>
    text <៣៥០>
      text <តំ មំ ញាតី អមិត្តាវ កិំ វោ កាមេសុ យុញ្ជថ>
      text <ជានាថ មំ បព្ពជិតំ មុណ្ឌំ សង្ឃាដិបារុតំ។>
    text <៣៥១>
      text <ឧត្តិដ្ឋបិណ្ឌោ ឧញ្ឆោ ច បំសុកូលញ្ច ចីវរំ>
      text <ឯតំ ខោ មម សារុប្បំ អនគារូបនិស្សយោ។>
    text <៣៥២>
      text <វន្តា មហេសីហិ កាមា យេ ទិព្ពា យេ ច មានុសា>
      text <ខេមដ្ឋានេ វិមុត្តា តេ បត្តា តេ អចលំ សុខំ។>
    text <៣៥៣>
      text <មាហំ កាមេហិ សង្គច្ឆិំ យេសុ តាណំ ន វិជ្ជតិ>
      text <អមិត្តា វធកា កាមា អគ្គិក្ខន្ធូបមា ទុខា។>
    text <៣៥៤>
      text <បរិបន្ថោ ឯស ភយោ សវិឃាតោ សកណ្ដកោ>
      text <គេធោ សុវិសមោ ចេសោ មហន្តោ មោហនាមុខោ។>
    text <៣៥៥>
      text <ឧបសគ្គោ ភីមរូបោ កាមា សប្បសិរូបមា>
      text <យេ ពាលា អភិនន្ទន្តិ អន្ធភូតា បុថុជ្ជនា។>
    text <៣៥៦>
      text <កាមបង្កេន សត្តា ហិ ពហូ លោកេ អវិទ្ទសូ>
      text <បរិយន្តំ ន ជានន្តិ ជាតិយា មរណស្ស ច។>
    text <៣៥៧>
      text <ទុគ្គតិគមនំ មគ្គំ មនុស្សា កាមហេតុកំ>
      text <ពហុំ វេ បដិបជ្ជន្តិ អត្តនោ រោគមាវហំ។>
    text <៣៥៨>
      text <ឯវំ អមិត្តជននា តាបនា សំកិលេសិកា>
      text <លោកាមិសា ពន្ធនីយា កាមា មរណពន្ធនា។>
    text <៣៥៩>
      text <ឧម្មាទនា ឧល្លបនា កាមា ចិត្តប្បមទ្ទិនោ>
      text <សត្តានំ សង្កិលេសាយ ខិប្បំ មារេន ឱឌ្ឌិតំ។>
    text <៣៦០>
      text <អនន្តាទីនវា កាមា ពហុទុក្ខា មហាវិសា>
      text <អប្បស្សាទា រណករា សុក្កបក្ខវិសោសនា។>
    text <៣៦១>
      text <សាហំ ឯតាទិសំ កត្វា ព្យសនំ កាមហេតុកំ>
      text <ន តំ បច្ចាគមិស្សាមិ និព្ពានាភិរតា សទា។>
    text <៣៦២>
      text <រណំ ករិត្វា កាមានំ សីតិភាវាភិកង្ខិនី>
      text <អប្បមត្តា វិហស្សាមិ សព្ពសំយោជនក្ខយេ។>
    text <៣៦៣>
      text <អសោកំ វិរជំ ខេមំ អរិយដ្ឋង្គិកំ ឧជុំ>
      text <តំ មគ្គំ អនុគច្ឆាមិ យេន តិណ្ណា មហេសិនោ។>
    text <៣៦៤>
      text <ឥមំ បស្សថ ធម្មដ្ឋំ សុភំ កម្មារធីតរំ>
      text <អនេជំ ឧបសម្បជ្ជ រុក្ខមូលម្ហិ ឈាយតិ។>
    text <៣៦៥>
      text <អជ្ជដ្ឋមី បព្ពជិតា សទ្ធា សទ្ធម្មសោភនា>
      text <វិនីតុប្បលវណ្ណាយ តេវិជ្ជា មច្ចុហាយិនី។>
    text <៣៦៦>
      text <សាយំ ភុជិស្សា អនណា ភិក្ខុនី ភាវិតិន្ទ្រិយា>
      text <សព្ពយោគវិសំយុត្តា កតកិច្ចា អនាសវា។>
    text <៣៦៧>
      text <តំ សក្កោ ទេវសង្ឃេន ឧបសង្កម្ម ឥទ្ធិយា>
      text <នមស្សតិ ភូតបតិ សុភំ កម្មារធីតរន្តិ។>
    stand <… សុភា កម្មារធីតា ថេរី…។>
    stand <វីសតិនិបាតោ និដ្ឋិតោ។>
