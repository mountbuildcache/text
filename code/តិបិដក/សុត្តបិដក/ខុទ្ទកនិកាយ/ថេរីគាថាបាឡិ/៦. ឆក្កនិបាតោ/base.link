text <៦។ ឆក្កនិបាតោ>
  text <១។ បញ្ចសតមត្តាថេរីគាថា>
    text <១២៧>
      text <យស្ស មគ្គំ ន ជានាសិ អាគតស្ស គតស្ស វា>
      text <តំ កុតោ ចាគតំ សត្តំ មម បុត្តោតិ រោទសិ។>
    text <១២៨>
      text <មគ្គញ្ច ខោស្ស ជានាសិ អាគតស្ស គតស្ស វា>
      text <ន នំ សមនុសោចេសិ ឯវំធម្មា ហិ បាណិនោ។>
    text <១២៩>
      text <អយាចិតោ តតាគច្ឆិ នានុញ្ញាតោ ឥតោ គតោ>
      text <កុតោចិ នូន អាគន្ត្វា វសិត្វា កតិបាហកំ>
      text <ឥតោបិ អញ្ញេន គតោ តតោបញ្ញេន គច្ឆតិ។>
    text <១៣០>
      text <បេតោ មនុស្សរូបេន សំសរន្តោ គមិស្សតិ>
      text <យថាគតោ តថា គតោ កា តត្ថ បរិទេវនា។>
    text <១៣១>
      text <អព្ពហី វត មេ សល្លំ ទុទ្ទសំ ហទយស្សិតំ>
      text <យា មេ សោកបរេតាយ បុត្តសោកំ ព្យបានុទិ។>
    text <១៣២>
      text <សាជ្ជ អព្ពូឡ្ហសល្លាហំ និច្ឆាតា បរិនិព្ពុតា>
      text <ពុទ្ធំ ធម្មញ្ច សង្ឃញ្ច ឧបេមិ សរណំ មុនិំ។>
    text <ឥត្ថំ សុទំ បញ្ចសតមត្តា ថេរី ភិក្ខុនិយោ…បេ។…។>
  text <២។ វាសេដ្ឋីថេរីគាថា>
    text <១៣៣>
      text <បុត្តសោកេនហំ អដ្ដា ខិត្តចិត្តា វិសញ្ញិនី>
      text <នគ្គា បកិណ្ណកេសី ច តេន តេន វិចារិហំ។>
    text <១៣៤>
      text <វីថិ សង្ការកូដេសុ សុសានេ រថិយាសុ ច>
      text <អចរិំ តីណិ វស្សានិ ខុប្បិបាសាសមប្បិតា។>
    text <១៣៥>
      text <អថទ្ទសាសិំ សុគតំ នគរំ មិថិលំ បតិ>
      text <អទន្តានំ ទមេតារំ សម្ពុទ្ធមកុតោភយំ។>
    text <១៣៦>
      text <សចិត្តំ បដិលទ្ធាន វន្ទិត្វាន ឧបាវិសិំ>
      text <សោ មេ ធម្មមទេសេសិ អនុកម្បាយ គោតមោ។>
    text <១៣៧>
      text <តស្ស ធម្មំ សុណិត្វាន បព្ពជិំ អនគារិយំ>
      text <យុញ្ជន្តី សត្ថុវចនេ សច្ឆាកាសិំ បទំ សិវំ។>
    text <១៣៨>
      text <សព្ពេ សោកា សមុច្ឆិន្នា បហីនា ឯតទន្តិកា>
      text <បរិញ្ញាតា ហិ មេ វត្ថូ យតោ សោកាន សម្ភវោតិ។>
    stand <… វាសេដ្ឋី ថេរី…។>
  text <៣។ ខេមាថេរីគាថា>
    text <១៣៩>
      text <ទហរា ត្វំ រូបវតី អហម្បិ ទហរោ យុវា>
      text <បញ្ចង្គិកេន តុរិយេន ឯហិ ខេមេ រមាមសេ។>
    text <១៤០>
      text <ឥមិនា បូតិកាយេន អាតុរេន បភង្គុនា>
      text <អដ្ដិយាមិ ហរាយាមិ កាមតណ្ហា សមូហតា។>
    text <១៤១>
      text <សត្តិសូលូបមា កាមា ខន្ធាសំ អធិកុដ្ដនា>
      text <យំ ត្វំ កាមរតិំ ព្រូសិ អរតី ទានិ សា មម។>
    text <១៤២>
      text <សព្ពត្ថ វិហតា នន្ទី តមោខន្ធោ បទាលិតោ>
      text <ឯវំ ជានាហិ បាបិម និហតោ ត្វមសិ អន្តក។>
    text <១៤៣>
      text <នក្ខត្តានិ នមស្សន្តា អគ្គិំ បរិចរំ វនេ>
      text <យថាភុច្ចមជានន្តា ពាលា សុទ្ធិមមញ្ញថ។>
    text <១៤៤>
      text <អហញ្ច ខោ នមស្សន្តី សម្ពុទ្ធំ បុរិសុត្តមំ>
      text <បមុត្តា សព្ពទុក្ខេហិ សត្ថុសាសនការិកាតិ។>
    stand <… ខេមា ថេរី…។>
  text <៤។ សុជាតាថេរីគាថា>
    text <១៤៥>
      text <អលង្កតា សុវសនា មាលិនី ចន្ទនោក្ខិតា>
      text <សព្ពាភរណសញ្ឆន្នា ទាសីគណបុរក្ខតា។>
    text <១៤៦>
      text <អន្នំ បានញ្ច អាទាយ ខជ្ជំ ភោជ្ជំ អនប្បកំ>
      text <គេហតោ និក្ខមិត្វាន ឧយ្យានមភិហារយិំ។>
    text <១៤៧>
      text <តត្ថ រមិត្វា កីឡិត្វា អាគច្ឆន្តី សកំ ឃរំ>
      text <វិហារំ ទដ្ឋុំ បាវិសិំ សាកេតេ អញ្ជនំ វនំ។>
    text <១៤៨>
      text <ទិស្វាន លោកបជ្ជោតំ វន្ទិត្វាន ឧបាវិសិំ>
      text <សោ មេ ធម្មមទេសេសិ អនុកម្បាយ ចក្ខុមា។>
    text <១៤៩>
      text <សុត្វា ច ខោ មហេសិស្ស សច្ចំ សម្បដិវិជ្ឈហំ>
      text <តត្ថេវ វិរជំ ធម្មំ ផុសយិំ អមតំ បទំ។>
    text <១៥០>
      text <តតោ វិញ្ញាតសទ្ធម្មា បព្ពជិំ អនគារិយំ>
      text <តិស្សោ វិជ្ជា អនុប្បត្តា អមោឃំ ពុទ្ធសាសនន្តិ។>
    stand <… សុជាតា ថេរី…។>
  text <៥។ អនោបមាថេរីគាថា>
    text <១៥១>
      text <ឧច្ចេ កុលេ អហំ ជាតា ពហុវិត្តេ មហទ្ធនេ>
      text <វណ្ណរូបេន សម្បន្នា ធីតា មជ្ឈស្ស អត្រជា។>
    text <១៥២>
      text <បត្ថិតា រាជបុត្តេហិ សេដ្ឋិបុត្តេហិ គិជ្ឈិតា>
      text <បិតុ មេ បេសយី ទូតំ ទេថ មយ្ហំ អនោបមំ។>
    text <១៥៣>
      text <យត្តកំ តុលិតា ឯសា តុយ្ហំ ធីតា អនោបមា>
      text <តតោ អដ្ឋគុណំ ទស្សំ ហិរញ្ញំ រតនានិ ច។>
    text <១៥៤>
      text <សាហំ ទិស្វាន សម្ពុទ្ធំ លោកជេដ្ឋំ អនុត្តរំ>
      text <តស្ស បាទានិ វន្ទិត្វា ឯកមន្តំ ឧបាវិសិំ។>
    text <១៥៥>
      text <សោ មេ ធម្មមទេសេសិ អនុកម្បាយ គោតមោ>
      text <និសិន្នា អាសនេ តស្មិំ ផុសយិំ តតិយំ ផលំ។>
    text <១៥៦>
      text <តតោ កេសានិ ឆេត្វាន បព្ពជិំ អនគារិយំ>
      text <អជ្ជ មេ សត្តមី រត្តិ យតោ តណ្ហា វិសោសិតាតិ។>
    stand <… អនោបមា ថេរី…។>
  text <៦។ មហាបជាបតិគោតមីថេរីគាថា>
    text <១៥៧>
      text <ពុទ្ធ វីរ នមោ ត្យត្ថុ សព្ពសត្តានមុត្តម>
      text <យោ មំ ទុក្ខា បមោចេសិ អញ្ញញ្ច ពហុកំ ជនំ។>
    text <១៥៨>
      text <សព្ពទុក្ខំ បរិញ្ញាតំ ហេតុតណ្ហា វិសោសិតា>
      text <ភាវិតោ អដ្ឋង្គិកោ មគ្គោ និរោធោ ផុសិតោ មយា។>
    text <១៥៩>
      text <មាតា បុត្តោ បិតា ភាតា អយ្យកា ច បុរេ អហុំ>
      text <យថាភុច្ចមជានន្តី សំសរិំហំ អនិព្ពិសំ។>
    text <១៦០>
      text <ទិដ្ឋោ ហិ មេ សោ ភគវា អន្តិមោយំ សមុស្សយោ>
      text <វិក្ខីណោ ជាតិសំសារោ នត្ថិ ទានិ បុនព្ភវោ។>
    text <១៦១>
      text <អារទ្ធវីរិយេ បហិតត្តេ និច្ចំ ទឡ្ហបរក្កមេ>
      text <សមគ្គេ សាវកេ បស្សេ ឯសា ពុទ្ធាន វន្ទនា។>
    text <១៦២>
      text <ពហូនំ វត អត្ថាយ មាយា ជនយិ គោតមំ>
      text <ព្យាធិមរណតុន្នានំ ទុក្ខក្ខន្ធំ ព្យបានុទីតិ។>
    stand <… មហាបជាបតិគោតមី ថេរី…។>
  text <៧។ គុត្តាថេរីគាថា>
    text <១៦៣>
      text <គុត្តេ យទត្ថំ បព្ពជ្ជា ហិត្វា បុត្តំ វសុំ បិយំ>
      text <តមេវ អនុព្រូហេហិ មា ចិត្តស្ស វសំ គមិ។>
    text <១៦៤>
      text <ចិត្តេន វញ្ចិតា សត្តា មារស្ស វិសយេ រតា>
      text <អនេកជាតិសំសារំ សន្ធាវន្តិ អវិទ្ទសូ។>
    text <១៦៥>
      text <កាមច្ឆន្ទញ្ច ព្យាបាទំ សក្កាយទិដ្ឋិមេវ ច>
      text <សីលព្ពតបរាមាសំ វិចិកិច្ឆញ្ច បញ្ចមំ។>
    text <១៦៦>
      text <សំយោជនានិ ឯតានិ បជហិត្វាន ភិក្ខុនី>
      text <ឱរម្ភាគមនីយានិ នយិទំ បុនរេហិសិ។>
    text <១៦៧>
      text <រាគំ មានំ អវិជ្ជញ្ច ឧទ្ធច្ចញ្ច វិវជ្ជិយ>
      text <សំយោជនានិ ឆេត្វាន ទុក្ខស្សន្តំ ករិស្សសិ។>
    text <១៦៨>
      text <ខេបេត្វា ជាតិសំសារំ បរិញ្ញាយ បុនព្ភវំ>
      text <ទិដ្ឋេវ ធម្មេ និច្ឆាតា ឧបសន្តា ចរិស្សតីតិ។>
    stand <… គុត្តា ថេរី…។>
  text <៨។ វិជយាថេរីគាថា>
    text <១៦៩>
      text <ចតុក្ខត្តុំ បញ្ចក្ខត្តុំ វិហារា ឧបនិក្ខមិំ>
      text <អលទ្ធា ចេតសោ សន្តិំ ចិត្តេ អវសវត្តិនី។>
    text <១៧០>
      text <ភិក្ខុនិំ ឧបសង្កម្ម សក្កច្ចំ បរិបុច្ឆហំ>
      text <សា មេ ធម្មមទេសេសិ ធាតុអាយតនានិ ច។>
    text <១៧១>
      text <ចត្តារិ អរិយសច្ចានិ ឥន្ទ្រិយានិ ពលានិ ច>
      text <ពោជ្ឈង្គដ្ឋង្គិកំ មគ្គំ ឧត្តមត្ថស្ស បត្តិយា។>
    text <១៧២>
      text <តស្សាហំ វចនំ សុត្វា ករោន្តី អនុសាសនិំ>
      text <រត្តិយា បុរិមេ យាមេ បុព្ពជាតិមនុស្សរិំ។>
    text <១៧៣>
      text <រត្តិយា មជ្ឈិមេ យាមេ ទិព្ពចក្ខុំ វិសោធយិំ>
      text <រត្តិយា បច្ឆិមេ យាមេ តមោខន្ធំ បទាលយិំ។>
    text <១៧៤>
      text <បីតិសុខេន ច កាយំ ផរិត្វា វិហរិំ តទា>
      text <សត្តមិយា បាទេ បសារេសិំ តមោខន្ធំ បទាលិយាតិ។>
    stand <… វិជយា ថេរី…។>
    stand <ឆក្កនិបាតោ និដ្ឋិតោ។>
