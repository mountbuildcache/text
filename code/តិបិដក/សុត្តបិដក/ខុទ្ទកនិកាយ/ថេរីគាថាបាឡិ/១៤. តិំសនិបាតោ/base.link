text <១៤។ តិំសនិបាតោ>
  text <១។ សុភាជីវកម្ពវនិកាថេរីគាថា>
    text <៣៦៨>
      text <ជីវកម្ពវនំ រម្មំ គច្ឆន្តិំ ភិក្ខុនិំ សុភំ>
      text <ធុត្តកោ សន្និវារេសិ តមេនំ អព្រវី សុភា។>
    text <៣៦៩>
      text <កិំ តេ អបរាធិតំ មយា យំ មំ ឱវរិយាន តិដ្ឋសិ>
      text <ន ហិ បព្ពជិតាយ អាវុសោ បុរិសោ សម្ផុសនាយ កប្បតិ។>
    text <៣៧០>
      text <គរុកេ មម សត្ថុសាសនេ យា សិក្ខា សុគតេន ទេសិតា>
      text <បរិសុទ្ធបទំ អនង្គណំ កិំ មំ ឱវរិយាន តិដ្ឋសិ។>
    text <៣៧១>
      text <អាវិលចិត្តោ អនាវិលំ សរជោ វីតរជំ អនង្គណំ>
      text <សព្ពត្ថ វិមុត្តមានសំ កិំ មំ ឱវរិយាន តិដ្ឋសិ។>
    text <៣៧២>
      text <ទហរា ច អបាបិកា ចសិ កិំ តេ បព្ពជ្ជា ករិស្សតិ>
      text <និក្ខិប កាសាយចីវរំ ឯហិ រមាម សុបុប្ផិតេ វនេ។>
    text <៣៧៣>
      text <មធុរញ្ច បវន្តិ សព្ពសោ កុសុមរជេន សមុដ្ឋិតា ទុមា>
      text <បឋមវសន្តោ សុខោ ឧតុ ឯហិ រមាម សុបុប្ផិតេ វនេ។>
    text <៣៧៤>
      text <កុសុមិតសិខរា ច បាទបា អភិគជ្ជន្តិវ មាលុតេរិតា>
      text <កា តុយ្ហំ រតិ ភវិស្សតិ យទិ ឯកា វនមោគហិស្សសិ។>
    text <៣៧៥>
      text <វាឡមិគសង្ឃសេវិតំ កុញ្ជរមត្តករេណុលោឡិតំ>
      text <អសហាយិកា គន្តុមិច្ឆសិ រហិតំ ភិំសនកំ មហាវនំ។>
    text <៣៧៦>
      text <តបនីយកតាវ ធីតិកា វិចរសិ ចិត្តលតេវ អច្ឆរា>
      text <កាសិកសុខុមេហិ វគ្គុភិ សោភសី សុវសនេហិ នូបមេ។>
    text <៣៧៧>
      text <អហំ តវ វសានុគោ សិយំ យទិ វិហរេមសេ កាននន្តរេ>
      text <ន ហិ មត្ថិ តយា បិយត្តរោ បាណោ កិន្នរិមន្ទលោចនេ។>
    text <៣៧៨>
      text <យទិ មេ វចនំ ករិស្សសិ សុខិតា ឯហិ អគារមាវស>
      text <បាសាទនិវាតវាសិនី បរិកម្មំ តេ ករោន្តុ នារិយោ។>
    text <៣៧៩>
      text <កាសិកសុខុមានិ ធារយ អភិរោបេហិ ច មាលវណ្ណកំ>
      text <កញ្ចនមណិមុត្តកំ ពហុំ វិវិធំ អាភរណំ ករោមិ តេ។>
    text <៣៨០>
      text <សុធោតរជបច្ឆទំ សុភំ គោណកតូលិកសន្ថតំ នវំ>
      text <អភិរុហ សយនំ មហារហំ ចន្ទនមណ្ឌិតសារគន្ធិកំ>
    text <៣៨១>
      text <ឧប្បលំ ចុទកា សមុគ្គតំ យថា តំ អមនុស្សសេវិតំ>
      text <ឯវំ ត្វំ ព្រហ្មចារិនី សកេសង្គេសុ ជរំ គមិស្សសិ។>
    text <៣៨២>
      text <កិំ តេ ឥធ សារសម្មតំ កុណបបូរម្ហិ សុសានវឌ្ឍនេ>
      text <ភេទនធម្មេ កឡេវរេ យំ ទិស្វា វិមនោ ឧទិក្ខសិ។>
    text <៣៨៣>
      text <អក្ខីនិ ច តុរិយារិវ កិន្នរិយារិវ បព្ពតន្តរេ>
      text <តវ មេ នយនានិ ទក្ខិយ ភិយ្យោ កាមរតី បវឌ្ឍតិ។>
    text <៣៨៤>
      text <ឧប្បលសិខរោបមានិ តេ វិមលេ ហាដកសន្និភេ មុខេ>
      text <តវ មេ នយនានិ ទក្ខិយ ភិយ្យោ កាមគុណោ បវឌ្ឍតិ។>
    text <៣៨៥>
      text <អបិ ទូរគតា សរម្ហសេ អាយតបម្ហេ វិសុទ្ធទស្សនេ>
      text <ន ហិ មត្ថិ តយា បិយត្តរា នយនា កិន្នរិមន្ទលោចនេ។>
    text <៣៨៦>
      text <អបថេន បយាតុមិច្ឆសិ ចន្ទំ កីឡនកំ គវេសសិ>
      text <មេរុំ លង្ឃេតុមិច្ឆសិ យោ ត្វំ ពុទ្ធសុតំ មគ្គយសិ។>
    text <៣៨៧>
      text <នត្ថិ ហិ លោកេ សទេវកេ រាគោ យត្ថបិ ទានិ មេ សិយា>
      text <នបិ នំ ជានាមិ កីរិសោ អថ មគ្គេន ហតោ សមូលកោ។>
    text <៣៨៨>
      text <ឥង្គាលកុយាវ ឧជ្ឈិតោ វិសបត្តោរិវ អគ្គិតោ កតោ>
      text <នបិ នំ បស្សាមិ កីរិសោ អថ មគ្គេន ហតោ សមូលកោ។>
    text <៣៨៩>
      text <យស្សា សិយា អបច្ចវេក្ខិតំ សត្ថា វា អនុបាសិតោ សិយា>
      text <ត្វំ តាទិសិកំ បលោភយ ជានន្តិំ សោ ឥមំ វិហញ្ញសិ។>
    text <៣៩០>
      text <មយ្ហញ្ហិ អក្កុដ្ឋវន្ទិតេ សុខទុក្ខេ ច សតី ឧបដ្ឋិតា>
      text <សង្ខតមសុភន្តិ ជានិយ សព្ពត្ថេវ មនោ ន លិម្បតិ។>
    text <៣៩១>
      text <សាហំ សុគតស្ស សាវិកា មគ្គដ្ឋង្គិកយានយាយិនី>
      text <ឧទ្ធដសល្លា អនាសវា សុញ្ញាគារគតា រមាមហំ។>
    text <៣៩២>
      text <ទិដ្ឋា ហិ មយា សុចិត្តិតា សោម្ភា ទារុកបិល្លកានិ វា>
      text <តន្តីហិ ច ខីលកេហិ ច វិនិពទ្ធា វិវិធំ បនច្ចកា។>
    text <៣៩៣>
      text <តម្ហុទ្ធដេ តន្តិខីលកេ វិស្សដ្ឋេ វិកលេ បរិក្រិតេ>
      text <ន វិន្ទេយ្យ ខណ្ឌសោ កតេ កិម្ហិ តត្ថ មនំ និវេសយេ។>
    text <៣៩៤>
      text <តថូបមា ទេហកានិ មំ តេហិ ធម្មេហិ វិនា ន វត្តន្តិ>
      text <ធម្មេហិ វិនា ន វត្តតិ កិម្ហិ តត្ថ មនំ និវេសយេ។>
    text <៣៩៥>
      text <យថា ហរិតាលេន មក្ខិតំ អទ្ទស ចិត្តិកំ ភិត្តិយា កតំ>
      text <តម្ហិ តេ វិបរីតទស្សនំ សញ្ញា មានុសិកា និរត្ថិកា។>
    text <៣៩៦>
      text <មាយំ វិយ អគ្គតោ កតំ សុបិនន្តេវ សុវណ្ណបាទបំ>
      text <ឧបគច្ឆសិ អន្ធ រិត្តកំ ជនមជ្ឈេរិវ រុប្បរូបកំ។>
    text <៣៩៧>
      text <វដ្ដនិរិវ កោដរោហិតា មជ្ឈេ បុព្ពុឡកា សអស្សុកា>
      text <បីឡកោឡិកា ចេត្ថ ជាយតិ វិវិធា ចក្ខុវិធា ច បិណ្ឌិតា។>
    text <៣៩៨>
      text <ឧប្បាដិយ ចារុទស្សនា ន ច បជ្ជិត្ថ អសង្គមានសា>
      text <ហន្ទ តេ ចក្ខុំ ហរស្សុ តំ តស្ស នរស្ស អទាសិ តាវទេ។>
    text <៣៩៩>
      text <តស្ស ច វិរមាសិ តាវទេ រាគោ តត្ថ ខមាបយី ច នំ>
      text <សោត្ថិ សិយា ព្រហ្មចារិនី ន បុនោ ឯទិសកំ ភវិស្សតិ។>
    text <៤០០>
      text <អាសាទិយ ឯទិសំ ជនំ អគ្គិំ បជ្ជលិតំ វ លិង្គិយ>
      text <គណ្ហិយ អាសីវិសំ វិយ អបិ នុ សោត្ថិ សិយា ខមេហិ នោ។>
    text <៤០១>
      text <មុត្តា ច តតោ សា ភិក្ខុនី អគមី ពុទ្ធវរស្ស សន្តិកំ>
      text <បស្សិយ វរបុញ្ញលក្ខណំ ចក្ខុ អាសិ យថា បុរាណកន្តិ។>
    stand <… សុភា ជីវកម្ពវនិកា ថេរី…។>
    stand <តិំសនិបាតោ និដ្ឋិតោ។>
