text <១៦។ មហានិបាតោ>
  text <១។ សុមេធាថេរីគាថា>
    text <៤៥០>
      text <មន្តាវតិយា នគរេ រញ្ញោ កោញ្ចស្ស អគ្គមហេសិយា>
      text <ធីតា អាសិំ សុមេធា បសាទិតា សាសនករេហិ។>
    text <៤៥១>
      text <សីលវតី ចិត្តកថា ពហុស្សុតា ពុទ្ធសាសនេ វិនីតា>
      text <មាតាបិតរោ ឧបគម្ម ភណតិ ឧភយោ និសាមេថ។>
    text <៤៥២>
      text <និព្ពានាភិរតាហំ អសស្សតំ ភវគតំ យទិបិ ទិព្ពំ>
      text <កិមង្គំ បន តុច្ឆា កាមា អប្បស្សាទា ពហុវិឃាតា។>
    text <៤៥៣>
      text <កាមា កដុកា អាសីវិសូបមា យេសុ មុច្ឆិតា ពាលា>
      text <តេ ទីឃរត្តំ និរយេ សមប្បិតា ហញ្ញន្តេ ទុក្ខិតា។>
    text <៤៥៤>
      text <សោចន្តិ បាបកម្មា វិនិបាតេ បាបវទ្ធិនោ សទា>
      text <កាយេន ច វាចាយ ច មនសា ច អសំវុតា ពាលា។>
    text <៤៥៥>
      text <ពាលា តេ ទុប្បញ្ញា អចេតនា ទុក្ខសមុទយោរុទ្ធា>
      text <ទេសន្តេ អជានន្តា ន ពុជ្ឈរេ អរិយសច្ចានិ។>
    text <៤៥៦>
      text <សច្ចានិ អម្ម ពុទ្ធវរទេសិតានិ តេ ពហុតរា អជានន្តា យេ>
      text <អភិនន្ទន្តិ ភវគតំ បិហេន្តិ ទេវេសុ ឧបបត្តិំ។>
    text <៤៥៧>
      text <ទេវេសុបិ ឧបបត្តិ អសស្សតា ភវគតេ អនិច្ចម្ហិ>
      text <ន ច សន្តសន្តិ ពាលា បុនប្បុនំ ជាយិតព្ពស្ស។>
    text <៤៥៨>
      text <ចត្តារោ វិនិបាតា ទុវេ ច គតិយោ កថញ្ចិ លព្ភន្តិ>
      text <ន ច វិនិបាតគតានំ បព្ពជ្ជា អត្ថិ និរយេសុ។>
    text <៤៥៩>
      text <អនុជានាថ មំ ឧភយោ បព្ពជិតុំ ទសពលស្ស បាវចនេ>
      text <អប្បោស្សុក្កា ឃដិស្សំ ជាតិមរណប្បហានាយ។>
    text <៤៦០>
      text <កិំ ភវគតេ អភិនន្ទិតេន កាយកលិនា អសារេន>
      text <ភវតណ្ហាយ និរោធា អនុជានាថ បព្ពជិស្សាមិ។>
    text <៤៦១>
      text <ពុទ្ធានំ ឧប្បាទោ វិវជ្ជិតោ អក្ខណោ ខណោ លទ្ធោ>
      text <សីលានិ ព្រហ្មចរិយំ យាវជីវំ ន ទូសេយ្យំ។>
    text <៤៦២>
      text <ឯវំ ភណតិ សុមេធា មាតាបិតរោ ន តាវ អាហារំ>
      text <អាហរិស្សំ គហដ្ឋា មរណវសំ គតាវ ហេស្សាមិ។>
    text <៤៦៣>
      text <មាតា ទុក្ខិតា រោទតិ បិតា ច អស្សា សព្ពសោ សមភិហតោ>
      text <ឃដេន្តិ សញ្ញាបេតុំ បាសាទតលេ ឆមាបតិតំ។>
    text <៤៦៤>
      text <ឧដ្ឋេហិ បុត្តក កិំ សោចិតេន ទិន្នាសិ វារណវតិម្ហិ>
      text <រាជា អនីករត្តោ អភិរូបោ តស្ស ត្វំ ទិន្នា។>
    text <៤៦៥>
      text <អគ្គមហេសី ភវិស្សសិ អនិករត្តស្ស រាជិនោ ភរិយា>
      text <សីលានិ ព្រហ្មចរិយំ បព្ពជ្ជា ទុក្ករា បុត្តក។>
    text <៤៦៦>
      text <រជ្ជេ អាណាធនមិស្សរិយំ ភោគា សុខា ទហរិកាសិ>
      text <ភុញ្ជាហិ កាមភោគេ វារេយ្យំ ហោតុ តេ បុត្ត។>
    text <៤៦៧>
      text <អថ នេ ភណតិ សុមេធា មា ឯទិសិកានិ ភវគតមសារំ>
      text <បព្ពជ្ជា វា ហោហិតិ មរណំ វា មេ ន ចេវ វារេយ្យំ។>
    text <៤៦៨>
      text <កិមិវ បូតិកាយមសុចិំ សវនគន្ធំ ភយានកំ កុណបំ>
      text <អភិសំវិសេយ្យំ ភស្តំ អសកិំ បគ្ឃរិតំ អសុចិបុណ្ណំ។>
    text <៤៦៩>
      text <កិមិវ តាហំ ជានន្តី វិកុលកំ មំសសោណិតុបលិត្តំ>
      text <កិមិកុលាលយំ សកុណភត្តំ កឡេវរំ កិស្ស ទិយ្យតិ។>
    text <៤៧០>
      text <និព្ពុយ្ហតិ សុសានំ អចិរំ កាយោ អបេតវិញ្ញាណោ>
      text <ឆុទ្ធោ កឡិង្គរំ វិយ ជិគុច្ឆមានេហិ ញាតីហិ។>
    text <៤៧១>
      text <ឆុទ្ធូន នំ សុសានេ បរភត្តំ ន្ហាយន្តិ ជិគុច្ឆន្តា>
      text <និយកា មាតាបិតរោ កិំ បន សាធារណា ជនតា។>
    text <៤៧២>
      text <អជ្ឈោសិតា អសារេ កឡេវរេ អដ្ឋិន្ហារុសង្ឃាតេ>
      text <ខេឡស្សុច្ចារស្សវ បរិបុណ្ណេ បូតិកាយម្ហិ។>
    text <៤៧៣>
      text <យោ នំ វិនិព្ភុជិត្វា អព្ភន្តរមស្ស ពាហិរំ កយិរា>
      text <គន្ធស្ស អសហមានា សកាបិ មាតា ជិគុច្ឆេយ្យ។>
    text <៤៧៤>
      text <ខន្ធធាតុអាយតនំ សង្ខតំ ជាតិមូលកំ ទុក្ខំ>
      text <យោនិសោ អនុវិចិនន្តី វារេយ្យំ កិស្ស ឥច្ឆេយ្យំ។>
    text <៤៧៥>
      text <ទិវសេ ទិវសេ តិសត្តិ សតានិ នវនវា បតេយ្យុំ កាយម្ហិ>
      text <វស្សសតម្បិ ច ឃាតោ សេយ្យោ ទុក្ខស្ស ចេវំ ខយោ។>
    text <៤៧៦>
      text <អជ្ឈុបគច្ឆេ ឃាតំ យោ វិញ្ញាយេវំ សត្ថុនោ វចនំ>
      text <ទីឃោ តេសំ សំសារោ បុនប្បុនំ ហញ្ញមានានំ។>
    text <៤៧៧>
      text <ទេវេសុ មនុស្សេសុ ច តិរច្ឆានយោនិយា អសុរកាយេ>
      text <បេតេសុ ច និរយេសុ ច អបរិមិតា ទិស្សរេ ឃាតា។>
    text <៤៧៨>
      text <ឃាតា និរយេសុ ពហូ វិនិបាតគតស្ស បីឡិយមានស្ស>
      text <ទេវេសុបិ អត្តាណំ និព្ពានសុខា បរំ នត្ថិ។>
    text <៤៧៩>
      text <បត្តា តេ និព្ពានំ យេ យុត្តា ទសពលស្ស បាវចនេ>
      text <អប្បោស្សុក្កា ឃដេន្តិ ជាតិមរណប្បហានាយ។>
    text <៤៨០>
      text <អជ្ជេវ តាតភិនិក្ខមិស្សំ ភោគេហិ កិំ អសារេហិ>
      text <និព្ពិន្នា មេ កាមា វន្តសមា តាលវត្ថុកតា។>
    text <៤៨១>
      text <សា ចេវំ ភណតិ បិតរមនីករត្តោ ច យស្ស សា ទិន្នា>
      text <ឧបយាសិ វារណវតេ វារេយ្យមុបដ្ឋិតេ កាលេ។>
    text <៤៨២>
      text <អថ អសិតនិចិតមុទុកេ កេសេ ខគ្គេន ឆិន្ទិយ សុមេធា>
      text <បាសាទំ បិទហិត្វា បឋមជ្ឈានំ សមាបជ្ជិ។>
    text <៤៨៣>
      text <សា ច តហិំ សមាបន្នា អនីករត្តោ ច អាគតោ នគរំ>
      text <បាសាទេ ច សុមេធា អនិច្ចសញ្ញំ សុភាវេតិ។>
    text <៤៨៤>
      text <សា ច មនសិ ករោតិ អនីករត្តោ ច អារុហី តុរិតំ>
      text <មណិកនកភូសិតង្គោ កតញ្ជលី យាចតិ សុមេធំ។>
    text <៤៨៥>
      text <រជ្ជេ អាណាធនមិស្សរិយំ ភោគា សុខា ទហរិកាសិ>
      text <ភុញ្ជាហិ កាមភោគេ កាមសុខា ទុល្លភា លោកេ។>
    text <៤៨៦>
      text <និស្សដ្ឋំ តេ រជ្ជំ ភោគេ ភុញ្ជស្សុ ទេហិ ទានានិ>
      text <មា ទុម្មនា អហោសិ មាតាបិតរោ តេ ទុក្ខិតា។>
    text <៤៨៧>
      text <តំ តំ ភណតិ សុមេធា កាមេហិ អនត្ថិកា វិគតមោហា>
      text <មា កាមេ អភិនន្ទិ កាមេស្វាទីនវំ បស្ស។>
    text <៤៨៨>
      text <ចាតុទ្ទីបោ រាជា មន្ធាតា អាសិ កាមភោគិន មគ្គោ>
      text <អតិត្តោ កាលង្កតោ ន ចស្ស បរិបូរិតា ឥច្ឆា។>
    text <៤៨៩>
      text <សត្ត រតនានិ វស្សេយ្យ វុដ្ឋិមា ទសទិសា សមន្តេន>
      text <ន ចត្ថិ តិត្តិ កាមានំ អតិត្តាវ មរន្តិ នរា។>
    text <៤៩០>
      text <អសិសូនូបមា កាមា កាមា សប្បសិរោបមា>
      text <ឧក្កោបមា អនុទហន្តិ អដ្ឋិកង្កល សន្និភា។>
    text <៤៩១>
      text <អនិច្ចា អទ្ធុវា កាមា ពហុទុក្ខា មហាវិសា>
      text <អយោគុឡោវ សន្តត្តោ អឃមូលា ទុខប្ផលា។>
    text <៤៩២>
      text <រុក្ខប្ផលូបមា កាមា មំសបេសូបមា ទុខា>
      text <សុបិនោបមា វញ្ចនិយា កាមា យាចិតកូបមា។>
    text <៤៩៣>
      text <សត្តិសូលូបមា កាមា រោគោ គណ្ឌោ អឃំ និឃំ>
      text <អង្គារកាសុសទិសា អឃមូលំ ភយំ វធោ។>
    text <៤៩៤>
      text <ឯវំ ពហុទុក្ខា កាមា អក្ខាតា អន្តរាយិកា>
      text <គច្ឆថ ន មេ ភគវតេ វិស្សាសោ អត្ថិ អត្តនោ។>
    text <៤៩៥>
      text <កិំ មម បរោ ករិស្សតិ អត្តនោ សីសម្ហិ ឌយ្ហមានម្ហិ>
      text <អនុពន្ធេ ជរាមរណេ តស្ស ឃាតាយ ឃដិតព្ពំ។>
    text <៤៩៦>
      text <ទ្វារំ អបាបុរិត្វានហំ មាតាបិតរោ អនីករត្តញ្ច>
      text <ទិស្វាន ឆមំ និសិន្នេ រោទន្តេ ឥទមវោចំ។>
    text <៤៩៧>
      text <ទីឃោ ពាលានំ សំសារោ បុនប្បុនញ្ច រោទតំ>
      text <អនមតគ្គេ បិតុ មរណេ ភាតុ វធេ អត្តនោ ច វធេ។>
    text <៤៩៨>
      text <អស្សុ ថញ្ញំ រុធិរំ សំសារំ អនមតគ្គតោ សរថ>
      text <សត្តានំ សំសរតំ សរាហិ អដ្ឋីនញ្ច សន្និចយំ។>
    text <៤៩៩>
      text <សរ ចតុរោទធី ឧបនីតេ អស្សុថញ្ញរុធិរម្ហិ>
      text <សរ ឯកកប្បមដ្ឋីនំ សញ្ចយំ វិបុលេន សមំ។>
    text <៥០០>
      text <អនមតគ្គេ សំសរតោ មហិំ ជម្ពុទីបមុបនីតំ>
      text <កោលដ្ឋិមត្តគុឡិកា មាតា មាតុស្វេវ នប្បហោន្តិ។>
    text <៥០១>
      text <តិណកដ្ឋសាខាបលាសំ ឧបនីតំ អនមតគ្គតោ សរ>
      text <ចតុរង្គុលិកា ឃដិកា បិតុបិតុស្វេវ នប្បហោន្តិ។>
    text <៥០២>
      text <សរ កាណកច្ឆបំ បុព្ពសមុទ្ទេ អបរតោ ច យុគឆិទ្ទំ>
      text <សិរំ តស្ស ច បដិមុក្កំ មនុស្សលាភម្ហិ ឱបម្មំ។>
    text <៥០៣>
      text <សរ រូបំ ផេណបិណ្ឌោបមស្ស កាយកលិនោ អសារស្ស>
      text <ខន្ធេ បស្ស អនិច្ចេ សរាហិ និរយេ ពហុវិឃាតេ។>
    text <៥០៤>
      text <សរ កដសិំ វឌ្ឍេន្តេ បុនប្បុនំ តាសុ តាសុ ជាតីសុ>
      text <សរ កុម្ភីលភយានិ ច សរាហិ ចត្តារិ សច្ចានិ។>
    text <៥០៥>
      text <អមតម្ហិ វិជ្ជមានេ កិំ តវ បញ្ចកដុកេន បីតេន>
      text <សព្ពា ហិ កាមរតិយោ កដុកតរា បញ្ចកដុកេន។>
    text <៥០៦>
      text <អមតម្ហិ វិជ្ជមានេ កិំ តវ កាមេហិ យេ បរិឡាហា>
      text <សព្ពា ហិ កាមរតិយោ ជលិតា កុថិតា កម្បិតា សន្តាបិតា។>
    text <៥០៧>
      text <អសបត្តម្ហិ សមានេ កិំ តវ កាមេហិ យេ ពហុសបត្តា>
      text <រាជគ្គិចោរឧទកប្បិយេហិ សាធារណា កាមា ពហុសបត្តា។>
    text <៥០៨>
      text <មោក្ខម្ហិ វិជ្ជមានេ កិំ តវ កាមេហិ យេសុ វធពន្ធោ>
      text <កាមេសុ ហិ អសកាមា វធពន្ធទុខានិ អនុភោន្តិ។>
    text <៥០៩>
      text <អាទីបិតា តិណុក្កា គណ្ហន្តំ ទហន្តិ នេវ មុញ្ចន្តំ>
      text <ឧក្កោបមា ហិ កាមា ទហន្តិ យេ តេ ន មុញ្ចន្តិ។>
    text <៥១០>
      text <មា អប្បកស្ស ហេតុ កាមសុខស្ស វិបុលំ ជហី សុខំ>
      text <មា បុថុលោមោវ ពឡិសំ គិលិត្វា បច្ឆា វិហញ្ញសិ។>
    text <៥១១>
      text <កាមំ កាមេសុ ទមស្សុ តាវ សុនខោវ សង្ខលាពទ្ធោ>
      text <កាហិន្តិ ខុ តំ កាមា ឆាតា សុនខំវ ចណ្ឌាលា។>
    text <៥១២>
      text <អបរិមិតញ្ច ទុក្ខំ ពហូនិ ច ចិត្តទោមនស្សានិ>
      text <អនុភោហិសិ កាមយុត្តោ បដិនិស្សជ អទ្ធុវេ កាមេ។>
    text <៥១៣>
      text <អជរម្ហិ វិជ្ជមានេ កិំ តវ កាមេហិ យេសុ ជរា>
      text <មរណព្យាធិគហិតា សព្ពា សព្ពត្ថ ជាតិយោ។>
    text <៥១៤>
      text <ឥទមជរមិទមមរំ ឥទមជរាមរំ បទមសោកំ>
      text <អសបត្តមសម្ពាធំ អខលិតមភយំ និរុបតាបំ។>
    text <៥១៥>
      text <អធិគតមិទំ ពហូហិ អមតំ អជ្ជាបិ ច លភនីយមិទំ>
      text <យោ យោនិសោ បយុញ្ជតិ ន ច សក្កា អឃដមានេន។>
    text <៥១៦>
      text <ឯវំ ភណតិ សុមេធា សង្ខារគតេ រតិំ អលភមានា>
      text <អនុនេន្តី អនិករត្តំ កេសេ ច ឆមំ ខិបិ សុមេធា។>
    text <៥១៧>
      text <ឧដ្ឋាយ អនិករត្តោ បញ្ជលិកោ យាចិតស្សា បិតរំ សោ>
      text <វិស្សជ្ជេថ សុមេធំ បព្ពជិតុំ វិមោក្ខសច្ចទស្សា។>
    text <៥១៨>
      text <វិស្សជ្ជិតា មាតាបិតូហិ បព្ពជិ សោកភយភីតា>
      text <ឆ អភិញ្ញា សច្ឆិកតា អគ្គផលំ សិក្ខមានាយ។>
    text <៥១៩>
      text <អច្ឆរិយមព្ភុតំ តំ និព្ពានំ អាសិ រាជកញ្ញាយ>
      text <បុព្ពេនិវាសចរិតំ យថា ព្យាករិ បច្ឆិមេ កាលេ។>
    text <៥២០>
      text <ភគវតិ កោណាគមនេ សង្ឃារាមម្ហិ នវនិវេសម្ហិ>
      text <សខិយោ តិស្សោ ជនិយោ វិហារទានំ អទាសិម្ហ។>
    text <៥២១>
      text <ទសក្ខត្តុំ សតក្ខត្តុំ ទសសតក្ខត្តុំ សតានិ ច សតក្ខត្តុំ>
      text <ទេវេសុ ឧប្បជ្ជិម្ហ កោ បន វាទោ មនុស្សេសុ។>
    text <៥២២>
      text <ទេវេសុ មហិទ្ធិកា អហុម្ហ មានុសកម្ហិ កោ បន វាទោ>
      text <សត្តរតនស្ស មហេសី ឥត្ថិរតនំ អហំ អាសិំ។>
    text <៥២៣>
      text <សោ ហេតុ សោ បភវោ តំ មូលំ សាវ សាសនេ ខន្តី>
      text <តំ បឋមសមោធានំ តំ ធម្មរតាយ និព្ពានំ។>
    text <៥២៤>
      text <ឯវំ ករោន្តិ យេ សទ្ទហន្តិ វចនំ អនោមបញ្ញស្ស>
      text <និព្ពិន្ទន្តិ ភវគតេ និព្ពិន្ទិត្វា វិរជ្ជន្តីតិ។>
      text <គាថាសតានិ ចត្តារិ អសីតិ បុន ចុទ្ទស>
      text <ថេរិយេកុត្តរសតា សព្ពា តា អាសវក្ខយាតិ។>
    text <ឥត្ថំ សុទំ សុមេធា ថេរី គាថាយោ អភាសិត្ថាតិ។>
    stand <មហានិបាតោ និដ្ឋិតោ។>
    stand <សមត្តា ថេរីគាថាយោ។>
    stand <ថេរីគាថាបាឡិ និដ្ឋិតា។>
