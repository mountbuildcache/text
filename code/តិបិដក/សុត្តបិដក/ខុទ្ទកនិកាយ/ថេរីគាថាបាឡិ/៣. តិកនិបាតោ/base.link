text <៣។ តិកនិបាតោ>
  text <១។ អបរាសាមាថេរីគាថា>
    text <៣៩>
      text <បណ្ណវីសតិវស្សានិ យតោ បព្ពជិតាយ មេ>
      text <នាភិជានាមិ ចិត្តស្ស សមំ លទ្ធំ កុទាចនំ។>
    text <៤០>
      text <អលទ្ធា ចេតសោ សន្តិំ ចិត្តេ អវសវត្តិនី>
      text <តតោ សំវេគមាបាទិំ សរិត្វា ជិនសាសនំ។>
    text <៤១>
      text <ពហូហិ ទុក្ខធម្មេហិ អប្បមាទរតាយ មេ>
      text <តណ្ហក្ខយោ អនុប្បត្តោ កតំ ពុទ្ធស្ស សាសនំ>
      text <អជ្ជ មេ សត្តមី រត្តិ យតោ តណ្ហា វិសោសិតាតិ។>
    stand <… អបរា សាមា ថេរី…។>
  text <២។ ឧត្តមាថេរីគាថា>
    text <៤២>
      text <ចតុក្ខត្តុំ បញ្ចក្ខត្តុំ វិហារា ឧបនិក្ខមិំ>
      text <អលទ្ធា ចេតសោ សន្តិំ ចិត្តេ អវសវត្តិនី។>
    text <៤៣>
      text <សា ភិក្ខុនិំ ឧបគច្ឆិំ យា មេ សទ្ធាយិកា អហុ>
      text <សា មេ ធម្មមទេសេសិ ខន្ធាយតនធាតុយោ។>
    text <៤៤>
      text <តស្សា ធម្មំ សុណិត្វាន យថា មំ អនុសាសិ សា>
      text <សត្តាហំ ឯកបល្លង្កេន និសីទិំ បីតិសុខសមប្បិតា>
      text <អដ្ឋមិយា បាទេ បសារេសិំ តមោខន្ធំ បទាលិយាតិ។>
    stand <… ឧត្តមា ថេរី…។>
  text <៣។ អបរាឧត្តមាថេរីគាថា>
    text <៤៥>
      text <យេ ឥមេ សត្ត ពោជ្ឈង្គា មគ្គា និព្ពានបត្តិយា>
      text <ភាវិតា តេ មយា សព្ពេ យថា ពុទ្ធេន ទេសិតា។>
    text <៤៦>
      text <សុញ្ញតស្សានិមិត្តស្ស លាភិនីហំ យទិច្ឆកំ>
      text <ឱរសា ធីតា ពុទ្ធស្ស និព្ពានាភិរតា សទា។>
    text <៤៧>
      text <សព្ពេ កាមា សមុច្ឆិន្នា យេ ទិព្ពា យេ ច មានុសា>
      text <វិក្ខីណោ ជាតិសំសារោ នត្ថិ ទានិ បុនព្ភវោតិ។>
    stand <… អបរា ឧត្តមា ថេរី…។>
  text <៤។ ទន្តិកាថេរីគាថា>
    text <៤៨>
      text <ទិវាវិហារា និក្ខម្ម គិជ្ឈកូដម្ហិ បព្ពតេ>
      text <នាគំ ឱគាហមុត្តិណ្ណំ នទីតីរម្ហិ អទ្ទសំ។>
    text <៤៩>
      text <បុរិសោ អង្កុសមាទាយ ទេហិ បាទន្តិ យាចតិ>
      text <នាគោ បសារយី បាទំ បុរិសោ នាគមារុហិ។>
    text <៥០>
      text <ទិស្វា អទន្តំ ទមិតំ មនុស្សានំ វសំ គតំ>
      text <តតោ ចិត្តំ សមាធេសិំ ខលុ តាយ វនំ គតាតិ។>
    stand <… ទន្តិកា ថេរី…។>
  text <៥។ ឧព្ពិរិថេរីគាថា>
    text <៥១>
      text <អម្ម ជីវាតិ វនម្ហិ កន្ទសិ អត្តានំ អធិគច្ឆ ឧព្ពិរិ>
      text <ចុល្លាសីតិសហស្សានិ សព្ពា ជីវសនាមិកា>
      text <ឯតម្ហាឡាហនេ ទឌ្ឍា តាសំ កមនុសោចសិ។>
    text <៥២>
      text <អព្ពហី វត មេ សល្លំ ទុទ្ទសំ ហទយស្សិតំ>
      text <យំ មេ សោកបរេតាយ ធីតុសោកំ ព្យបានុទិ។>
    text <៥៣>
      text <សាជ្ជ អព្ពូឡ្ហសល្លាហំ និច្ឆាតា បរិនិព្ពុតា>
      text <ពុទ្ធំ ធម្មញ្ច សង្ឃញ្ច ឧបេមិ សរណំ មុនិន្តិ។>
    stand <… ឧព្ពិរី ថេរី…។>
  text <៦។ សុក្កាថេរីគាថា>
    text <៥៤>
      text <កិំមេ កតា រាជគហេ មនុស្សា មធុំ បីតាវ អច្ឆរេ>
      text <យេ សុក្កំ ន ឧបាសន្តិ ទេសេន្តិំ ពុទ្ធសាសនំ។>
    text <៥៥>
      text <តញ្ច អប្បដិវានីយំ អសេចនកមោជវំ>
      text <បិវន្តិ មញ្ញេ សប្បញ្ញា វលាហកមិវទ្ធគូ។>
    text <៥៦>
      text <សុក្កា សុក្កេហិ ធម្មេហិ វីតរាគា សមាហិតា>
      text <ធារេតិ អន្តិមំ ទេហំ ជេត្វា មារំ សវាហនន្តិ។>
    stand <… សុក្កា ថេរី…។>
  text <៧។ សេលាថេរីគាថា>
    text <៥៧>
      text <នត្ថិ និស្សរណំ លោកេ កិំ វិវេកេន កាហសិ>
      text <ភុញ្ជាហិ កាមរតិយោ មាហុ បច្ឆានុតាបិនី។>
    text <៥៨>
      text <សត្តិសូលូបមា កាមា ខន្ធាសំ អធិកុដ្ដនា>
      text <យំ ត្វំ កាមរតិំ ព្រូសិ អរតី ទានិ សា មម។>
    text <៥៩>
      text <សព្ពត្ថ វិហតា នន្ទី តមោខន្ធោ បទាលិតោ>
      text <ឯវំ ជានាហិ បាបិម និហតោ ត្វមសិ អន្តកាតិ។>
    stand <… សេលា ថេរី…។>
  text <៨។ សោមាថេរីគាថា>
    text <៦០>
      text <យំ តំ ឥសីហិ បត្តព្ពំ ឋានំ ទុរភិសម្ភវំ>
      text <ន តំ ទ្វង្គុលបញ្ញាយ សក្កា បប្បោតុមិត្ថិយា។>
    text <៦១>
      text <ឥត្ថិភាវោ នោ កិំ កយិរា ចិត្តម្ហិ សុសមាហិតេ>
      text <ញាណម្ហិ វត្តមានម្ហិ សម្មា ធម្មំ វិបស្សតោ។>
    text <៦២>
      text <សព្ពត្ថ វិហតា នន្ទី តមោខន្ធោ បទាលិតោ>
      text <ឯវំ ជានាហិ បាបិម និហតោ ត្វមសិ អន្តកាតិ។>
    stand <… សោមា ថេរី…។>
    stand <តិកនិបាតោ និដ្ឋិតោ។>
