text <៥។ បញ្ចកនិបាតោ>
  text <១។ អញ្ញតរាថេរីគាថា>
    text <៦៧>
      text <បណ្ណវីសតិវស្សានិ យតោ បព្ពជិតា អហំ>
      text <នាច្ឆរាសង្ឃាតមត្តម្បិ ចិត្តស្សូបសមជ្ឈគំ។>
    text <៦៨>
      text <អលទ្ធា ចេតសោ សន្តិំ កាមរាគេនវស្សុតា>
      text <ពាហា បគ្គយ្ហ កន្ទន្តី វិហារំ បាវិសិំ អហំ។>
    text <៦៩>
      text <សា ភិក្ខុនិំ ឧបាគច្ឆិំ យា មេ សទ្ធាយិកា អហុ>
      text <សា មេ ធម្មមទេសេសិ ខន្ធាយតនធាតុយោ។>
    text <៧០>
      text <តស្សា ធម្មំ សុណិត្វាន ឯកមន្តេ ឧបាវិសិំ>
      text <បុព្ពេនិវាសំ ជានាមិ ទិព្ពចក្ខុ វិសោធិតំ។>
    text <៧១>
      text <ចេតោបរិច្ចញាណញ្ច សោតធាតុ វិសោធិតា>
      text <ឥទ្ធីបិ មេ សច្ឆិកតា បត្តោ មេ អាសវក្ខយោ>
      text <ឆឡភិញ្ញា សច្ឆិកតា កតំ ពុទ្ធស្ស សាសនន្តិ។>
    stand <… អញ្ញតរា ថេរី …។>
  text <២។ វិមលាថេរីគាថា>
    text <៧២>
      text <មត្តា វណ្ណេន រូបេន សោភគ្គេន យសេន ច>
      text <យោព្ពនេន ចុបត្ថទ្ធា អញ្ញាសមតិមញ្ញិហំ។>
    text <៧៣>
      text <វិភូសេត្វា ឥមំ កាយំ សុចិត្តំ ពាលលាបនំ>
      text <អដ្ឋាសិំ វេសិទ្វារម្ហិ លុទ្ទោ បាសមិវោឌ្ឌិយ។>
    text <៧៤>
      text <បិលន្ធនំ វិទំសេន្តី គុយ្ហំ បកាសិកំ ពហុំ>
      text <អកាសិំ វិវិធំ មាយំ ឧជ្ជគ្ឃន្តី ពហុំ ជនំ។>
    text <៧៥>
      text <សាជ្ជ បិណ្ឌំ ចរិត្វាន មុណ្ឌា សង្ឃាដិបារុតា>
      text <និសិន្នា រុក្ខមូលម្ហិ អវិតក្កស្ស លាភិនី។>
    text <៧៦>
      text <សព្ពេ យោគា សមុច្ឆិន្នា យេ ទិព្ពា យេ ច មានុសា>
      text <ខេបេត្វា អាសវេ សព្ពេ សីតិភូតាម្ហិ និព្ពុតាតិ។>
    stand <… វិមលា បុរាណគណិកា ថេរី…។>
  text <៣។ សីហាថេរីគាថា>
    text <៧៧>
      text <អយោនិសោ មនសិការា កាមរាគេន អដ្ដិតា>
      text <អហោសិំ ឧទ្ធតា បុព្ពេ ចិត្តេ អវសវត្តិនី។>
    text <៧៨>
      text <បរិយុដ្ឋិតា ក្លេសេហិ សុភសញ្ញានុវត្តិនី>
      text <សមំ ចិត្តស្ស ន លភិំ រាគចិត្តវសានុគា។>
    text <៧៩>
      text <កិសា បណ្ឌុ វិវណ្ណា ច សត្ត វស្សានិ ចារិហំ>
      text <នាហំ ទិវា វា រត្តិំ វា សុខំ វិន្ទិំ សុទុក្ខិតា។>
    text <៨០>
      text <តតោ រជ្ជុំ គហេត្វាន បាវិសិំ វនមន្តរំ>
      text <វរំ មេ ឥធ ឧព្ពន្ធំ យញ្ច ហីនំ បុនាចរេ។>
    text <៨១>
      text <ទឡ្ហបាសំ ករិត្វាន រុក្ខសាខាយ ពន្ធិយ>
      text <បក្ខិបិំ បាសំ គីវាយំ អថ ចិត្តំ វិមុច្ចិ មេតិ។>
    stand <… សីហា ថេរី…។>
  text <៤។ សុន្ទរីនន្ទាថេរីគាថា>
    text <៨២>
      text <អាតុរំ អសុចិំ បូតិំ បស្ស នន្ទេ សមុស្សយំ>
      text <អសុភាយ ចិត្តំ ភាវេហិ ឯកគ្គំ សុសមាហិតំ។>
    text <៨៣>
      text <យថា ឥទំ តថា ឯតំ យថា ឯតំ តថា ឥទំ>
      text <ទុគ្គន្ធំ បូតិកំ វាតិ ពាលានំ អភិនន្ទិតំ។>
    text <៨៤>
      text <ឯវមេតំ អវេក្ខន្តី រត្តិន្ទិវមតន្ទិតា>
      text <តតោ សកាយ បញ្ញាយ អភិនិព្ពិជ្ឈ ទក្ខិសំ។>
    text <៨៥>
      text <តស្សា មេ អប្បមត្តាយ វិចិនន្តិយា យោនិសោ>
      text <យថាភូតំ អយំ កាយោ ទិដ្ឋោ សន្តរពាហិរោ។>
    text <៨៦>
      text <អថ និព្ពិន្ទហំ កាយេ អជ្ឈត្តញ្ច វិរជ្ជហំ>
      text <អប្បមត្តា វិសំយុត្តា ឧបសន្តាម្ហិ និព្ពុតាតិ។>
    stand <… សុន្ទរីនន្ទា ថេរី…។>
  text <៥។ នន្ទុត្តរាថេរីគាថា>
    text <៨៧>
      text <អគ្គិំ ចន្ទញ្ច សូរិយញ្ច ទេវតា ច នមស្សិហំ>
      text <នទីតិត្ថានិ គន្ត្វាន ឧទកំ ឱរុហាមិហំ។>
    text <៨៨>
      text <ពហូវតសមាទានា អឌ្ឍំ សីសស្ស ឱលិខិំ>
      text <ឆមាយ សេយ្យំ កប្បេមិ រត្តិំ ភត្តំ ន ភុញ្ជហំ។>
    text <៨៩>
      text <វិភូសាមណ្ឌនរតា ន្ហាបនុច្ឆាទនេហិ ច>
      text <ឧបកាសិំ ឥមំ កាយំ កាមរាគេន អដ្ដិតា។>
    text <៩០>
      text <តតោ សទ្ធំ លភិត្វាន បព្ពជិំ អនគារិយំ>
      text <ទិស្វា កាយំ យថាភូតំ កាមរាគោ សមូហតោ។>
    text <៩១>
      text <សព្ពេ ភវា សមុច្ឆិន្នា ឥច្ឆា ច បត្ថនាបិ ច>
      text <សព្ពយោគវិសំយុត្តា សន្តិំ បាបុណិ ចេតសោតិ។>
    stand <… នន្ទុត្តរា ថេរី…។>
  text <៦។ មិត្តាកាឡីថេរីគាថា>
    text <៩២>
      text <សទ្ធាយ បព្ពជិត្វាន អគារស្មានគារិយំ>
      text <វិចរិំហំ តេន តេន លាភសក្ការឧស្សុកា។>
    text <៩៣>
      text <រិញ្ចិត្វា បរមំ អត្ថំ ហីនមត្ថំ អសេវិហំ>
      text <កិលេសានំ វសំ គន្ត្វា សាមញ្ញត្ថំ ន ពុជ្ឈិហំ។>
    text <៩៤>
      text <តស្សា មេ អហុ សំវេគោ និសិន្នាយ វិហារកេ>
      text <ឧម្មគ្គបដិបន្នាម្ហិ តណ្ហាយ វសមាគតា។>
    text <៩៥>
      text <អប្បកំ ជីវិតំ មយ្ហំ ជរា ព្យាធិ ច មទ្ទតិ>
      text <បុរាយំ ភិជ្ជតិ កាយោ ន មេ កាលោ បមជ្ជិតុំ។>
    text <៩៦>
      text <យថាភូតមវេក្ខន្តី ខន្ធានំ ឧទយព្ពយំ>
      text <វិមុត្តចិត្តា ឧដ្ឋាសិំ កតំ ពុទ្ធស្ស សាសនន្តិ។>
    stand <… មិត្តា កាឡី ថេរី…។>
  text <៧។ សកុលាថេរីគាថា>
    text <៩៧>
      text <អគារស្មិំ វសន្តីហំ ធម្មំ សុត្វាន ភិក្ខុនោ>
      text <អទ្ទសំ វិរជំ ធម្មំ និព្ពានំ បទមច្ចុតំ។>
    text <៩៨>
      text <សាហំ បុត្តំ ធីតរញ្ច ធនធញ្ញញ្ច ឆឌ្ឌិយ>
      text <កេសេ ឆេទាបយិត្វាន បព្ពជិំ អនគារិយំ។>
    text <៩៩>
      text <សិក្ខមានា អហំ សន្តី ភាវេន្តី មគ្គមញ្ជសំ>
      text <បហាសិំ រាគទោសញ្ច តទេកដ្ឋេ ច អាសវេ។>
    text <១០០>
      text <ភិក្ខុនី ឧបសម្បជ្ជ បុព្ពជាតិមនុស្សរិំ>
      text <ទិព្ពចក្ខុ វិសោធិតំ វិមលំ សាធុភាវិតំ។>
    text <១០១>
      text <សង្ខារេ បរតោ ទិស្វា ហេតុជាតេ បលោកិតេ>
      text <បហាសិំ អាសវេ សព្ពេ សីតិភូតាម្ហិ និព្ពុតាតិ។>
    stand <… សកុលា ថេរី…។>
  text <៨។ សោណាថេរីគាថា>
    text <១០២>
      text <ទស បុត្តេ វិជាយិត្វា អស្មិំ រូបសមុស្សយេ>
      text <តតោហំ ទុព្ពលា ជិណ្ណា ភិក្ខុនិំ ឧបសង្កមិំ។>
    text <១០៣>
      text <សា មេ ធម្មមទេសេសិ ខន្ធាយតនធាតុយោ>
      text <តស្សា ធម្មំ សុណិត្វាន កេសេ ឆេត្វាន បព្ពជិំ។>
    text <១០៤>
      text <តស្សា មេ សិក្ខមានាយ ទិព្ពចក្ខុ វិសោធិតំ>
      text <បុព្ពេនិវាសំ ជានាមិ យត្ថ មេ វុសិតំ បុរេ។>
    text <១០៥>
      text <អនិមិត្តញ្ច ភាវេមិ ឯកគ្គា សុសមាហិតា>
      text <អនន្តរាវិមោក្ខាសិំ អនុបាទាយ និព្ពុតា។>
    text <១០៦>
      text <បញ្ចក្ខន្ធា បរិញ្ញាតា តិដ្ឋន្តិ ឆិន្នមូលកា>
      text <ធិ តវត្ថុ ជរេ ជម្មេ នត្ថិ ទានិ បុនព្ភវោតិ។>
    stand <… សោណា ថេរី…។>
  text <៩។ ភទ្ទាកុណ្ឌលកេសាថេរីគាថា>
    text <១០៧>
      text <លូនកេសី បង្កធរី ឯកសាដី បុរេ ចរិំ>
      text <អវជ្ជេ វជ្ជមតិនី វជ្ជេ ចាវជ្ជទស្សិនី។>
    text <១០៨>
      text <ទិវាវិហារា និក្ខម្ម គិជ្ឈកូដម្ហិ បព្ពតេ>
      text <អទ្ទសំ វិរជំ ពុទ្ធំ ភិក្ខុសង្ឃបុរក្ខតំ។>
    text <១០៩>
      text <និហច្ច ជាណុំ វន្ទិត្វា សម្មុខា អញ្ជលិំ អកំ>
      text <ឯហិ ភទ្ទេតិ មំ អវច សា មេ អាសូបសម្បទា។>
    text <១១០>
      text <ចិណ្ណា អង្គា ច មគធា វជ្ជី កាសី ច កោសលា>
      text <អនណា បណ្ណាសវស្សានិ រដ្ឋបិណ្ឌំ អភុញ្ជហំ។>
    text <១១១>
      text <បុញ្ញំ វត បសវិ ពហុំ សប្បញ្ញោ វតាយំ ឧបាសកោ>
      text <យោ ភទ្ទាយ ចីវរំ អទាសិ វិប្បមុត្តាយ សព្ពគន្ថេហីតិ។>
    stand <… ភទ្ទា កុណ្ឌលកេសា ថេរី…។>
  text <១០។ បដាចារាថេរីគាថា>
    text <១១២>
      text <នង្គលេហិ កសំ ខេត្តំ ពីជានិ បវបំ ឆមា>
      text <បុត្តទារានិ បោសេន្តា ធនំ វិន្ទន្តិ មាណវា។>
    text <១១៣>
      text <កិមហំ សីលសម្បន្នា សត្ថុសាសនការិកា>
      text <និព្ពានំ នាធិគច្ឆាមិ អកុសីតា អនុទ្ធតា។>
    text <១១៤>
      text <បាទេ បក្ខាលយិត្វាន ឧទកេសុ ករោមហំ>
      text <បាទោទកញ្ច ទិស្វាន ថលតោ និន្នមាគតំ។>
    text <១១៥>
      text <តតោ ចិត្តំ សមាធេសិំ អស្សំ ភទ្រំវជានិយំ>
      text <តតោ ទីបំ គហេត្វាន វិហារំ បាវិសិំ អហំ>
      text <សេយ្យំ ឱលោកយិត្វាន មញ្ចកម្ហិ ឧបាវិសិំ។>
    text <១១៦>
      text <តតោ សូចិំ គហេត្វាន វដ្ដិំ ឱកស្សយាមហំ>
      text <បទីបស្សេវ និព្ពានំ វិមោក្ខោ អហុ ចេតសោតិ។>
    stand <… បដាចារា ថេរី…។>
  text <១១។ តិំសមត្តាថេរីគាថា>
    text <១១៧>
      text <មុសលានិ គហេត្វាន ធញ្ញំ កោដ្ដេន្តិ មាណវា>
      text <បុត្តទារានិ បោសេន្តា ធនំ វិន្ទន្តិ មាណវា។>
    text <១១៨>
      text <ករោថ ពុទ្ធសាសនំ យំ កត្វា នានុតប្បតិ>
      text <ខិប្បំ បាទានិ ធោវិត្វា ឯកមន្តេ និសីទថ>
      text <ចេតោសមថមនុយុត្តា ករោថ ពុទ្ធសាសនំ។>
    text <១១៩>
      text <តស្សា តា វចនំ សុត្វា បដាចារាយ សាសនំ>
      text <បាទេ បក្ខាលយិត្វាន ឯកមន្តំ ឧបាវិសុំ>
      text <ចេតោសមថមនុយុត្តា អកំសុ ពុទ្ធសាសនំ។>
    text <១២០>
      text <រត្តិយា បុរិមេ យាមេ បុព្ពជាតិមនុស្សរុំ>
      text <រត្តិយា មជ្ឈិមេ យាមេ ទិព្ពចក្ខុំ វិសោធយុំ>
      text <រត្តិយា បច្ឆិមេ យាមេ តមោខន្ធំ បទាលយុំ។>
    text <១២១>
      text <ឧដ្ឋាយ បាទេ វន្ទិំសុ កតា តេ អនុសាសនី>
      text <ឥន្ទំវ ទេវា តិទសា សង្គាមេ អបរាជិតំ>
      text <បុរក្ខត្វា វិហស្សាម តេវិជ្ជាម្ហ អនាសវាតិ។>
    text <ឥត្ថំ សុទំ តិំសមត្តា ថេរី ភិក្ខុនិយោ បដាចារាយ សន្តិកេ អញ្ញំ ព្យាករិំសូតិ។>
  text <១២។ ចន្ទាថេរីគាថា>
    text <១២២>
      text <ទុគ្គតាហំ បុរេ អាសិំ វិធវា ច អបុត្តិកា>
      text <វិនា មិត្តេហិ ញាតីហិ ភត្តចោឡស្ស នាធិគំ។>
    text <១២៣>
      text <បត្តំ ទណ្ឌញ្ច គណ្ហិត្វា ភិក្ខមានា កុលា កុលំ>
      text <សីតុណ្ហេន ច ឌយ្ហន្តី សត្ត វស្សានិ ចារិហំ។>
    text <១២៤>
      text <ភិក្ខុនិំ បុន ទិស្វាន អន្នបានស្ស លាភិនិំ>
      text <ឧបសង្កម្ម អវោចំ បព្ពជ្ជំ អនគារិយំ។>
    text <១២៥>
      text <សា ច មំ អនុកម្បាយ បព្ពាជេសិ បដាចារា>
      text <តតោ មំ ឱវទិត្វាន បរមត្ថេ និយោជយិ។>
    text <១២៦>
      text <តស្សាហំ វចនំ សុត្វា អកាសិំ អនុសាសនិំ>
      text <អមោឃោ អយ្យាយោវាទោ តេវិជ្ជាម្ហិ អនាសវាតិ។>
    stand <… ចន្ទា ថេរី…។>
    stand <បញ្ចកនិបាតោ និដ្ឋិតោ។>
