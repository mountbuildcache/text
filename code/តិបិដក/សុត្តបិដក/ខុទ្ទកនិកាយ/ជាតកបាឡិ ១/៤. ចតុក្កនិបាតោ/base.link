text <៤។ ចតុក្កនិបាតោ>
  text <១។ កាលិង្គវគ្គោ>
    text <  <
    text <៣០១។ ចូឡកាលិង្គជាតកំ ៤-១-១>
    text <១>
      text <វិវរថិមាសំ ទ្វារំ នគរំ បវិសន្តុ អរុណរាជស្ស>
      text <សីហេន សុសិដ្ឋេន សុរក្ខិតំ នន្ទិសេនេន។>
    text <២>
      text <ជយោ កលិង្គានមសយ្ហសាហិនំ បរាជយោ អនយោ អស្សកានំ>
      text <ឥច្ចេវ តេ ភាសិតំ ព្រហ្មចារិ ន ឧជ្ជុភូតា វិតថំ ភណន្តិ។>
    text <៣>
      text <ទេវា មុសាវាទមុបាតិវត្តា សច្ចំ ធនំ បរមំ តេសុ សក្ក>
      text <តំ តេ មុសា ភាសិតំ ទេវរាជ កិំ វា បដិច្ច មឃវា មហិន្ទ។>
    text <៤>
      text <ននុ តេ សុតំ ព្រាហ្មណ ភញ្ញមានេ ទេវា ន ឥស្សន្តិ បុរិសបរក្កមស្ស>
      text <ទមោ សមាធិ មនសោ អភេជ្ជោ អព្យគ្គតា និក្កមនញ្ច កាលេ>
      text <ទឡ្ហញ្ច វិរិយំ បុរិសបរក្កមោ ច តេនេវ អាសិ វិជយោ អស្សកានន្តិ។>
    stand <ចូឡកាលិង្គជាតកំ បឋមំ។>
    text <  <
    text <៣០២។ មហាអស្សារោហជាតកំ ៤-១-២>
    text <៥>
      text <អទេយ្យេសុ ទទំ ទានំ ទេយ្យេសុ នប្បវេច្ឆតិ>
      text <អាបាសុ ព្យសនំ បត្តោ សហាយំ នាធិគច្ឆតិ។>
    text <៦>
      text <នាទេយ្យេសុ ទទំ ទានំ ទេយ្យេសុ យោ បវេច្ឆតិ>
      text <អាបាសុ ព្យសនំ បត្តោ សហាយមធិគច្ឆតិ។>
    text <៧>
      text <សញ្ញោគសម្ភោគវិសេសទស្សនំ អនរិយធម្មេសុ សឋេសុ នស្សតិ>
      text <កតញ្ច អរិយេសុ ច អជ្ជវេសុ មហប្ផលំ ហោតិ អណុម្បិ តាទិសុ។>
    text <៨>
      text <យោ បុព្ពេ កតកល្យាណោ អកា លោកេ សុទុក្ករំ>
      text <បច្ឆា កយិរា ន វា កយិរា អច្ចន្តំ បូជនារហោតិ។>
    stand <មហាអស្សារោហជាតកំ ទុតិយំ។>
    text <  <
    text <៣០៣។ ឯករាជជាតកំ ៤-១-៣>
    text <៩>
      text <អនុត្តរេ កាមគុណេ សមិទ្ធេ ភុត្វាន បុព្ពេ វសី ឯករាជ>
      text <សោ ទានិ ទុគ្គេ នរកម្ហិ ខិត្តោ នប្បជ្ជហេ វណ្ណពលំ បុរាណំ។>
    text <១០>
      text <បុព្ពេវ ខន្តី ច តបោ ច មយ្ហំ សម្បត្ថិតា ទុព្ភិសេន អហោសិ>
      text <តំ ទានិ លទ្ធាន កថំ នុ រាជ ជហេ អហំ វណ្ណពលំ បុរាណំ។>
    text <១១>
      text <សព្ពា កិរេវំ បរិនិដ្ឋិតានិ យសស្សិនំ បញ្ញវន្តំ វិសយ្ហ>
      text <យសោ ច លទ្ធា បុរិមំ ឧឡារំ នប្បជ្ជហេ វណ្ណពលំ បុរាណំ។>
    text <១២>
      text <បនុជ្ជ ទុក្ខេន សុខំ ជនិន្ទ សុខេន វា ទុក្ខមសយ្ហសាហិ>
      text <ឧភយត្ថ សន្តោ អភិនិព្ពុតត្តា សុខេ ច ទុក្ខេ ច ភវន្តិ តុល្យាតិ។>
    stand <ឯករាជជាតកំ តតិយំ។>
    text <  <
    text <៣០៤។ ទទ្ទរជាតកំ ៤-១-៤>
    text <១៣>
      text <ឥមានិ មំ ទទ្ទរ តាបយន្តិ វាចាទុរុត្តានិ មនុស្សលោកេ>
      text <មណ្ឌូកភក្ខា ឧទកន្តសេវី អាសីវិសំ មំ អវិសា សបន្តិ។>
    text <១៤>
      text <សកា រដ្ឋា បព្ពាជិតោ អញ្ញំ ជនបទំ គតោ>
      text <មហន្តំ កោដ្ឋំ កយិរាថ ទុរុត្តានំ និធេតវេ។>
    text <១៥>
      text <យត្ថ បោសំ ន ជានន្តិ ជាតិយា វិនយេន វា>
      text <ន តត្ថ មានំ កយិរាថ វសមញ្ញាតកេ ជនេ។>
    text <១៦>
      text <វិទេសវាសំ វសតោ ជាតវេទសមេនបិ>
      text <ខមិតព្ពំ សបញ្ញេន អបិ ទាសស្ស តជ្ជិតន្តិ។>
    stand <ទទ្ទរជាតកំ ចតុត្ថំ។>
    text <  <
    text <៣០៥។ សីលវីមំសនជាតកំ ៤-១-៥>
    text <១៧>
      text <នត្ថិ លោកេ រហោ នាម បាបកម្មំ បកុព្ពតោ>
      text <បស្សន្តិ វនភូតានិ តំ ពាលោ មញ្ញតី រហោ។>
    text <១៨>
      text <អហំ រហោ ន បស្សាមិ សុញ្ញំ វាបិ ន វិជ្ជតិ>
      text <យត្ថ អញ្ញំ ន បស្សាមិ អសុញ្ញំ ហោតិ តំ មយា។>
    text <១៩>
      text <ទុជ្ជច្ចោ ច សុជច្ចោ ច នន្ទោ ច សុខវឌ្ឍិតោ>
      text <វេជ្ជោ ច អទ្ធុវសីលោ ច តេ ធម្មំ ជហុ មត្ថិកា។>
    text <២០>
      text <ព្រាហ្មណោ ច កថំ ជហេ សព្ពធម្មាន បារគូ>
      text <យោ ធម្មមនុបាលេតិ ធិតិមា សច្ចនិក្កមោតិ។>
    stand <សីលវីមំសនជាតកំ បញ្ចមំ។>
    text <  <
    text <៣០៦។ សុជាតជាតកំ ៤-១-៦>
    text <២១>
      text <កិមណ្ឌកា ឥមេ ទេវ និក្ខិត្តា កំសមល្លកេ>
      text <ឧបលោហិតកា វគ្គូ តំ មេ អក្ខាហិ បុច្ឆិតោ។>
    text <២២>
      text <យានិ បុរេ តុវំ ទេវិ ភណ្ឌុ នន្តកវាសិនី>
      text <ឧច្ឆង្គហត្ថា បចិនាសិ តស្សា តេ កោលិយំ ផលំ។>
    text <២៣>
      text <ឧឌ្ឌយ្ហតេ ន រមតិ ភោគា វិប្បជហន្តិ តំ>
      text <តត្ថេវិមំ បដិនេថ យត្ថ កោលំ បចិស្សតិ។>
    text <២៤>
      text <ហោន្តិ ហេតេ មហារាជ ឥទ្ធិប្បត្តាយ នារិយា>
      text <ខម ទេវ សុជាតាយ មាស្សា កុជ្ឈ រថេសភាតិ។>
    stand <សុជាតជាតកំ ឆដ្ឋំ។>
    text <  <
    text <៣០៧។ បលាសជាតកំ ៤-១-៧>
    text <២៥>
      text <អចេតនំ ព្រាហ្មណ អស្សុណន្តំ ជានោ អជានន្តមិមំ បលាសំ>
      text <អារទ្ធវិរិយោ ធុវំ អប្បមត្តោ សុខសេយ្យំ បុច្ឆសិ កិស្ស ហេតុ។>
    text <២៦>
      text <ទូរេ សុតោ ចេវ ព្រហា ច រុក្ខោ ទេសេ ឋិតោ ភូតនិវាសរូបោ>
      text <តស្មា នមស្សាមិ ឥមំ បលាសំ យេ ចេត្ថ ភូតា តេ ធនស្ស ហេតុ។>
    text <២៧>
      text <សោ តេ ករិស្សាមិ យថានុភាវំ កតញ្ញុតំ ព្រាហ្មណ បេក្ខមានោ>
      text <កថញ្ហិ អាគម្ម សតំ សកាសេ មោឃានិ តេ អស្សុ បរិផន្ទិតានិ។>
    text <២៨>
      text <យោ តិន្ទុករុក្ខស្ស បរោ បិលក្ខោ បរិវារិតោ បុព្ពយញ្ញោ ឧឡារោ>
      text <តស្សេស មូលស្មិំ និធិ និខាតោ អទាយាទោ គច្ឆ តំ ឧទ្ធរាហីតិ។>
    stand <បលាសជាតកំ សត្តមំ។>
    text <  <
    text <៣០៨។ សកុណជាតកំ ៤-១-៨>
    text <២៩>
      text <អករម្ហស តេ កិច្ចំ យំ ពលំ អហុវម្ហសេ>
      text <មិគរាជ នមោ ត្យត្ថុ អបិ កិញ្ចិ លភាមសេ។>
    text <៣០>
      text <មម លោហិតភក្ខស្ស និច្ចំ លុទ្ទានិ កុព្ពតោ>
      text <ទន្តន្តរគតោ សន្តោ តំ ពហុំ យម្បិ ជីវសិ។>
    text <៣១>
      text <អកតញ្ញុមកត្តារំ កតស្ស អប្បដិការកំ>
      text <យស្មិំ កតញ្ញុតា នត្ថិ និរត្ថា តស្ស សេវនា។>
    text <៣២>
      text <យស្ស សម្មុខចិណ្ណេន មិត្តធម្មោ ន លព្ភតិ>
      text <អនុសូយ មនក្កោសំ សណិកំ តម្ហា អបក្កមេតិ។>
    stand <សកុណជាតកំ អដ្ឋមំ។>
    text <  <
    text <៣០៩។ ឆវកជាតកំ ៤-១-៩>
    text <៣៣>
      text <សព្ពមិទំ ចរិមំ កតំ ឧភោ ធម្មំ ន បស្សរេ>
      text <ឧភោ បកតិយា ចុតា យោ ចាយំ មន្តេជ្ឈាបេតិ>
      text <យោ ច មន្តំ អធីយតិ។>
    text <៣៤>
      text <សាលីនំ ឱទនំ ភុញ្ជេ សុចិំ មំសូបសេចនំ>
      text <តស្មា ឯតំ ន សេវាមិ ធម្មំ ឥសីហិ សេវិតំ។>
    text <៣៥>
      text <បរិព្ពជ មហា លោកោ បចន្តញ្ញេបិ បាណិនោ>
      text <មា តំ អធម្មោ អាចរិតោ អស្មា កុម្ភមិវាភិទា។>
    text <៣៦>
      text <ធិរត្ថុ តំ យសលាភំ ធនលាភញ្ច ព្រាហ្មណ>
      text <យា វុត្តិ វិនិបាតេន អធម្មចរណេន វាតិ។>
    stand <ឆវកជាតកំ នវមំ។>
    text <  <
    text <៣១០។ សេយ្យជាតកំ ៤-១-១០>
    text <៣៧>
      text <សសមុទ្ទបរិយាយំ មហិំ សាគរកុណ្ឌលំ>
      text <ន ឥច្ឆេ សហ និន្ទាយ ឯវំ សេយ្យ វិជានហិ។>
    text <៣៨>
      text <ធិរត្ថុ តំ យសលាភំ ធនលាភញ្ច ព្រាហ្មណ>
      text <យា វុត្តិ វិនិបាតេន អធម្មចរណេន វា។>
    text <៣៩>
      text <អបិ ចេ បត្តមាទាយ អនគារោ បរិព្ពជេ>
      text <សាយេវ ជីវិកា សេយ្យោ យា ចាធម្មេន ឯសនា។>
    text <៤០>
      text <អបិ ចេ បត្តមាទាយ អនគារោ បរិព្ពជេ>
      text <អញ្ញំ អហិំសយំ លោកេ អបិ រជ្ជេន តំ វរន្តិ។>
      text <វិវរញ្ច អទេយ្យ សមិទ្ធវរំ អថ ទទ្ទរ បាបមហាតិរហោ>
      text <អថ កោលិ បលាសវរញ្ច ករ ចរិមំ សសមុទ្ទវរេន ទសាតិ។>
    stand <សេយ្យជាតកំ ទសមំ។>
    stand <កាលិង្គវគ្គោ បឋមោ។>
    text <តស្សុទ្ទានំ>
  text <២។ បុចិមន្ទវគ្គោ>
    text <  <
    text <៣១១។ បុចិមន្ទជាតកំ ៤-២-១>
    text <៤១>
      text <ឧដ្ឋេហិ ចោរ កិំ សេសិ កោ អត្ថោ សុបនេន តេ>
      text <មា តំ គហេសុំ រាជានោ គាមេ កិព្ពិសការកំ។>
    text <៤២>
      text <យំ នុ ចោរំ គហេស្សន្តិ គាមេ កិព្ពិសការកំ>
      text <កិំ តត្ថ បុចិមន្ទស្ស វនេ ជាតស្ស តិដ្ឋតោ។>
    text <៤៣>
      text <ន ត្វំ អស្សត្ថ ជានាសិ មម ចោរស្ស ចន្តរំ>
      text <ចោរំ គហេត្វា រាជានោ គាមេ កិព្ពិសការកំ>
      text <អប្បេន្តិ និម្ពសូលស្មិំ តស្មិំ មេ សង្កតេ មនោ។>
    text <៤៤>
      text <សង្កេយ្យ សង្កិតព្ពានិ រក្ខេយ្យានាគតំ ភយំ>
      text <អនាគតភយា ធីរោ ឧភោ លោកេ អវេក្ខតីតិ។>
    stand <បុចិមន្ទជាតកំ បឋមំ។>
    text <  <
    text <៣១២។ កស្សបមន្ទិយជាតកំ ៤-២-២>
    text <៤៥>
      text <អបិ កស្សប មន្ទិយា យុវា សបតិ ហន្តិ វា>
      text <សព្ពំ តំ ខមតេ ធីរោ បណ្ឌិតោ តំ តិតិក្ខតិ។>
    text <៤៦>
      text <សចេបិ សន្តោ វិវទន្តិ ខិប្បំ សន្ធីយរេ បុន>
      text <ពាលា បត្តាវ ភិជ្ជន្តិ ន តេ សមថមជ្ឈគូ។>
    text <៤៧>
      text <ឯតេ ភិយ្យោ សមាយន្តិ សន្ធិ តេសំ ន ជីរតិ>
      text <យោ ចាធិបន្នំ ជានាតិ យោ ច ជានាតិ ទេសនំ។>
    text <៤៨>
      text <ឯសោ ហិ ឧត្តរិតរោ ភារវហោ ធុរទ្ធរោ>
      text <យោ បរេសាធិបន្នានំ សយំ សន្ធាតុមរហតីតិ។>
    stand <កស្សបមន្ទិយជាតកំ ទុតិយំ។>
    text <  <
    text <៣១៣។ ខន្តីវាទីជាតកំ ៤-២-៣>
    text <៤៩>
      text <យោ តេ ហត្ថេ ច បាទេ ច កណ្ណនាសញ្ច ឆេទយិ>
      text <តស្ស កុជ្ឈ មហាវីរ មា រដ្ឋំ វិនសា ឥទំ។>
    text <៥០>
      text <យោ មេ ហត្ថេ ច បាទេ ច កណ្ណនាសញ្ច ឆេទយិ>
      text <ចិរំ ជីវតុ សោ រាជា ន ហិ កុជ្ឈន្តិ មាទិសា។>
    text <៥១>
      text <អហូ អតីតមទ្ធានំ សមណោ ខន្តិទីបនោ>
      text <តំ ខន្តិយាយេវ ឋិតំ កាសិរាជា អឆេទយិ។>
    text <៥២>
      text <តស្ស កម្ម ផរុសស្ស វិបាកោ កដុកោ អហុ>
      text <យំ កាសិរាជា វេទេសិ និរយម្ហិ សមប្បិតោតិ។>
    stand <ខន្តីវាទីជាតកំ តតិយំ។>
    text <  <
    text <៣១៤។ លោហកុម្ភិជាតកំ ៤-២-៤>
    text <៥៣>
      text <ទុជ្ជីវិតមជីវិម្ហ យេ សន្តេ ន ទទម្ហសេ>
      text <វិជ្ជមានេសុ ភោគេសុ ទីបំ នាកម្ហ អត្តនោ។>
    text <៥៤>
      text <សដ្ឋិ វស្សសហស្សានិ បរិបុណ្ណានិ សព្ពសោ>
      text <និរយេ បច្ចមានានំ កទា អន្តោ ភវិស្សតិ។>
    text <៥៥>
      text <នត្ថិ អន្តោ កុតោ អន្តោ ន អន្តោ បដិទិស្សតិ>
      text <តទា ហិ បកតំ បាបំ មម តុយ្ហញ្ច មារិសា។>
    text <៥៦>
      text <សោហំ នូន ឥតោ គន្ត្វា យោនិំ លទ្ធាន មានុសិំ>
      text <វទញ្ញូ សីលសម្បន្នោ កាហាមិ កុសលំ ពហុន្តិ។>
    stand <លោហកុម្ភិជាតកំ ចតុត្ថំ។>
    text <  <
    text <៣១៥។ សព្ពមំសលាភជាតកំ ៤-២-៥>
    text <៥៧>
      text <ផរុសា វត តេ វាចា មំសំ យាចនកោ អសិ>
      text <កិលោមសទិសី វាចា កិលោមំ សម្ម ទម្មិ តេ។>
    text <៥៨>
      text <អង្គមេតំ មនុស្សានំ ភាតា លោកេ បវុច្ចតិ>
      text <អង្គស្ស សទិសី វាចា អង្គំ សម្ម ទទាមិ តេ។>
    text <៥៩>
      text <តាតាតិ បុត្តោ វទមានោ កម្បេតិ ហទយំ បិតុ>
      text <ហទយស្ស សទិសី វាចា ហទយំ សម្ម ទម្មិ តេ។>
    text <៦០>
      text <យស្ស គាមេ សខា នត្ថិ យថារញ្ញំ តថេវ តំ>
      text <សព្ពស្ស សទិសី វាចា សព្ពំ សម្ម ទទាមិ តេតិ។>
    stand <សព្ពមំសលាភជាតកំ បញ្ចមំ។>
    text <  <
    text <៣១៦។ សសបណ្ឌិតជាតកំ ៤-២-៦>
    text <៦១>
      text <សត្ត មេ រោហិតា មច្ឆា ឧទកា ថលមុព្ភតា>
      text <ឥទំ ព្រាហ្មណ មេ អត្ថិ ឯតំ ភុត្វា វនេ វស។>
    text <៦២>
      text <ទុស្ស មេ ខេត្តបាលស្ស រត្តិភត្តំ អបាភតំ>
      text <មំសសូលា ច ទ្វេ គោធា ឯកញ្ច ទធិវារកំ>
      text <ឥទំ ព្រាហ្មណ មេ អត្ថិ ឯតំ ភុត្វា វនេ វស។>
    text <៦៣>
      text <អម្ពបក្កំ ទកំ សីតំ សីតច្ឆាយា មនោរមា>
      text <ឥទំ ព្រាហ្មណ មេ អត្ថិ ឯតំ ភុត្វា វនេ វស។>
    text <៦៤>
      text <ន សសស្ស តិលា អត្ថិ ន មុគ្គា នបិ តណ្ឌុលា>
      text <ឥមិនា អគ្គិនា បក្កំ មមំ ភុត្វា វនេ វសាតិ។>
    stand <សសបណ្ឌិតជាតកំ ឆដ្ឋំ។>
    text <  <
    text <៣១៧។ មតរោទនជាតកំ ៤-២-៧>
    text <៦៥>
      text <មតំ មតំ ឯវ រោទថ ន ហិ តំ រោទថ យោ មរិស្សតិ>
      text <សព្ពេបិ សរីរធារិនោ អនុបុព្ពេន ជហន្តិ ជីវិតំ។>
    text <៦៦>
      text <ទេវមនុស្សា ចតុប្បទា បក្ខិគណា ឧរគា ច ភោគិនោ>
      text <សម្ហិ សរីរេ អនិស្សរា រមមានាវ ជហន្តិ ជីវិតំ។>
    text <៦៧>
      text <ឯវំ ចលិតំ អសណ្ឋិតំ សុខទុក្ខំ មនុជេស្វបេក្ខិយ>
      text <កន្ទិតរុទិតំ និរត្ថកំ កិំ វោ សោកគណាភិកីររេ។>
    text <៦៨>
      text <ធុត្តា ច សោណ្ឌា អកតា ពាលា សូរា អយោគិនោ>
      text <ធីរំ មញ្ញន្តិ ពាលោតិ យេ ធម្មស្ស អកោវិទាតិ។>
    stand <មតរោទនជាតកំ សត្តមំ។>
    text <  <
    text <៣១៨។ កណវេរជាតកំ ៤-២-៨>
    text <៦៩>
      text <យំ តំ វសន្តសមយេ កណវេរេសុ ភាណុសុ>
      text <សាមំ ពាហាយ បីឡេសិ សា តំ អារោគ្យមព្រវិ។>
    text <៧០>
      text <អម្ភោ ន កិរ សទ្ធេយ្យំ យំ វាតោ បព្ពតំ វហេ>
      text <បព្ពតញ្ចេ វហេ វាតោ សព្ពម្បិ បថវិំ វហេ>
      text <យត្ថ សាមា កាលកតា សា មំ អារោគ្យមព្រវិ។>
    text <៧១>
      text <ន ចេវ សា កាលកតា ន ច សា អញ្ញមិច្ឆតិ>
      text <ឯកភត្តិកិនី សាមា តមេវ អភិកង្ខតិ។>
    text <៧២>
      text <អសន្ថុតំ មំ ចិរសន្ថុតេន និមីនិ សាមា អធុវំ ធុវេន>
      text <មយាបិ សាមា និមិនេយ្យ អញ្ញំ ឥតោ អហំ ទូរតរំ គមិស្សន្តិ។>
    stand <កណវេរជាតកំ អដ្ឋមំ។>
    text <  <
    text <៣១៩។ តិត្តិរជាតកំ ៤-២-៩>
    text <៧៣>
      text <សុសុខំ វត ជីវាមិ លភាមិ ចេវ ភុញ្ជិតុំ>
      text <បរិបន្ថេវ តិដ្ឋាមិ កា នុ ភន្តេ គតី មម។>
    text <៧៤>
      text <មនោ ចេ តេ នប្បណមតិ បក្ខិ បាបស្ស កម្មុនោ>
      text <អព្យាវដស្ស ភទ្រស្ស ន បាបមុបលិម្បតិ។>
    text <៧៥>
      text <ញាតកោ នោ និសិន្នោតិ ពហុ អាគច្ឆតេ ជនោ>
      text <បដិច្ច កម្មំ ផុសតិ តស្មិំ មេ សង្កតេ មនោ។>
    text <៧៦>
      text <ន បដិច្ច កម្មំ ផុសតិ មនោ ចេ នប្បទុស្សតិ>
      text <អប្បោស្សុក្កស្ស ភទ្រស្ស ន បាបមុបលិម្បតីតិ។>
    stand <តិត្តិរជាតកំ នវមំ។>
    text <  <
    text <៣២០។ សុច្ចជជាតកំ ៤-២-១០>
    text <៧៧>
      text <សុច្ចជំ វត នច្ចជិ វាចាយ អទទំ គិរិំ>
      text <កិំ ហិតស្ស ចជន្តស្ស វាចាយ អទទ បព្ពតំ។>
    text <៧៨>
      text <យញ្ហិ កយិរា តញ្ហិ វទេ យំ ន កយិរា ន តំ វទេ>
      text <អករោន្តំ ភាសមានំ បរិជានន្តិ បណ្ឌិតា។>
    text <៧៩>
      text <រាជបុត្ត នមោ ត្យត្ថុ សច្ចេ ធម្មេ ឋិតោ ចសិ>
      text <យស្ស តេ ព្យសនំ បត្តោ សច្ចស្មិំ រមតេ មនោ។>
    text <៨០>
      text <យា ទលិទ្ទី ទលិទ្ទស្ស អឌ្ឍា អឌ្ឍស្ស កិត្តិម>
      text <សា ហិស្ស បរមា ភរិយា សហិរញ្ញស្ស ឥត្ថិយោតិ។>
      text <អថ ចោរ សកស្សប ខន្តីវរោ ទុជ្ជីវិតតា ច វរា ផរុសា>
      text <អថ សស មតញ្ច វសន្ត សុខំ សុច្ចជំវតនច្ចជិនា ច ទសាតិ។>
    stand <សុច្ចជជាតកំ ទសមំ។>
    stand <បុចិមន្ទវគ្គោ ទុតិយោ។>
    text <តស្សុទ្ទានំ>
  text <៣។ កុដិទូសកវគ្គោ>
    text <  <
    text <៣២១។ កុដិទូសកជាតកំ ៤-៣-១>
    text <៨១>
      text <មនុស្សស្សេវ តេ សីសំ ហត្ថបាទា ច វានរ>
      text <អថ កេន នុ វណ្ណេន អគារំ តេ ន វិជ្ជតិ។>
    text <៨២>
      text <មនុស្សស្សេវ មេ សីសំ ហត្ថបាទា ច សិង្គិល>
      text <យាហុ សេដ្ឋា មនុស្សេសុ សា មេ បញ្ញា ន វិជ្ជតិ។>
    text <៨៣>
      text <អនវដ្ឋិតចិត្តស្ស លហុចិត្តស្ស ទុព្ភិនោ>
      text <និច្ចំ អទ្ធុវសីលស្ស សុខភាវោ ន វិជ្ជតិ។>
    text <៨៤>
      text <សោ ករស្សុ អានុភាវំ វីតិវត្តស្សុ សីលិយំ>
      text <សីតវាតបរិត្តាណំ ករស្សុ កុដវំ កបីតិ។>
    stand <កុដិទូសក ជាតកំ បឋមំ។>
    text <  <
    text <៣២២។ ទុទ្ទុភជាតកំ ៤-៣-២>
    text <៨៥>
      text <ទុទ្ទុភាយតិ ភទ្ទន្តេ យស្មិំ ទេសេ វសាមហំ>
      text <អហម្បេតំ ន ជានាមិ កិមេតំ ទុទ្ទុភាយតិ។>
    text <៨៦>
      text <ពេលុវំ បតិតំ សុត្វា ទុទ្ទុភន្តិ សសោ ជវិ>
      text <សសស្ស វចនំ សុត្វា សន្តត្តា មិគវាហិនី។>
    text <៨៧>
      text <អប្បត្វា បទវិញ្ញាណំ បរឃោសានុសារិនោ>
      text <បនាទបរមា ពាលា តេ ហោន្តិ បរបត្តិយា។>
    text <៨៨>
      text <យេ ច សីលេន សម្បន្នា បញ្ញាយូបសមេ រតា>
      text <អារកា វិរតា ធីរា ន ហោន្តិ បរបត្តិយាតិ។>
    stand <ទុទ្ទុភជាតកំ ទុតិយំ។>
    text <  <
    text <៣២៣។ ព្រហ្មទត្តជាតកំ ៤-៣-៣>
    text <៨៩>
      text <ទ្វយំ យាចនកោ រាជ ព្រហ្មទត្ត និគច្ឆតិ>
      text <អលាភំ ធនលាភំ វា ឯវំ ធម្មា ហិ យាចនា។>
    text <៩០>
      text <យាចនំ រោទនំ អាហុ បញ្ចាលានំ រថេសភ>
      text <យោ យាចនំ បច្ចក្ខាតិ តមាហុ បដិរោទនំ។>
    text <៩១>
      text <មា មទ្ទសំសុ រោទន្តំ បញ្ចាលា សុសមាគតា>
      text <តុវំ វា បដិរោទន្តំ តស្មា ឥច្ឆាមហំ រហោ។>
    text <៩២>
      text <ទទាមិ តេ ព្រាហ្មណ រោហិណីនំ គវំ សហស្សំ សហ បុង្គវេន>
      text <អរិយោ ហិ អរិយស្ស កថំ ន ទជ្ជា សុត្វាន គាថា តវ ធម្មយុត្តាតិ។>
    stand <ព្រហ្មទត្តជាតកំ តតិយំ។>
    text <  <
    text <៣២៤។ ចម្មសាដកជាតកំ ៤-៣-៤>
    text <៩៣>
      text <កល្យាណរូបោ វតយំ ចតុប្បទោ សុភទ្ទកោ ចេវ សុបេសលោ ច>
      text <យោ ព្រាហ្មណំ ជាតិមន្តូបបន្នំ អបចាយតិ មេណ្ឌវរោ យសស្សី។>
    text <៩៤>
      text <មា ព្រាហ្មណ ឥត្តរទស្សនេន វិស្សាសមាបជ្ជិ ចតុប្បទស្ស>
      text <ទឡ្ហប្បហារំ អភិកង្ខមានោ អវសក្កតី ទស្សតិ សុប្បហារំ។>
    text <៩៥>
      text <ឩរុដ្ឋិ ភគ្គំ បវដ្ដិតោ ខារិភារោ សព្ពញ្ច ភណ្ឌំ ព្រាហ្មណស្ស ភិន្នំ>
      text <ឧភោបិ ពាហា បគ្គយ្ហ កន្ទតិ អភិធាវថ ហញ្ញតេ ព្រហ្មចារី។>
    text <៩៦>
      text <ឯវំ សោ និហតោ សេតិ យោ អបូជំ បសំសតិ>
      text <យថាហមជ្ជ បហតោ ហតោ មេណ្ឌេន ទុម្មតីតិ។>
    stand <ចម្មសាដកជាតកំ ចតុត្ថំ។>
    text <  <
    text <៣២៥។ គោធរាជជាតកំ ៤-៣-៥>
    text <៩៧>
      text <សមណំ តំ មញ្ញមានោ ឧបគច្ឆិមសញ្ញតំ>
      text <សោ មំ ទណ្ឌេន បាហាសិ យថា អស្សមណោ តថា។>
    text <៩៨>
      text <កិំ តេ ជដាហិ ទុម្មេធ កិំ តេ អជិនសាដិយា>
      text <អព្ភន្តរំ តេ គហនំ ពាហិរំ បរិមជ្ជសិ។>
    text <៩៩>
      text <ឯហិ គោធ និវត្តស្សុ ភុញ្ជ សាលីនមោទនំ>
      text <តេលំ លោណញ្ច មេ អត្ថិ បហូតំ មយ្ហ បិប្ផលិ។>
    text <១០០>
      text <ឯស ភិយ្យោ បវេក្ខាមិ វម្មិកំ សតបោរិសំ>
      text <តេលំ លោណញ្ច កិត្តេសិ អហិតំ មយ្ហ បិប្ផលីតិ។>
    stand <គោធរាជជាតកំ បញ្ចមំ។>
    text <  <
    text <៣២៦។ កក្ការុជាតកំ ៤-៣-៦>
    text <១០១>
      text <កាយេន យោ នាវហរេ វាចាយ ន មុសា ភណេ>
      text <យសោ លទ្ធា ន មជ្ជេយ្យ ស វេ កក្ការុមរហតិ។>
    text <១០២>
      text <ធម្មេន វិត្តមេសេយ្យ ន និកត្យា ធនំ ហរេ>
      text <ភោគេ លទ្ធា ន មជ្ជេយ្យ ស វេ កក្ការុមរហតិ។>
    text <១០៣>
      text <យស្ស ចិត្តំ អហាលិទ្ទំ សទ្ធា ច អវិរាគិនី>
      text <ឯកោ សាទុំ ន ភុញ្ជេយ្យ ស វេ កក្ការុមរហតិ។>
    text <១០៤>
      text <សម្មុខា វា តិរោក្ខា វា យោ សន្តេ ន បរិភាសតិ>
      text <យថាវាទី តថាការី ស វេ កក្ការុមរហតីតិ។>
    stand <កក្ការុជាតកំ ឆដ្ឋំ។>
    text <  <
    text <៣២៧។ កាកវតីជាតកំ ៤-៣-៧>
    text <១០៥>
      text <វាតិ ចាយំ តតោ គន្ធោ យត្ថ មេ វសតី បិយា>
      text <ទូរេ ឥតោ ហិ កាកវតី យត្ថ មេ និរតោ មនោ។>
    text <១០៦>
      text <កថំ សមុទ្ទមតរី កថំ អតរិ កេបុកំ>
      text <កថំ សត្ត សមុទ្ទានិ កថំ សិម្ពលិមារុហិ។>
    text <១០៧>
      text <តយា សមុទ្ទមតរិំ តយា អតរិ កេបុកំ>
      text <តយា សត្ត សមុទ្ទានិ តយា សិម្ពលិមារុហិំ។>
    text <១០៨>
      text <ធិរត្ថុមំ មហាកាយំ ធិរត្ថុមំ អចេតនំ>
      text <យត្ថ ជាយាយហំ ជារំ អាវហាមិ វហាមិ ចាតិ។>
    stand <កាកវតីជាតកំ សត្តមំ។>
    text <  <
    text <៣២៨។ អននុសោចិយជាតកំ ៤-៣-៨>
    text <១០៩>
      text <ពហូនំ វិជ្ជតី ភោតី តេហិ មេ កិំ ភវិស្សតិ>
      text <តស្មា ឯតំ ន សោចាមិ បិយំ សម្មិល្លហាសិនិំ។>
    text <១១០>
      text <តំ តំ ចេ អនុសោចេយ្យ យំ យំ តស្ស ន វិជ្ជតិ>
      text <អត្តានមនុសោចេយ្យ សទា មច្ចុវសំ បតំ។>
    text <១១១>
      text <ន ហេវ ឋិតំ នាសីនំ ន សយានំ ន បទ្ធគុំ>
      text <យាវ ព្យាតិ និមិសតិ តត្រាបិ រសតី វយោ។>
    text <១១២>
      text <តត្ថត្តនិ វតប្បទ្ធេ វិនាភាវេ អសំសយេ>
      text <ភូតំ សេសំ ទយិតព្ពំ វីតំ អននុសោចិយន្តិ។>
    stand <អននុសោចិយជាតកំ អដ្ឋមំ។>
    text <  <
    text <៣២៩។ កាឡពាហុជាតកំ ៤-៣-៩>
    text <១១៣>
      text <យំ អន្នបានស្ស បុរេ លភាម តំ ទានិ សាខមិគមេវ គច្ឆតិ>
      text <គច្ឆាម ទានិ វនមេវ រាធ អសក្កតា ចស្ម ធនញ្ជយាយ។>
    text <១១៤>
      text <លាភោ អលាភោ យសោ អយសោ ច និន្ទា បសំសា ច សុខញ្ច ទុក្ខំ>
      text <ឯតេ អនិច្ចា មនុជេសុ ធម្មា មា សោចិ កិំ សោចសិ បោដ្ឋបាទ។>
    text <១១៥>
      text <អទ្ធា តុវំ បណ្ឌិតកោសិ រាធ ជានាសិ អត្ថានិ អនាគតានិ>
      text <កថំ នុ សាខាមិគំ ទក្ខិសាម និទ្ធាវិតំ រាជកុលតោវ ជម្មំ។>
    text <១១៦>
      text <ចាលេតិ កណ្ណំ ភកុដិំ ករោតិ មុហុំ មុហុំ ភាយយតេ កុមារេ>
      text <សយមេវ តំ កាហតិ កាឡពាហុ យេនារកា ឋស្សតិ អន្នបានាតិ។>
    stand <កាឡពាហុជាតកំ នវមំ។>
    text <  <
    text <៣៣០។ សីលវីមំសជាតកំ ៤-៣-១០>
    text <១១៧>
      text <សីលំ កិរេវ កល្យាណំ សីលំ លោកេ អនុត្តរំ>
      text <បស្ស ឃោរវិសោ នាគោ សីលវាតិ ន ហញ្ញតិ។>
    text <១១៨>
      text <យាវទេវស្សហូ កិញ្ចិ តាវទេវ អខាទិសុំ>
      text <សង្គម្ម កុលលា លោកេ ន ហិំសន្តិ អកិញ្ចនំ។>
    text <១១៩>
      text <សុខំ និរាសា សុបតិ អាសា ផលវតី សុខា>
      text <អាសំ និរាសំ កត្វាន សុខំ សុបតិ បិង្គលា។>
    text <១២០>
      text <ន សមាធិបរោ អត្ថិ អស្មិំ លោកេ បរម្ហិ ច>
      text <ន បរំ នាបិ អត្តានំ វិហិំសតិ សមាហិតោតិ។>
      text <សមនុស្ស -សទុទ្ទុភ-យាចនកោ អថ មេណ្ឌវរុត្តម-គោធវរោ>
      text <អថ កាយសកេបុក ភោតីវរោ អថ រាធសុសីលវរេន ទសាតិ។>
    stand <សីលវីមំសជាតកំ ទសមំ។>
    stand <កុដិទូសកវគ្គោ តតិយោ។>
    text <តស្សុទ្ទានំ>
  text <៤។ កោកិលវគ្គោ>
    text <  <
    text <៣៣១។ កោកិលជាតកំ ៤-៤-១>
    text <១២១>
      text <យោ វេ កាលេ អសម្បត្តេ អតិវេលំ បភាសតិ>
      text <ឯវំ សោ និហតោ សេតិ កោកិលាយិវ អត្រជោ។>
    text <១២២>
      text <ន ហិ សត្ថំ សុនិសិតំ វិសំ ហលាហលាមិវ>
      text <ឯវំ និកដ្ឋេ បាតេតិ វាចា ទុព្ភាសិតា យថា។>
    text <១២៣>
      text <តស្មា កាលេ អកាលេ វា វាចំ រក្ខេយ្យ បណ្ឌិតោ>
      text <នាតិវេលំ បភាសេយ្យ អបិ អត្តសមម្ហិ វា។>
    text <១២៤>
      text <យោ ច កាលេ មិតំ ភាសេ មតិបុព្ពោ វិចក្ខណោ>
      text <សព្ពេ អមិត្តេ អាទេតិ សុបណ្ណោ ឧរគាមិវាតិ។>
    stand <កោកិលជាតកំ បឋមំ។>
    text <  <
    text <៣៣២។ រថលដ្ឋិជាតកំ ៤-៤-២>
    text <១២៥>
      text <អបិ ហន្ត្វា ហតោ ព្រូតិ ជេត្វា ជិតោតិ ភាសតិ>
      text <បុព្ពវក្ខាយិនោ រាជ អញ្ញទត្ថុ ន សទ្ទហេ។>
    text <១២៦>
      text <តស្មា បណ្ឌិតជាតិយោ សុណេយ្យ ឥតរស្សបិ>
      text <ឧភិន្នំ វចនំ សុត្វា យថា ធម្មោ តថា ករេ។>
    text <១២៧>
      text <អលសោ គិហី កាមភោគី ន សាធុ អសញ្ញតោ បព្ពជិតោ ន សាធុ>
      text <រាជា ន សាធុ អនិសម្មការី យោ បណ្ឌិតោ កោធនោ តំ ន សាធុ។>
    text <១២៨>
      text <និសម្ម ខត្តិយោ កយិរា នានិសម្ម ទិសម្បតិ>
      text <និសម្មការិនោ រាជ យសោ កិត្តិ ច វឌ្ឍតីតិ។>
    stand <រថលដ្ឋិជាតកំ ទុតិយំ។>
    text <  <
    text <៣៣៣។ បក្កគោធជាតកំ ៤-៤-៣>
    text <១២៩>
      text <តទេវ មេ ត្វំ វិទិតោ វនមជ្ឈេ រថេសភ>
      text <យស្ស តេ ខគ្គពទ្ធស្ស សន្នទ្ធស្ស តិរីដិនោ>
      text <អស្សត្ថទុមសាខាយ បក្កា គោធា បលាយថ។>
    text <១៣០>
      text <នមេ នមន្តស្ស ភជេ ភជន្តំ កិច្ចានុកុព្ពស្ស ករេយ្យ កិច្ចំ>
      text <នានត្ថកាមស្ស ករេយ្យ អត្ថំ អសម្ភជន្តម្បិ ន សម្ភជេយ្យ។>
    text <១៣១>
      text <ចជេ ចជន្តំ វនថំ ន កយិរា អបេតចិត្តេន ន សម្ភជេយ្យ>
      text <ទិជោ ទុមំ ខីណផលន្តិ ញត្វា អញ្ញំ សមេក្ខេយ្យ មហា ហិ លោកោ។>
    text <១៣២>
      text <សោ តេ ករិស្សាមិ យថានុភាវំ កតញ្ញុតំ ខត្តិយេ បេក្ខមានោ>
      text <សព្ពញ្ច តេ ឥស្សរិយំ ទទាមិ យស្សិច្ឆសី តស្ស តុវំ ទទាមីតិ។>
    stand <បក្កគោធជាតកំ តតិយំ។>
    text <  <
    text <៣៣៤។ រាជោវាទជាតកំ ៤-៤-៤>
    text <១៣៣>
      text <គវំ ចេ តរមានានំ ជិម្ហំ គច្ឆតិ បុង្គវោ>
      text <សព្ពា តា ជិម្ហំ គច្ឆន្តិ នេត្តេ ជិម្ហំ គតេ សតិ។>
    text <១៣៤>
      text <ឯវមេវ មនុស្សេសុ យោ ហោតិ សេដ្ឋសម្មតោ>
      text <សោ ចេ អធម្មំ ចរតិ បគេវ ឥតរា បជា>
      text <សព្ពំ រដ្ឋំ ទុខំ សេតិ រាជា ចេ ហោតិ អធម្មិកោ។>
    text <១៣៥>
      text <គវំ ចេ តរមានានំ ឧជុំ គច្ឆតិ បុង្គវោ>
      text <សព្ពា គាវី ឧជុំ យន្តិ នេត្តេ ឧជុំ គតេ សតិ។>
    text <១៣៦>
      text <ឯវមេវ មនុស្សេសុ យោ ហោតិ សេដ្ឋសម្មតោ>
      text <សោ សចេ ធម្មំ ចរតិ បគេវ ឥតរា បជា>
      text <សព្ពំ រដ្ឋំ សុខំ សេតិ រាជា ចេ ហោតិ ធម្មិកោតិ។>
    stand <រាជោវាទជាតកំ ចតុត្ថំ។>
    text <  <
    text <៣៣៥។ ជម្ពុកជាតកំ ៤-៤-៥>
    text <១៣៧>
      text <ព្រហា បវឌ្ឍកាយោ សោ ទីឃទាឋោ ច ជម្ពុក>
      text <ន ត្វំ តត្ថ កុលេ ជាតោ យត្ថ គណ្ហន្តិ កុញ្ជរំ។>
    text <១៣៨>
      text <អសីហោ សីហមានេន យោ អត្តានំ វិកុព្ពតិ>
      text <កោត្ថូវ គជមាសជ្ជ សេតិ ភូម្យា អនុត្ថុនំ។>
    text <១៣៩>
      text <យសស្សិនោ ឧត្តមបុគ្គលស្ស សញ្ជាតខន្ធស្ស មហព្ពលស្ស>
      text <អសមេក្ខិយ ថាមពលូបបត្តិំ ស សេតិ នាគេន ហតោយំ ជម្ពុកោ។>
    text <១៤០>
      text <យោ ចីធ កម្មំ កុរុតេ បមាយ ថាមព្ពលំ អត្តនិ សំវិទិត្វា>
      text <ជប្បេន មន្តេន សុភាសិតេន បរិក្ខវា សោ វិបុលំ ជិនាតីតិ។>
    stand <ជម្ពុកជាតកំ បញ្ចមំ។>
    text <  <
    text <៣៣៦។ ព្រហាឆត្តជាតកំ ៤-៤-៦>
    text <១៤១>
      text <តិណំ តិណន្តិ លបសិ កោ នុ តេ តិណមាហរិ>
      text <កិំ នុ តេ តិណកិច្ចត្ថិ តិណមេវ បភាសសិ។>
    text <១៤២>
      text <ឥធាគមា ព្រហ្មចារី ព្រហា ឆត្តោ ពហុស្សុតោ>
      text <សោ មេ សព្ពំ សមាទាយ តិណំ និក្ខិប្ប គច្ឆតិ។>
    text <១៤៣>
      text <ឯវេតំ ហោតិ កត្តព្ពំ អប្បេន ពហុមិច្ឆតា>
      text <សព្ពំ សកស្ស អាទានំ អនាទានំ តិណស្ស ច។>
    text <១៤៤>
      text <សីលវន្តោ ន កុព្ពន្តិ ពាលោ សីលានិ កុព្ពតិ>
      text <អនិច្ចសីលំ ទុស្សីល្យំ កិំ បណ្ឌិច្ចំ ករិស្សតីតិ។>
    stand <ព្រហាឆត្តជាតកំ ឆដ្ឋំ។>
    text <  <
    text <៣៣៧។ បីឋជាតកំ ៤-៤-៧>
    text <១៤៥>
      text <ន តេ បីឋមទាយិម្ហា ន បានំ នបិ ភោជនំ>
      text <ព្រហ្មចារិ ខមស្សុ មេ ឯតំ បស្សាមិ អច្ចយំ។>
    text <១៤៦>
      text <នេវាភិសជ្ជាមិ ន ចាបិ កុប្បេ ន ចាបិ មេ អប្បិយមាសិ កិញ្ចិ>
      text <អថោបិ មេ អាសិ មនោវិតក្កោ ឯតាទិសោ នូន កុលស្ស ធម្មោ។>
    text <១៤៧>
      text <ឯសស្មាកំ កុលេ ធម្មោ បិតុបិតាមហោ សទា>
      text <អាសនំ ឧទកំ បជ្ជំ សព្ពេតំ និបទាមសេ។>
    text <១៤៨>
      text <ឯសស្មាកំ កុលេ ធម្មោ បិតុបិតាមហោ សទា>
      text <សក្កច្ចំ ឧបតិដ្ឋាម ឧត្តមំ វិយ ញាតកន្តិ។>
    stand <បីឋជាតកំ សត្តមំ។>
    text <  <
    text <៣៣៨។ ថុសជាតកំ ៤-៤-៨>
    text <១៤៩>
      text <វិទិតំ ថុសំ ឧន្ទុរានំ វិទិតំ បន តណ្ឌុលំ>
      text <ថុសំ ថុសំ វិវជ្ជេត្វា តណ្ឌុលំ បន ខាទរេ។>
    text <១៥០>
      text <យា មន្តនា អរញ្ញស្មិំ យា ច គាមេ និកណ្ណិកា>
      text <យញ្ចេតំ ឥតិ ចីតិ ច ឯតម្បិ វិទិតំ មយា។>
    text <១៥១>
      text <ធម្មេន កិរ ជាតស្ស បិតា បុត្តស្ស មក្កដោ>
      text <ទហរស្សេវ សន្តស្ស ទន្តេហិ ផលមច្ឆិទា។>
    text <១៥២>
      text <យមេតំ បរិសប្បសិ អជកាណោវ សាសបេ>
      text <យោបាយំ ហេដ្ឋតោ សេតិ ឯតម្បិ វិទិតំ មយាតិ។>
    stand <ថុសជាតកំ អដ្ឋមំ។>
    text <  <
    text <៣៣៩។ ពាវេរុជាតកំ ៤-៤-៩>
    text <១៥៣>
      text <អទស្សនេន មោរស្ស សិខិនោ មញ្ជុភាណិនោ>
      text <កាកំ តត្ថ អបូជេសុំ មំសេន ច ផលេន ច។>
    text <១៥៤>
      text <យទា ច សរសម្បន្នោ មោរោ ពាវេរុមាគមា>
      text <អថ លាភោ ច សក្ការោ វាយសស្ស អហាយថ។>
    text <១៥៥>
      text <យាវ នុប្បជ្ជតី ពុទ្ធោ ធម្មរាជា បភង្ករោ>
      text <តាវ អញ្ញេ អបូជេសុំ បុថូ សមណព្រាហ្មណេ។>
    text <១៥៦>
      text <យទា ច សរសម្បន្នោ ពុទ្ធោ ធម្មំ អទេសយិ>
      text <អថ លាភោ ច សក្ការោ តិត្ថិយានំ អហាយថាតិ។>
    stand <ពាវេរុជាតកំ នវមំ។>
    text <  <
    text <៣៤០។ វិសយ្ហជាតកំ ៤-៤-១០>
    text <១៥៧>
      text <អទាសិ ទានានិ បុរេ វិសយ្ហ ទទតោ ច តេ ខយធម្មោ អហោសិ>
      text <ឥតោ បរំ ចេ ន ទទេយ្យ ទានំ តិដ្ឋេយ្យុំ តេ សំយមន្តស្ស ភោគា។>
    text <១៥៨>
      text <អនរិយមរិយេន សហស្សនេត្ត សុទុគ្គតេនាបិ អកិច្ចមាហុ>
      text <មា វោ ធនំ តំ អហុ ទេវរាជ យំ ភោគហេតុ វិជហេមុ សទ្ធំ។>
    text <១៥៩>
      text <យេន ឯកោ រថោ យាតិ យាតិ តេនាបរោ រថោ>
      text <បោរាណំ និហិតំ វត្តំ វត្តតញ្ញេវ វាសវ។>
    text <១៦០>
      text <យទិ ហេស្សតិ ទស្សាម អសន្តេ កិំ ទទាមសេ>
      text <ឯវំភូតាបិ ទស្សាម មា ទានំ បមទម្ហសេតិ។>
      text <អតិវេលបភាសតិ ជីតវរោ វនមជ្ឈ រថេសភ ជិម្ហគមោ>
      text <អថ ជម្ពុ តិណាសនបីឋវរំ អថ តណ្ឌុល មោរ វិសយ្ហ ទសាតិ។>
    stand <វិសយ្ហជាតកំ ទសមំ។>
    stand <កោកិលវគ្គោ ចតុត្ថោ។>
    text <តស្សុទ្ទានំ>
  text <៥។ ចូឡកុណាលវគ្គោ>
    text <  <
    text <៣៤១។ កណ្ឌរីជាតកំ ៤-៥-១>
    text <១៦១>
      text <នរានមារាមករាសុ នារិសុ អនេកចិត្តាសុ អនិគ្គហាសុ ច>
      text <សព្ពត្ថ នាបីតិករាបិ ចេ សិយា ន វិស្សសេ តិត្ថសមា ហិ នារិយោ។>
    text <១៦២>
      text <យំ វេ ទិស្វា កណ្ឌរីកិន្នរានំ សព្ពិត្ថិយោ ន រមន្តិ អគារេ>
      text <តំ តាទិសំ មច្ចំ ចជិត្វា ភរិយា អញ្ញំ ទិស្វា បុរិសំ បីឋសប្បិំ។>
    text <១៦៣>
      text <ពកស្ស ច ពាវរិកស្ស រញ្ញោ អច្ចន្តកាមានុគតស្ស ភរិយា>
      text <អវាចរី បដ្ឋវសានុគស្ស កំ វាបិ ឥត្ថី នាតិចរេ តទញ្ញំ។>
    text <១៦៤>
      text <បិង្គិយានី សព្ពលោកិស្សរស្ស រញ្ញោ បិយា ព្រហ្មទត្តស្ស ភរិយា>
      text <អវាចរី បដ្ឋវសានុគស្ស តំ វាបិ សា នាជ្ឈគា កាមកាមិនីតិ។>
    stand <កណ្ឌរីជាតកំ បឋមំ។>
    text <  <
    text <៣៤២។ វានរជាតកំ ៤-៥-២>
    text <១៦៥>
      text <អសក្ខិំ វត អត្តានំ ឧទ្ធាតុំ ឧទកា ថលំ>
      text <ន ទានាហំ បុន តុយ្ហំ វសំ គច្ឆាមិ វារិជ។>
    text <១៦៦>
      text <អលមេតេហិ អម្ពេហិ ជម្ពូហិ បនសេហិ ច>
      text <យានិ បារំ សមុទ្ទស្ស វរំ មយ្ហំ ឧទុម្ពរោ។>
    text <១៦៧>
      text <យោ ច ឧប្បតិតំ អត្ថំ ន ខិប្បមនុពុជ្ឈតិ>
      text <អមិត្តវសមន្វេតិ បច្ឆា ច អនុតប្បតិ។>
    text <១៦៨>
      text <យោ ច ឧប្បតិតំ អត្ថំ ខិប្បមេវ និពោធតិ>
      text <មុច្ចតេ សត្តុសម្ពាធា ន ច បច្ឆានុតប្បតីតិ។>
    stand <វានរជាតកំ ទុតិយំ។>
    text <  <
    text <៣៤៣។ កុន្តិនីជាតកំ ៤-៥-៣>
    text <១៦៩>
      text <អវសិម្ហ តវាគារេ និច្ចំ សក្កតបូជិតា>
      text <ត្វមេវ ទានិមករិ ហន្ទ រាជ វជាមហំ។>
    text <១៧០>
      text <យោ វេ កតេ បដិកតេ កិព្ពិសេ បដិកិព្ពិសេ>
      text <ឯវំ តំ សម្មតី វេរំ វស កុន្តិនិ មាគមា។>
    text <១៧១>
      text <ន កតស្ស ច កត្តា ច មេត្តិ សន្ធីយតេ បុន>
      text <ហទយំ នានុជានាតិ គច្ឆញ្ញេវ រថេសភ។>
    text <១៧២>
      text <កតស្ស ចេវ កត្តា ច មេត្តិ សន្ធីយតេ បុន>
      text <ធីរានំ នោ ច ពាលានំ វស កុន្តិនិ មាគមាតិ។>
    stand <កុន្តិនីជាតកំ តតិយំ។>
    text <  <
    text <៣៤៤។ អម្ពជាតកំ ៤-៥-៤>
    text <១៧៣>
      text <យោ នីលិយំ មណ្ឌយតិ សណ្ឌាសេន វិហញ្ញតិ>
      text <តស្ស សា វសមន្វេតុ យា តេ អម្ពេ អវាហរិ។>
    text <១៧៤>
      text <វីសំ វា បញ្ចវីសំ វា ឩនតិំសំ វ ជាតិយា>
      text <តាទិសា បតិ មា លទ្ធា យា តេ អម្ពេ អវាហរិ។>
    text <១៧៥>
      text <ទីឃំ គច្ឆតុ អទ្ធានំ ឯកិកា អភិសារិកា>
      text <សង្កេតេ បតិ មា អទ្ទ យា តេ អម្ពេ អវាហរិ។>
    text <១៧៦>
      text <អលង្កតា សុវសនា មាលិនី ចន្ទនុស្សទា>
      text <ឯកិកា សយនេ សេតុ យា តេ អម្ពេ អវាហរីតិ។>
    stand <អម្ពជាតកំ ចតុត្ថំ។>
    text <  <
    text <៣៤៥។ គជកុម្ភជាតកំ ៤-៥-៥>
    text <១៧៧>
      text <វនំ យទគ្គិ ទហតិ បាវកោ កណ្ហវត្តនី>
      text <កថំ ករោសិ បចលក ឯវំ ទន្ធបរក្កមោ។>
    text <១៧៨>
      text <ពហូនិ រុក្ខឆិទ្ទានិ បថព្យា វិវរានិ ច>
      text <តានិ ចេ នាភិសម្ភោម ហោតិ នោ កាលបរិយាយោ។>
    text <១៧៩>
      text <យោ ទន្ធកាលេ តរតិ តរណីយេ ច ទន្ធតិ>
      text <សុក្ខបណ្ណំវ អក្កម្ម អត្ថំ ភញ្ជតិ អត្តនោ។>
    text <១៨០>
      text <យោ ទន្ធកាលេ ទន្ធេតិ តរណីយេ ច តារយិ>
      text <សសីវ រត្តិំ វិភជំ តស្សត្ថោ បរិបូរតីតិ។>
    stand <គជកុម្ភជាតកំ បញ្ចមំ។>
    text <  <
    text <៣៤៦។ កេសវជាតកំ ៤-៥-៦>
    text <១៨១>
      text <មនុស្សិន្ទំ ជហិត្វាន សព្ពកាមសមិទ្ធិនំ>
      text <កថំ នុ ភគវា កេសី កប្បស្ស រមតិ អស្សមេ។>
    text <១៨២>
      text <សាទូនី រមណីយានិ សន្តិ វក្ខា មនោរមា>
      text <សុភាសិតានិ កប្បស្ស នារទ រមយន្តិ មំ។>
    text <១៨៣>
      text <សាលីនំ ឱទនំ ភុញ្ជេ សុចិំ មំសូបសេចនំ>
      text <កថំ សាមាកនីវារំ អលោណំ ឆាទយន្តិ តំ។>
    text <១៨៤>
      text <សាទុំ វា យទិ វាសាទុំ អប្បំ វា យទិ វា ពហុំ>
      text <វិស្សត្ថោ យត្ថ ភុញ្ជេយ្យ វិស្សាសបរមា រសាតិ។>
    stand <កេសវជាតកំ ឆដ្ឋំ។>
    text <  <
    text <៣៤៧។ អយកូដជាតកំ ៤-៥-៧>
    text <១៨៥>
      text <សព្ពាយសំ កូដមតិប្បមាណំ បគ្គយ្ហ យោ តិដ្ឋសិ អន្តលិក្ខេ>
      text <រក្ខាយ មេ ត្វំ វិហិតោ នុសជ្ជ ឧទាហុ មេ ចេតយសេ វធាយ។>
    text <១៨៦>
      text <ទូតោ អហំ រាជិធ រក្ខសានំ វធាយ តុយ្ហំ បហិតោហមស្មិ>
      text <ឥន្ទោ ច តំ រក្ខតិ ទេវរាជា តេនុត្តមង្គំ ន តេ ផាលយាមិ។>
    text <១៨៧>
      text <សចេ ច មំ រក្ខតិ ទេវរាជា ទេវានមិន្ទោ មឃវា សុជម្បតិ>
      text <កាមំ បិសាចា វិនទន្តុ សព្ពេ ន សន្តសេ រក្ខសិយា បជាយ។>
    text <១៨៨>
      text <កាមំ កន្ទន្តុ កុម្ភណ្ឌា សព្ពេ បំសុបិសាចកា>
      text <នាលំ បិសាចា យុទ្ធាយ មហតី សា វិភិំសិកាតិ។>
    stand <អយកូដជាតកំ សត្តមំ។>
    text <  <
    text <៣៤៨។ អរញ្ញជាតកំ ៤-៥-៨>
    text <១៨៩>
      text <អរញ្ញា គាមមាគម្ម កិំសីលំ កិំវតំ អហំ>
      text <បុរិសំ តាត សេវេយ្យំ តំ មេ អក្ខាហិ បុច្ឆិតោ។>
    text <១៩០>
      text <យោ តំ វិស្សាសយេ តាត វិស្សាសញ្ច ខមេយ្យ តេ>
      text <សុស្សូសី ច តិតិក្ខី ច តំ ភជេហិ ឥតោ គតោ។>
    text <១៩១>
      text <យស្ស កាយេន វាចាយ មនសា នត្ថិ ទុក្កដំ>
      text <ឧរសីវ បតិដ្ឋាយ តំ ភជេហិ ឥតោ គតោ។>
    text <១៩២>
      text <ហលិទ្ទិរាគំ កបិចិត្តំ បុរិសំ រាគវិរាគិនំ>
      text <តាទិសំ តាត មា សេវិ និម្មនុស្សម្បិ ចេ សិយាតិ។>
    stand <អរញ្ញជាតកំ អដ្ឋមំ។>
    text <  <
    text <៣៤៩។ សន្ធិភេទជាតកំ ៤-៥-៩>
    text <១៩៣>
      text <នេវ ឥត្ថីសុ សាមញ្ញំ នាបិ ភក្ខេសុ សារថិ>
      text <អថស្ស សន្ធិភេទស្ស បស្ស យាវ សុចិន្តិតំ។>
    text <១៩៤>
      text <អសិ តិក្ខោវ មំសម្ហិ បេសុញ្ញំ បរិវត្តតិ>
      text <យត្ថូសភញ្ច សីហញ្ច ភក្ខយន្តិ មិគាធមា។>
    text <១៩៥>
      text <ឥមំ សោ សយនំ សេតិ យមិមំ បស្សសិ សារថិ>
      text <យោ វាចំ សន្ធិភេទស្ស បិសុណស្ស និពោធតិ។>
    text <១៩៦>
      text <តេ ជនា សុខមេធន្តិ នរា សគ្គគតារិវ>
      text <យេ វាចំ សន្ធិភេទស្ស នាវពោធន្តិ សារថីតិ។>
    stand <សន្ធិភេទជាតកំ នវមំ។>
    text <  <
    text <៣៥០។ ទេវតាបញ្ហជាតកំ ៤-៥-១០>
    text <១៩៧>
      text <ហន្តិ ហត្ថេហិ បាទេហិ មុខញ្ច បរិសុម្ភតិ>
      text <ស វេ រាជ បិយោ ហោតិ កំ តេន ត្វាភិបស្សសិ។>
    text <១៩៨>
      text <អក្កោសតិ យថាកាមំ អាគមញ្ចស្ស ឥច្ឆតិ>
      text <ស វេ រាជ បិយោ ហោតិ កំ តេន ត្វាភិបស្សសិ។>
    text <១៩៩>
      text <អព្ភក្ខាតិ អភូតេន អលិកេនាភិសារយេ>
      text <ស វេ រាជ បិយោ ហោតិ កំ តេន ត្វាភិបស្សសិ។>
    text <២០០>
      text <ហរំ អន្នញ្ច បានញ្ច វត្ថសេនាសនានិ ច>
      text <អញ្ញទត្ថុហរា សន្តា តេ វេ រាជ បិយា ហោន្តិ>
      text <កំ តេន ត្វាភិបស្សសីតិ។>
      text <នរានំ អសក្ខិវសិម្ហវរោ នីលិយមគ្គិវរញ្ច បុន>
      text <បុន រសាយសកូដវរោ តថារញ្ញ សារថិ ហន្តិ ទសាតិ។>
      text <កាលិង្គំ បុចិមន្ទញ្ច កុដិទូសក កោកិលា>
      text <ចូឡកុណាលវគ្គោ សោ បញ្ចមោ សុប្បកាសិតោតិ។>
    stand <ទេវតាបញ្ហជាតកំ ទសមំ។>
    stand <ចូឡកុណាលវគ្គោ បញ្ចមោ។>
    text <តស្សុទ្ទានំ>
    text <អថ វគ្គុទ្ទានំ>
    stand <ចតុក្កនិបាតំ និដ្ឋិតំ។>
