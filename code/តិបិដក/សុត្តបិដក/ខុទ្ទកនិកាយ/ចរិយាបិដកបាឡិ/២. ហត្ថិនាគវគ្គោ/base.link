text <២។ ហត្ថិនាគវគ្គោ>
  text <១។ មាតុបោសកចរិយា>
    text <១>
      text <យទា អហោសិំ បវនេ កុញ្ជរោ មាតុបោសកោ>
      text <ន តទា អត្ថិ មហិយា គុណេន មម សាទិសោ។>
    text <២>
      text <បវនេ ទិស្វា វនចរោ រញ្ញោ មំ បដិវេទយិ>
      text <តវានុច្ឆវោ មហារាជ គជោ វសតិ កាននេ។>
    text <៣>
      text <ន តស្ស បរិក្ខាយត្ថោ នបិ អាឡកកាសុយា>
      text <សហ គហិតេ សោណ្ឌាយ សយមេវ ឥធេហិតិ។>
    text <៤>
      text <តស្ស តំ វចនំ សុត្វា រាជាបិ តុដ្ឋមានសោ>
      text <បេសេសិ ហត្ថិទមកំ ឆេកាចរិយំ សុសិក្ខិតំ។>
    text <៥>
      text <គន្ត្វា សោ ហត្ថិទមកោ អទ្ទស បទុមស្សរេ>
      text <ភិសមុឡាលំ ឧទ្ធរន្តំ យាបនត្ថាយ មាតុយា។>
    text <៦>
      text <វិញ្ញាយ មេ សីលគុណំ លក្ខណំ ឧបធារយិ>
      text <ឯហិ បុត្តាតិ បត្វាន មម សោណ្ឌាយ អគ្គហិ។>
    text <៧>
      text <យំ មេ តទា បាកតិកំ សរីរានុគតំ ពលំ>
      text <អជ្ជ នាគសហស្សានំ ពលេន សមសាទិសំ។>
    text <៨>
      text <យទិហំ តេសំ បកុប្បេយ្យំ ឧបេតានំ គហណាយ មំ>
      text <បដិពលោ ភវេ តេសំ យាវ រជ្ជម្បិ មានុសំ។>
    text <៩>
      text <អបិ ចាហំ សីលរក្ខាយ សីលបារមិបូរិយា>
      text <ន ករោមិ ចិត្តេ អញ្ញថត្តំ បក្ខិបន្តំ មមាឡកេ។>
    text <១០>
      text <យទិ តេ មំ តត្ថ កោដ្ដេយ្យុំ ផរសូហិ តោមរេហិ ច>
      text <នេវ តេសំ បកុប្បេយ្យំ សីលខណ្ឌភយា មមាតិ។>
    stand <មាតុបោសកចរិយំ បឋមំ។>
  text <២។ ភូរិទត្តចរិយា>
    text <១១>
      text <បុនាបរំ យទា ហោមិ ភូរិទត្តោ មហិទ្ធិកោ>
      text <វិរូបក្ខេន មហារញ្ញា ទេវលោកមគញ្ឆហំ។>
    text <១២>
      text <តត្ថ បស្សិត្វាហំ ទេវេ ឯកន្តំ សុខសមប្បិតេ>
      text <តំ សគ្គគមនត្ថាយ សីលព្ពតំ សមាទិយិំ។>
    text <១៣>
      text <សរីរកិច្ចំ កត្វាន ភុត្វា យាបនមត្តកំ>
      text <ចតុរោ អង្គេ អធិដ្ឋាយ សេមិ វម្មិកមុទ្ធនិ។>
    text <១៤>
      text <ឆវិយា ចម្មេន មំសេន នហារុអដ្ឋិកេហិ វា>
      text <យស្ស ឯតេន ករណីយំ ទិន្នំយេវ ហរាតុ សោ។>
    text <១៥>
      text <សំសិតោ អកតញ្ញុនា អាលម្បាយនោ មមគ្គហិ>
      text <បេឡាយ បក្ខិបិត្វាន កីឡេតិ មំ តហិំ តហិំ។>
    text <១៦>
      text <បេឡាយ បក្ខិបន្តេបិ សម្មទ្ទន្តេបិ បាណិនា>
      text <អាលម្បាយនេ ន កុប្បាមិ សីលខណ្ឌភយា មម។>
    text <១៧>
      text <សកជីវិតបរិច្ចាគោ តិណតោ លហុកោ មម>
      text <សីលវីតិក្កមោ មយ្ហំ បថវីឧប្បតនំ វិយ។>
    text <១៨>
      text <និរន្តរំ ជាតិសតំ ចជេយ្យំ មម ជីវិតំ>
      text <នេវ សីលំ បភិន្ទេយ្យំ ចតុទ្ទីបាន ហេតុបិ។>
    text <១៩>
      text <អបិ ចាហំ សីលរក្ខាយ សីលបារមិបូរិយា>
      text <ន ករោមិ ចិត្តេ អញ្ញថត្តំ បក្ខិបន្តម្បិ បេឡកេតិ។>
    stand <ភូរិទត្តចរិយំ ទុតិយំ។>
  text <៣។ ចម្បេយ្យនាគចរិយា>
    text <២០>
      text <បុនាបរំ យទា ហោមិ ចម្បេយ្យកោ មហិទ្ធិកោ>
      text <តទាបិ ធម្មិកោ អាសិំ សីលព្ពតសមប្បិតោ។>
    text <២១>
      text <តទាបិ មំ ធម្មចារិំ ឧបវុត្ថំ ឧបោសថំ>
      text <អហិតុណ្ឌិកោ គហេត្វាន រាជទ្វារម្ហិ កីឡតិ។>
    text <២២>
      text <យំ យំ សោ វណ្ណំ ចិន្តយិ នីលំវ បីតលោហិតំ>
      text <តស្ស ចិត្តានុវត្តន្តោ ហោមិ ចិន្តិតសន្និភោ។>
    text <២៣>
      text <ថលំ ករេយ្យមុទកំ ឧទកម្បិ ថលំ ករេ>
      text <យទិហំ តស្ស បកុប្បេយ្យំ ខណេន ឆារិកំ ករេ។>
    text <២៤>
      text <យទិ ចិត្តវសី ហេស្សំ បរិហាយិស្សាមិ សីលតោ>
      text <សីលេន បរិហីនស្ស ឧត្តមត្ថោ ន សិជ្ឈតិ។>
    text <២៥>
      text <កាមំ ភិជ្ជតុយំ កាយោ ឥធេវ វិកិរីយតុ>
      text <នេវ សីលំ បភិន្ទេយ្យំ វិកិរន្តេ ភុសំ វិយាតិ។>
    stand <ចម្បេយ្យនាគចរិយំ តតិយំ។>
  text <៤។ ចូឡពោធិចរិយា>
    text <២៦>
      text <បុនាបរំ យទា ហោមិ ចូឡពោធិ សុសីលវា>
      text <ភវំ ទិស្វាន ភយតោ នេក្ខម្មំ អភិនិក្ខមិំ។>
    text <២៧>
      text <យា មេ ទុតិយិកា អាសិ ព្រាហ្មណី កនកសន្និភា>
      text <សាបិ វដ្ដេ អនបេក្ខា នេក្ខម្មំ អភិនិក្ខមិ។>
    text <២៨>
      text <និរាលយា ឆិន្នពន្ធូ អនបេក្ខា កុលេ គណេ>
      text <ចរន្តា គាមនិគមំ ពារាណសិមុបាគមុំ។>
    text <២៩>
      text <តត្ថ វសាម និបកា អសំសដ្ឋា កុលេ គណេ>
      text <និរាកុលេ អប្បសទ្ទេ រាជុយ្យានេ វសាមុភោ។>
    text <៣០>
      text <ឧយ្យានទស្សនំ គន្ត្វា រាជា អទ្ទស ព្រាហ្មណិំ>
      text <ឧបគម្ម មមំ បុច្ឆិ តុយ្ហេសា កា កស្ស ភរិយា។>
    text <៣១>
      text <ឯវំ វុត្តេ អហំ តស្ស ឥទំ វចនមព្រវិំ>
      text <ន មយ្ហំ ភរិយា ឯសា សហធម្មា ឯកសាសនី។>
    text <៣២>
      text <តិស្សា សារត្តគធិតោ គាហាបេត្វាន ចេដកេ>
      text <និប្បីឡយន្តោ ពលសា អន្តេបុរំ បវេសយិ។>
    text <៣៣>
      text <ឱទបត្តកិយា មយ្ហំ សហជា ឯកសាសនី>
      text <អាកឌ្ឍិត្វា នយន្តិយា កោបោ មេ ឧបបជ្ជថ។>
    text <៣៤>
      text <សហ កោបេ សមុប្បន្នេ សីលព្ពតមនុស្សរិំ>
      text <តត្ថេវ កោបំ និគ្គណ្ហិំ នាទាសិំ វឌ្ឍិតូបរិ។>
    text <៣៥>
      text <យទិ នំ ព្រាហ្មណិំ កោចិ កោដ្ដេយ្យ តិណ្ហសត្តិយា>
      text <នេវ សីលំ បភិន្ទេយ្យំ ពោធិយាយេវ ការណា។>
    text <៣៦>
      text <ន មេសា ព្រាហ្មណី ទេស្សា នបិ មេ ពលំ ន វិជ្ជតិ>
      text <សព្ពញ្ញុតំ បិយំ មយ្ហំ តស្មា សីលានុរក្ខិសន្តិ។>
    stand <ចូឡពោធិចរិយំ ចតុត្ថំ។>
  text <៥។ មហិំសរាជចរិយា>
    text <៣៧>
      text <បុនាបរំ យទា ហោមិ មហិំសោ បវនចារកោ>
      text <បវឌ្ឍកាយោ ពលវា មហន្តោ ភីមទស្សនោ។>
    text <៣៨>
      text <បព្ភារេ គិរិទុគ្គេ ច រុក្ខមូលេ ទកាសយេ>
      text <ហោតេត្ថ ឋានំ មហិំសានំ កោចិ កោចិ តហិំ តហិំ។>
    text <៣៩>
      text <វិចរន្តោ ព្រហារញ្ញេ ឋានំ អទ្ទស ភទ្ទកំ>
      text <តំ ឋានំ ឧបគន្ត្វាន តិដ្ឋាមិ ច សយាមិ ច។>
    text <៤០>
      text <អថេត្ថ កបិមាគន្ត្វា បាបោ អនរិយោ លហុ>
      text <ខន្ធេ នលាដេ ភមុកេ មុត្តេតិ ឱហនេតិតំ។>
    text <៤១>
      text <សកិម្បិ ទិវសំ ទុតិយំ តតិយំ ចតុត្ថម្បិ ច>
      text <ទូសេតិ មំ សព្ពកាលំ តេន ហោមិ ឧបទ្ទុតោ។>
    text <៤២>
      text <មមំ ឧបទ្ទុតំ ទិស្វា យក្ខោ មំ ឥទមព្រវិ>
      text <នាសេហេតំ ឆវំ បាបំ សិង្គេហិ ច ខុរេហិ ច។>
    text <៤៣>
      text <ឯវំ វុត្តេ តទា យក្ខេ អហំ តំ ឥទមព្រវិំ>
      text <កិំ ត្វំ មក្ខេសិ កុណបេន បាបេន អនរិយេន មំ។>
    text <៤៤>
      text <យទិហំ តស្ស បកុប្បេយ្យំ តតោ ហីនតរោ ភវេ>
      text <សីលញ្ច មេ បភិជ្ជេយ្យ វិញ្ញូ ច គរហេយ្យុ មំ។>
    text <៤៥>
      text <ហីឡិតា ជីវិតា វាបិ បរិសុទ្ធេន មតំ វរំ>
      text <ក្យាហំ ជីវិតហេតូបិ កាហាមិំ បរហេឋនំ។>
    text <៤៦>
      text <មមេវាយំ មញ្ញមានោ អញ្ញេបេវំ ករិស្សតិ>
      text <តេវ តស្ស វធិស្សន្តិ សា មេ មុត្តិ ភវិស្សតិ។>
    text <៤៧>
      text <ហីនមជ្ឈិមឧក្កដ្ឋេ សហន្តោ អវមានិតំ>
      text <ឯវំ លភតិ សប្បញ្ញោ មនសា យថា បត្ថិតន្តិ។>
    stand <មហិំសរាជចរិយំ បញ្ចមំ។>
  text <៦។ រុរុរាជចរិយា>
    text <៤៨>
      text <បុនាបរំ យទា ហោមិ សុតត្តកនកសន្និភោ>
      text <មិគរាជា រុរុនាម បរមសីលសមាហិតោ។>
    text <៤៩>
      text <រម្មេ បទេសេ រមណីយេ វិវិត្តេ អមនុស្សកេ>
      text <តត្ថ វាសំ ឧបគញ្ឆិំ គង្គាកូលេ មនោរមេ។>
    text <៥០>
      text <អថ ឧបរិ គង្គាយ ធនិកេហិ បរិបីឡិតោ>
      text <បុរិសោ គង្គាយ បបតិ ជីវាមិ វា មរាមិ វា។>
    text <៥១>
      text <រត្តិន្ទិវំ សោ គង្គាយ វុយ្ហមានោ មហោទកេ>
      text <រវន្តោ ករុណំ រវំ មជ្ឈេ គង្គាយ គច្ឆតិ។>
    text <៥២>
      text <តស្សាហំ សទ្ទំ សុត្វាន ករុណំ បរិទេវតោ>
      text <គង្គាយ តីរេ ឋត្វាន អបុច្ឆិំ កោសិ ត្វំ នរោ។>
    text <៥៣>
      text <សោ មេ បុដ្ឋោ ច ព្យាកាសិ អត្តនោ ករណំ តទា>
      text <ធនិកេហិ ភីតោ តសិតោ បក្ខន្ទោហំ មហានទិំ។>
    text <៥៤>
      text <តស្ស កត្វាន ការុញ្ញំ ចជិត្វា មម ជីវិតំ>
      text <បវិសិត្វា នីហរិំ តស្ស អន្ធការម្ហិ រត្តិយា។>
    text <៥៥>
      text <អស្សត្ថកាលមញ្ញាយ តស្សាហំ ឥទមព្រវិំ>
      text <ឯកំ តំ វរំ យាចាមិ មា មំ កស្សចិ បាវទ។>
    text <៥៦>
      text <នគរំ គន្ត្វាន អាចិក្ខិ បុច្ឆិតោ ធនហេតុកោ>
      text <រាជានំ សោ គហេត្វាន ឧបគញ្ឆិ មមន្តិកំ។>
    text <៥៧>
      text <យាវតា ករណំ សព្ពំ រញ្ញោ អារោចិតំ មយា>
      text <រាជា សុត្វាន វចនំ ឧសុំ តស្ស បកប្បយិ>
      text <ឥធេវ ឃាតយិស្សាមិ មិត្តទុព្ភិំ អនារិយំ។>
    text <៥៨>
      text <តមហំ អនុរក្ខន្តោ និម្មិនិំ មម អត្តនា>
      text <តិដ្ឋតេសោ មហារាជ កាមការោ ភវាមិ តេ។>
    text <៥៩>
      text <អនុរក្ខិំ មម សីលំ នារក្ខិំ មម ជីវិតំ>
      text <សីលវា ហិ តទា អាសិំ ពោធិយាយេវ ការណាតិ។>
    stand <រុរុរាជចរិយំ ឆដ្ឋំ។>
  text <៧។ មាតង្គចរិយា>
    text <៦០>
      text <បុនាបរំ យទា ហោមិ ជដិលោ ឧគ្គតាបនោ>
      text <មាតង្គោ នាម នាមេន សីលវា សុសមាហិតោ។>
    text <៦១>
      text <អហញ្ច ព្រាហ្មណោ ឯកោ គង្គាកូលេ វសាមុភោ>
      text <អហំ វសាមិ ឧបរិ ហេដ្ឋា វសតិ ព្រាហ្មណោ។>
    text <៦២>
      text <វិចរន្តោ អនុកូលម្ហិ ឧទ្ធំ មេ អស្សមទ្ទស>
      text <តត្ថ មំ បរិភាសេត្វា អភិសបិ មុទ្ធផាលនំ។>
    text <៦៣>
      text <យទិហំ តស្ស បកុប្បេយ្យំ យទិ សីលំ ន គោបយេ>
      text <ឱលោកេត្វានហំ តស្ស ករេយ្យំ ឆារិកំ វិយ។>
    text <៦៤>
      text <យំ សោ តទា មំ អភិសបិ កុបិតោ ទុដ្ឋមានសោ>
      text <តស្សេវ មត្ថកេ និបតិ យោគេន តំ បមោចយិំ។>
    text <៦៥>
      text <អនុរក្ខិំ មម សីលំ នារក្ខិំ មម ជីវិតំ>
      text <សីលវា ហិ តទា អាសិំ ពោធិយាយេវ ការណាតិ។>
    stand <មាតង្គចរិយំ សត្តមំ។>
  text <៨។ ធម្មទេវបុត្តចរិយា>
    text <៦៦>
      text <បុនាបរំ យទា ហោមិ មហាបក្ខោ មហិទ្ធិកោ>
      text <ធម្មោ នាម មហាយក្ខោ សព្ពលោកានុកម្បកោ។>
    text <៦៧>
      text <ទសកុសលកម្មបថេ សមាទបេន្តោ មហាជនំ>
      text <ចរាមិ គាមនិគមំ សមិត្តោ សបរិជ្ជនោ។>
    text <៦៨>
      text <បាបោ កទរិយោ យក្ខោ ទីបេន្តោ ទស បាបកេ>
      text <សោបេត្ថ មហិយា ចរតិ សមិត្តោ សបរិជ្ជនោ។>
    text <៦៩>
      text <ធម្មវាទី អធម្មោ ច ឧភោ បច្ចនិកា មយំ>
      text <ធុរេ ធុរំ ឃដ្ដយន្តា សមិម្ហា បដិបថេ ឧភោ។>
    text <៧០>
      text <កលហោ វត្តតី ភេស្មា កល្យាណបាបកស្ស ច>
      text <មគ្គា ឱក្កមនត្ថាយ មហាយុទ្ធោ ឧបដ្ឋិតោ។>
    text <៧១>
      text <យទិហំ តស្ស កុប្បេយ្យំ យទិ ភិន្ទេ តបោគុណំ>
      text <សហបរិជនំ តស្ស រជភូតំ ករេយ្យហំ។>
    text <៧២>
      text <អបិចាហំ សីលរក្ខាយ និព្ពាបេត្វាន មានសំ>
      text <សហ ជនេនោក្កមិត្វា បថំ បាបស្ស ទាសហំ។>
    text <៧៣>
      text <សហ បថតោ ឱក្កន្តេ កត្វា ចិត្តស្ស និព្ពុតិំ>
      text <វិវរំ អទាសិ បថវី បាបយក្ខស្ស តាវទេតិ។>
    stand <ធម្មទេវបុត្តចរិយំ អដ្ឋមំ។>
  text <៩។ អលីនសត្តុចរិយា>
    text <៧៤>
      text <បញ្ចាលរដ្ឋេ នគរវរេ កបិលាយំ បុរុត្តមេ>
      text <រាជា ជយទ្ទិសោ នាម សីលគុណមុបាគតោ។>
    text <៧៥>
      text <តស្ស រញ្ញោ អហំ បុត្តោ សុតធម្មោ សុសីលវា>
      text <អលីនសត្តោ គុណវា អនុរក្ខបរិជនោ សទា។>
    text <៧៦>
      text <បិតា មេ មិគវំ គន្ត្វា បោរិសាទំ ឧបាគមិ>
      text <សោ មេ បិតុមគ្គហេសិ ភក្ខោសិ មម មា ចលិ។>
    text <៧៧>
      text <តស្ស តំ វចនំ សុត្វា ភីតោ តសិតវេធិតោ>
      text <ឩរុក្ខម្ភោ អហុ តស្ស ទិស្វាន បោរិសាទកំ។>
    text <៧៨>
      text <មិគវំ គហេត្វា មុញ្ចស្សុ កត្វា អាគមនំ បុន>
      text <ព្រាហ្មណស្ស ធនំ ទត្វា បិតា អាមន្តយី មមំ។>
    text <៧៩>
      text <រជ្ជំ បុត្ត បដិបជ្ជ មា បមជ្ជិ បុរំ ឥទំ>
      text <កតំ មេ បោរិសាទេន មម អាគមនំ បុន។>
    text <៨០>
      text <មាតាបិតូ ច វន្ទិត្វា និម្មិនិត្វាន អត្តនា>
      text <និក្ខិបិត្វា ធនុំ ខគ្គំ បោរិសាទំ ឧបាគមិំ។>
    text <៨១>
      text <សសត្ថហត្ថូបគតំ កទាចិ សោ តសិស្សតិ>
      text <តេន ភិជ្ជិស្សតិ សីលំ បរិត្តាសំ កតេ មយិ។>
    text <៨២>
      text <សីលខណ្ឌភយា មយ្ហំ តស្ស ទេស្សំ ន ព្យាហរិំ>
      text <មេត្តចិត្តោ ហិតវាទី ឥទំ វចនមព្រវិំ។>
    text <៨៣>
      text <ឧជ្ជាលេហិ មហាអគ្គិំ បបតិស្សាមិ រុក្ខតោ>
      text <ត្វំ បក្កកាលមញ្ញាយ ភក្ខយ មំ បិតាមហ។>
    text <៨៤>
      text <ឥតិ សីលវតំ ហេតុ នារក្ខិំ មម ជីវិតំ>
      text <បព្ពាជេសិំ ចហំ តស្ស សទា បាណាតិបាតិកន្តិ។>
    stand <អលីនសត្តុចរិយំ នវមំ។>
  text <១០។ សង្ខបាលចរិយា>
    text <៨៥>
      text <បុនាបរំ យទា ហោមិ សង្ខបាលោ មហិទ្ធិកោ>
      text <ទាឋាវុធោ ឃោរវិសោ ទ្វិជិវ្ហោ ឧរគាធិភូ។>
    text <៨៦>
      text <ចតុប្បថេ មហាមគ្គេ នានាជនសមាកុលេ>
      text <ចតុរោ អង្គេ អធិដ្ឋាយ តត្ថ វាសមកប្បយិំ។>
    text <៨៧>
      text <ឆវិយា ចម្មេន មំសេន នហារុអដ្ឋិកេហិ វា>
      text <យស្ស ឯតេន ករណីយំ ទិន្នំយេវ ហរាតុ សោ។>
    text <៨៨>
      text <អទ្ទសំសុ ភោជបុត្តា ខរា លុទ្ទា អការុណា>
      text <ឧបគញ្ឆុំ មមំ តត្ថ ទណ្ឌមុគ្គរបាណិនោ។>
    text <៨៩>
      text <នាសាយ វិនិវិជ្ឈិត្វា នង្គុដ្ឋេ បិដ្ឋិកណ្ដកេ>
      text <កាជេ អារោបយិត្វាន ភោជបុត្តា ហរិំសុ មំ។>
    text <៩០>
      text <សសាគរន្តំ បថវិំ សកាននំ សបព្ពតំ>
      text <ឥច្ឆមានោ ចហំ តត្ថ នាសាវាតេន ឈាបយេ។>
    text <៩១>
      text <សូលេហិ វិនិវិជ្ឈន្តេ កោដ្ដយន្តេបិ សត្តិភិ>
      text <ភោជបុត្តេ ន កុប្បាមិ ឯសា មេ សីលបារមីតិ។>
      text <ហត្ថិនាគោ ភូរិទត្តោ ចម្បេយ្យោ ពោធិ មហិំសោ>
      text <រុរុ មាតង្គោ ធម្មោ ច អត្រជោ ច ជយទ្ទិសោ។>
      text <ឯតេ នវ សីលពលា បរិក្ខារា បទេសិកា>
      text <ជីវិតំ បរិរក្ខិត្វា សីលានិ អនុរក្ខិសំ។>
      text <សង្ខបាលស្ស មេ សតោ សព្ពកាលម្បិ ជីវិតំ>
      text <យស្ស កស្សចិ និយ្យត្តំ តស្មា សា សីលបារមីតិ។>
    stand <សង្ខបាលចរិយំ ទសមំ។>
    stand <ហត្ថិនាគវគ្គោ ទុតិយោ។>
    text <តស្សុទ្ទានំ>
    stand <សីលបារមិនិទ្ទេសោ និដ្ឋិតោ។>
