text <៣។ យុធញ្ជយវគ្គោ>
  text <១។ យុធញ្ជយចរិយា>
    text <១>
      text <យទាហំ អមិតយសោ រាជបុត្តោ យុធញ្ជយោ>
      text <ឧស្សាវពិន្ទុំ សូរិយាតបេ បតិតំ ទិស្វាន សំវិជិំ។>
    text <២>
      text <តញ្ញេវាធិបតិំ កត្វា សំវេគមនុព្រូហយិំ>
      text <មាតាបិតូ ច វន្ទិត្វា បព្ពជ្ជមនុយាចហំ។>
    text <៣>
      text <យាចន្តិ មំ បញ្ជលិកា សនេគមា សរដ្ឋកា>
      text <អជ្ជេវ បុត្ត បដិបជ្ជ ឥទ្ធំ ផីតំ មហាមហិំ។>
    text <៤>
      text <សរាជកេ សហោរោធេ សនេគមេ សរដ្ឋកេ>
      text <ករុណំ បរិទេវន្តេ អនបេក្ខោវ បរិច្ចជិំ។>
    text <៥>
      text <កេវលំ បថវិំ រជ្ជំ ញាតិបរិជនំ យសំ>
      text <ចជមានោ ន ចិន្តេសិំ ពោធិយាយេវ ការណា។>
    text <៦>
      text <មាតាបិតា ន មេ ទេស្សា នបិ មេ ទេស្សំ មហាយសំ>
      text <សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។>
    stand <យុធញ្ជយចរិយំ បឋមំ។>
  text <២។ សោមនស្សចរិយា>
    text <៧>
      text <បុនាបរំ យទា ហោមិ ឥន្ទបត្ថេ បុរុត្តមេ>
      text <កាមិតោ ទយិតោ បុត្តោ សោមនស្សោតិ វិស្សុតោ។>
    text <៨>
      text <សីលវា គុណសម្បន្នោ កល្យាណបដិភានវា>
      text <វុឌ្ឍាបចាយី ហិរីមា សង្គហេសុ ច កោវិទោ។>
    text <៩>
      text <តស្ស រញ្ញោ បតិករោ អហោសិ កុហកតាបសោ>
      text <អារាមំ មាលាវច្ឆញ្ច រោបយិត្វាន ជីវតិ។>
    text <១០>
      text <តមហំ ទិស្វាន កុហកំ ថុសរាសិំវ អតណ្ឌុលំ>
      text <ទុមំវ អន្តោ សុសិរំ កទលិំវ អសារកំ។>
    text <១១>
      text <នត្ថិមស្ស សតំ ធម្មោ សាមញ្ញាបគតោ អយំ>
      text <ហិរីសុក្កធម្មជហិតោ ជីវិតវុត្តិការណា។>
    text <១២>
      text <កុបិតោ អហុ បច្ចន្តោ អដវីហិ បរន្តិហិ>
      text <តំ និសេធេតុំ គច្ឆន្តោ អនុសាសិ បិតា មមំ។>
    text <១៣>
      text <មា បមជ្ជិ តុវំ តាត ជដិលំ ឧគ្គតាបនំ>
      text <យទិច្ឆកំ បវត្តេហិ សព្ពកាមទទោ ហិ សោ។>
    text <១៤>
      text <តមហំ គន្ត្វានុបដ្ឋានំ ឥទំ វចនមព្រវិំ>
      text <កច្ចិ តេ គហបតិ កុសលំ កិំ វា តេ អាហរីយតុ។>
    text <១៥>
      text <តេន សោ កុបិតោ អាសិ កុហកោ មាននិស្សិតោ>
      text <ឃាតាបេមិ តុវំ អជ្ជ រដ្ឋា បព្ពាជយាមិ វា។>
    text <១៦>
      text <និសេធយិត្វា បច្ចន្តំ រាជា កុហកមព្រវិ>
      text <កច្ចិ តេ ភន្តេ ខមនីយំ សម្មានោ តេ បវត្តិតោ។>
    text <១៧>
      text <តស្ស អាចិក្ខតី បាបោ កុមារោ យថា នាសិយោ>
      text <តស្ស តំ វចនំ សុត្វា អាណាបេសិ មហីបតិ។>
    text <១៨>
      text <សីសំ តត្ថេវ ឆិន្ទិត្វា កត្វាន ចតុខណ្ឌិកំ>
      text <រថិយា រថិយំ ទស្សេថ សា គតិ ជដិលហីឡិតា។>
    text <១៩>
      text <តត្ថ ការណិកា គន្ត្វា ចណ្ឌា លុទ្ទា អការុណា>
      text <មាតុអង្កេ និសិន្នស្ស អាកឌ្ឍិត្វា នយន្តិ មំ។>
    text <២០>
      text <តេសាហំ ឯវមវចំ ពន្ធតំ គាឡ្ហពន្ធនំ>
      text <រញ្ញោ ទស្សេថ មំ ខិប្បំ រាជកិរិយានិ អត្ថិ មេ។>
    text <២១>
      text <តេ មំ រញ្ញោ ទស្សយិំសុ បាបស្ស បាបសេវិនោ>
      text <ទិស្វាន តំ សញ្ញាបេសិំ មមញ្ច វសមានយិំ។>
    text <២២>
      text <សោ មំ តត្ថ ខមាបេសិ មហារជ្ជមទាសិ មេ>
      text <សោហំ តមំ ទាលយិត្វា បព្ពជិំ អនគារិយំ។>
    text <២៣>
      text <ន មេ ទេស្សំ មហារជ្ជំ កាមភោគោ ន ទេស្សិយោ>
      text <សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។>
    stand <សោមនស្សចរិយំ ទុតិយំ។>
  text <៣។ អយោឃរចរិយា>
    text <២៤>
      text <បុនាបរំ យទា ហោមិ កាសិរាជស្ស អត្រជោ>
      text <អយោឃរម្ហិ សំវឌ្ឍោ នាមេនាសិ អយោឃរោ។>
    text <២៥>
      text <ទុក្ខេន ជីវិតោ លទ្ធោ សំបីឡេ បតិបោសិតោ>
      text <អជ្ជេវ បុត្ត បដិបជ្ជ កេវលំ វសុធំ ឥមំ។>
    text <២៦>
      text <សរដ្ឋកំ សនិគមំ សជនំ វន្ទិត្វ ខត្តិយំ>
      text <អញ្ជលិំ បគ្គហេត្វាន ឥទំ វចនមព្រវិំ។>
    text <២៧>
      text <យេ កេចិ មហិយា សត្តា ហីនមុក្កដ្ឋមជ្ឈិមា>
      text <និរារក្ខា សកេ គេហេ វឌ្ឍន្តិ សកញាតិភិ។>
    text <២៨>
      text <ឥទំ លោកេ ឧត្តរិយំ សំបីឡេ មម បោសនំ>
      text <អយោឃរម្ហិ សំវឌ្ឍោ អប្បភេ ចន្ទសូរិយេ។>
    text <២៩>
      text <បូតិកុណបសម្បុណ្ណា មុច្ចិត្វា មាតុ កុច្ឆិតោ>
      text <តតោ ឃោរតរេ ទុក្ខេ បុន បក្ខិត្តយោឃរេ។>
    text <៣០>
      text <យទិហំ តាទិសំ បត្វា ទុក្ខំ បរមទារុណំ>
      text <រជ្ជេសុ យទិ រជ្ជាមិ បាបានំ ឧត្តមោ សិយំ។>
    text <៣១>
      text <ឧក្កណ្ឋិតោម្ហិ កាយេន រជ្ជេនម្ហិ អនត្ថិកោ>
      text <និព្ពុតិំ បរិយេសិស្សំ យត្ថ មំ មច្ចុ ន មទ្ទិយេ។>
    text <៣២>
      text <ឯវាហំ ចិន្តយិត្វាន វិរវន្តេ មហាជនេ>
      text <នាគោវ ពន្ធនំ ឆេត្វា បាវិសិំ កាននំ វនំ។>
    text <៣៣>
      text <មាតាបិតា ន មេ ទេស្សា នបិ មេ ទេស្សំ មហាយសំ>
      text <សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។>
    stand <អយោឃរចរិយំ តតិយំ។>
  text <៤។ ភិសចរិយា>
    text <៣៤>
      text <បុនាបរំ យទា ហោមិ កាសីនំ បុរវរុត្តមេ>
      text <ភគិនី ច ភាតរោ សត្ត និព្ពត្តា សោត្ថិយេ កុលេ។>
    text <៣៥>
      text <ឯតេសំ បុព្ពជោ អាសិំ ហិរីសុក្កមុបាគតោ>
      text <ភវំ ទិស្វាន ភយតោ នេក្ខម្មាភិរតោ អហំ។>
    text <៣៦>
      text <មាតាបិតូហិ បហិតា សហាយា ឯកមានសា>
      text <កាមេហិ មំ និមន្តេន្តិ កុលវំសំ ធរេហិតិ។>
    text <៣៧>
      text <យំ តេសំ វចនំ វុត្តំ គិហីធម្មេ សុខាវហំ>
      text <តំ មេ អហោសិ កឋិនំ តត្ត ផាលសមំ វិយ។>
    text <៣៨>
      text <តេ មំ តទា ឧក្ខិបន្តំ បុច្ឆិំសុ បត្ថិតំ មម>
      text <កិំ ត្វំ បត្ថយសេ សម្ម យទិ កាមេ ន ភុញ្ជសិ។>
    text <៣៩>
      text <តេសាហំ ឯវមវចំ អត្ថកាមោ ហិតេសិនំ>
      text <នាហំ បត្ថេមិ គិហីភាវំ នេក្ខម្មាភិរតោ អហំ។>
    text <៤០>
      text <តេ មយ្ហំ វចនំ សុត្វា បិតុមាតុ ច សាវយុំ>
      text <មាតាបិតា ឯវមាហុ សព្ពេវ បព្ពជាម ភោ។>
    text <៤១>
      text <ឧភោ មាតាបិតា មយ្ហំ ភគិនី ច សត្ត ភាតរោ>
      text <អមិតធនំ ឆឌ្ឌយិត្វា បាវិសិម្ហា មហាវនន្តិ។>
    stand <ភិសចរិយំ ចតុត្ថំ។>
  text <៥។ សោណបណ្ឌិតចរិយា>
    text <៤២>
      text <បុនាបរំ យទា ហោមិ នគរេ ព្រហ្មវឌ្ឍនេ>
      text <តត្ថ កុលវរេ សេដ្ឋេ មហាសាលេ អជាយហំ។>
    text <៤៣>
      text <តទាបិ លោកំ ទិស្វាន អន្ធីភូតំ តមោត្ថដំ>
      text <ចិត្តំ ភវតោ បតិកុដតិ តុត្តវេគហតំ វិយ។>
    text <៤៤>
      text <ទិស្វាន វិវិធំ បាបំ ឯវំ ចិន្តេសហំ តទា>
      text <កទាហំ គេហា និក្ខម្ម បវិសិស្សាមិ កាននំ។>
    text <៤៥>
      text <តទាបិ មំ និមន្តេសុំ កាមភោគេហិ ញាតយោ>
      text <តេសម្បិ ឆន្ទមាចិក្ខិំ មា និមន្តេថ តេហិ មំ។>
    text <៤៦>
      text <យោ មេ កនិដ្ឋកោ ភាតា នន្ទោ នាមាសិ បណ្ឌិតោ>
      text <សោបិ មំ អនុសិក្ខន្តោ បព្ពជ្ជំ សមរោចយិ។>
    text <៤៧>
      text <អហំ សោណោ ច នន្ទោ ច ឧភោ មាតាបិតា មម>
      text <តទាបិ ភោគេ ឆឌ្ឌេត្វា បាវិសិម្ហា មហាវនន្តិ។>
    stand <សោណបណ្ឌិតចរិយំ បញ្ចមំ។>
  text <៦។ តេមិយចរិយា>
    text <៤៨>
      text <បុនាបរំ យទា ហោមិ កាសិរាជស្ស អត្រជោ>
      text <មូគបក្ខោតិ នាមេន តេមិយោតិ វទន្តិ មំ។>
    text <៤៩>
      text <សោឡសិត្ថិសហស្សានំ ន វិជ្ជតិ បុមោ តទា>
      text <អហោរត្តានំ អច្ចយេន និព្ពត្តោ អហមេកកោ។>
    text <៥០>
      text <កិច្ឆា លទ្ធំ បិយំ បុត្តំ អភិជាតំ ជុតិន្ធរំ>
      text <សេតច្ឆត្តំ ធារយិត្វាន សយនេ បោសេតិ មំ បិតា។>
    text <៥១>
      text <និទ្ទាយមានោ សយនវរេ បពុជ្ឈិត្វានហំ តទា>
      text <អទ្ទសំ បណ្ឌរំ ឆត្តំ យេនាហំ និរយំ គតោ។>
    text <៥២>
      text <សហ ទិដ្ឋស្ស មេ ឆត្តំ តាសោ ឧប្បជ្ជិ ភេរវោ>
      text <វិនិច្ឆយំ សមាបន្នោ កថាហំ ឥមំ មុញ្ចិស្សំ។>
    text <៥៣>
      text <បុព្ពសាលោហិតា មយ្ហំ ទេវតា អត្ថកាមិនី>
      text <សា មំ ទិស្វាន ទុក្ខិតំ តីសុ ឋានេសុ យោជយិ។>
    text <៥៤>
      text <មា បណ្ឌិច្ចយំ វិភាវយ ពាលមតោ ភវ សព្ពបាណិនំ>
      text <សព្ពោ តំ ជនោ ឱចិនាយតុ ឯវំ តវ អត្ថោ ភវិស្សតិ។>
    text <៥៥>
      text <ឯវំ វុត្តាយហំ តស្សា ឥទំ វចនមព្រវិំ>
      text <ករោមិ តេ តំ វចនំ យំ ត្វំ ភណសិ ទេវតេ>
      text <អត្ថកាមាសិ មេ អម្ម ហិតកាមាសិ ទេវតេ។>
    text <៥៦>
      text <តស្សាហំ វចនំ សុត្វា សាគរេវ ថលំ លភិំ>
      text <ហដ្ឋោ សំវិគ្គមានសោ តយោ អង្គេ អធិដ្ឋហិំ។>
    text <៥៧>
      text <មូគោ អហោសិំ ពធិរោ បក្ខោ គតិវិវជ្ជិតោ>
      text <ឯតេ អង្គេ អធិដ្ឋាយ វស្សានិ សោឡសំ វសិំ។>
    text <៥៨>
      text <តតោ មេ ហត្ថបាទេ ច ជិវ្ហំ សោតញ្ច មទ្ទិយ>
      text <អនូនតំ មេ បស្សិត្វា កាឡកណ្ណីតិ និន្ទិសុំ។>
    text <៥៩>
      text <តតោ ជានបទា សព្ពេ សេនាបតិបុរោហិតា>
      text <សព្ពេ ឯកមនា ហុត្វា ឆឌ្ឌនំ អនុមោទិសុំ។>
    text <៦០>
      text <សោហំ តេសំ មតិំ សុត្វា ហដ្ឋោ សំវិគ្គមានសោ>
      text <យស្សត្ថាយ តបោចិណ្ណោ សោ មេ អត្ថោ សមិជ្ឈថ។>
    text <៦១>
      text <ន្ហាបេត្វា អនុលិម្បិត្វា វេឋេត្វា រាជវេឋនំ>
      text <ឆត្តេន អភិសិញ្ចិត្វា ការេសុំ បុរំ បទក្ខិណំ។>
    text <៦២>
      text <សត្តាហំ ធារយិត្វាន ឧគ្គតេ រវិមណ្ឌលេ>
      text <រថេន មំ នីហរិត្វា សារថី វនមុបាគមិ។>
    text <៦៣>
      text <ឯកោកាសេ រថំ កត្វា សជ្ជស្សំ ហត្ថមុច្ចិតោ>
      text <សារថី ខណតី កាសុំ និខាតុំ បថវិយា មមំ។>
    text <៦៤>
      text <អធិដ្ឋិតមធិដ្ឋានំ តជ្ជេន្តោ វិវិធការណា>
      text <ន ភិន្ទិំ តមធិដ្ឋានំ ពោធិយាយេវ ការណា។>
    text <៦៥>
      text <មាតាបិតា ន មេ ទេស្សា អត្តា មេ ន ច ទេស្សិយោ>
      text <សព្ពញ្ញុតំ បិយំ មយ្ហំ តស្មា វតមធិដ្ឋហិំ។>
    text <៦៦>
      text <ឯតេ អង្គេ អធិដ្ឋាយ វស្សានិ សោឡសំ វសិំ>
      text <អធិដ្ឋានេន មេ សមោ នត្ថិ ឯសា មេ អធិដ្ឋានបារមីតិ។>
    stand <តេមិយចរិយំ ឆដ្ឋំ។>
  text <៧។ កបិរាជចរិយា>
    text <៦៧>
      text <យទា អហំ កបិ អាសិំ នទីកូលេ ទរីសយេ>
      text <បីឡិតោ សុសុមារេន គមនំ ន លភាមហំ។>
    text <៦៨>
      text <យម្ហោកាសេ អហំ ឋត្វា ឱរា បារំ បតាមហំ>
      text <តត្ថច្ឆិ សត្តុ វធកោ កុម្ភីលោ លុទ្ទទស្សនោ។>
    text <៦៩>
      text <សោ មំ អសំសិ ឯហីតិ អហំបេមីតិ តំ វតិំ>
      text <តស្ស មត្ថកមក្កម្ម បរកូលេ បតិដ្ឋហិំ។>
    text <៧០>
      text <ន តស្ស អលិកំ ភណិតំ យថា វាចំ អកាសហំ>
      text <សច្ចេន មេ សមោ នត្ថិ ឯសា មេ សច្ចបារមីតិ។>
    stand <កបិរាជចរិយំ សត្តមំ។>
  text <៨។ សច្ចតាបសចរិយា>
    text <៧១>
      text <បុនាបរំ យទា ហោមិ តាបសោ សច្ចសវ្ហយោ>
      text <សច្ចេន លោកំ បាលេសិំ សមគ្គំ ជនមកាសហន្តិ។>
    stand <សច្ចតាបសចរិយំ អដ្ឋមំ។>
  text <៩។ វដ្ដបោតកចរិយា>
    text <៧២>
      text <បុនាបរំ យទា ហោមិ មគធេ វដ្ដបោតកោ>
      text <អជាតបក្ខោ តរុណោ មំសបេសិ កុលាវកេ។>
    text <៧៣>
      text <មុខតុណ្ឌកេនាហរិត្វា មាតា បោសយតី មមំ>
      text <តស្សា ផស្សេន ជីវាមិ នត្ថិ មេ កាយិកំ ពលំ។>
    text <៧៤>
      text <សំវច្ឆរេ គិម្ហសមយេ ទវឌាហោ បទិប្បតិ>
      text <ឧបគច្ឆតិ អម្ហាកំ បាវកោ កណ្ហវត្តនី។>
    text <៧៥>
      text <ធមធមា ឥតិឯវំ សទ្ទាយន្តោ មហាសិខី>
      text <អនុបុព្ពេន ឈាបេន្តោ អគ្គិ មមមុបាគមិ។>
    text <៧៦>
      text <អគ្គិវេគភយាតីតា តសិតា មាតាបិតា មម>
      text <កុលាវកេ មំ ឆឌ្ឌេត្វា អត្តានំ បរិមោចយុំ។>
    text <៧៧>
      text <បាទេ បក្ខេ បជហាមិ នត្ថិ មេ កាយិកំ ពលំ>
      text <សោហំ អគតិកោ តត្ថ ឯវំ ចិន្តេសហំ តទា។>
    text <៧៨>
      text <យេសាហំ ឧបធាវេយ្យំ ភីតោ តសិតវេធិតោ>
      text <តេ មំ ឱហាយ បក្កន្តា កថំ មេ អជ្ជ កាតវេ។>
    text <៧៩>
      text <អត្ថិ លោកេ សីលគុណោ សច្ចំ សោចេយ្យនុទ្ទយា>
      text <តេន សច្ចេន កាហាមិ សច្ចកិរិយមុត្តមំ។>
    text <៨០>
      text <អាវេជ្ជេត្វា ធម្មពលំ សរិត្វា បុព្ពកេ ជិនេ>
      text <សច្ចពលមវស្សាយ សច្ចកិរិយមកាសហំ។>
    text <៨១>
      text <សន្តិ បក្ខា អបតនា សន្តិ បាទា អវញ្ចនា>
      text <មាតាបិតា ច និក្ខន្តា ជាតវេទ បដិក្កម។>
    text <៨២>
      text <សហសច្ចេ កតេ មយ្ហំ មហាបជ្ជលិតោ សិខី>
      text <វជ្ជេសិ សោឡសករីសានិ ឧទកំ បត្វា យថា សិខី>
      text <សច្ចេន មេ សមោ នត្ថិ ឯសា មេ សច្ចបារមីតិ។>
    stand <វដ្ដបោតកចរិយំ នវមំ។>
  text <១០។ មច្ឆរាជចរិយា>
    text <៨៣>
      text <បុនាបរំ យទា ហោមិ មច្ឆរាជា មហាសរេ>
      text <ឧណ្ហេ សូរិយសន្តាបេ សរេ ឧទក ខីយថ។>
    text <៨៤>
      text <តតោ កាកា ច គិជ្ឈា ច កង្កា កុលលសេនកា>
      text <ភក្ខយន្តិ ទិវារត្តិំ មច្ឆេ ឧបនិសីទិយ។>
    text <៨៥>
      text <ឯវំ ចិន្តេសហំ តត្ថ សហ ញាតីហិ បីឡិតោ>
      text <កេន នុ ខោ ឧបាយេន ញាតី ទុក្ខា បមោចយេ។>
    text <៨៦>
      text <វិចិន្តយិត្វា ធម្មត្ថំ សច្ចំ អទ្ទស បស្សយំ>
      text <សច្ចេ ឋត្វា បមោចេសិំ ញាតីនំ តំ អតិក្ខយំ។>
    text <៨៧>
      text <អនុស្សរិត្វា សតំ ធម្មំ បរមត្ថំ វិចិន្តយំ>
      text <អកាសិ សច្ចកិរិយំ យំ លោកេ ធុវសស្សតំ។>
    text <៨៨>
      text <យតោ សរាមិ អត្តានំ យតោ បត្តោស្មិ វិញ្ញុតំ>
      text <នាភិជានាមិ សញ្ចិច្ច ឯកបាណម្បិ ហិំសិតំ។>
    text <៨៩>
      text <ឯតេន សច្ចវជ្ជេន បជ្ជុន្នោ អភិវស្សតុ>
      text <អភិត្ថនយ បជ្ជុន្ន និធិំ កាកស្ស នាសយ>
      text <កាកំ សោកាយ រន្ធេហិ មច្ឆេ សោកា បមោចយ។>
    text <៩០>
      text <សហកតេ សច្ចវរេ បជ្ជុន្នោ អភិគជ្ជិយ>
      text <ថលំ និន្នញ្ច បូរេន្តោ ខណេន អភិវស្សថ។>
    text <៩១>
      text <ឯវរូបំ សច្ចវរំ កត្វា វីរិយមុត្តមំ>
      text <វស្សាបេសិំ មហាមេឃំ សច្ចតេជពលស្សិតោ>
      text <សច្ចេន មេ សមោ នត្ថិ ឯសា មេ សច្ចបារមីតិ។>
    stand <មច្ឆរាជចរិយំ ទសមំ។>
  text <១១។ កណ្ហទីបាយនចរិយា>
    text <៩២>
      text <បុនាបរំ យទា ហោមិ កណ្ហទីបាយនោ ឥសិ>
      text <បរោបញ្ញាសវស្សានិ អនភិរតោចរិំ អហំ។>
    text <៩៣>
      text <ន កោចិ ឯតំ ជានាតិ អនភិរតិមនំ មម>
      text <អហញ្ហិ កស្សចិ នាចិក្ខិំ អរតិ មេ ចរតិ មានសេ។>
    text <៩៤>
      text <សព្រហ្មចារី មណ្ឌព្យោ សហាយោ មេ មហាឥសិ>
      text <បុព្ពកម្មសមាយុត្តោ សូលមារោបនំ លភិ។>
    text <៩៥>
      text <តមហំ ឧបដ្ឋហិត្វាន អារោគ្យមនុបាបយិំ>
      text <អាបុច្ឆិត្វាន អាគញ្ឆិំ យំ មយ្ហំ សកមស្សមំ។>
    text <៩៦>
      text <សហាយោ ព្រាហ្មណោ មយ្ហំ ភរិយំ អាទាយ បុត្តកំ>
      text <តយោ ជនា សមាគន្ត្វា អាគញ្ឆុំ បាហុនាគតំ។>
    text <៩៧>
      text <សម្មោទមានោ តេហិ សហ និសិន្នោ សកមស្សមេ>
      text <ទារកោ វដ្ដមនុក្ខិបំ អាសីវិសមកោបយិ។>
    text <៩៨>
      text <តតោ សោ វដ្ដគតំ មគ្គំ អន្វេសន្តោ កុមារកោ>
      text <អាសីវិសស្ស ហត្ថេន ឧត្តមង្គំ បរាមសិ។>
    text <៩៩>
      text <តស្ស អាមសនេ កុទ្ធោ សប្បោ វិសពលស្សិតោ>
      text <កុបិតោ បរមកោបេន អឌំសិ ទារកំ ខណេ។>
    text <១០០>
      text <សហទដ្ឋោ អាសីវិសេន ទារកោ បបតិ ភូមិយំ>
      text <តេនាហំ ទុក្ខិតោ អាសិំ មម វាហសិ តំ ទុក្ខំ។>
    text <១០១>
      text <ត្យាហំ អស្សាសយិត្វាន ទុក្ខិតេ សោកសល្លិតេ>
      text <បឋមំ អកាសិំ កិរិយំ អគ្គំ សច្ចំ វរុត្តមំ។>
    text <១០២>
      text <សត្តាហមេវាហំ បសន្នចិត្តោ បុញ្ញត្ថិកោ អចរិំ ព្រហ្មចរិយំ>
      text <អថាបរំ យំ ចរិតំ មមេទំ វស្សានិ បញ្ញាសសមាធិកានិ។>
    text <១០៣>
      text <អកាមកោ វាហិ អហំ ចរាមិ ឯតេន សច្ចេន សុវត្ថិ ហោតុ>
      text <ហតំ វិសំ ជីវតុ យញ្ញទត្តោ។>
    text <១០៤>
      text <សហ សច្ចេ កតេ មយ្ហំ វិសវេគេន វេធិតោ>
      text <អពុជ្ឈិត្វាន វុដ្ឋាសិ អរោគោ ចាសិ មាណវោ>
      text <សច្ចេន មេ សមោ នត្ថិ ឯសា មេ សច្ចបារមីតិ។>
    stand <កណ្ហទីបាយនចរិយំ ឯកាទសមំ។>
  text <១២។ សុតសោមចរិយា>
    text <១០៥>
      text <បុនាបរំ យទា ហោមិ សុតសោមោ មហីបតិ>
      text <គហិតោ បោរិសាទេន ព្រាហ្មណេ សង្គរំ សរិំ។>
    text <១០៦>
      text <ខត្តិយានំ ឯកសតំ អាវុណិត្វា ករត្តលេ>
      text <ឯតេសំ បមិលាបេត្វា យញ្ញត្ថេ ឧបនយី មមំ។>
    text <១០៧>
      text <អបុច្ឆិ មំ បោរិសាទោ កិំ ត្វំ ឥច្ឆសិ និស្សជំ>
      text <យថាមតិ តេ កាហាមិ យទិ មេ ត្វំ បុនេហិសិ។>
    text <១០៨>
      text <តស្ស បដិស្សុណិត្វាន បណ្ហេ អាគមនំ មម>
      text <ឧបគន្ត្វា បុរំ រម្មំ រជ្ជំ និយ្យាទយិំ តទា។>
    text <១០៩>
      text <អនុស្សរិត្វា សតំ ធម្មំ បុព្ពកំ ជិនសេវិតំ>
      text <ព្រាហ្មណស្ស ធនំ ទត្វា បោរិសាទំ ឧបាគមិំ។>
    text <១១០>
      text <នត្ថិ មេ សំសយោ តត្ថ ឃាតយិស្សតិ វា ន វា>
      text <សច្ចវាចានុរក្ខន្តោ ជីវិតំ ចជិតុមុបាគមិំ>
      text <សច្ចេន មេ សមោ នត្ថិ ឯសា មេ សច្ចបារមីតិ។>
    stand <សុតសោមចរិយំ ទ្វាទសមំ។>
  text <១៣។ សុវណ្ណសាមចរិយា>
    text <១១១>
      text <សាមោ យទា វនេ អាសិំ សក្កេន អភិនិម្មិតោ>
      text <បវនេ សីហព្យគ្ឃេ ច មេត្តាយមុបនាមយិំ។>
    text <១១២>
      text <សីហព្យគ្ឃេហិ ទីបីហិ អច្ឆេហិ មហិសេហិ ច>
      text <បសទមិគវរាហេហិ បរិវារេត្វា វនេ វសិំ។>
    text <១១៣>
      text <ន មំ កោចិ ឧត្តសតិ នបិ ភាយាមិ កស្សចិ>
      text <មេត្តាពលេនុបត្ថទ្ធោ រមាមិ បវនេ តទាតិ។>
    stand <សុវណ្ណសាមចរិយំ តេរសមំ។>
  text <១៤។ ឯករាជចរិយា>
    text <១១៤>
      text <បុនាបរំ យទា ហោមិ ឯករាជាតិ វិស្សុតោ>
      text <បរមំ សីលំ អធិដ្ឋាយ បសាសាមិ មហាមហិំ។>
    text <១១៥>
      text <ទស កុសលកម្មបថេ វត្តាមិ អនវសេសតោ>
      text <ចតូហិ សង្គហវត្ថូហិ សង្គណ្ហាមិ មហាជនំ។>
    text <១១៦>
      text <ឯវំ មេ អប្បមត្តស្ស ឥធ លោកេ បរត្ថ ច>
      text <ទព្ពសេនោ ឧបគន្ត្វា អច្ឆិន្ទន្តោ បុរំ មម។>
    text <១១៧>
      text <រាជូបជីវេ និគមេ សពលដ្ឋេ សរដ្ឋកេ>
      text <សព្ពំ ហត្ថគតំ កត្វា កាសុយា និខណី មមំ។>
    text <១១៨>
      text <អមច្ចមណ្ឌលំ រជ្ជំ ផីតំ អន្តេបុរំ មម>
      text <អច្ឆិន្ទិត្វាន គហិតំ បិយំ បុត្តំវ បស្សហំ>
      text <មេត្តាយ មេ សមោ នត្ថិ ឯសា មេ មេត្តាបារមីតិ។>
    stand <ឯករាជចរិយំ ចុទ្ទសមំ។>
  text <១៥។ មហាលោមហំសចរិយា>
    text <១១៩>
      text <សុសានេ សេយ្យំ កប្បេមិ ឆវដ្ឋិកំ ឧបនិធាយហំ>
      text <គាមណ្ឌលា ឧបាគន្ត្វា រូបំ ទស្សេន្តិនប្បកំ។>
    text <១២០>
      text <អបរេ គន្ធមាលញ្ច ភោជនំ វិវិធំ ពហុំ>
      text <ឧបាយនានូបនេន្តិ ហដ្ឋា សំវិគ្គមានសា។>
    text <១២១>
      text <យេ មេ ទុក្ខំ ឧបហរន្តិ យេ ច ទេន្តិ សុខំ មម>
      text <សព្ពេសំ សមកោ ហោមិ ទយា កោបោ ន វិជ្ជតិ។>
    text <១២២>
      text <សុខទុក្ខេ តុលាភូតោ យសេសុ អយសេសុ ច>
      text <សព្ពត្ថ សមកោ ហោមិ ឯសា មេ ឧបេក្ខាបារមីតិ។>
      text <យុធញ្ជយោ សោមនស្សោ អយោឃរភិសេន ច>
      text <សោណនន្ទោ មូគបក្ខោ កបិរាជា សច្ចសវ្ហយោ។>
      text <វដ្ដកោ មច្ឆរាជា ច កណ្ហទីបាយនោ ឥសិ>
      text <សុតសោមោ បុន អាសិំ សាមោ ច ឯករាជហុ>
      text <ឧបេក្ខាបារមី អាសិ ឥតិ វុត្ថំ មហេសិនា។>
      text <ឯវំ ពហុព្ពិធំ ទុក្ខំ សម្បត្តី ច ពហុព្ពិធា>
      text <ភវាភវេ អនុភវិត្វា បត្តោ សម្ពោធិមុត្តមំ។>
      text <ទត្វា ទាតព្ពកំ ទានំ សីលំ បូរេត្វា អសេសតោ>
      text <នេក្ខម្មេ បារមិំ គន្ត្វា បត្តោ សម្ពោធិមុត្តមំ។>
      text <បណ្ឌិតេ បរិបុច្ឆិត្វា វីរិយំ កត្វាន មុត្តមំ>
      text <ខន្តិយា បារមិំ គន្ត្វា បត្តោ សម្ពោធិមុត្តមំ។>
      text <កត្វា ទឡ្ហមធិដ្ឋានំ សច្ចវាចានុរក្ខិយ>
      text <មេត្តាយ បារមិំ គន្ត្វា បត្តោ សម្ពោធិមុត្តមំ។>
      text <លាភាលាភេ យសាយសេ សម្មាននាវមាននេ>
      text <សព្ពត្ថ សមកោ ហុត្វា បត្តោ សម្ពោធិមុត្តមំ។>
      text <កោសជ្ជំ ភយតោ ទិស្វា វីរិយារម្ភញ្ច ខេមតោ>
      text <អារទ្ធវីរិយា ហោថ ឯសា ពុទ្ធានុសាសនី។>
      text <វិវាទំ ភយតោ ទិស្វា អវិវាទញ្ច ខេមតោ>
      text <សមគ្គា សខិលា ហោថ ឯសា ពុទ្ធានុសាសនី។>
      text <បមាទំ ភយតោ ទិស្វា អប្បមាទញ្ច ខេមតោ>
      text <ភាវេថដ្ឋង្គិកំ មគ្គំ ឯសា ពុទ្ធានុសាសនី។>
    stand <មហាលោមហំសចរិយំ បន្នរសមំ។>
    stand <យុធញ្ជយវគ្គោ តតិយោ។>
    text <តស្សុទ្ទានំ>
    text <ឥត្ថំ សុទំ ភគវា អត្តនោ បុព្ពចរិយំ សម្ភាវយមានោ ពុទ្ធាបទានិយំ នាម ធម្មបរិយាយំ អភាសិត្ថាតិ។>
    stand <ចរិយាបិដកំ និដ្ឋិតំ។>
