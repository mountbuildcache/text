text <៤។ ខត្តិយាវគ្គោ>
  text <១។ យសវតីបមុខអដ្ឋារសភិក្ខុនីសហស្សអបទានំ>
    text <១>
      text <ភវា សព្ពេ បរិក្ខីណា ភវា សន្តិ វិមោចិតា>
      text <សព្ពាសវា ច នោ នត្ថិ អារោចេម មហាមុនេ។>
    text <២>
      text <បុរិមំ កុសលំ កម្មំ យំ កិញ្ចិ សាធុបត្ថិតំ>
      text <បរិភោគមយំ ទិន្នំ តុយ្ហត្ថាយ មហាមុនេ។>
    text <៣>
      text <ពុទ្ធបច្ចេកពុទ្ធានំ សាវកានញ្ច បត្ថិតំ>
      text <បរិភោគមយំ ទិន្នំ តុយ្ហត្ថាយ មហាមុនេ។>
    text <៤>
      text <ឧច្ចនីចមយំ កម្មំ ភិក្ខូនំ សាធុបត្ថិតំ>
      text <ឧច្ចាកុលបរិកម្មំ កតមេតំ មហាមុនេ។>
    text <៥>
      text <តេនេវ សុក្កមូលេន ចោទិតា កម្មសម្បទា>
      text <មានុសិកមតិក្កន្តា ជាយិំសុ ខត្តិយេ កុលេ។>
    text <៦>
      text <ឧប្បត្តេ ច កតេ កម្មេ ជាតិយា វាបិ ឯកតោ>
      text <បច្ឆិមេ ឯកតោ ជាតា ខត្តិយា កុលសម្ភវា។>
    text <៧>
      text <រូបវតី ភោគវតី លាភសក្ការបូជិតា>
      text <អន្តេបុរេ មហាវីរ ទេវានំ វិយ នន្ទនេ។>
    text <៨>
      text <និព្ពិន្ទិត្វា អគារម្ហា បព្ពជិម្ហនគារិយំ>
      text <កតិបាហំ ឧបាទាយ សព្ពា បត្តាម្ហ និព្ពុតិំ។>
    text <៩>
      text <ចីវរំ បិណ្ឌបាតញ្ច បច្ចយំ សយនាសនំ>
      text <ឧបនេន្តិ ពហូ អម្ហេ សទា សក្កតបូជិតា។>
    text <១០>
      text <កិលេសា ឈាបិតា អម្ហំ ភវា សព្ពេ សមូហតា>
      text <នាគីវ ពន្ធនំ ឆេត្វា វិហរាម អនាសវា។>
    text <១១>
      text <ស្វាគតំ វត នោ អាសិ មម ពុទ្ធស្ស សន្តិកេ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <១២>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    text <ឥត្ថំ សុទំ យសវតីបមុខានិ ខត្តិយកញ្ញាភិក្ខុនិយោ អដ្ឋារសសហស្សានិ ភគវតោ សម្មុខា ឥមា គាថាយោ អភាសិត្ថាតិ។>
    stand <យសវតីបមុខអដ្ឋារសភិក្ខុនីសហស្សាបទានំ បឋមំ។>
  text <២។ ចតុរាសីតិភិក្ខុនីសហស្សអបទានំ>
    text <១៣>
      text <ចុល្លាសីតិសហស្សានិ ព្រាហ្មញ្ញកុលសម្ភវា>
      text <សុខុមាលហត្ថបាទា បុរេ តុយ្ហំ មហាមុនេ។>
    text <១៤>
      text <វេស្សសុទ្ទកុលេ ជាតា ទេវា នាគា ច កិន្នរា>
      text <ចាតុទ្ទីបា ពហូ កញ្ញា បុរេ តុយ្ហំ មហាមុនេ។>
    text <១៥>
      text <កាចិ បព្ពជិតា អត្ថិ សព្ពទស្សាវិនោ ហូ>
      text <ទេវា ច កិន្នរា នាគា ផុសិស្សន្តិ អនាគតេ។>
    text <១៦>
      text <អនុភោត្វា យសំ សព្ពំ បត្វាន សព្ពសម្បទា>
      text <តុម្ហំ បសាទំ បដិលទ្ធា ពុជ្ឈិស្សន្តិ អនាគតេ។>
    text <១៧>
      text <អម្ហេ ព្រាហ្មណធីតា តុ ព្រាហ្មញ្ញកុលសម្ភវា>
      text <បេក្ខតោ នោ មហាវីរ បាទេ វន្ទាម ចក្ខុម។>
    text <១៨>
      text <ឧបហតា ភវា សព្ពេ មូលតណ្ហា សមូហតា>
      text <សមុច្ឆិន្នា អនុសយា បុញ្ញសង្ខារទាលិតា។>
    text <១៩>
      text <សមាធិគោចរា សព្ពា សមាបត្តិវសី កតា>
      text <ឈានេន ធម្មរតិយា វិហរិស្សាម នោ សទា។>
    text <២០>
      text <ភវនេត្តិ អវិជ្ជា ច សង្ខារាបិ ច ខេបិតា>
      text <សុទុទ្ទសំ បទំ គន្ត្វា អនុជានាថ នាយក។>
    text <២១>
      text <ឧបការា មមំ តុម្ហេ ទីឃរត្តំ កតាវិនោ>
      text <ចតុន្នំ សំសយំ ឆេត្វា សព្ពា គច្ឆន្តុ និព្ពុតិំ។>
    text <២២>
      text <វន្ទិត្វា មុនិនោ បាទេ កត្វា ឥទ្ធិវិកុព្ពនំ>
      text <កាចិ ទស្សេន្តិ អាលោកំ អន្ធការមថាបរា។>
    text <២៣>
      text <ទស្សេន្តិ ចន្ទសូរិយេ សាគរញ្ច សមច្ឆកំ>
      text <សិនេរុំ បរិភណ្ឌញ្ច ទស្សេន្តិ បារិឆត្តកំ។>
    text <២៤>
      text <តាវតិំសញ្ច ភវនំ យាមំ ទស្សេន្តិ ឥទ្ធិយា>
      text <តុសិតំ និម្មិតេ ទេវេ វសវត្តី មហិស្សរេ។>
    text <២៥>
      text <ព្រហ្មានោ កាចិ ទស្សេន្តិ ចង្កមញ្ច មហារហំ>
      text <ព្រហ្មវណ្ណញ្ច មាបេត្វា ធម្មំ ទេសេន្តិ សុញ្ញតំ។>
    text <២៦>
      text <នានាវិកុព្ពនំ កត្វា ឥទ្ធិំ ទស្សិយ សត្ថុនោ>
      text <ទស្សយិំសុ ពលំ សព្ពា បាទេ វន្ទិំសុ សត្ថុនោ។>
    text <២៧>
      text <ឥទ្ធីសុ ច វសី ហោម ទិព្ពាយ សោតធាតុយា>
      text <ចេតោបរិយញាណស្ស វសី ហោម មហាមុនេ។>
    text <២៨>
      text <បុព្ពេនិវាសំ ជានាម ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <២៩>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ អម្ហំ មហាវីរ ឧប្បន្នំ តវ សន្តិកេ។>
    text <៣០>
      text <បុព្ពានំ លោកនាថានំ សង្គមំ នោ និទស្សិតំ>
      text <អធិការំ ពហុំ អម្ហំ តុយ្ហត្ថាយ មហាមុនេ។>
    text <៣១>
      text <យំ អម្ហេហិ កតំ កម្មំ កុសលំ សរ តំ មុនេ>
      text <តុយ្ហត្ថាយ មហាវីរ បុញ្ញានុបចិតានិ នោ។>
    text <៣២>
      text <សតសហស្សិតោ កប្បេ បទុមុត្តរោ មហាមុនិ>
      text <បុរំ ហំសវតី នាម សម្ពុទ្ធស្ស កុលាសយំ។>
    text <៣៣>
      text <ទ្វារេន ហំសវតិយា គង្គា សន្ទតិ សព្ពទា>
      text <ឧព្ពឡ្ហា នទិយា ភិក្ខូ គមនំ ន លភន្តិ តេ។>
    text <៣៤>
      text <ទិវសំ ទ្វេ តយោ ចេវ សត្តាហំ មាសិកំ តតោ>
      text <ចតុមាសម្បិ សម្បុណ្ណំ គមនំ ន លភន្តិ តេ។>
    text <៣៥>
      text <តទា អហុ សត្តសារោ ជដិលោ នាម រដ្ឋិកោ>
      text <ឱរុទ្ធេ ភិក្ខវោ ទិស្វា សេតុំ គង្គាយ ការយិ។>
    text <៣៦>
      text <តទា សតសហស្សេហិ សេតុំ គង្គាយ ការយិ>
      text <សង្ឃស្ស ឱរិមេ តីរេ វិហារញ្ច អការយិ។>
    text <៣៧>
      text <ឥត្ថិយោ បុរិសា ចេវ ឧច្ចនីចកុលានិ ច>
      text <តស្ស សេតុំ វិហារញ្ច សមភាគំ អកំសុ តេ។>
    text <៣៨>
      text <អម្ហេ អញ្ញេ ច មានុជា វិប្បសន្នេន ចេតសា>
      text <តស្ស ធម្មេសុ ទាយាទា នគរេ ជនបទេសុ ច។>
    text <៣៩>
      text <ឥត្ថី បុមា កុមារា ច ពហូ ចេវ កុមារិកា>
      text <សេតុនោ ច វិហារស្ស វាលុកា អាកិរិំសុ តេ។>
    text <៤០>
      text <វីថិំ សម្មជ្ជនំ កត្វា កទលីបុណ្ណឃដេ ធជេ>
      text <ធូបំ ចុណ្ណញ្ច មាលញ្ច ការំ កត្វាន សត្ថុនោ។>
    text <៤១>
      text <សេតុវិហារេ ការេត្វា និមន្តេត្វា វិនាយកំ>
      text <មហាទានំ ទទិត្វាន សម្ពោធិំ អភិបត្ថយិំ។>
    text <៤២>
      text <បទុមុត្តរោ មហាវីរោ តារកោ សព្ពបាណិនំ>
      text <អនុមោទនីយំកាសិ ជដិលស្ស មហាមុនិ។>
    text <៤៣>
      text <សតសហស្សាតិក្កន្តេ កប្បោ ហេស្សតិ ភទ្ទកោ>
      text <ភវាភវេនុភោត្វាន បាបុណិស្សតិ ពោធិយំ។>
    text <៤៤>
      text <កាចិ ហត្ថបរិកម្មំ កតាវី នរនារិយោ>
      text <អនាគតម្ហិ អទ្ធានេ សព្ពា ហេស្សន្តិ សម្មុខា។>
    text <៤៥>
      text <តេន កម្មវិបាកេន ចេតនាបណិធីហិ ច>
      text <ឧប្បន្នា ទេវភវនំ តុយ្ហំ តា បរិចារិកា។>
    text <៤៦>
      text <ទិព្ពសុខំ អសង្ខិយំ មានុសញ្ច អសង្ខិយំ>
      text <តុយ្ហំ តេ បរិចារេម សំសរិម្ហ ភវាភវេ។>
    text <៤៧>
      text <សតសហស្សិតោ កប្បេ សុកតំ កម្មសម្បទំ>
      text <សុខុមាលី មនុស្សានំ អថោ ទេវបុរេ វរេ។>
    text <៤៨>
      text <រូបភោគយសេ ចេវ អថោ កិត្តិញ្ច សក្កតំ>
      text <លភាម សតតំ សព្ពំ សុកតំ កម្មសម្បទំ។>
    text <៤៩>
      text <បច្ឆិមេ ភវេ សម្បត្តេ ជាតាម្ហ ព្រាហ្មណេ កុលេ>
      text <សុខុមាលហត្ថបាទា សក្យបុត្តនិវេសនេ។>
    text <៥០>
      text <សព្ពកាលម្បិ បថវិំ ន បស្សាម ន លង្កតំ>
      text <ចិក្ខល្លភូមិមសុចិំ ន បស្សាម មហាមុនេ។>
    text <៥១>
      text <អគារំ វសន្តេ អម្ហេ សក្ការំ សព្ពកាលិកំ>
      text <ឧបនេន្តិ សទា សព្ពំ បុព្ពកម្មផលេន នោ។>
    text <៥២>
      text <អគារំ បជហិត្វាន បព្ពជិត្វានគារិយំ>
      text <សំសារបថនិត្ថិណ្ណា វីតរាគា ភវាមសេ។>
    text <៥៣>
      text <ចីវរំ បិណ្ឌបាតញ្ច បច្ចយំ សយនាសនំ>
      text <ឧបនេន្តិ សទា អម្ហេ សហស្សានិ តតោ តតោ។>
    text <៥៤>
      text <កិលេសា ឈាបិតា អម្ហំ…បេ។… វិហរាម អនាសវា។>
    text <៥៥>
      text <ស្វាគតំ វត នោ អាសិ…បេ។… កតំ ពុទ្ធស្ស សាសនំ។>
    text <៥៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ ចតុរាសីតិព្រាហ្មណកញ្ញាភិក្ខុនីសហស្សានិ ភគវតោ សម្មុខា ឥមា គាថាយោ អភាសិត្ថាតិ។>
    stand <ចតុរាសីតិភិក្ខុនីសហស្សាបទានំ ទុតិយំ។>
  text <៣។ ឧប្បលទាយិកាថេរីអបទានំ>
    text <៥៧>
      text <នគរេ អរុណវតិយា អរុណោ នាម ខត្តិយោ>
      text <តស្ស រញ្ញោ អហុំ ភរិយា ឯកជ្ឈំ ចារយាមហំ។>
    text <៥៨>
      text <រហោគតា និសីទិត្វា ឯវំ ចិន្តេសហំ តទា>
      text <កុសលំ មេ កតំ នត្ថិ អាទាយ គមិយំ មម។>
    text <៥៩>
      text <មហាភិតាបំ កដុកំ ឃោររូបំ សុទារុណំ>
      text <និរយំ នូន គច្ឆាមិ ឯត្ថ មេ នត្ថិ សំសយោ។>
    text <៦០>
      text <ឯវាហំ ចិន្តយិត្វាន បហំសេត្វាន មានសំ>
      text <រាជានំ ឧបគន្ត្វាន ឥទំ វចនមព្រវិំ។>
    text <៦១>
      text <ឥត្ថី នាម មយំ ទេវ បុរិសានិត្តរា អហុ>
      text <ឯកំ មេ សមណំ ទេហិ ភោជយិស្សាមិ ខត្តិយ។>
    text <៦២>
      text <អទាសិ មេ តទា រាជា សមណំ ភាវិតិន្ទ្រិយំ>
      text <តស្ស បត្តំ គហេត្វាន បរមន្នេន បូរយិំ។>
    text <៦៣>
      text <បូរេត្វា បរមំ អន្នំ សហ សុគន្ធលេបនំ>
      text <មហាចេលេន ឆាទិត្វា អទាសិំ តុដ្ឋមានសា។>
    text <៦៤>
      text <តេន កម្មេន សុកតេន ចេតនាបណិធីហិ ច>
      text <ជហិត្វា មានុសំ ទេហំ តាវតិំសមគច្ឆហំ។>
    text <៦៥>
      text <សហស្សទេវរាជូនំ មហេសិត្តមការយិំ>
      text <សហស្សចក្កវត្តីនំ មហេសិត្តមការយិំ។>
    text <៦៦>
      text <បទេសរជ្ជំ វិបុលំ គណនាតោ អសង្ខិយំ>
      text <នានាវិធំ ពហុំ អញ្ញំ តស្ស កម្មផលំ តតោ។>
    text <៦៧>
      text <ឧប្បលស្សេវ មេ វណ្ណោ អភិរូបា សុទស្សនា>
      text <ឥត្ថិសព្ពង្គសម្បន្នា អភិជាតា ជុតិន្ធរា។>
    text <៦៨>
      text <បច្ឆិមេ ភវេ សម្បត្តេ អជាយិំ សាកិយេ កុលេ>
      text <នារីសហស្សបាមោក្ខា សុទ្ធោទនសុតស្សហំ។>
    text <៦៩>
      text <និព្ពិន្ទិត្វា អគារេហំ បព្ពជិំ អនគារិយំ>
      text <សត្តមីរត្តិសម្បត្តា ចតុសច្ចមបាបុណិំ។>
    text <៧០>
      text <ចីវរំ បិណ្ឌបាតញ្ច បច្ចយំ សយនាសនំ>
      text <បរិមេតុំ ន សក្កោមិ បិណ្ឌបាតស្សិទំ ផលំ។>
    text <៧១>
      text <យំ មយ្ហំ បូរិតំ កម្មំ កុសលំ សរសេ មុនិ>
      text <តុយ្ហត្ថាយ មហាវីរ បរិចត្តំ ពហុំ មយា។>
    text <៧២>
      text <ឯកត្តិំសេ ឥតោ កប្បេ យំ ទានមទទិំ តទា>
      text <ទុគ្គតិំ នាភិជានាមិ បិណ្ឌបាតស្សិទំ ផលំ។>
    text <៧៣>
      text <ទ្វេ គតិយោ បជានាមិ ទេវត្តំ អថ មានុសំ>
      text <អញ្ញំ គតិំ ន ជានាមិ បិណ្ឌបាតស្សិទំ ផលំ។>
    text <៧៤>
      text <ឧច្ចេ កុលេ បជាយាមិ មហាសាលេ មហទ្ធនេ>
      text <អញ្ញេ កុលេ ន ជាយាមិ បិណ្ឌបាតស្សិទំ ផលំ។>
    text <៧៥>
      text <ភវាភវេ សំសរិត្វា សុក្កមូលេន ចោទិតា>
      text <អមនាបំ ន បស្សាមិ សោមនស្សកតំ ផលំ។>
    text <៧៦>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <៧៧>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <៧៨>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មម មហាវីរ ឧប្បន្នំ តវ សន្តិកេ។>
    text <៧៩>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <៨០>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <៨១>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ ឧប្បលទាយិកា ភិក្ខុនី ភគវតោ សម្មុខា ឥមា គាថាយោ អភាសិត្ថាតិ។>
    stand <ឧប្បលទាយិកាថេរិយាបទានំ តតិយំ។>
  text <៤។ សិង្គាលមាតុថេរីអបទានំ>
    text <៨២>
      text <បទុមុត្តរោ នាម ជិនោ សព្ពធម្មាន បារគូ>
      text <ឥតោ សតសហស្សម្ហិ កប្បេ ឧប្បជ្ជិ នាយកោ។>
    text <៨៣>
      text <តទាហំ ហំសវតិយំ ជាតាមច្ចកុលេ អហុំ>
      text <នានារតនបជ្ជោតេ ឥទ្ធេ ផីតេ មហទ្ធនេ។>
    text <៨៤>
      text <បិតុនា សហ គន្ត្វាន មហាជនបុរក្ខតា>
      text <ធម្មំ ពុទ្ធស្ស សុត្វាន បព្ពជិំ អនគារិយំ។>
    text <៨៥>
      text <បព្ពជិត្វាន កាយេន បាបកម្មំ វិវជ្ជយិំ>
      text <វចីទុច្ចរិតំ ហិត្វា អាជីវំ បរិសោធយិំ។>
    text <៨៦>
      text <ពុទ្ធេ បសន្នា ធម្មេ ច សង្ឃេ ច តិព្ពគារវា>
      text <សទ្ធម្មស្សវនេ យុត្តា ពុទ្ធទស្សនលាលសា។>
    text <៨៧>
      text <អគ្គំ សទ្ធាធិមុត្តានំ អស្សោសិំ ភិក្ខុនិំ តទា>
      text <តំ ឋានំ បត្ថយិត្វាន តិស្សោ សិក្ខា អបូរយិំ។>
    text <៨៨>
      text <តតោ មំ សុគតោ អាហ ករុណានុគតាសយោ>
      text <យស្ស សទ្ធា តថាគតេ អចលា សុប្បតិដ្ឋិតា>
      text <សីលញ្ច យស្ស កល្យាណំ អរិយកន្តំ បសំសិតំ។>
    text <៨៩>
      text <សង្ឃេ បសាទោ យស្សត្ថិ ឧជុភូតញ្ច ទស្សនំ>
      text <អទលិទ្ទោតិ តំ អាហុ អមោឃំ តស្ស ជីវិតំ។>
    text <៩០>
      text <តស្មា សទ្ធញ្ច សីលញ្ច បសាទំ ធម្មទស្សនំ>
      text <អនុយុញ្ជេថ មេធាវី សរំ ពុទ្ធាន សាសនំ។>
    text <៩១>
      text <តំ សុត្វាហំ បមុទិតា អបុច្ឆិំ បណិធិំ មម>
      text <តទា អនោមោ អមិតោ ព្យាករិត្ថ វិនាយកោ>
      text <ពុទ្ធេ បសន្នា កល្យាណី លច្ឆសេ តំ សុបត្ថិតំ។>
    text <៩២>
      text <សតសហស្សិតោ កប្បេ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៩៣>
      text <តស្ស ធម្មេសុ ទាយាទា ឱរសា ធម្មនិម្មិតា>
      text <សិង្គាលកស្ស មាតាតិ ហេស្សតិ សត្ថុ សាវិកា។>
    text <៩៤>
      text <តំ សុត្វា មុទិតា ហុត្វា យាវជីវំ តទា ជិនំ>
      text <មេត្តចិត្តា បរិចរិំ បដិបត្តីហិ នាយកំ។>
    text <៩៥>
      text <តេន កម្មេន សុកតេន ចេតនាបណិធីហិ ច>
      text <ជហិត្វា មានុសំ ទេហំ តាវតិំសមគច្ឆហំ។>
    text <៩៦>
      text <បច្ឆិមេ ច ភវេ ទានិ គិរិព្ពជបុរុត្តមេ>
      text <ជាតា សេដ្ឋិកុលេ ផីតេ មហារតនសញ្ចយេ។>
    text <៩៧>
      text <បុត្តោ សិង្គាលកោ នាម មមាសិ វិបថេ រតោ>
      text <ទិដ្ឋិគហនបក្ខន្ទោ ទិសាបូជនតប្បរោ។>
    text <៩៨>
      text <នានាទិសា នមស្សន្តំ បិណ្ឌាយ នគរំ វជំ>
      text <តំ ទិស្វា ឱវទី ពុទ្ធោ មគ្គេ ឋត្វា វិនាយកោ។>
    text <៩៩>
      text <តស្ស ទេសយតោ ធម្មំ បនាទោ វិម្ហយោ អហុ>
      text <ទ្វេកោដិនរនារីនំ ធម្មាភិសមយោ អហុ។>
    text <១០០>
      text <តទាហំ បរិសំ គន្ត្វា សុត្វា សុគតភាសិតំ>
      text <សោតាបត្តិផលំ បត្តា បព្ពជិំ អនគារិយំ។>
    text <១០១>
      text <ន ចិរេនេវ កាលេន ពុទ្ធទស្សនលាលសា>
      text <អនុស្សតិំ តំ ភាវេត្វា អរហត្តមបាបុណិំ។>
    text <១០២>
      text <ទស្សនត្ថាយ ពុទ្ធស្ស សព្ពទា ច វជាមហំ>
      text <អតិត្តាយេវ បស្សាមិ រូបំ នយននន្ទនំ។>
    text <១០៣>
      text <សព្ពបារមិសម្ភូតំ លក្ខីនិលយនំ វរំ>
      text <រូបំ សព្ពសុភាកិណ្ណំ អតិត្តា វិហរាមហំ។>
    text <១០៤>
      text <ជិនោ តស្មិំ គុណេ តុដ្ឋោ ឯតទគ្គេ ឋបេសិ មំ>
      text <សិង្គាលកស្ស យា មាតា អគ្គា សទ្ធាធិមុត្តិកា។>
    text <១០៥>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនិ។>
    text <១០៦>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <១០៧>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មម មហាវីរ ឧប្បន្នំ តវ សន្តិកេ។>
    text <១០៨>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <១០៩>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១១០>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ សិង្គាលមាតា ភិក្ខុនី ឥមា គាថាយោ អភាសិត្ថាតិ។>
    stand <សិង្គាលមាតុថេរិយាបទានំ ចតុត្ថំ។>
  text <៥។ សុក្កាថេរីអបទានំ>
    text <១១១>
      text <ឯកនវុតិតោ កប្បេ វិបស្សី នាម នាយកោ>
      text <ឧប្បជ្ជិ ចារុទស្សនោ សព្ពធម្មវិបស្សកោ។>
    text <១១២>
      text <តទាហំ ពន្ធុមតិយំ ជាតា អញ្ញតរេ កុលេ>
      text <ធម្មំ សុត្វាន មុនិនោ បព្ពជិំ អនគារិយំ។>
    text <១១៣>
      text <ពហុស្សុតា ធម្មធរា បដិភានវតី តថា>
      text <វិចិត្តកថិកា ចាបិ ជិនសាសនការិកា។>
    text <១១៤>
      text <តទា ធម្មកថំ កត្វា ហិតាយ ជនតំ ពហុំ>
      text <តតោ ចុតាហំ តុសិតំ ឧបបន្នា យសស្សិនី។>
    text <១១៥>
      text <ឯកតិំសេ ឥតោ កប្បេ សិខី វិយ សិខី ជិនោ>
      text <តបន្តោ យសសា លោកេ ឧប្បជ្ជិ វទតំ វរោ។>
    text <១១៦>
      text <តទាបិ បព្ពជិត្វាន ពុទ្ធសាសនកោវិទា>
      text <ជោតេត្វា ជិនវាក្យានិ តតោបិ តិទិវំ គតា។>
    text <១១៧>
      text <ឯកតិំសេវ កប្បម្ហិ វេស្សភូ នាម នាយកោ>
      text <ឧប្បជ្ជិត្ថ មហាញាណី តទាបិ ច តថេវហំ។>
    text <១១៨>
      text <បព្ពជិត្វា ធម្មធរា ជោតយិំ ជិនសាសនំ>
      text <គន្ត្វា មរុបុរំ រម្មំ អនុភោសិំ មហាសុខំ។>
    text <១១៩>
      text <ឥមម្ហិ ភទ្ទកេ កប្បេ កកុសន្ធោ ជិនុត្តមោ>
      text <ឧប្បជ្ជិ នរសរណោ តទាបិ ច តថេវហំ។>
    text <១២០>
      text <បព្ពជិត្វា មុនិមតំ ជោតយិត្វា យថាយុកំ>
      text <តតោ ចុតាហំ តិទិវំ អគំ សភវនំ យថា។>
    text <១២១>
      text <ឥមស្មិំយេវ កប្បម្ហិ កោណាគមននាយកោ>
      text <ឧប្បជ្ជិ លោកសរណោ អរណោ អមតង្គតោ។>
    text <១២២>
      text <តទាបិ បព្ពជិត្វាន សាសនេ តស្ស តាទិនោ>
      text <ពហុស្សុតា ធម្មធរា ជោតយិំ ជិនសាសនំ។>
    text <១២៣>
      text <ឥមស្មិំយេវ កប្បម្ហិ កស្សបោ មុនិមុត្តមោ>
      text <ឧប្បជ្ជិ លោកសរណោ អរណោ មរណន្តគូ។>
    text <១២៤>
      text <តស្សាបិ នរវីរស្ស បព្ពជិត្វាន សាសនេ>
      text <បរិយាបុដសទ្ធម្មា បរិបុច្ឆាវិសារទា។>
    text <១២៥>
      text <សុសីលា លជ្ជិនី ចេវ តីសុ សិក្ខាសុ កោវិទា>
      text <ពហុំ ធម្មកថំ កត្វា យាវជីវំ មហាមុនេ។>
    text <១២៦>
      text <តេន កម្មវិបាកេន ចេតនាបណិធីហិ ច>
      text <ជហិត្វា មានុសំ ទេហំ តាវតិំសមគច្ឆហំ។>
    text <១២៧>
      text <បច្ឆិមេ ច ភវេ ទានិ គិរិព្ពជបុរុត្តមេ>
      text <ជាតា សេដ្ឋិកុលេ ផីតេ មហារតនសញ្ចយេ។>
    text <១២៨>
      text <យទា ភិក្ខុសហស្សេន បរិវុតោ លោកនាយកោ>
      text <ឧបាគមិ រាជគហំ សហស្សក្ខេន វណ្ណិតោ។>
    text <១២៩>
      text <ទន្តោ ទន្តេហិ សហ បុរាណជដិលេហិ វិប្បមុត្តោ វិប្បមុត្តេហិ>
      text <សិង្គីនិក្ខសវណ្ណោ រាជគហំ បាវិសិ ភគវា។>
    text <១៣០>
      text <ទិស្វា ពុទ្ធានុភាវំ តំ សុត្វាវ គុណសញ្ចយំ>
      text <ពុទ្ធេ ចិត្តំ បសាទេត្វា បូជយិំ តំ យថាពលំ។>
    text <១៣១>
      text <អបរេន ច កាលេន ធម្មទិន្នាយ សន្តិកេ>
      text <អគារា និក្ខមិត្វាន បព្ពជិំ អនគារិយំ។>
    text <១៣២>
      text <កេសេសុ ឆិជ្ជមានេសុ កិលេសេ ឈាបយិំ អហំ>
      text <ឧគ្គហិំ សាសនំ សព្ពំ បព្ពជិត្វាចិរេនហំ។>
    text <១៣៣>
      text <តតោ ធម្មមទេសេសិំ មហាជនសមាគមេ>
      text <ធម្មេ ទេសិយមានម្ហិ ធម្មាភិសមយោ អហុ។>
    text <១៣៤>
      text <នេកបាណសហស្សានំ តំ វិទិត្វាតិវិម្ហិតោ>
      text <អភិប្បសន្នោ មេ យក្ខោ ភមិត្វាន គិរិព្ពជំ។>
    text <១៣៥>
      text <កិំ មេ កតា រាជគហេ មនុស្សា មធុំ បីតាវ អច្ឆរេ>
      text <យេ សុក្កំ ន ឧបាសន្តិ ទេសេន្តិំ អមតំ បទំ។>
    text <១៣៦>
      text <តញ្ច អប្បដិវានីយំ អសេចនកមោជវំ>
      text <បិវន្តិ មញ្ញេ សប្បញ្ញា វលាហកមិវទ្ធគូ។>
    text <១៣៧>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <១៣៨>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <១៣៩>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មម មហាវីរ ឧប្បន្នំ តវ សន្តិកេ។>
    text <១៤០>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <១៤១>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៤២>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ សុក្កា ភិក្ខុនី ឥមា គាថាយោ អភាសិត្ថាតិ។>
    stand <សុក្កាថេរិយាបទានំ បញ្ចមំ។>
    stand <បញ្ចមំ ភាណវារំ។>
  text <៦។ អភិរូបនន្ទាថេរីអបទានំ>
    text <១៤៣>
      text <ឯកនវុតិតោ កប្បេ វិបស្សី នាម នាយកោ>
      text <ឧប្បជ្ជិ ចារុទស្សនោ សព្ពធម្មេសុ ចក្ខុមា។>
    text <១៤៤>
      text <តទាហំ ពន្ធុមតិយំ ឥទ្ធេ ផីតេ មហាកុលេ>
      text <ជាតា សុរូបា ទយិតា បូជនីយា ជនស្ស ច។>
    text <១៤៥>
      text <ឧបគន្ត្វា មហាវីរំ វិបស្សិំ លោកនាយកំ>
      text <ធម្មំ សុណិត្វា សរណំ ឧបេសិំ នរនាយកំ។>
    text <១៤៦>
      text <សីលេសុ សំវុតា ហុត្វា និព្ពុតេ ច នរុត្តមេ>
      text <ធាតុថូបស្ស ឧបរិ សោណ្ណច្ឆត្តមបូជយិំ។>
    text <១៤៧>
      text <មុត្តចាគា សីលវតី យាវជីវំ តតោ ចុតា>
      text <ជហិត្វា មានុសំ ទេហំ តាវតិំសូបគា អហំ។>
    text <១៤៨>
      text <តទា ទសហិ ឋានេហិ អធិភោត្វាន សេសកេ>
      text <រូបសទ្ទេហិ គន្ធេហិ រសេហិ ផុសនេហិ ច។>
    text <១៤៩>
      text <អាយុនាបិ ច វណ្ណេន សុខេន យសសាបិ ច>
      text <តថេវាធិបតេយ្យេន អធិគយ្ហ វិរោចហំ។>
    text <១៥០>
      text <បច្ឆិមេ ច ភវេ ទានិ ជាតាហំ កបិលវ្ហយេ>
      text <ធីតា ខេមកសក្កស្ស នន្ទា នាមាតិ វិស្សុតា។>
    text <១៥១>
      text <អភិរូបសម្បទម្បិ អហុ មេ កន្តិសូចកំ>
      text <យទាហំ យោព្ពនប្បត្តា រូបលាវញ្ញភូសិតា។>
    text <១៥២>
      text <តទា មត្ថេ សក្យានំ វិវាទោ សុមហា អហុ>
      text <បព្ពាជេសិ តតោ តាតោ មា សក្យា វិនស្សិំសុតិ។>
    text <១៥៣>
      text <បព្ពជិត្វា តថាគតំ រូបទេស្សិំ នរុត្តមំ>
      text <សុត្វាន នោបគច្ឆាមិ មម រូបេន គព្ពិតា។>
    text <១៥៤>
      text <ឱវាទម្បិ ន គច្ឆាមិ ពុទ្ធទស្សនភីរុតា>
      text <តទា ជិនោ ឧបាយេន ឧបនេត្វា សសន្តិកំ។>
    text <១៥៥>
      text <តិស្សិត្ថិយោ និទស្សេសិ ឥទ្ធិយា មគ្គកោវិទោ>
      text <អច្ឆរារូបសទិសំ តរុណិំ ជរិតំ មតំ។>
    text <១៥៦>
      text <តាយោ ទិស្វា សុសំវិគ្គា វិរត្តាសេ កឡេវរេ>
      text <អដ្ឋាសិំ ភវនិព្ពិន្ទា តទា មំ អាហ នាយកោ។>
    text <១៥៧>
      text <អាតុរំ អសុចិំ បូតិំ បស្ស នន្ទេ សមុស្សយំ>
      text <ឧគ្ឃរន្តំ បគ្ឃរន្តំ ពាលានំ អភិនន្ទិតំ។>
    text <១៥៨>
      text <អសុភាយ ចិត្តំ ភាវេហិ ឯកគ្គំ សុសមាហិតំ>
      text <យថា ឥទំ តថា ឯតំ យថា ឯតំ តថា ឥទំ។>
    text <១៥៩>
      text <ឯវមេតំ អវេក្ខន្តី រត្តិន្ទិវមតន្ទិតា>
      text <តតោ សកាយ បញ្ញាយ អភិនិព្ពិជ្ឈ វច្ឆសិ។>
    text <១៦០>
      text <តស្សា មេ អប្បមត្តាយ វិចរន្តិយា យោនិសោ>
      text <យថាភូតំ អយំ កាយោ ទិដ្ឋោ សន្តរពាហិរោ។>
    text <១៦១>
      text <អថ និព្ពិន្ទហំ កាយេ អជ្ឈត្តញ្ច វិរជ្ជហំ>
      text <អប្បមត្តា វិសំយុត្តា ឧបសន្តាម្ហិ និព្ពុតា។>
    text <១៦២>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <១៦៣>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <១៦៤>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មម មហាវីរ ឧប្បន្នំ តវ សន្តិកេ។>
    text <១៦៥>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <១៦៦>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៦៧>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អភិរូបនន្ទា ភិក្ខុនី ឥមា គាថាយោ អភាសិត្ថាតិ។>
    stand <អភិរូបនន្ទាថេរិយាបទានំ ឆដ្ឋំ។>
  text <៧។ អឌ្ឍកាសិថេរីអបទានំ>
    text <១៦៨>
      text <ឥមម្ហិ ភទ្ទកេ កប្បេ ព្រហ្មពន្ធុ មហាយសោ>
      text <កស្សបោ នាម គោត្តេន ឧប្បជ្ជិ វទតំ វរោ។>
    text <១៦៩>
      text <តទាហំ បព្ពជិត្វាន តស្ស ពុទ្ធស្ស សាសនេ>
      text <សំវុតា បាតិមោក្ខម្ហិ ឥន្ទ្រិយេសុ ច បញ្ចសុ។>
    text <១៧០>
      text <មត្តញ្ញុនី ច អសនេ យុត្តា ជាគរិយេបិ ច>
      text <វសន្តី យុត្តយោគាហំ ភិក្ខុនិំ វិគតាសវំ។>
    text <១៧១>
      text <អក្កោសិំ ទុដ្ឋចិត្តាហំ គណិកេតិ ភណិំ តទា>
      text <តេន បាបេន កម្មេន និរយម្ហិ អបច្ចិសំ។>
    text <១៧២>
      text <តេន កម្មាវសេសេន អជាយិំ គណិកាកុលេ>
      text <ពហុសោវ បរាធីនា បច្ឆិមាយ ច ជាតិយំ។>
    text <១៧៣>
      text <កាសីសុ សេដ្ឋិកុលជា ព្រហ្មចារីពលេនហំ>
      text <អច្ឆរា វិយ ទេវេសុ អហោសិំ រូបសម្បទា។>
    text <១៧៤>
      text <ទិស្វាន ទស្សនីយំ មំ គិរិព្ពជបុរុត្តមេ>
      text <គណិកត្តេ និវេសេសុំ អក្កោសនពលេន មេ។>
    text <១៧៥>
      text <សាហំ សុត្វាន សទ្ធម្មំ ពុទ្ធសេដ្ឋេន ទេសិតំ>
      text <បុព្ពវាសនសម្បន្នា បព្ពជិំ អនគារិយំ។>
    text <១៧៦>
      text <តទូបសម្បទត្ថាយ គច្ឆន្តី ជិនសន្តិកំ>
      text <មគ្គេ ធុត្តេ ឋិតេ សុត្វា លភិំ ទូតោបសម្បទំ។>
    text <១៧៧>
      text <សព្ពកម្មំ បរិក្ខីណំ បុញ្ញំ បាបំ តថេវ ច>
      text <សព្ពសំសារមុត្តិណ្ណា គណិកត្តញ្ច ខេបិតំ។>
    text <១៧៨>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <១៧៩>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <១៨០>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មម មហាវីរ ឧប្បន្នំ តវ សន្តិកេ។>
    text <១៨១>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <១៨២>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៨៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ អឌ្ឍកាសិ ភិក្ខុនី ឥមា គាថាយោ អភាសិត្ថាតិ។>
    stand <អឌ្ឍកាសិថេរិយាបទានំ សត្តមំ។>
  text <៨។ បុណ្ណិកាថេរីអបទានំ>
    text <១៨៤>
      text <វិបស្សិនោ ភគវតោ សិខិនោ វេស្សភុស្ស ច>
      text <កកុសន្ធស្ស មុនិនោ កោណាគមនតាទិនោ។>
    text <១៨៥>
      text <កស្សបស្ស ច ពុទ្ធស្ស បព្ពជិត្វាន សាសនេ>
      text <ភិក្ខុនី សីលសម្បន្នា និបកា សំវុតិន្ទ្រិយា។>
    text <១៨៦>
      text <ពហុស្សុតា ធម្មធរា ធម្មត្ថបដិបុច្ឆិកា>
      text <ឧគ្គហេតា ច ធម្មានំ សោតា បយិរុបាសិតា។>
    text <១៨៧>
      text <ទេសេន្តី ជនមជ្ឈេហំ អហោសិំ ជិនសាសនេ>
      text <ពាហុសច្ចេន តេនាហំ បេសលា អតិមញ្ញិសំ។>
    text <១៨៨>
      text <បច្ឆិមេ ច ភវេ ទានិ សាវត្ថិយំ បុរុត្តមេ>
      text <អនាថបិណ្ឌិនោ គេហេ ជាតាហំ កុម្ភទាសិយា។>
    text <១៨៩>
      text <គតា ឧទកហារិយំ សោត្ថិយំ ទិជមទ្ទសំ>
      text <សីតដ្ដំ តោយមជ្ឈម្ហិ តំ ទិស្វា ឥទមព្រវិំ។>
    text <១៩០>
      text <ឧទហារី អហំ សីតេ សទា ឧទកមោតរិំ>
      text <អយ្យានំ ទណ្ឌភយភីតា វាចាទោសភយដ្ដិតា។>
    text <១៩១>
      text <កស្ស ព្រាហ្មណ ត្វំ ភីតោ សទា ឧទកមោតរិ>
      text <វេធមានេហិ គត្តេហិ សីតំ វេទយសេ ភុសំ។>
    text <១៩២>
      text <ជានន្តី វត មំ ភោតិ បុណ្ណិកេ បរិបុច្ឆសិ>
      text <ករោន្តំ កុសលំ កម្មំ រុន្ធន្តំ កតបាបកំ។>
    text <១៩៣>
      text <យោ ចេ វុឌ្ឍោ ទហរោ វា បាបកម្មំ បកុព្ពតិ>
      text <ទកាភិសិញ្ចនា សោបិ បាបកម្មា បមុច្ចតិ។>
    text <១៩៤>
      text <ឧត្តរន្តស្ស អក្ខាសិំ ធម្មត្ថសំហិតំ បទំ>
      text <តញ្ច សុត្វា ស សំវិគ្គោ បព្ពជិត្វារហា អហុ។>
    text <១៩៥>
      text <បូរេន្តី ឩនកសតំ ជាតា ទាសិកុលេ យតោ>
      text <តតោ បុណ្ណាតិ នាមំ មេ ភុជិស្សំ មំ អកំសុ តេ។>
    text <១៩៦>
      text <សេដ្ឋិំ តតោនុជានេត្វា បព្ពជិំ អនគារិយំ>
      text <ន ចិរេនេវ កាលេន អរហត្តមបាបុណិំ។>
    text <១៩៧>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <១៩៨>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <១៩៩>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មេ វិមលំ សុទ្ធំ ពុទ្ធសេដ្ឋស្ស វាហសា។>
    text <២០០>
      text <ភាវនាយ មហាបញ្ញា សុតេនេវ សុតាវិនី>
      text <មានេន នីចកុលជា ន ហិ កម្មំ វិនស្សតិ។>
    text <២០១>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <២០២>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <២០៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    text <ឥត្ថំ សុទំ បុណ្ណិកា ភិក្ខុនី ឥមា គាថាយោ អភាសិត្ថាតិ។>
    stand <បុណ្ណិកាថេរិយាបទានំ អដ្ឋមំ។>
  text <៩។ អម្ពបាលិថេរីអបទានំ>
    text <២០៤>
      text <យោ រំសិផុសិតាវេឡោ ផុស្សោ នាម មហាមុនិ>
      text <តស្សាហំ ភគិនី អាសិំ អជាយិំ ខត្តិយេ កុលេ។>
    text <២០៥>
      text <តស្ស ធម្មំ សុណិត្វាហំ វិប្បសន្នេន ចេតសា>
      text <មហាទានំ ទទិត្វាន បត្ថយិំ រូបសម្បទំ។>
    text <២០៦>
      text <ឯកតិំសេ ឥតោ កប្បេ សិខី លោកគ្គនាយកោ>
      text <ឧប្បន្នោ លោកបជ្ជោតោ តិលោកសរណោ ជិនោ។>
    text <២០៧>
      text <តទារុណបុរេ រម្មេ ព្រាហ្មញ្ញកុលសម្ភវា>
      text <វិមុត្តចិត្តំ កុបិតា ភិក្ខុនិំ អភិសាបយិំ។>
    text <២០៨>
      text <វេសិកាវ អនាចារា ជិនសាសនទូសិកា>
      text <ឯវំ អក្កោសយិត្វាន តេន បាបេន កម្មុនា។>
    text <២០៩>
      text <ទារុណំ និរយំ គន្ត្វា មហាទុក្ខសមប្បិតា>
      text <តតោ ចុតា មនុស្សេសុ ឧបបន្នា តបស្សិនី។>
    text <២១០>
      text <ទសជាតិសហស្សានិ គណិកត្តមការយិំ>
      text <តម្ហា បាបា ន មុច្ចិស្សំ ភុត្វា ទុដ្ឋវិសំ យថា។>
    text <២១១>
      text <ព្រហ្មចរិយមសេវិស្សំ កស្សបេ ជិនសាសនេ>
      text <តេន កម្មវិបាកេន អជាយិំ តិទសេ បុរេ។>
    text <២១២>
      text <បច្ឆិមេ ភវេ សម្បត្តេ អហោសិំ ឱបបាតិកា>
      text <អម្ពសាខន្តរេ ជាតា អម្ពបាលីតិ តេនហំ។>
    text <២១៣>
      text <បរិវុតា បាណកោដីហិ បព្ពជិំ ជិនសាសនេ>
      text <បត្តាហំ អចលំ ឋានំ ធីតា ពុទ្ធស្ស ឱរសា។>
    text <២១៤>
      text <ឥទ្ធីសុ ច វសី ហោមិ សោតធាតុវិសុទ្ធិយា>
      text <ចេតោបរិយញាណស្ស វសី ហោមិ មហាមុនេ។>
    text <២១៥>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <២១៦>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មេ វិមលំ សុទ្ធំ ពុទ្ធសេដ្ឋស្ស វាហសា។>
    text <២១៧>
      text <កិលេសា ឈាបិតា មយ្ហំ…បេ។… វិហរាមិ អនាសវា។>
    text <២១៨>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <២១៩>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អម្ពបាលិ ភិក្ខុនី ឥមា គាថាយោ>
    text <អភាសិត្ថាតិ។>
    stand <អម្ពបាលិថេរិយាបទានំ នវមំ។>
  text <១០។ បេសលាថេរីអបទានំ>
    text <២២០>
      text <ឥមម្ហិ ភទ្ទកេ កប្បេ ព្រហ្មពន្ធុ មហាយសោ>
      text <កស្សបោ នាម គោត្តេន ឧប្បជ្ជិ វទតំ វរោ។>
    text <២២១>
      text <សាវត្ថិយំ បុរេ វរេ ឧបាសកកុលេ អហំ>
      text <បសូតា តំ ជិនវរំ ទិស្វា សុត្វា ច ទេសនំ។>
    text <២២២>
      text <តំ វីរំ សរណំ គន្ត្វា សីលានិ ច សមាទិយិំ>
      text <កទាចិ សោ មហាវីរោ មហាជនសមាគមេ។>
    text <២២៣>
      text <អត្តនោ អភិសម្ពោធិំ បកាសេសិ នរាសភោ>
      text <អននុស្សុតធម្មេសុ បុព្ពេ ទុក្ខាទិកេសុ ច។>
    text <២២៤>
      text <ចក្ខុ ញាណញ្ច បញ្ញា ច វិជ្ជាលោកោ ច អាសិ មេ>
      text <តំ សុត្វា ឧគ្គហេត្វាន បរិបុច្ឆិញ្ច ភិក្ខវោ។>
    text <២២៥>
      text <តេន កម្មេន សុកតេន ចេតនាបណិធីហិ ច>
      text <ជហិត្វា មានុសំ ទេហំ តាវតិំសមគច្ឆហំ។>
    text <២២៦>
      text <បច្ឆិមេ ច ភវេ ទានិ ជាតា សេដ្ឋិមហាកុលេ>
      text <ឧបេច្ច ពុទ្ធំ សទ្ធម្មំ សុត្វា សច្ចូបសំហិតំ។>
    text <២២៧>
      text <បព្ពជិត្វាចិរេនេវ សច្ចត្ថានិ វិចិន្តយំ>
      text <ខេបេត្វា អាសវេ សព្ពេ អរហត្តមបាបុណិំ។>
    text <២២៨>
      text <ឥទ្ធីសុ ច វសី ហោមិ ទិព្ពាយ សោតធាតុយា>
      text <ចេតោបរិយញាណស្ស វសី ហោមិ មហាមុនេ។>
    text <២២៩>
      text <បុព្ពេនិវាសំ ជានាមិ ទិព្ពចក្ខុ វិសោធិតំ>
      text <សព្ពាសវបរិក្ខីណា នត្ថិ ទានិ បុនព្ភវោ។>
    text <២៣០>
      text <អត្ថធម្មនិរុត្តីសុ បដិភានេ តថេវ ច>
      text <ញាណំ មេ វិមលំ សុទ្ធំ ពុទ្ធសេដ្ឋស្ស វាហសា។>
    text <២៣១>
      text <កិលេសា ឈាបិតា មយ្ហំ ភវា សព្ពេ សមូហតា>
      text <នាគីវ ពន្ធនំ ឆេត្វា វិហរាមិ អនាសវា។>
    text <២៣២>
      text <ស្វាគតំ វត មេ អាសិ មម ពុទ្ធស្ស សន្តិកេ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <២៣៣>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
      text <ខត្តិយា ព្រាហ្មណី ចេវ តថា ឧប្បលទាយិកា>
      text <សិង្គាលមាតា សុក្កា ច អភិរូបា អឌ្ឍកាសិកា។>
      text <បុណ្ណា ច អម្ពបាលី ច បេសលាតិ ច តា ទស>
      text <គាថាយោ ទ្វិសតានេត្ថ ទ្វិចត្តាលីស ចុត្តរិ។>
      text <សុមេធា ឯកូបោសថា កុណ្ឌលកេសី ខត្តិយា>
      text <សហស្សំ តិសតា គាថា សត្តតាលីស បិណ្ឌិតា។>
      text <សហ ឧទ្ទានគាថាហិ គណិតាយោ វិភាវិភិ>
      text <សហស្សំ តិសតំ គាថា សត្តបញ្ញាសមេវ ចាតិ។>
    text <ឥត្ថំ សុទំ បេសលា ភិក្ខុនី ឥមា គាថាយោ អភាសិត្ថាតិ។>
    stand <បេសលាថេរិយាបទានំ ទសមំ។>
    stand <ខត្តិយាវគ្គោ ចតុត្ថោ។>
    text <តស្សុទ្ទានំ>
    text <អថ វគ្គុទ្ទានំ>
    stand <ថេរិកាបទានំ សមត្តំ។>
    stand <អបទានបាឡិ សមត្តា។>
