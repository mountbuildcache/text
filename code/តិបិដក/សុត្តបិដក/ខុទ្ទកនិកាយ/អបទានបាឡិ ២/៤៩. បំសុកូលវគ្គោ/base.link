text <៤៩។ បំសុកូលវគ្គោ>
  text <១។ បំសុកូលសញ្ញកត្ថេរអបទានំ>
    text <១>
      text <តិស្សោ នាមាសិ ភគវា សយម្ភូ អគ្គបុគ្គលោ>
      text <បំសុកូលំ ឋបេត្វាន វិហារំ បាវិសី ជិនោ។>
    text <២>
      text <វិនតំ ធនុមាទាយ ភក្ខត្ថាយ ចរិំ អហំ>
      text <មណ្ឌលគ្គំ គហេត្វាន កាននំ បាវិសិំ អហំ។>
    text <៣>
      text <តត្ថទ្ទសំ បំសុកូលំ ទុមគ្គេ លគ្គិតំ តទា>
      text <ចាបំ តត្ថេវ និក្ខិប្ប សិរេ កត្វាន អញ្ជលិំ។>
    text <៤>
      text <បសន្នចិត្តោ សុមនោ វិបុលាយ ច បីតិយា>
      text <ពុទ្ធសេដ្ឋំ សរិត្វាន បំសុកូលំ អវន្ទហំ។>
    text <៥>
      text <ទ្វេនវុតេ ឥតោ កប្បេ បំសុកូលមវន្ទហំ>
      text <ទុគ្គតិំ នាភិជានាមិ វន្ទនាយ ឥទំ ផលំ។>
    text <៦>
      text <កិលេសា ឈាបិតា មយ្ហំ ភវា សព្ពេ សមូហតា>
      text <នាគោវ ពន្ធនំ ឆេត្វា វិហរាមិ អនាសវោ។>
    text <៧>
      text <ស្វាគតំ វត មេ អាសិ មម ពុទ្ធស្ស សន្តិកេ>
      text <តិស្សោ វិជ្ជា អនុប្បត្តា កតំ ពុទ្ធស្ស សាសនំ។>
    text <៨>
      text <បដិសម្ភិទា ចតស្សោ វិមោក្ខាបិ ច អដ្ឋិមេ>
      text <ឆឡភិញ្ញា សច្ឆិកតា កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា បំសុកូលសញ្ញកោ ថេរោ ឥមា គាថាយោ>
    text <អភាសិត្ថាតិ។>
    stand <បំសុកូលសញ្ញកត្ថេរស្សាបទានំ បឋមំ។>
  text <២។ ពុទ្ធសញ្ញកត្ថេរអបទានំ>
    text <៩>
      text <អជ្ឈាយកោ មន្តធរោ តិណ្ណំ វេទាន បារគូ>
      text <លក្ខណេ ឥតិហាសេ ច សនិឃណ្ឌុសកេដុភេ។>
    text <១០>
      text <នទីសោតបដិភាគា សិស្សា អាយន្តិ មេ តទា>
      text <តេសាហំ មន្តេ វាចេមិ រត្តិន្ទិវមតន្ទិតោ។>
    text <១១>
      text <សិទ្ធត្ថោ នាម សម្ពុទ្ធោ លោកេ ឧប្បជ្ជិ តាវទេ>
      text <តមន្ធការំ នាសេត្វា ញាណាលោកំ បវត្តយិ។>
    text <១២>
      text <មម អញ្ញតរោ សិស្សោ សិស្សានំ សោ កថេសិ មេ>
      text <សុត្វាន តេ ឯតមត្ថំ អារោចេសុំ មមំ តទា។>
    text <១៣>
      text <ពុទ្ធោ លោកេ សមុប្បន្នោ សព្ពញ្ញូ លោកនាយកោ>
      text <តស្សានុវត្តតិ ជនោ លាភោ អម្ហំ ន វិជ្ជតិ។>
    text <១៤>
      text <អធិច្ចុប្បត្តិកា ពុទ្ធា ចក្ខុមន្តោ មហាយសា>
      text <យំនូនាហំ ពុទ្ធសេដ្ឋំ បស្សេយ្យំ លោកនាយកំ។>
    text <១៥>
      text <អជិនំ មេ គហេត្វាន វាកចីរំ កមណ្ឌលុំ>
      text <អស្សមា អភិនិក្ខម្ម សិស្សេ អាមន្តយិំ អហំ។>
    text <១៦>
      text <ឱទុម្ពរិកបុប្ផំវ ចន្ទម្ហិ សសកំ យថា>
      text <វាយសានំ យថា ខីរំ ទុល្លភោ លោកនាយកោ។>
    text <១៧>
      text <ពុទ្ធោ លោកម្ហិ ឧប្បន្នោ មនុស្សត្តម្បិ ទុល្លភំ>
      text <ឧភោសុ វិជ្ជមានេសុ សវនញ្ច សុទុល្លភំ។>
    text <១៨>
      text <ពុទ្ធោ លោកេ សមុប្បន្នោ ចក្ខុំ លច្ឆាម នោ ភវំ>
      text <ឯថ សព្ពេ គមិស្សាម សម្មាសម្ពុទ្ធសន្តិកំ។>
    text <១៩>
      text <កមណ្ឌលុធរា សព្ពេ ខរាជិននិវាសិនោ>
      text <តេ ជដា ភារភរិតា និក្ខមុំ វិបិនា តទា។>
    text <២០>
      text <យុគមត្តំ បេក្ខមានា ឧត្តមត្ថំ គវេសិនោ>
      text <អាសត្តិទោសរហិតា អសម្ភីតាវ កេសរី។>
    text <២១>
      text <អប្បកិច្ចា អលោលុប្បា និបកា សន្តវុត្តិនោ>
      text <ឧញ្ឆាយ ចរមានា តេ ពុទ្ធសេដ្ឋមុបាគមុំ។>
    text <២២>
      text <ទិយឌ្ឍយោជនេ សេសេ ព្យាធិ មេ ឧបបជ្ជថ>
      text <ពុទ្ធសេដ្ឋំ សរិត្វាន តត្ថ កាលង្កតោ អហំ។>
    text <២៣>
      text <ចតុន្នវុតិតោ កប្បេ យំ សញ្ញមលភិំ តទា>
      text <ទុគ្គតិំ នាភិជានាមិ ពុទ្ធសញ្ញាយិទំ ផលំ។>
    text <២៤>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <២៥>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <២៦>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ពុទ្ធសញ្ញកោ ថេរោ ឥមា គាថាយោ>
    text <អភាសិត្ថាតិ។>
    stand <ពុទ្ធសញ្ញកត្ថេរស្សាបទានំ ទុតិយំ។>
  text <៣។ ភិសទាយកត្ថេរអបទានំ>
    text <២៧>
      text <ឱគយ្ហ យំ បោក្ខរណិំ នានាកុញ្ជរសេវិតំ>
      text <ឧទ្ធរាមិ ភិសំ តត្ថ ឃាសហេតុ អហំ តទា។>
    text <២៨>
      text <ភគវា តម្ហិ សមយេ បទុមុត្តរសវ្ហយោ>
      text <រត្តម្ពរធរោ ពុទ្ធោ គច្ឆតិ អនិលញ្ជសេ។>
    text <២៩>
      text <ធុនន្តោ បំសុកូលានិ សទ្ទមស្សោសហំ តទា>
      text <ឧទ្ធំ និជ្ឈាយមានោហំ អទ្ទសំ លោកនាយកំ។>
    text <៣០>
      text <តត្ថេវ ឋិតកោ សន្តោ អាយាចិំ លោកនាយកំ>
      text <មធុំ ភិសេហិ សវតិ ខីរំ សប្បិំ មុឡាលិភិ។>
    text <៣១>
      text <បដិគ្គណ្ហាតុ មេ ពុទ្ធោ អនុកម្បាយ ចក្ខុមា>
      text <តតោ ការុណិកោ សត្ថា ឱរុហិត្វា មហាយសោ។>
    text <៣២>
      text <បដិគ្គណ្ហិ មមំ ភិក្ខំ អនុកម្បាយ ចក្ខុមា>
      text <បដិគ្គហេត្វា សម្ពុទ្ធោ អកា មេ អនុមោទនំ។>
    text <៣៣>
      text <សុខី ហោតុ មហាបុញ្ញ គតិ តុយ្ហំ សមិជ្ឈតុ>
      text <ឥមិនា ភិសទានេន លភស្សុ វិបុលំ សុខំ។>
    text <៣៤>
      text <ឥទំ វត្វាន សម្ពុទ្ធោ ជលជុត្តមនាមកោ>
      text <ភិក្ខមាទាយ សម្ពុទ្ធោ អម្ពរេនាគមា ជិនោ។>
    text <៣៥>
      text <តតោ ភិសំ គហេត្វាន អាគច្ឆិំ មម អស្សមំ>
      text <ភិសំ រុក្ខេ លគេត្វាន មម ទានមនុស្សរិំ។>
    text <៣៦>
      text <មហាវាតោ វុដ្ឋហិត្វា សញ្ចាលេសិ វនំ តទា>
      text <អាកាសោ អភិនាទិត្ថ អសនិយា ផលន្តិយា។>
    text <៣៧>
      text <តតោ មេ អសនិបាតោ មត្ថកេ និបតី តទា>
      text <សោហំ និសិន្នកោ សន្តោ តត្ថ កាលង្កតោ អហុំ។>
    text <៣៨>
      text <បុញ្ញកម្មេន សំយុត្តោ តុសិតំ ឧបបជ្ជហំ>
      text <កឡេវរំ មេ បតិតំ ទេវលោកេ រមិំ អហំ។>
    text <៣៩>
      text <ឆឡសីតិសហស្សានិ នារិយោ សមលង្កតា>
      text <សាយបាតំ ឧបដ្ឋន្តិ ភិសទានស្សិទំ ផលំ។>
    text <៤០>
      text <មនុស្សយោនិមាគន្ត្វា សុខិតោ ហោមហំ សទា>
      text <ភោគេ មេ ឩនតា នត្ថិ ភិសទានស្សិទំ ផលំ។>
    text <៤១>
      text <អនុកម្បិតកោ តេន ទេវទេវេន តាទិនា>
      text <សព្ពាសវា បរិក្ខីណា នត្ថិ ទានិ បុនព្ភវោ។>
    text <៤២>
      text <សតសហស្សិតោ កប្បេ យំ ភិសំ អទទិំ តទា>
      text <ទុគ្គតិំ នាភិជានាមិ ភិសទានស្សិទំ ផលំ។>
    text <៤៣>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <៤៤>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <៤៥>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ភិសទាយកោ ថេរោ ឥមា គាថាយោ>
    text <អភាសិត្ថាតិ។>
    stand <ភិសទាយកត្ថេរស្សាបទានំ តតិយំ។>
  text <៤។ ញាណថវិកត្ថេរអបទានំ>
    text <៤៦>
      text <ទក្ខិណេ ហិមវន្តស្ស សុកតោ អស្សមោ មម>
      text <ឧត្តមត្ថំ គវេសន្តោ វសាមិ វិបិនេ តទា។>
    text <៤៧>
      text <លាភាលាភេន សន្តុដ្ឋោ មូលេន ច ផលេន ច>
      text <អន្វេសន្តោ អាចរិយំ វសាមិ ឯកកោ អហំ។>
    text <៤៨>
      text <សុមេធោ នាម សម្ពុទ្ធោ លោកេ ឧប្បជ្ជិ តាវទេ>
      text <ចតុសច្ចំ បកាសេតិ ឧទ្ធរន្តោ មហាជនំ។>
    text <៤៩>
      text <នាហំ សុណោមិ សម្ពុទ្ធំ នបិ មេ កោចិ សំសតិ>
      text <អដ្ឋវស្សេ អតិក្កន្តេ អស្សោសិំ លោកនាយកំ។>
    text <៥០>
      text <អគ្គិទារុំ នីហរិត្វា សម្មជ្ជិត្វាន អស្សមំ>
      text <ខារិភារំ គហេត្វាន និក្ខមិំ វិបិនា អហំ។>
    text <៥១>
      text <ឯករត្តិំ វសន្តោហំ គាមេសុ និគមេសុ ច>
      text <អនុបុព្ពេន ចន្ទវតិំ តទាហំ ឧបសង្កមិំ។>
    text <៥២>
      text <ភគវា តម្ហិ សមយេ សុមេធោ លោកនាយកោ>
      text <ឧទ្ធរន្តោ ពហូ សត្តេ ទេសេតិ អមតំ បទំ។>
    text <៥៣>
      text <ជនកាយមតិក្កម្ម វន្ទិត្វា ជិនសាគរំ>
      text <ឯកំសំ អជិនំ កត្វា សន្ថវិំ លោកនាយកំ។>
    text <៥៤>
      text <តុវំ សត្ថា ច កេតុ ច ធជោ យូបោ ច បាណិនំ>
      text <បរាយនោ បតិដ្ឋា ច ទីបោ ច ទ្វិបទុត្តមោ។>
    stand <ឯកវីសតិមំ ភាណវារំ។>
    text <៥៥>
      text <នេបុញ្ញោ ទស្សនេ វីរោ តារេសិ ជនតំ តុវំ>
      text <នត្ថញ្ញោ តារកោ លោកេ តវុត្តរិតរោ មុនេ។>
    text <៥៦>
      text <សក្កា ថេវេ កុសគ្គេន បមេតុំ សាគរុត្តមេ>
      text <នត្វេវ តវ សព្ពញ្ញុ ញាណំ សក្កា បមេតវេ។>
    text <៥៧>
      text <តុលទណ្ឌេ ឋបេត្វាន មហិំ សក្កា ធរេតវេ>
      text <នត្វេវ តវ បញ្ញាយ បមាណមត្ថិ ចក្ខុម។>
    text <៥៨>
      text <អាកាសោ មិនិតុំ សក្កា រជ្ជុយា អង្គុលេន វា>
      text <នត្វេវ តវ សព្ពញ្ញុ សីលំ សក្កា បមេតវេ។>
    text <៥៩>
      text <មហាសមុទ្ទេ ឧទកំ អាកាសោ ច វសុន្ធរា>
      text <បរិមេយ្យានិ ឯតានិ អប្បមេយ្យោសិ ចក្ខុម។>
    text <៦០>
      text <ឆហិ គាថាហិ សព្ពញ្ញុំ កិត្តយិត្វា មហាយសំ>
      text <អញ្ជលិំ បគ្គហេត្វាន តុណ្ហី អដ្ឋាសហំ តទា។>
    text <៦១>
      text <យំ វទន្តិ សុមេធោតិ ភូរិបញ្ញំ សុមេធសំ>
      text <ភិក្ខុសង្ឃេ និសីទិត្វា ឥមា គាថា អភាសថ។>
    text <៦២>
      text <យោ មេ ញាណំ បកិត្តេសិ វិប្បសន្នេន ចេតសា>
      text <តមហំ កិត្តយិស្សាមិ សុណាថ មម ភាសតោ។>
    text <៦៣>
      text <សត្តសត្តតិ កប្បានិ ទេវលោកេ រមិស្សតិ>
      text <សហស្សក្ខត្តុំ ទេវិន្ទោ ទេវរជ្ជំ ករិស្សតិ។>
    text <៦៤>
      text <អនេកសតក្ខត្តុញ្ច ចក្កវត្តី ភវិស្សតិ>
      text <បទេសរជ្ជំ វិបុលំ គណនាតោ អសង្ខិយំ។>
    text <៦៥>
      text <ទេវភូតោ មនុស្សោ វា បុញ្ញកម្មសមាហិតោ>
      text <អនូនមនសង្កប្បោ តិក្ខបញ្ញោ ភវិស្សតិ។>
    text <៦៦>
      text <តិំសកប្បសហស្សម្ហិ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <៦៧>
      text <អគារា អភិនិក្ខម្ម បព្ពជិស្សតិ កិញ្ចនោ>
      text <ជាតិយា សត្តវស្សេន អរហត្តំ ផុសិស្សតិ។>
    text <៦៨>
      text <យតោ សរាមិ អត្តានំ យតោ បត្តោស្មិ សាសនំ>
      text <ឯត្ថន្តរេ ន ជានាមិ ចេតនំ អមនោរមំ។>
    text <៦៩>
      text <សំសរិត្វា ភវេ សព្ពេ សម្បត្តានុភវិំ អហំ>
      text <ភោគេ មេ ឩនតា នត្ថិ ផលំ ញាណស្ស ថោមនេ។>
    text <៧០>
      text <តិយគ្គី និព្ពុតា មយ្ហំ ភវា សព្ពេ សមូហតា>
      text <សព្ពាសវា បរិក្ខីណា នត្ថិ ទានិ បុនព្ភវោ។>
    text <៧១>
      text <តិំសកប្បសហស្សម្ហិ យំ ញាណមថវិំ អហំ>
      text <ទុគ្គតិំ នាភិជានាមិ ផលំ ញាណស្ស ថោមនេ។>
    text <៧២>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <៧៣>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <៧៤>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ញាណថវិកោ ថេរោ ឥមា គាថាយោ>
    text <អភាសិត្ថាតិ។>
    stand <ញាណថវិកត្ថេរស្សាបទានំ ចតុត្ថំ។>
  text <៥។ ចន្ទនមាលិយត្ថេរអបទានំ>
    text <៧៥>
      text <បញ្ច កាមគុណេ ហិត្វា បិយរូបេ មនោរមេ>
      text <អសីតិកោដិយោ ហិត្វា បព្ពជិំ អនគារិយំ។>
    text <៧៦>
      text <បព្ពជិត្វាន កាយេន បាបកម្មំ វិវជ្ជយិំ>
      text <វចីទុច្ចរិតំ ហិត្វា នទីកូលេ វសាមហំ។>
    text <៧៧>
      text <ឯកកំ មំ វិហរន្តំ ពុទ្ធសេដ្ឋោ ឧបាគមិ>
      text <នាហំ ជានាមិ ពុទ្ធោតិ អកាសិំ បដិសន្ថរំ។>
    text <៧៨>
      text <ករិត្វា បដិសន្ថារំ នាមគោត្តមបុច្ឆហំ>
      text <ទេវតានុសិ គន្ធព្ពោ អទុ សក្កោ បុរិន្ទទោ។>
    text <៧៩>
      text <កោ វា ត្វំ កស្ស វា បុត្តោ មហាព្រហ្មា ឥធាគតោ>
      text <វិរោចេសិ ទិសា សព្ពា ឧទយំ សូរិយោ យថា។>
    text <៨០>
      text <សហស្សារានិ ចក្កានិ បាទេ ទិស្សន្តិ មារិស>
      text <កោ វា ត្វំ កស្ស វា បុត្តោ កថំ ជានេមុ តំ មយំ>
      text <នាមគោត្តំ បវេទេហិ សំសយំ អបនេហិ មេ។>
    text <៨១>
      text <នម្ហិ ទេវោ ន គន្ធព្ពោ នម្ហិ សក្កោ បុរិន្ទទោ>
      text <ព្រហ្មភាវោ ច មេ នត្ថិ ឯតេសំ ឧត្តមោ អហំ។>
    text <៨២>
      text <អតីតោ វិសយំ តេសំ ទាលយិំ កាមពន្ធនំ>
      text <សព្ពេ កិលេសេ ឈាបេត្វា បត្តោ សម្ពោធិមុត្តមំ។>
    text <៨៣>
      text <តស្ស វាចំ សុណិត្វាហំ ឥទំ វចនមព្រវិំ>
      text <យទិ ពុទ្ធោតិ សព្ពញ្ញូ និសីទ ត្វំ មហាមុនេ។>
    text <៨៤>
      text <តមហំ បូជយិស្សាមិ ទុក្ខស្សន្តករោ តុវំ>
      text <បត្ថរិត្វា ជិនចម្មំ អទាសិ សត្ថុនោ អហំ។>
    text <៨៥>
      text <និសីទិ តត្ថ ភគវា សីហោវ គិរិគព្ភរេ>
      text <ខិប្បំ បព្ពតមារុយ្ហ អម្ពស្ស ផលមគ្គហិំ។>
    text <៨៦>
      text <សាលកល្យាណិកំ បុប្ផំ ចន្ទនញ្ច មហារហំ>
      text <ខិប្បំ បគ្គយ្ហ តំ សព្ពំ ឧបេត្វា លោកនាយកំ។>
    text <៨៧>
      text <ផលំ ពុទ្ធស្ស ទត្វាន សាលបុប្ផមបូជយិំ>
      text <ចន្ទនំ អនុលិម្បិត្វា អវន្ទិំ សត្ថុនោ អហំ។>
    text <៨៨>
      text <បសន្នចិត្តោ សុមនោ វិបុលាយ ច បីតិយា>
      text <អជិនម្ហិ និសីទិត្វា សុមេធោ លោកនាយកោ។>
    text <៨៩>
      text <មម កម្មំ បកិត្តេសិ ហាសយន្តោ មមំ តទា>
      text <ឥមិនា ផលទានេន គន្ធមាលេហិ ចូភយំ។>
    text <៩០>
      text <បញ្ចវីសេ កប្បសតេ ទេវលោកេ រមិស្សតិ>
      text <អនូនមនសង្កប្បោ វសវត្តី ភវិស្សតិ។>
    text <៩១>
      text <ឆព្ពីសតិកប្បសតេ មនុស្សត្តំ គមិស្សតិ>
      text <ភវិស្សតិ ចក្កវត្តី ចាតុរន្តោ មហិទ្ធិកោ។>
    text <៩២>
      text <វេភារំ នាម នគរំ វិស្សកម្មេន មាបិតំ>
      text <ហេស្សតិ សព្ពសោវណ្ណំ នានារតនភូសិតំ។>
    text <៩៣>
      text <ឯតេនេវ ឧបាយេន សំសរិស្សតិ សោ ភវេ>
      text <សព្ពត្ថ បូជិតោ ហុត្វា ទេវត្តេ អថ មានុសេ។>
    text <៩៤>
      text <បច្ឆិមេ ភវេ សម្បត្តេ ព្រហ្មពន្ធុ ភវិស្សតិ>
      text <អគារា អភិនិក្ខម្ម អនគារី ភវិស្សតិ>
      text <អភិញ្ញាបារគូ ហុត្វា និព្ពាយិស្សតិនាសវោ។>
    text <៩៥>
      text <ឥទំ វត្វាន សម្ពុទ្ធោ សុមេធោ លោកនាយកោ>
      text <មម និជ្ឈាយមានស្ស បក្កាមិ អនិលញ្ជសេ។>
    text <៩៦>
      text <តេន កម្មេន សុកតេន ចេតនាបណិធីហិ ច>
      text <ជហិត្វា មានុសំ ទេហំ តាវតិំសមគច្ឆហំ។>
    text <៩៧>
      text <តុសិតតោ ចវិត្វាន និព្ពត្តិំ មាតុកុច្ឆិយំ>
      text <ភោគេ មេ ឩនតា នត្ថិ យម្ហិ គព្ភេ វសាមហំ។>
    text <៩៨>
      text <មាតុកុច្ឆិគតេ មយិ អន្នបានញ្ច ភោជនំ>
      text <មាតុយា មម ឆន្ទេន និព្ពត្តតិ យទិច្ឆកំ។>
    text <៩៩>
      text <ជាតិយា បញ្ចវស្សេន បព្ពជិំ អនគារិយំ>
      text <ឱរោបិតម្ហិ កេសម្ហិ អរហត្តមបាបុណិំ។>
    text <១០០>
      text <បុព្ពកម្មំ គវេសន្តោ ឱរេន នាទ្ទសំ អហំ>
      text <តិំសកប្បសហស្សម្ហិ មម កម្មមនុស្សរិំ។>
    text <១០១>
      text <នមោ តេ បុរិសាជញ្ញ នមោ តេ បុរិសុត្តម>
      text <តវ សាសនមាគម្ម បត្តោម្ហិ អចលំ បទំ។>
    text <១០២>
      text <តិំសកប្បសហស្សម្ហិ យំ ពុទ្ធមភិបូជយិំ>
      text <ទុគ្គតិំ នាភិជានាមិ ពុទ្ធបូជាយិទំ ផលំ។>
    text <១០៣>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <១០៤>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១០៥>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ចន្ទនមាលិយោ ថេរោ ឥមា គាថាយោ>
    text <អភាសិត្ថាតិ។>
    stand <ចន្ទនមាលិយត្ថេរស្សាបទានំ បញ្ចមំ។>
  text <៦។ ធាតុបូជកត្ថេរអបទានំ>
    text <១០៦>
      text <និព្ពុតេ លោកនាថម្ហិ សិទ្ធត្ថេ លោកនាយកេ>
      text <មម ញាតី សមានេត្វា ធាតុបូជំ អកាសហំ។>
    text <១០៧>
      text <ចតុន្នវុតិតោ កប្បេ យំ ធាតុមភិបូជយិំ>
      text <ទុគ្គតិំ នាភិជានាមិ ធាតុបូជាយិទំ ផលំ។>
    text <១០៨>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <១០៩>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១១០>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ធាតុបូជកោ ថេរោ ឥមា គាថាយោ>
    text <អភាសិត្ថាតិ។>
    stand <ធាតុបូជកត្ថេរស្សាបទានំ ឆដ្ឋំ។>
  text <៧។ បុលិនុប្បាទកត្ថេរអបទានំ>
    text <១១១>
      text <បព្ពតេ ហិមវន្តម្ហិ ទេវលោ នាម តាបសោ>
      text <តត្ថ មេ ចង្កមោ អាសិ អមនុស្សេហិ មាបិតោ។>
    text <១១២>
      text <ជដាភារេន ភរិតោ កមណ្ឌលុធរោ សទា>
      text <ឧត្តមត្ថំ គវេសន្តោ វិបិនា និក្ខមិំ តទា។>
    text <១១៣>
      text <ចុល្លាសីតិសហស្សានិ សិស្សា មយ្ហំ ឧបដ្ឋហុំ>
      text <សកកម្មាភិបសុតា វសន្តិ វិបិនេ តទា។>
    text <១១៤>
      text <អស្សមា អភិនិក្ខម្ម អកំ បុលិនចេតិយំ>
      text <នានាបុប្ផំ សមានេត្វា តំ ចេតិយមបូជយិំ។>
    text <១១៥>
      text <តត្ថ ចិត្តំ បសាទេត្វា អស្សមំ បវិសាមហំ>
      text <សព្ពេ សិស្សា សមាគន្ត្វា ឯតមត្ថំ បុច្ឆិំសុ មំ។>
    text <១១៦>
      text <បុលិនេន កតោ ថូបោ យំ ត្វំ ទេវ មស្សតិ>
      text <មយម្បិ ញាតុមិច្ឆាម បុដ្ឋោ អាចិក្ខ នោ តុវំ។>
    text <១១៧>
      text <និទ្ទិដ្ឋា នុ មន្តបទេ ចក្ខុមន្តោ មហាយសា>
      text <តេ ខោ អហំ នមស្សាមិ ពុទ្ធសេដ្ឋេ មហាយសេ។>
    text <១១៨>
      text <កីទិសា តេ មហាវីរា សព្ពញ្ញូ លោកនាយកា>
      text <កថំវណ្ណា កថំសីលា កីទិសា តេ មហាយសា។>
    text <១១៩>
      text <ពាត្តិំសលក្ខណា ពុទ្ធា ចត្តាលីសទិជាបិ ច>
      text <នេត្តា គោបខុមា តេសំ ជិញ្ជុកា ផលសន្និភា។>
    text <១២០>
      text <គច្ឆមានា ច តេ ពុទ្ធា យុគមត្តញ្ច បេក្ខរេ>
      text <ន តេសំ ជាណុ នទតិ សន្ធិសទ្ទោ ន សុយ្យតិ។>
    text <១២១>
      text <គច្ឆមានា ច សុគតា ឧទ្ធរន្តាវ គច្ឆរេ>
      text <បឋមំ ទក្ខិណំ បាទំ ពុទ្ធានំ ឯស ធម្មតា។>
    text <១២២>
      text <អសម្ភីតា ច តេ ពុទ្ធា មិគរាជាវ កេសរី>
      text <នេវុក្កំសេន្តិ អត្តានំ នោ ច វម្ភេន្តិ បាណិនំ។>
    text <១២៣>
      text <មានាវមានតោ មុត្តា សមា សព្ពេសុ បាណិសុ>
      text <អនត្តុក្កំសកា ពុទ្ធា ពុទ្ធានំ ឯស ធម្មតា។>
    text <១២៤>
      text <ឧប្បជ្ជន្តា ច សម្ពុទ្ធា អាលោកំ ទស្សយន្តិ តេ>
      text <ឆប្បការំ បកម្បេន្តិ កេវលំ វសុធំ ឥមំ។>
    text <១២៥>
      text <បស្សន្តិ និរយញ្ចេតេ និព្ពាតិ និរយោ តទា>
      text <បវស្សតិ មហាមេឃោ ពុទ្ធានំ ឯស ធម្មតា។>
    text <១២៦>
      text <ឦទិសា តេ មហានាគា អតុលា ច មហាយសា>
      text <វណ្ណតោ អនតិក្កន្តា អប្បមេយ្យា តថាគតា។>
    text <១២៧>
      text <អនុមោទិំសុ មេ វាក្យំ សព្ពេ សិស្សា សគារវា>
      text <តថា ច បដិបជ្ជិំសុ យថាសត្តិ យថាពលំ។>
    text <១២៨>
      text <បដិបូជេន្តិ បុលិនំ សកកម្មាភិលាសិនោ>
      text <សទ្ទហន្តា មម វាក្យំ ពុទ្ធសក្កតមានសា។>
    text <១២៩>
      text <តទា ចវិត្វា តុសិតា ទេវបុត្តោ មហាយសោ>
      text <ឧប្បជ្ជិ មាតុកុច្ឆិម្ហិ ទសសហស្សិ កម្បថ។>
    text <១៣០>
      text <អស្សមស្សាវិទូរម្ហិ ចង្កមម្ហិ ឋិតោ អហំ>
      text <សព្ពេ សិស្សា សមាគន្ត្វា អាគច្ឆុំ មម សន្តិកេ។>
    text <១៣១>
      text <ឧសភោវ មហី នទតិ មិគរាជាវ កូជតិ>
      text <សុសុមារោវ សឡតិ កិំ វិបាកោ ភវិស្សតិ។>
    text <១៣២>
      text <យំ បកិត្តេមិ សម្ពុទ្ធំ សិកតាថូបសន្តិកេ>
      text <សោ ទានិ ភគវា សត្ថា មាតុកុច្ឆិមុបាគមិ។>
    text <១៣៣>
      text <តេសំ ធម្មកថំ វត្វា កិត្តយិត្វា មហាមុនិំ>
      text <ឧយ្យោជេត្វា សកេ សិស្សេ បល្លង្កមាភុជិំ អហំ។>
    text <១៣៤>
      text <ពលញ្ច វត មេ ខីណំ ព្យាធិនា បរមេន តំ>
      text <ពុទ្ធសេដ្ឋំ សរិត្វាន តត្ថ កាលង្កតោ អហំ។>
    text <១៣៥>
      text <សព្ពេ សិស្សា សមាគន្ត្វា អកំសុ ចិតកំ តទា>
      text <កឡេវរញ្ច មេ គយ្ហ ចិតកំ អភិរោបយុំ។>
    text <១៣៦>
      text <ចិតកំ បរិវារេត្វា សីសេ កត្វាន អញ្ជលិំ>
      text <សោកសល្លបរេតា តេ វិក្កន្ទិំសុ សមាគតា។>
    text <១៣៧>
      text <តេសំ លាលប្បមានានំ អគមំ ចិតកំ តទា>
      text <អហំ អាចរិយោ តុម្ហំ មា សោចិត្ថ សុមេធសា។>
    text <១៣៨>
      text <សទត្ថេ វាយមេយ្យាថ រត្តិន្ទិវមតន្ទិតា>
      text <មា វោ បមត្តា អហុត្ថ ខណោ វោ បដិបាទិតោ។>
    text <១៣៩>
      text <សកេ សិស្សេនុសាសិត្វា ទេវលោកំ បុនាគមិំ>
      text <អដ្ឋារស ច កប្បានិ ទេវលោកេ រមាមហំ។>
    text <១៤០>
      text <សតានំ បញ្ចក្ខត្តុញ្ច ចក្កវត្តី អហោសហំ>
      text <អនេកសតក្ខត្តុញ្ច ទេវរជ្ជមការយិំ។>
    text <១៤១>
      text <អវសេសេសុ កប្បេសុ វោកិណ្ណោ សំសរិំ អហំ>
      text <ទុគ្គតិំ នាភិជានាមិ ឧប្បាទស្ស ឥទំ ផលំ។>
    text <១៤២>
      text <យថា កោមុទិកេ មាសេ ពហូ បុប្ផន្តិ បាទបា>
      text <តថេវាហម្បិ សមយេ បុប្ផិតោម្ហិ មហេសិនា។>
    text <១៤៣>
      text <វីរិយំ មេ ធុរធោរយ្ហំ យោគក្ខេមាធិវាហនំ>
      text <នាគោវ ពន្ធនំ ឆេត្វា វិហរាមិ អនាសវោ។>
    text <១៤៤>
      text <សតសហស្សិតោ កប្បេ យំ ពុទ្ធមភិកិត្តយិំ>
      text <ទុគ្គតិំ នាភិជានាមិ កិត្តនាយ ឥទំ ផលំ។>
    text <១៤៥>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <១៤៦>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៤៧>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា បុលិនុប្បាទកោ ថេរោ ឥមា គាថាយោ>
    text <អភាសិត្ថាតិ។>
    stand <បុលិនុប្បាទកត្ថេរស្សាបទានំ សត្តមំ។>
  text <៨។ តរណិយត្ថេរអបទានំ>
    text <១៤៨>
      text <អត្ថទស្សី តុ ភគវា សយម្ភូ លោកនាយកោ>
      text <វិនតា នទិយា តីរំ ឧបាគច្ឆិ តថាគតោ។>
    text <១៤៩>
      text <ឧទកា អភិនិក្ខម្ម កច្ឆបោ វារិគោចរោ>
      text <ពុទ្ធំ តារេតុកាមោហំ ឧបេសិំ លោកនាយកំ។>
    text <១៥០>
      text <អភិរូហតុ មំ ពុទ្ធោ អត្ថទស្សី មហាមុនិ>
      text <អហំ តំ តារយិស្សាមិ ទុក្ខស្សន្តករោ តុវំ។>
    text <១៥១>
      text <មម សង្កប្បមញ្ញាយ អត្ថទស្សី មហាយសោ>
      text <អភិរូហិត្វា មេ បិដ្ឋិំ អដ្ឋាសិ លោកនាយកោ។>
    text <១៥២>
      text <យតោ សរាមិ អត្តានំ យតោ បត្តោស្មិ វិញ្ញុតំ>
      text <សុខំ មេ តាទិសំ នត្ថិ ផុដ្ឋេ បាទតលេ យថា។>
    text <១៥៣>
      text <ឧត្តរិត្វាន សម្ពុទ្ធោ អត្ថទស្សី មហាយសោ>
      text <នទីតីរម្ហិ ឋត្វាន ឥមា គាថា អភាសថ។>
    text <១៥៤>
      text <យាវតា វត្តតេ ចិត្តំ គង្គាសោតំ តរាមហំ>
      text <អយញ្ច កច្ឆបោ រាជា តារេសិ មម បញ្ញវា។>
    text <១៥៥>
      text <ឥមិនា ពុទ្ធតរណេន មេត្តចិត្តវតាយ ច>
      text <អដ្ឋារសេ កប្បសតេ ទេវលោកេ រមិស្សតិ។>
    text <១៥៦>
      text <ទេវលោកា ឥធាគន្ត្វា សុក្កមូលេន ចោទិតោ>
      text <ឯកាសនេ និសីទិត្វា កង្ខាសោតំ តរិស្សតិ។>
    text <១៥៧>
      text <យថាបិ ភទ្ទកេ ខេត្តេ ពីជំ អប្បម្បិ រោបិតំ>
      text <សម្មាធារេ បវច្ឆន្តេ ផលំ តោសេតិ កស្សកំ។>
    text <១៥៨>
      text <តថេវិទំ ពុទ្ធខេត្តំ សម្មាសម្ពុទ្ធទេសិតំ>
      text <សម្មាធារេ បវច្ឆន្តេ ផលំ មំ តោសយិស្សតិ។>
    text <១៥៩>
      text <បធានបហិតត្តោម្ហិ ឧបសន្តោ និរូបធិ>
      text <សព្ពាសវេ បរិញ្ញាយ វិហរាមិ អនាសវោ។>
    text <១៦០>
      text <អដ្ឋារសេ កប្បសតេ យំ កម្មមករិំ តទា>
      text <ទុគ្គតិំ នាភិជានាមិ តរណាយ ឥទំ ផលំ។>
    text <១៦១>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <១៦២>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៦៣>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា តរណិយោ ថេរោ ឥមា គាថាយោ>
    text <អភាសិត្ថាតិ។>
    stand <តរណិយត្ថេរស្សាបទានំ អដ្ឋមំ។>
  text <៩។ ធម្មរុចិយត្ថេរអបទានំ>
    text <១៦៤>
      text <យទា ទីបង្ករោ ពុទ្ធោ សុមេធំ ព្យាករី ជិនោ>
      text <អបរិមេយ្យេ ឥតោ កប្បេ អយំ ពុទ្ធោ ភវិស្សតិ។>
    text <១៦៥>
      text <ឥមស្ស ជនិកា មាតា មាយា នាម ភវិស្សតិ>
      text <បិតា សុទ្ធោទនោ នាម អយំ ហេស្សតិ គោតមោ។>
    text <១៦៦>
      text <បធានំ បទហិត្វាន កត្វា ទុក្ករការិកំ>
      text <អស្សត្ថមូលេ សម្ពុទ្ធោ ពុជ្ឈិស្សតិ មហាយសោ។>
    text <១៦៧>
      text <ឧបតិស្សោ កោលិតោ ច អគ្គា ហេស្សន្តិ សាវកា>
      text <អានន្ទោ នាម នាមេន ឧបដ្ឋិស្សតិមំ ជិនំ។>
    text <១៦៨>
      text <ខេមា ឧប្បលវណ្ណា ច អគ្គា ហេស្សន្តិ សាវិកា>
      text <ចិត្តោ អាឡវកោ ចេវ អគ្គា ហេស្សន្តុបាសកា។>
    text <១៦៩>
      text <ខុជ្ជុត្តរា នន្ទមាតា អគ្គា ហេស្សន្តុបាសិកា>
      text <ពោធិ ឥមស្ស វីរស្ស អស្សត្ថោតិ បវុច្ចតិ។>
    text <១៧០>
      text <ឥទំ សុត្វាន វចនំ អសមស្ស មហេសិនោ>
      text <អាមោទិតា នរមរូ នមស្សន្តិ កតញ្ជលី។>
    text <១៧១>
      text <តទាហំ មាណវោ អាសិំ មេឃោ នាម សុសិក្ខិតោ>
      text <សុត្វា ព្យាករណំ សេដ្ឋំ សុមេធស្ស មហាមុនេ។>
    text <១៧២>
      text <សំវិសដ្ឋោ ភវិត្វាន សុមេធេ ករុណាសយេ>
      text <បព្ពជន្តញ្ច តំ វីរំ សហាវ អនុបព្ពជិំ។>
    text <១៧៣>
      text <សំវុតោ បាតិមោក្ខស្មិំ ឥន្ទ្រិយេសុ ច បញ្ចសុ>
      text <សុទ្ធាជីវោ សតោ វីរោ ជិនសាសនការកោ។>
    text <១៧៤>
      text <ឯវំ វិហរមានោហំ បាបមិត្តេន កេនចិ>
      text <និយោជិតោ អនាចារេ សុមគ្គា បរិធំសិតោ។>
    text <១៧៥>
      text <វិតក្កវសិកោ ហុត្វា សាសនតោ អបក្កមិំ>
      text <បច្ឆា តេន កុមិត្តេន បយុត្តោ មាតុឃាតនំ។>
    text <១៧៦>
      text <អករិំ អានន្តរិយំ ឃាតយិំ ទុដ្ឋមានសោ>
      text <តតោ ចុតោ មហាវីចិំ ឧបបន្នោ សុទារុណំ។>
    text <១៧៧>
      text <វិនិបាតគតោ សន្តោ សំសរិំ ទុក្ខិតោ ចិរំ>
      text <ន បុនោ អទ្ទសំ វីរំ សុមេធំ នរបុង្គវំ។>
    text <១៧៨>
      text <អស្មិំ កប្បេ សមុទ្ទម្ហិ មច្ឆោ អាសិំ តិមិង្គលោ>
      text <ទិស្វាហំ សាគរេ នាវំ គោចរត្ថមុបាគមិំ។>
    text <១៧៩>
      text <ទិស្វា មំ វាណិជា ភីតា ពុទ្ធសេដ្ឋមនុស្សរុំ>
      text <គោតមោតិ មហាឃោសំ សុត្វា តេហិ ឧទីរិតំ។>
    text <១៨០>
      text <បុព្ពសញ្ញំ សរិត្វាន តតោ កាលង្កតោ អហំ>
      text <សាវត្ថិយំ កុលេ ឥទ្ធេ ជាតោ ព្រាហ្មណជាតិយំ។>
    text <១៨១>
      text <អាសិំ ធម្មរុចិ នាម សព្ពបាបជិគុច្ឆកោ>
      text <ទិស្វាហំ លោកបជ្ជោតំ ជាតិយា សត្តវស្សិកោ។>
    text <១៨២>
      text <មហាជេតវនំ គន្ត្វា បព្ពជិំ អនគារិយំ>
      text <ឧបេមិ ពុទ្ធំ តិក្ខត្តុំ រត្តិយា ទិវសស្ស ច។>
    text <១៨៣>
      text <តទា ទិស្វា មុនិ អាហ ចិរំ ធម្មរុចីតិ មំ>
      text <តតោហំ អវចំ ពុទ្ធំ បុព្ពកម្មបភាវិតំ។>
    text <១៨៤>
      text <សុចិរំ សតបុញ្ញលក្ខណំ បតិបុព្ពេន វិសុទ្ធបច្ចយំ>
      text <អហមជ្ជសុបេក្ខនំ វត តវ បស្សាមិ និរុបមំ វិគ្គហំ។>
    text <១៨៥>
      text <សុចិរំ វិហតត្តមោ មយា សុចិរក្ខេន នទី វិសោសិតា>
      text <សុចិរំ អមលំ វិសោធិតំ នយនំ ញាណមយំ មហាមុនេ។>
    text <១៨៦>
      text <ចិរកាលសមង្គិតោ តយា អវិនដ្ឋោ បុនរន្តរំ ចិរំ>
      text <បុនរជ្ជសមាគតោ តយា ន ហិ នស្សន្តិ កតានិ គោតម។>
    text <១៨៧>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <១៨៨>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <១៨៩>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
    stand <ឥត្ថំ សុទំ អាយស្មា ធម្មរុចិយោ ថេរោ ឥមា គាថាយោ>
    text <អភាសិត្ថាតិ។>
    stand <ធម្មរុចិយត្ថេរស្សាបទានំ នវមំ។>
  text <១០។ សាលមណ្ឌបិយត្ថេរអបទានំ>
    text <១៩០>
      text <អជ្ឈោគាហេត្វា សាលវនំ សុកតោ អស្សមោ មម>
      text <សាលបុប្ផេហិ សញ្ឆន្នោ វសាមិ វិបិនេ តទា។>
    text <១៩១>
      text <បិយទស្សី ច ភគវា សយម្ភូ អគ្គបុគ្គលោ>
      text <វិវេកកាមោ សម្ពុទ្ធោ សាលវនមុបាគមិ។>
    text <១៩២>
      text <អស្សមា អភិនិក្ខម្ម បវនំ អគមាសហំ>
      text <មូលផលំ គវេសន្តោ អាហិណ្ឌាមិ វនេ តទា។>
    text <១៩៣>
      text <តត្ថទ្ទសាសិំ សម្ពុទ្ធំ បិយទស្សិំ មហាយសំ>
      text <សុនិសិន្នំ សមាបន្នំ វិរោចន្តំ មហាវនេ។>
    text <១៩៤>
      text <ចតុទណ្ឌេ ឋបេត្វាន ពុទ្ធស្ស ឧបរី អហំ>
      text <មណ្ឌបំ សុកតំ កត្វា សាលបុប្ផេហិ ឆាទយិំ។>
    text <១៩៥>
      text <សត្តាហំ ធារយិត្វាន មណ្ឌបំ សាលឆាទិតំ>
      text <តត្ថ ចិត្តំ បសាទេត្វា ពុទ្ធសេដ្ឋមវន្ទហំ។>
    text <១៩៦>
      text <ភគវា តម្ហិ សមយេ វុដ្ឋហិត្វា សមាធិតោ>
      text <យុគមត្តំ បេក្ខមានោ និសីទិ បុរិសុត្តមោ។>
    text <១៩៧>
      text <សាវកោ វរុណោ នាម បិយទស្សិស្ស សត្ថុនោ>
      text <វសីសតសហស្សេហិ ឧបគច្ឆិ វិនាយកំ។>
    text <១៩៨>
      text <បិយទស្សី ច ភគវា លោកជេដ្ឋោ នរាសភោ>
      text <ភិក្ខុសង្ឃេ និសីទិត្វា សិតំ បាតុករី ជិនោ។>
    text <១៩៩>
      text <អនុរុទ្ធោ ឧបដ្ឋាកោ បិយទស្សិស្ស សត្ថុនោ>
      text <ឯកំសំ ចីវរំ កត្វា អបុច្ឆិត្ថ មហាមុនិំ។>
    text <២០០>
      text <កោ នុ ខោ ភគវា ហេតុ សិតកម្មស្ស សត្ថុនោ>
      text <ការណេ វិជ្ជមានម្ហិ សត្ថា បាតុករេ សិតំ។>
    text <២០១>
      text <សត្តាហំ សាលច្ឆទនំ យោ មេ ធារេសិ មាណវោ>
      text <តស្ស កម្មំ សរិត្វាន សិតំ បាតុករិំ អហំ។>
    text <២០២>
      text <អនោកាសំ ន បស្សាមិ យត្ថ បុញ្ញំ វិបច្ចតិ>
      text <ទេវលោកេ មនុស្សេ វា ឱកាសោវ ន សម្មតិ។>
    text <២០៣>
      text <ទេវលោកេ វសន្តស្ស បុញ្ញកម្មសមង្គិនោ>
      text <យាវតា បរិសា តស្ស សាលច្ឆន្នា ភវិស្សតិ។>
    text <២០៤>
      text <តត្ថ ទិព្ពេហិ នច្ចេហិ គីតេហិ វាទិតេហិ ច>
      text <រមិស្សតិ សទា សន្តោ បុញ្ញកម្មសមាហិតោ។>
    text <២០៥>
      text <យាវតា បរិសា តស្ស គន្ធគន្ធី ភវិស្សតិ>
      text <សាលស្ស បុប្ផវស្សោ ច បវស្សិស្សតិ តាវទេ។>
    text <២០៦>
      text <តតោ ចុតោយំ មនុជោ មានុសំ អាគមិស្សតិ>
      text <ឥធាបិ សាលច្ឆទនំ សព្ពកាលំ ធរិស្សតិ។>
    text <២០៧>
      text <ឥធ នច្ចញ្ច គីតញ្ច សម្មតាឡសមាហិតំ>
      text <បរិវារេស្សន្តិ មំ និច្ចំ ពុទ្ធបូជាយិទំ ផលំ។>
    text <២០៨>
      text <ឧគ្គច្ឆន្តេ ច សូរិយេ សាលវស្សំ បវស្សតិ>
      text <បុញ្ញកម្មេន សំយុត្តំ វស្សតេ សព្ពកាលិកំ។>
    text <២០៩>
      text <អដ្ឋារសេ កប្បសតេ ឱក្កាកកុលសម្ភវោ>
      text <គោតមោ នាម គោត្តេន សត្ថា លោកេ ភវិស្សតិ។>
    text <២១០>
      text <តស្ស ធម្មេសុ ទាយាទោ ឱរសោ ធម្មនិម្មិតោ>
      text <សព្ពាសវេ បរិញ្ញាយ និព្ពាយិស្សតិនាសវោ។>
    text <២១១>
      text <ធម្មំ អភិសមេន្តស្ស សាលច្ឆន្នំ ភវិស្សតិ>
      text <ចិតកេ ឈាយមានស្ស ឆទនំ តត្ថ ហេស្សតិ។>
    text <២១២>
      text <វិបាកំ កិត្តយិត្វាន បិយទស្សី មហាមុនិ>
      text <បរិសាយ ធម្មំ ទេសេសិ តប្បេន្តោ ធម្មវុដ្ឋិយា។>
    text <២១៣>
      text <តិំសកប្បានិ ទេវេសុ ទេវរជ្ជមការយិំ>
      text <សដ្ឋិ ច សត្តក្ខត្តុញ្ច ចក្កវត្តី អហោសហំ។>
    text <២១៤>
      text <ទេវលោកា ឥធាគន្ត្វា លភាមិ វិបុលំ សុខំ>
      text <ឥធាបិ សាលច្ឆទនំ មណ្ឌបស្ស ឥទំ ផលំ។>
    text <២១៥>
      text <អយំ បច្ឆិមកោ មយ្ហំ ចរិមោ វត្តតេ ភវោ>
      text <ឥធាបិ សាលច្ឆទនំ ហេស្សតិ សព្ពកាលិកំ។>
    text <២១៦>
      text <មហាមុនិំ តោសយិត្វា គោតមំ សក្យបុង្គវំ>
      text <បត្តោម្ហិ អចលំ ឋានំ ហិត្វា ជយបរាជយំ។>
    text <២១៧>
      text <អដ្ឋារសេ កប្បសតេ យំ ពុទ្ធមភិបូជយិំ>
      text <ទុគ្គតិំ នាភិជានាមិ ពុទ្ធបូជាយិទំ ផលំ។>
    text <២១៨>
      text <កិលេសា ឈាបិតា មយ្ហំ…បេ។… វិហរាមិ អនាសវោ។>
    text <២១៩>
      text <ស្វាគតំ វត មេ អាសិ…បេ។… កតំ ពុទ្ធស្ស សាសនំ។>
    text <២២០>
      text <បដិសម្ភិទា ចតស្សោ…បេ។… កតំ ពុទ្ធស្ស សាសនំ។>
      text <បំសុកូលំ ពុទ្ធសញ្ញី ភិសទោ ញាណកិត្តកោ>
      text <ចន្ទនី ធាតុបូជី ច បុលិនុប្បាទកោបិ ច។>
      text <តរណោ ធម្មរុចិកោ សាលមណ្ឌបិយោ តថា>
      text <សតានិ ទ្វេ ហោន្តិ គាថា ឩនវីសតិមេវ ច។>
    stand <ឥត្ថំ សុទំ អាយស្មា សាលមណ្ឌបិយោ ថេរោ ឥមា គាថាយោ>
    text <អភាសិត្ថាតិ។>
    stand <សាលមណ្ឌបិយត្ថេរស្សាបទានំ ទសមំ។>
    stand <បំសុកូលវគ្គោ ឯកូនបញ្ញាសមោ។>
    text <តស្សុទ្ទានំ>
