text <ខគ្គវិសាណសុត្តោ>
  text <ខគ្គវិសាណសុត្តនិទ្ទេសោ>
    text <បឋមវគ្គោ>
      text <១២១>
        text <សព្ពេសុ ភូតេសុ និធាយ ទណ្ឌំ អវិហេឋយំ អញ្ញតរម្បិ តេសំ>
        text <ន បុត្តមិច្ឆេយ្យ កុតោ សហាយំ ឯកោ ចរេ ខគ្គវិសាណកប្បោ។>
        text <តណ្ហាទុតិយោ បុរិសោ ទីឃមទ្ធាន សំសរំ>
        text <ឥត្ថភាវញ្ញថាភាវំ សំសារំ នាតិវត្តតិ។>
        text <ឯតមាទីនវំ ញត្វា តណ្ហំ ទុក្ខស្ស សម្ភវំ>
        text <វីតតណ្ហោ អនាទានោ សតោ ភិក្ខុ បរិព្ពជេតិ។>
        text <ឯកាយនំ ជាតិខយន្តទស្សី មគ្គំ បជានាតិ ហិតានុកម្បី>
        text <ឯតេន មគ្គេន តរិំសុ បុព្ពេ តរិស្សន្តិ យេ ច តរន្តិ ឱឃន្តិ។>
        text <សព្ពេសុ ភូតេសុ និធាយ ទណ្ឌំ អវិហេឋយំ អញ្ញតរម្បិ តេសំ>
        text <ន បុត្តមិច្ឆេយ្យ កុតោ សហាយំ ឯកោ ចរេ ខគ្គវិសាណកប្បោតិ។>
      text <សព្ពេសុ ភូតេសុ និធាយ ទណ្ឌន្តិ។ សព្ពេសូតិ សព្ពេន សព្ពំ សព្ពថា សព្ពំ អសេសំ និស្សេសំ បរិយាទិយនវចនមេតំ សព្ពេសូតិ។ ភូតេសូតិ ភូតា វុច្ចន្តិ តសា ច ថាវរា ច។ តសាតិ យេសំ តសិតតណ្ហា អប្បហីនា យេសញ្ច ភយភេរវា អប្បហីនា។ កិំការណា វុច្ចន្តិ តសា។ តេ តសន្តិ ឧត្តសន្តិ បរិតសន្តិ ភាសន្តិ សន្តាសំ អាបជ្ជន្តិ តំការណា វុច្ចន្តិ តសា។ ថាវរាតិ យេសំ តសិតតណ្ហា បហីនា យេសញ្ច ភយភេរវា បហីនា។ កិំការណា វុច្ចន្តិ ថាវរា។ តេ ន តសន្តិ ន ឧត្តសន្តិ ន បរិតសន្តិ ន ភាយន្តិ ន សន្តាសំ អាបជ្ជន្តិ តំការណា វុច្ចន្តិ ថាវរា។ ទណ្ឌន្តិ តយោ ទណ្ឌា កាយទណ្ឌោ វចីទណ្ឌោ មនោទណ្ឌោ។ តិវិធំ កាយទុច្ចរិតំ កាយទណ្ឌោ ចតុព្ពិធំ វចីទុច្ចរិតំ វចីទណ្ឌោ តិវិធំ មនោទុច្ចរិតំ មនោទណ្ឌោ។ សព្ពេសុ ភូតេសុ និធាយ ទណ្ឌន្តិ សព្ពេសុ ភូតេសុ ទណ្ឌំ និធាយ និទហិត្វា។>
      text <អវិហេឋយំ អញ្ញតរម្បិ តេសន្តិ ឯកមេកម្បិ សត្តំ បាណិនា វា លេឌ្ឌុនា វា ទណ្ឌេន វា សត្ថេន វា អន្ទុយា វា រជ្ជុយា វា អវិហេឋយន្តោ សព្ពេបិ សត្តេ បាណិនា វា លេឌ្ឌុនា វា ទណ្ឌេន វា សត្ថេន វា អន្ទុយា វា រជ្ជុយា វា អវិហេឋយន្តោតិ អវិហេឋយំ អញ្ញតរម្បិ តេសំ។>
      text <ន បុត្តមិច្ឆេយ្យ កុតោ សហាយន្តិ។ នាតិ បដិក្ខេបោ បុត្តាតិ ចត្តារោ បុត្តា អត្រជោ បុត្តោ ខេត្តជោ បុត្តោ ទិន្នកោ បុត្តោ អន្តេវាសិកោ បុត្តោ។ សហាយន្តិ សហាយា វុច្ចន្តិ យេហិ សហ អាគមនំ ផាសុ គមនំ ផាសុ គមនាគមនំ ផាសុ ឋានំ ផាសុ និសជ្ជនំ ផាសុ សយនំ ផាសុ អាលបនំ ផាសុ សល្លបនំ ផាសុ ឧល្លបនំ ផាសុ សមុល្លបនំ ផាសុ។ ន បុត្តមិច្ឆេយ្យ កុតោ សហាយន្តិ បុត្តម្បិ ន ឥច្ឆេយ្យ ន សាទិយេយ្យ ន បត្ថយេយ្យ ន បិហយេយ្យ នាភិជប្បេយ្យ កុតោ មិត្តំ វា សន្ទិដ្ឋំ វា សម្ភត្តំ វា សហាយំ វា ឥច្ឆេយ្យ សាទិយេយ្យ បត្ថយេយ្យ បិហយេយ្យ អភិជប្បេយ្យាតិ ន បុត្តមិច្ឆេយ្យ កុតោ សហាយំ។>
      text <ឯកោ ចរេ ខគ្គវិសាណកប្បោតិ។ ឯកោតិ សោ បច្ចេកសម្ពុទ្ធោ បព្ពជ្ជាសង្ខាតេន ឯកោ អទុតិយដ្ឋេន ឯកោ តណ្ហាយ បហានដ្ឋេន ឯកោ ឯកន្តវីតរាគោតិ ឯកោ ឯកន្តវីតទោសោតិ ឯកោ ឯកន្តវីតមោហោតិ ឯកោ ឯកន្តនិក្កិលេសោតិ ឯកោ ឯកាយនមគ្គំ គតោតិ ឯកោ ឯកោ អនុត្តរំ បច្ចេកសម្ពោធិំ អភិសម្ពុទ្ធោតិ ឯកោ។>
      text <កថំ សោ បច្ចេកសម្ពុទ្ធោ បព្ពជ្ជាសង្ខាតេន ឯកោ។ សោ បច្ចេកសម្ពុទ្ធោ សព្ពំ ឃរាវាសបលិពោធំ ឆិន្ទិត្វា បុត្តទារបលិពោធំ ឆិន្ទិត្វា ញាតិបលិពោធំ ឆិន្ទិត្វា សន្និធិបលិពោធំ ឆិន្ទិត្វា កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិត្វា អកិញ្ចនភាវំ ឧបគន្ត្វា ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ ឯវំ សោ បច្ចេកសម្ពុទ្ធោ បព្ពជ្ជាសង្ខាតេន ឯកោ។>
      text <កថំ សោ បច្ចេកសម្ពុទ្ធោ អទុតិយដ្ឋេន ឯកោ។ សោ ឯវំ បព្ពជិតោ សមានោ ឯកោ អរញ្ញវនបត្ថានិ បន្តានិ សេនាសនានិ បដិសេវតិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ។ សោ ឯកោ គច្ឆតិ ឯកោ តិដ្ឋតិ ឯកោ និសីទតិ ឯកោ សេយ្យំ កប្បេតិ ឯកោ គាមំ បិណ្ឌាយ បវិសតិ ឯកោ អភិក្កមតិ ឯកោ បដិក្កមតិ ឯកោ រហោ និសីទតិ ឯកោ ចង្កមំ អធិដ្ឋាតិ ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ ឯវំ សោ បច្ចេកសម្ពុទ្ធោ អទុតិយដ្ឋេន ឯកោ។>
      text <កថំ សោ បច្ចេកសម្ពុទ្ធោ តណ្ហាយ បហានដ្ឋេន ឯកោ។ សោ ឯវំ ឯកោ អទុតិយោ អប្បមត្តោ អាតាបី បហិតត្តោ វិហរន្តោ មហាបធានំ បទហន្តោ មារំ សសេនកំ នមុចិំ កណ្ហំ បមត្តពន្ធុំ វិធមេត្វា ច តណ្ហាជាលិនិំ វិសរិតំ វិសត្តិកំ បជហិ វិនោទេសិ ព្យន្តីអកាសិ អនភាវំគមេសិ។>
      text <ឯវំ សោ បច្ចេកសម្ពុទ្ធោ តណ្ហាយ បហានដ្ឋេន ឯកោ។>
      text <កថំ សោ បច្ចេកសម្ពុទ្ធោ ឯកន្តវីតរាគោតិ ឯកោ។ រាគស្ស បហីនត្តា ឯកន្តវីតរាគោតិ ឯកោ ទោសស្ស បហីនត្តា ឯកន្តវីតទោសោតិ ឯកោ មោហស្ស បហីនត្តា ឯកន្តវីតមោហោតិ ឯកោ កិលេសានំ បហីនត្តា ឯកន្តនិក្កិលេសោតិ ឯកោ។ ឯវំ សោ បច្ចេកសម្ពុទ្ធោ ឯកន្តវីតរាគោតិ ឯកោ។>
      text <កថំ សោ បច្ចេកសម្ពុទ្ធោ ឯកាយនមគ្គំ គតោតិ ឯកោ។ ឯកាយនមគ្គោ វុច្ចតិ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ។>
      text <ឯវំ សោ បច្ចេកសម្ពុទ្ធោ ឯកាយនមគ្គំ គតោតិ ឯកោ។>
      text <កថំ សោ បច្ចេកសម្ពុទ្ធោ ឯកោ អនុត្តរំ បច្ចេកសម្ពោធិំ អភិសម្ពុទ្ធោតិ ឯកោ។ ពោធិ វុច្ចតិ ចតូសុ មគ្គេសុ ញាណំ។ បញ្ញា បញ្ញិន្ទ្រិយំ បញ្ញាពលំ ធម្មវិចយសម្ពោជ្ឈង្គោ វីមំសា វិបស្សនា សម្មាទិដ្ឋិ។ សោ បច្ចេកសម្ពុទ្ធោ មគ្គបច្ចេកសម្ពុទ្ធោ ញាណបច្ចេកសម្ពុទ្ធោ សព្ពេ សង្ខារា អនិច្ចាតិ ពុជ្ឈិ សព្ពេ សង្ខារា ទុក្ខាតិ ពុជ្ឈិ សព្ពេ ធម្មា អនត្តាតិ ពុជ្ឈិ អវិជ្ជាបច្ចយា សង្ខារាតិ ពុជ្ឈិ សង្ខារបច្ចយា វិញ្ញាណន្តិ ពុជ្ឈិ វិញ្ញាណបច្ចយា នាមរូបន្តិ ពុជ្ឈិ នាមរូបបច្ចយា សឡាយតនន្តិ ពុជ្ឈិ សឡាយតនបច្ចយា ផស្សោតិ ពុជ្ឈិ ផស្សបច្ចយា វេទនាតិ ពុជ្ឈិ វេទនាបច្ចយា តណ្ហាតិ ពុជ្ឈិ តណ្ហាបច្ចយា ឧបាទានន្តិ ពុជ្ឈិ ឧបាទានបច្ចយា ភវោតិ ពុជ្ឈិ ភវបច្ចយា ជាតីតិ ពុជ្ឈិ ជាតិបច្ចយា ជរាមរណន្តិ ពុជ្ឈិ អវិជ្ជានិរោធា សង្ខារនិរោធោតិ ពុជ្ឈិ សង្ខារនិរោធា វិញ្ញាណនិរោធោតិ ពុជ្ឈិ វិញ្ញាណនិរោធា នាមរូបនិរោធោតិ ពុជ្ឈិ នាមរូបនិរោធា សឡាយតននិរោធោតិ ពុជ្ឈិ សឡាយតននិរោធា ផស្សនិរោធោតិ ពុជ្ឈិ ផស្សនិរោធា វេទនានិរោធោតិ ពុជ្ឈិ វេទនានិរោធា តណ្ហានិរោធោតិ ពុជ្ឈិ តណ្ហានិរោធា ឧបាទាននិរោធោតិ ពុជ្ឈិ ឧបាទាននិរោធា ភវនិរោធោតិ ពុជ្ឈិ ភវនិរោធា ជាតិនិរោធោតិ ពុជ្ឈិ ជាតិនិរោធា ជរាមរណនិរោធោតិ ពុជ្ឈិ ឥទំ ទុក្ខន្តិ ពុជ្ឈិ អយំ ទុក្ខសមុទយោតិ ពុជ្ឈិ អយំ ទុក្ខនិរោធោតិ ពុជ្ឈិ អយំ ទុក្ខនិរោធគាមិនី បដិបទាតិ ពុជ្ឈិ ឥមេ អាសវាតិ ពុជ្ឈិ អយំ អាសវសមុទយោតិ ពុជ្ឈិ…បេ។… អយំ អាសវនិរោធគាមិនី បដិបទាតិ ពុជ្ឈិ ឥមេ ធម្មា អភិញ្ញេយ្យាតិ ពុជ្ឈិ ឥមេ ធម្មា បហាតព្ពាតិ ពុជ្ឈិ ឥមេ ធម្មា សច្ឆិកាតព្ពាតិ ពុជ្ឈិ ឥមេ ធម្មា ភាវេតព្ពាតិ ពុជ្ឈិ ឆន្នំ ផស្សាយតនានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច ពុជ្ឈិ បញ្ចន្នំ ឧបាទានក្ខន្ធានំ សមុទយញ្ច…បេ។… និស្សរណញ្ច ពុជ្ឈិ ចតុន្នំ មហាភូតានំ សមុទយញ្ច អត្ថង្គមញ្ច អស្សាទញ្ច អាទីនវញ្ច និស្សរណញ្ច ពុជ្ឈិ យំ កិញ្ចិ សមុទយធម្មំ សព្ពំ តំ និរោធធម្មន្តិ ពុជ្ឈិ។>
      text <អថ វា យំ ពុជ្ឈិតព្ពំ អនុពុជ្ឈិតព្ពំ បដិពុជ្ឈិតព្ពំ សម្ពុជ្ឈិតព្ពំ អធិគន្តព្ពំ ផស្សិតព្ពំ សច្ឆិកាតព្ពំ សព្ពំ តំ តេន បច្ចេកពោធិញាណេន ពុជ្ឈិ អនុពុជ្ឈិ បដិពុជ្ឈិ សម្ពុជ្ឈិ អធិគច្ឆិ ផស្សេសិ សច្ឆាកាសីតិ ឯវំ សោ បច្ចេកសម្ពុទ្ធោ ឯកោ អនុត្តរំ បច្ចេកសម្ពោធិំ អភិសម្ពុទ្ធោតិ ឯកោ។>
      text <ចរេតិ អដ្ឋ ចរិយាយោ ឥរិយាបថចរិយា អាយតនចរិយា សតិចរិយា សមាធិចរិយា ញាណចរិយា មគ្គចរិយា បត្តិចរិយា លោកត្ថចរិយា។ ឥរិយាបថចរិយាតិ ចតូសុ ឥរិយាបថេសុ។ អាយតនចរិយាតិ ឆសុ អជ្ឈត្តិកពាហិរេសុ អាយតនេសុ។ សតិចរិយាតិ ចតូសុ សតិបដ្ឋានេសុ។ សមាធិចរិយាតិ ចតូសុ ឈានេសុ។ ញាណចរិយាតិ ចតូសុ អរិយសច្ចេសុ។ មគ្គចរិយាតិ ចតូសុ អរិយមគ្គេសុ។ បត្តិចរិយាតិ ចតូសុ សាមញ្ញផលេសុ។ លោកត្ថចរិយាតិ តថាគតេសុ អរហន្តេសុ សម្មាសម្ពុទ្ធេសុ បទេសតោ បច្ចេកសម្ពុទ្ធេសុ បទេសតោ សាវកេសុ។ ឥរិយាបថចរិយា ច បណិធិសម្បន្នានំ អាយតនចរិយា ច ឥន្ទ្រិយេសុ គុត្តទ្វារានំ សតិចរិយា ច អប្បមាទវិហារីនំ សមាធិចរិយា ច អធិចិត្តមនុយុត្តានំ ញាណចរិយា ច ពុទ្ធិសម្បន្នានំ មគ្គចរិយា ច សម្មាបដិបន្នានំ បត្តិចរិយា ច អធិគតផលានំ លោកត្ថចរិយា ច តថាគតានំ អរហន្តានំ សម្មាសម្ពុទ្ធានំ បទេសតោ បច្ចេកពុទ្ធានំ បទេសតោ សាវកានំ។ ឥមា អដ្ឋ ចរិយាយោ។ អបរាបិ អដ្ឋ ចរិយាយោ អធិមុច្ចន្តោ សទ្ធាយ ចរតិ បគ្គណ្ហន្តោ វីរិយេន ចរតិ ឧបដ្ឋបេន្តោ សតិយា ចរតិ អវិក្ខេបំ ករោន្តោ សមាធិនា ចរតិ បជានន្តោ បញ្ញាយ ចរតិ វិជានន្តោ វិញ្ញាណចរិយាយ ចរតិ។ ឯវំ បដិបន្នស្ស កុសលា ធម្មា អាយាបេន្តីតិ អាយតនចរិយាយ ចរតិ។ ឯវំ បដិបន្នោ វិសេសមធិគច្ឆតីតិ វិសេសចរិយាយ ចរតិ។ ឥមា អដ្ឋ ចរិយាយោ។>
      text <អបរាបិ អដ្ឋ ចរិយាយោ ទស្សនចរិយា ច សម្មាទិដ្ឋិយា អភិរោបនចរិយា ច សម្មាសង្កប្បស្ស បរិគ្គហចរិយា ច សម្មាវាចាយ សមុដ្ឋានចរិយា ច សម្មាកម្មន្តស្ស វោទានចរិយា ច សម្មាអាជីវស្ស បគ្គហចរិយា ច សម្មាវាយាមស្ស ឧបដ្ឋានចរិយា ច សម្មាសតិយា អវិក្ខេបចរិយា ច សម្មាសមាធិស្ស។ ឥមា អដ្ឋ ចរិយាយោ។>
      text <ខគ្គវិសាណកប្បោតិ យថា ខគ្គស្ស នាម វិសាណំ ឯកំ ហោតិ អទុតិយំ ឯវមេវ សោ បច្ចេកសម្ពុទ្ធោ តក្កប្បោ តស្សទិសោ តប្បដិភាគោ។ យថា អតិលោណំ វុច្ចតិ លោណកប្បោ អតិតិត្តកំ វុច្ចតិ តិត្តកប្បោ អតិមធុរំ វុច្ចតិ មធុរកប្បោ អតិឧណ្ហំ វុច្ចតិ អគ្គិកប្បោ អតិសីតលំ វុច្ចតិ ហិមកប្បោ មហាឧទកក្ខន្ធោ វុច្ចតិ សមុទ្ទកប្បោ មហាភិញ្ញាពលប្បត្តោ សាវកោ វុច្ចតិ សត្ថុកប្បោតិ ឯវមេវ សោ បច្ចេកសម្ពុទ្ធោ តត្ថ តក្កប្បោ តស្សទិសោ តប្បដិភាគោ ឯកោ អទុតិយោ មុត្តពន្ធនោ សម្មា លោកេ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២២>
        text <សំសគ្គជាតស្ស ភវន្តិ ស្នេហា ស្នេហន្វយំ ទុក្ខមិទំ បហោតិ>
        text <អាទីនវំ ស្នេហជំ បេក្ខមានោ ឯកោ ចរេ ខគ្គវិសាណកប្បោ។>
        text <ចតុក្កណ្ណោ ចតុទ្វារោ វិភត្តោ ភាគសោ មិតោ>
        text <អយោបាការបរិយន្តោ អយសា បដិកុជ្ជិតោ។>
        text <តស្ស អយោមយា ភូមិ ជលិតា តេជសា យុតា>
        text <សមន្តា យោជនសតំ ផរិត្វា តិដ្ឋតិ សព្ពទា។>
        text <កទរិយាតបនា ឃោរា អច្ចិមន្តោ ទុរាសទា>
        text <លោមហំសនរូបា ច ភេស្មា បដិភយា ទុខា។>
        text <បុរត្ថិមាយ ច ភិត្តិយា អច្ចិក្ខន្ធោ សមុដ្ឋិតោ>
        text <ឌហន្តោ បាបកម្មន្តេ បច្ឆិមាយ បដិហញ្ញតិ។>
        text <បច្ឆិមាយ ច ភិត្តិយា អច្ចិក្ខន្ធោ សមុដ្ឋិតោ>
        text <ឌហន្តោ បាបកម្មន្តេ បុរិមាយ បដិហញ្ញតិ។>
        text <ទក្ខិណាយ ច ភិត្តិយា អច្ចិក្ខន្ធោ សមុដ្ឋិតោ>
        text <ឌហន្តោ បាបកម្មន្តេ ឧត្តរាយ បដិហញ្ញតិ។>
        text <ឧត្តរាយ ច ភិត្តិយា អច្ចិក្ខន្ធោ សមុដ្ឋិតោ>
        text <ឌហន្តោ បាបកម្មន្តេ ទក្ខិណាយ បដិហញ្ញតិ។>
        text <ហេដ្ឋតោ ច សមុដ្ឋាយ អច្ចិក្ខន្ធោ ភយានកោ>
        text <ឌហន្តោ បាបកម្មន្តេ ឆទនស្មិំ បដិហញ្ញតិ។>
        text <ឆទនម្ហា សមុដ្ឋាយ អច្ចិក្ខន្ធោ ភយានកោ>
        text <ឌហន្តោ បាបកម្មន្តេ ភូមិយំ បដិហញ្ញតិ។>
        text <អយោកបាលមាទិត្តំ សន្តត្តំ ជលិតំ យថា>
        text <ឯវំ អវីចិនិរយោ ហេដ្ឋា ឧបរិ បស្សតោ។>
        text <តត្ថ សត្តា មហាលុទ្ទា មហាកិព្ពិសការិនោ>
        text <អច្ចន្តបាបកម្មន្តា បច្ចន្តិ ន ច មិយ្យរេ។>
        text <ជាតវេទសមោ កាយោ តេសំ និរយវាសិនំ>
        text <បស្ស កម្មានំ ទឡ្ហត្តំ ន ភស្មា ហោតិ នបិ មសិ។>
        text <បុរត្ថិមេនបិ ធាវន្តិ តតោ ធាវន្តិ បច្ឆិមំ>
        text <ឧត្តរេនបិ ធាវន្តិ តតោ ធាវន្តិ ទក្ខិណំ។>
        text <យំ យំ ទិសំ បធាវន្តិ តំ តំ ទ្វារំ បិធីយតិ>
        text <អភិនិក្ខមិតាសា តេ សត្តា មោក្ខគវេសិនោ។>
        text <ន តេ តតោ និក្ខមិតុំ លភន្តិ កម្មបច្ចយា>
        text <តេសញ្ច បាបកម្មន្តំ អវិបក្កំ កតំ ពហុន្តិ។>
        text <សំសគ្គជាតស្ស ភវន្តិ ស្នេហា ស្នេហន្វយំ ទុក្ខមិទំ បហោតិ>
        text <អាទីនវំ ស្នេហជំ បេក្ខមានោ ឯកោ ចរេ ខគ្គវិសាណកប្បោតិ។>
      text <សំសគ្គជាតស្ស ភវន្តិ ស្នេហាតិ។ សំសគ្គាតិ ទ្វេ សំសគ្គា ទស្សនសំសគ្គោ ច សវនសំសគ្គោ ច។ កតមោ ទស្សនសំសគ្គោ។ ឥធេកច្ចោ បស្សតិ ឥត្ថិំ វា កុមារិំ វា អភិរូបំ ទស្សនីយំ បាសាទិកំ បរមាយ វណ្ណបោក្ខរតាយ សមន្នាគតំ។ ទិស្វា បស្សិត្វា អនុព្យញ្ជនសោ និមិត្តំ គណ្ហាតិ កេសា វា សោភនា មុខំ វា សោភនំ អក្ខី វា សោភនា កណ្ណា វា សោភនា នាសា វា សោភនា ឱដ្ឋា វា សោភនា ទន្តា វា សោភនា មុខំ វា សោភនំ គីវា វា សោភនា ថនា វា សោភនា ឧរំ វា សោភនំ ឧទរំ វា សោភនំ កដិ វា សោភនា ឩរូ វា សោភនា ជង្ឃា វា សោភនា ហត្ថា វា សោភនា បាទា វា សោភនា អង្គុលិយោ វា សោភនា នខា វា សោភនាតិ។ ទិស្វា បស្សិត្វា អភិនន្ទតិ អភិវទតិ អភិបត្ថេតិ អនុប្បាទេតិ អនុពន្ធតិ រាគពន្ធនំ អយំ ទស្សនសំសគ្គោ។>
      text <កតមោ សវនសំសគ្គោ។ ឥធេកច្ចោ សុណាតិ អសុកស្មិំ នាម គាមេ វា និគមេ វា ឥត្ថី វា កុមារី វា អភិរូបា ទស្សនីយា បាសាទិកា បរមាយ វណ្ណបោក្ខរតាយ សមន្នាគតាតិ។ សុត្វា សុណិត្វា អភិនន្ទតិ អភិវទតិ អភិបត្ថេតិ អនុប្បាទេតិ អនុពន្ធតិ រាគពន្ធនំ អយំ សវនសំសគ្គោ។>
      text <ស្នេហាតិ ទ្វេ ស្នេហា តណ្ហាស្នេហោ ច ទិដ្ឋិស្នេហោ ច។ កតមោ តណ្ហាស្នេហោ។ យាវតា តណ្ហាសង្ខាតេន សីមកតំ ឱធិកតំ បរិយន្តិកតំ បរិគ្គហិតំ មមាយិតំ ឥទំ មម ឯតំ មម ឯត្តកំ មម ឯត្តាវតា មម។ រូបា សទ្ទា គន្ធា រសា ផោដ្ឋព្ពា អត្ថរណា បាវុរណា ទាសិទាសា អជេឡកា កុក្កុដសូករា ហត្ថិគវាស្សវឡវា ខេត្តំ វត្ថុ ហិរញ្ញំ សុវណ្ណំ គាមនិគមរាជធានិយោ រដ្ឋញ្ច ជនបទោ ច កោសោ ច កោដ្ឋាគារញ្ច កេវលម្បិ មហាបថវិំ តណ្ហាវសេន មមាយតិ យាវតា អដ្ឋសតតណ្ហាវិចរិតំ អយំ តណ្ហាស្នេហោ។>
      text <កតមោ ទិដ្ឋិស្នេហោ។ វីសតិវត្ថុកា សក្កាយទិដ្ឋិ ទសវត្ថុកា មិច្ឆាទិដ្ឋិ ទសវត្ថុកា អន្តគ្គាហិកាទិដ្ឋិ។ យា ឯវរូបា ទិដ្ឋិ ទិដ្ឋិគតំ ទិដ្ឋិគហនំ ទិដ្ឋិកន្តារោ ទិដ្ឋិវិសូកាយិកំ ទិដ្ឋិវិប្ផន្ទិតំ ទិដ្ឋិសំយោជនំ គាហោ បដិគ្គាហោ អភិនិវេសោ បរាមាសោ កុម្មគ្គោ មិច្ឆាបថោ មិច្ឆត្តំ តិត្ថាយតនំ វិបរិយាសគ្គាហោ វិបរីតគ្គាហោ វិបល្លាសគ្គាហោ មិច្ឆាគាហោ អយាថាវកស្មិំ យាថាវកន្តិ គាហោ យាវតា ទ្វាសដ្ឋិ ទិដ្ឋិគតានិ អយំ ទិដ្ឋិស្នេហោ។>
      text <សំសគ្គជាតស្ស ភវន្តិ ស្នេហាតិ ទស្សនសំសគ្គបច្ចយា ច សវនសំសគ្គបច្ចយា ច តណ្ហាស្នេហោ ច ទិដ្ឋិស្នេហោ ច ភវន្តិ សម្ភវន្តិ ជាយន្តិ សញ្ជាយន្តិ និព្ពត្តន្តិ អភិនិព្ពត្តន្តិ បាតុភវន្តីតិ សំសគ្គជាតស្ស ភវន្តិ ស្នេហា។>
      text <ស្នេហន្វយំ ទុក្ខមិទំ បហោតីតិ។ ស្នេហោតិ ទ្វេ ស្នេហា តណ្ហាស្នេហោ ច ទិដ្ឋិស្នេហោ ច…បេ។… អយំ តណ្ហាស្នេហោ…បេ។… អយំ ទិដ្ឋិស្នេហោ។ ទុក្ខមិទំ បហោតីតិ ឥធេកច្ចោ កាយេន ទុច្ចរិតំ ចរតិ វាចាយ ទុច្ចរិតំ ចរតិ មនសា ទុច្ចរិតំ ចរតិ បាណម្បិ ហនតិ អទិន្នម្បិ អាទិយតិ សន្ធិម្បិ ឆិន្ទតិ និល្លោបម្បិ ហរតិ ឯកាគារិកម្បិ ករោតិ បរិបន្ថេបិ តិដ្ឋតិ បរទារម្បិ គច្ឆតិ មុសាបិ ភណតិ។ តមេនំ គហេត្វា រញ្ញោ ទស្សេន្តិ អយំ ទេវ ចោរោ អាគុចារី។ ឥមស្ស យំ ឥច្ឆសិ តំ ទណ្ឌំ បណេហីតិ។ តមេនំ រាជា តំ បរិភាសតិ។ សោ បរិភាសបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <ឯត្តកេនបិ រាជា ន តុស្សតិ។ តមេនំ រាជា ពន្ធាបេតិ អន្ទុពន្ធនេន វា រជ្ជុពន្ធនេន វា សង្ខលិកពន្ធនេន វា វេត្តពន្ធនេន វា លតាពន្ធនេន វា បក្ខេបពន្ធនេន វា បរិក្ខេបពន្ធនេន វា គាមពន្ធនេន វា និគមពន្ធនេន វា រដ្ឋពន្ធនេន វា ជនបទពន្ធនេន វា អន្តមសោ សវចនីយម្បិ ករោតិ ន តេ លព្ភា ឥតោ បក្កមិតុន្តិ។ សោ ពន្ធនបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <ឯត្តកេនបិ រាជា ន តុស្សតិ។ តមេនំ រាជា តស្សេវ ធនំ អាហរាបេតិ សតំ វា សហស្សំ វា សតសហស្សំ វា។ សោ ធនជានិបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <ឯត្តកេនបិ រាជា ន តុស្សតិ។ តមេនំ រាជា វិវិធា កម្មការណា ការាបេតិ កសាហិបិ តាឡេតិ វេត្តេហិបិ តាឡេតិ អឌ្ឍទណ្ឌេហិបិ តាឡេតិ ហត្ថម្បិ ឆិន្ទតិ បាទម្បិ ឆិន្ទតិ ហត្ថបាទម្បិ ឆិន្ទតិ កណ្ណម្បិ ឆិន្ទតិ នាសម្បិ ឆិន្ទតិ កណ្ណនាសម្បិ ឆិន្ទតិ ពិលង្គថាលិកម្បិ ករោតិ សង្ខមុណ្ឌិកម្បិ ករោតិ រាហុមុខម្បិ ករោតិ ជោតិមាលិកម្បិ ករោតិ ហត្ថបជ្ជោតិកម្បិ ករោតិ ឯរកវត្តិកម្បិ ករោតិ ចីរកវាសិកម្បិ ករោតិ ឯណេយ្យកម្បិ ករោតិ ពឡិសមំសិកម្បិ ករោតិ កហាបណិកម្បិ ករោតិ ខារាបតច្ឆិកម្បិ ករោតិ បលិឃបរិវត្តិកម្បិ ករោតិ បលាលបីឋកម្បិ ករោតិ តត្តេនបិ តេលេន ឱសិញ្ចតិ សុនខេហិបិ ខាទាបេតិ ជីវន្តម្បិ សូលេ ឧត្តាសេតិ អសិនាបិ សីសំ ឆិន្ទតិ។ សោ កម្មការណបច្ចយាបិ ទុក្ខំ ទោមនស្សំ បដិសំវេទេតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។ រាជា ឥមេសំ ចតុន្នំ ទណ្ឌានំ ឥស្សរោ។>
      text <សោ សកេន កម្មេន កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជតិ។ តមេនំ និរយបាលា បញ្ចវិធពន្ធនំ នាម កម្មការណំ ករោន្តិ តត្តំ អយោខិលំ ហត្ថេ គមេន្តិ តត្តំ អយោខិលំ ទុតិយេ ហត្ថេ គមេន្តិ តត្តំ អយោខិលំ បាទេ គមេន្តិ តត្តំ អយោខិលំ ទុតិយេ បាទេ គមេន្តិ តត្តំ អយោខិលំ មជ្ឈេ ឧរស្មិំ គមេន្តិ។ សោ តត្ថ ទុក្ខា តិព្ពា ខរា កដុកា វេទនា វេទេតិ ន ច តាវ កាលំ ករោតិ យាវ ន តំ បាបកម្មំ ព្យន្តីហោតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <តមេនំ និរយបាលា សំវេសេត្វា កុឋារីហិ តច្ឆន្តិ…បេ។… តមេនំ និរយបាលា ឧទ្ធំបាទំ អធោសិរំ គហេត្វា វាសីហិ តច្ឆន្តិ។ តមេនំ និរយបាលា រថេ យោជេត្វា អាទិត្តាយ បថវិយា សម្បជ្ជលិតាយ សជោតិភូតាយ សារេន្តិបិ បច្ចាសារេន្តិបិ។ តមេនំ និរយបាលា មហន្តំ អង្គារបព្ពតំ អាទិត្តំ សម្បជ្ជលិតំ សជោតិភូតំ អារោបេន្តិបិ ឱរោបេន្តិបិ។ តមេនំ និរយបាលា ឧទ្ធំបាទំ អធោសិរំ គហេត្វា តត្តាយ លោហកុម្ភិយា បក្ខិបន្តិ អាទិត្តាយ សម្បជ្ជលិតាយ សជោតិភូតាយ។ សោ តត្ថ ផេណុទ្ទេហកំ បច្ចតិ។ សោ តត្ថ ផេណុទ្ទេហកំ បច្ចមានោ សកិម្បិ ឧទ្ធំ គច្ឆតិ សកិម្បិ អធោ គច្ឆតិ សកិម្បិ តិរិយំ គច្ឆតិ។ សោ តត្ថ ទុក្ខា តិព្ពា ខរា កដុកា វេទនា វេទេតិ ន ច តាវ កាលង្ករោតិ យាវ ន តំ បាបកម្មំ ព្យន្តីហោតិ។ ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <តមេនំ និរយបាលា មហានិរយេ បក្ខិបន្តិ។ សោ ខោ បន មហានិរយោ>
      text <ឯតំ ភយំ ទុក្ខំ ទោមនស្សំ កុតោ ជាតំ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ជាតំ។>
      text <យានិ ច នេរយិកានិ ទុក្ខានិ យានិ ច តិរច្ឆានយោនិកានិ ទុក្ខានិ យានិ ច បេត្តិវិសយិកានិ ទុក្ខានិ យានិ ច មានុសិកានិ ទុក្ខានិ តានិ កុតោ ជាតានិ កុតោ សញ្ជាតានិ កុតោ និព្ពត្តានិ កុតោ អភិនិព្ពត្តានិ កុតោ បាតុភូតានិ។ តស្ស ស្នេហបច្ចយា ច នន្ទិបច្ចយា ច រាគបច្ចយា ច នន្ទិរាគបច្ចយា ច ភវន្តិ សម្ភវន្តិ ជាយន្តិ សញ្ជាយន្តិ និព្ពត្តន្តិ អភិនិព្ពត្តន្តិ បាតុភវន្តីតិ ស្នេហន្វយំ ទុក្ខមិទំ បហោតិ។>
      text <អាទីនវំ ស្នេហជំ បេក្ខមានោតិ។ ស្នេហោតិ ទ្វេ ស្នេហា តណ្ហាស្នេហោ ច ទិដ្ឋិស្នេហោ ច…បេ។… អយំ តណ្ហាស្នេហោ…បេ។… អយំ ទិដ្ឋិស្នេហោ។ អាទីនវំ ស្នេហជំ បេក្ខមានោតិ តណ្ហាស្នេហោ ច ទិដ្ឋិស្នេហោ ច អាទីនវំ ស្នេហជំ បេក្ខមានោ ទក្ខមានោ ឱលោកយមានោ និជ្ឈាយមានោ ឧបបរិក្ខមានោតិ អាទីនវំ ស្នេហជំ បេក្ខមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៣>
        text <មិត្តេ សុហជ្ជេ អនុកម្បមានោ ហាបេតិ អត្ថំ បដិពទ្ធចិត្តោ>
        text <ឯតំ ភយំ សន្ថវេ បេក្ខមានោ ឯកោ ចរេ ខគ្គវិសាណកប្បោ។>
        text <មិត្តេ សុហជ្ជេ អនុកម្បមានោ ហាបេតិ អត្ថំ បដិពទ្ធចិត្តោ>
        text <ឯតំ ភយំ សន្ថវេ បេក្ខមានោ ឯកោ ចរេ ខគ្គវិសាណកប្បោតិ។>
      text <មិត្តេ សុហជ្ជេ អនុកម្បមានោ ហាបេតិ អត្ថំ បដិពទ្ធចិត្តោតិ។ មិត្តាតិ ទ្វេ មិត្តា អគារិកមិត្តោ ច អនាគារិកមិត្តោ ច។ កតមោ អគារិកមិត្តោ។ ឥធេកច្ចោ ទុទ្ទទំ ទទាតិ ទុច្ចជំ ចជតិ ទុក្ករំ ករោតិ ទុក្ខមំ ខមតិ គុយ្ហមស្ស អាចិក្ខតិ គុយ្ហមស្ស បរិគូហតិ អាបទាសុ ន វិជហតិ ជីវិតម្បិស្ស អត្ថាយ បរិច្ចត្តំ ហោតិ ខីណេ នាតិមញ្ញតិ អយំ អគារិកមិត្តោ។>
      text <កតមោ អនាគារិកមិត្តោ។ ឥធ ភិក្ខុ បិយោ ច ហោតិ មនាបោ ច គរុ ច ភាវនីយោ ច វត្តា ច វចនក្ខមោ ច គម្ភីរញ្ច កថំ កត្តា នោ ច អដ្ឋានេ និយោជេតិ អធិសីលេ សមាទបេតិ ចតុន្នំ សតិបដ្ឋានានំ ភាវនានុយោគេ សមាទបេតិ ចតុន្នំ សម្មប្បធានានំ…បេ។… ចតុន្នំ ឥទ្ធិបាទានំ… បញ្ចន្នំ ឥន្ទ្រិយានំ… បញ្ចន្នំ ពលានំ… សត្តន្នំ ពោជ្ឈង្គានំ… អរិយស្ស អដ្ឋង្គិកស្ស មគ្គស្ស ភាវនានុយោគេ សមាទបេតិ អយំ អនាគារិកមិត្តោ។>
      text <សុហជ្ជា វុច្ចន្តិ យេហិ សហ អាគមនំ ផាសុ គមនំ ផាសុ ឋានំ ផាសុ និសជ្ជនំ ផាសុ សយនំ ផាសុ អាលបនំ ផាសុ សល្លបនំ ផាសុ ឧល្លបនំ ផាសុ សមុល្លបនំ ផាសុ។ មិត្តេ សុហជ្ជេ អនុកម្បមានោ ហាបេតិ អត្ថន្តិ មិត្តេ ច សុហជ្ជេ ច សន្ទិដ្ឋេ ច សម្ភត្តេ ច សហាយេ ច អនុកម្បមានោ អនុបេក្ខមានោ អនុគណ្ហមានោ អត្តត្ថម្បិ បរត្ថម្បិ ឧភយត្ថម្បិ ហាបេតិ ទិដ្ឋធម្មិកម្បិ អត្ថំ ហាបេតិ សម្បរាយិកម្បិ អត្ថំ ហាបេតិ បរមត្ថម្បិ ហាបេតិ បហាបេតិ បរិហាបេតិ បរិធំសេតិ បរិវជ្ជេតិ អន្តរធាបេតីតិ មិត្តេ សុហជ្ជេ អនុកម្បមានោ ហាបេតិ អត្ថំ។>
      text <បដិពទ្ធចិត្តោតិ ទ្វីហិ ការណេហិ បដិពទ្ធចិត្តោ ហោតិ អត្តានំ វា នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ អត្តានំ វា ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតិ។ កថំ អត្តានំ នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ។ តុម្ហេ មេ ពហូបការា អហំ តុម្ហេ និស្សាយ លភាមិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារំ។ យម្បិ មេ អញ្ញេ ទាតុំ វា កាតុំ វា មញ្ញន្តិ តុម្ហេ និស្សាយ តុម្ហេ សម្បស្សន្តា។ យម្បិ មេ បោរាណំ មាតាបេត្តិកំ នាមគោត្តំ តម្បិ មេ អន្តរហិតំ។ តុម្ហេហិ អហំ ញាយាមិ អសុកស្ស កុលុបកោ អសុកាយ កុលុបកោតិ។ ឯវំ អត្តានំ នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ។>
      text <កថំ អត្តានំ ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតិ។ អហំ តុម្ហាកំ ពហូបការោ តុម្ហេ មំ អាគម្ម ពុទ្ធំ សរណំ គតា ធម្មំ សរណំ គតា សង្ឃំ សរណំ គតា បាណាតិបាតា បដិវិរតា អទិន្នាទានា បដិវិរតា កាមេសុមិច្ឆាចារា បដិវិរតា មុសាវាទា បដិវិរតា សុរាមេរយមជ្ជបមាទដ្ឋានា បដិវិរតា អហំ តុម្ហាកំ ឧទ្ទេសំ ទេមិ បរិបុច្ឆំ ទេមិ ឧបោសថំ អាចិក្ខាមិ នវកម្មំ អធិដ្ឋាមិ។ អថ បន តុម្ហេ មំ ឧជ្ឈិត្វា អញ្ញេ សក្ករោថ គរុំ ករោថ មានេថ បូជេថាតិ។ ឯវំ អត្តានំ ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតីតិ មិត្តេ សុហជ្ជេ អនុកម្បមានោ ហាបេតិ អត្ថំ បដិពទ្ធចិត្តោ។>
      text <ឯតំ ភយំ សន្ថវេ បេក្ខមានោតិ។ ភយន្តិ ជាតិភយំ ជរាភយំ ព្យាធិភយំ មរណភយំ រាជភយំ ចោរភយំ អគ្គិភយំ ឧទកភយំ អត្តានុវាទភយំ បរានុវាទភយំ ទណ្ឌភយំ ទុគ្គតិភយំ ឩមិភយំ កុម្ភិលភយំ អាវដ្ដភយំ សុសុមារភយំ អាជីវិកភយំ អសិលោកភយំ បរិសសារជ្ជភយំ មទនភយំ ភយានកំ ឆម្ភិតត្តំ លោមហំសោ ចេតសោ ឧព្ពេគោ ឧត្រាសោ។ សន្ថវេតិ ទ្វេ សន្ថវា តណ្ហាសន្ថវោ ច ទិដ្ឋិសន្ថវោ ច…បេ។… អយំ តណ្ហាសន្ថវោ…បេ។… អយំ ទិដ្ឋិសន្ថវោ។ ឯតំ ភយំ សន្ថវេ បេក្ខមានោតិ ឯតំ ភយំ សន្ថវេ បេក្ខមានោ ទក្ខមានោ ឱលោកយមានោ និជ្ឈាយមានោ ឧបបរិក្ខមានោតិ ឯតំ ភយំ សន្ថវេ បេក្ខមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៤>
        text <វំសោ វិសាលោវ យថា វិសត្តោ បុត្តេសុ ទារេសុ ច យា អបេក្ខា>
        text <វំសក្កឡីរោវ អសជ្ជមានោ ឯកោ ចរេ ខគ្គវិសាណកប្បោ។>
        text <វំសោ វិសាលោវ យថា វិសត្តោ បុត្តេសុ ទារេសុ ច យា អបេក្ខា>
        text <វំសក្កឡីរោវ អសជ្ជមានោ ឯកោ ចរេ ខគ្គវិសាណកប្បោតិ។>
      text <វំសោ វិសាលោវ យថា វិសត្តោតិ វំសោ វុច្ចតិ វេឡុគុម្ពោ។ យថា វេឡុគុម្ពស្មិំ បោរាណកា វំសា សត្តា វិសត្តា អាសត្តា លគ្គា លគ្គិតា បលិពុទ្ធា ឯវមេវ វិសត្តិកា វុច្ចតិ តណ្ហា។ យោ រាគោ សារាគោ អនុនយោ អនុរោធោ នន្ទី នន្ទិរាគោ ចិត្តស្ស សារាគោ ឥច្ឆា មុច្ឆា អជ្ឈោសានំ គេធោ បលិគេធោ សង្គោ បង្កោ ឯជា មាយា ជនិកា សញ្ជននី សិព្ពិនី ជាលិនី សរិតា វិសត្តិកា សុត្តំ វិសដា អាយូហនី ទុតិយា បណិធិ ភវនេត្តិ វនំ វនថោ សន្ថវោ សិនេហោ អបេក្ខា បដិពន្ធុ អាសា អាសីសនា អាសីសិតត្តំ រូបាសា សទ្ទាសា គន្ធាសា រសាសា ផោដ្ឋព្ពាសា លាភាសា ធនាសា បុត្តាសា ជីវិតាសា ជប្បា បជប្បា អភិជប្បា ជប្បនា ជប្បិតត្តំ លោលុប្បំ លោលុប្បាយនា លោលុប្បាយិតត្តំ បុច្ឆញ្ជិកតា សាធុកម្យតា អធម្មរាគោ វិសមលោភោ និកន្តិ និកាមនា បត្ថនា បិហនា សម្បត្ថនា កាមតណ្ហា ភវតណ្ហា វិភវតណ្ហា រូបតណ្ហា អរូបតណ្ហា និរោធតណ្ហា រូបតណ្ហា សទ្ទតណ្ហា គន្ធតណ្ហា រសតណ្ហា ផោដ្ឋព្ពតណ្ហា ធម្មតណ្ហា ឱឃោ យោគោ គន្ថោ ឧបាទានំ អាវរណំ នីវរណំ ឆទនំ ពន្ធនំ ឧបក្កិលេសោ អនុសយោ បរិយុដ្ឋានំ លតា វេវិច្ឆំ ទុក្ខមូលំ ទុក្ខនិទានំ ទុក្ខប្បភវោ មារបាសោ មារពឡិសំ មារវិសយោ មារនិវាសោ មារពន្ធនំ តណ្ហានទី តណ្ហាជាលំ តណ្ហាគទ្ទុលំ តណ្ហាសមុទ្ទោ អភិជ្ឈា លោភោ អកុសលមូលំ។>
      text <វិសត្តិកាតិ កេនដ្ឋេន វិសត្តិកា។ វិសាលាតិ វិសត្តិកា វិសតាតិ វិសត្តិកា វិសដាតិ វិសត្តិកា វិសមាតិ វិសត្តិកា វិសក្កតីតិ វិសត្តិកា វិសំហរតីតិ វិសត្តិកា វិសំវាទិកាតិ វិសត្តិកា វិសមូលាតិ វិសត្តិកា វិសផលាតិ វិសត្តិកា វិសបរិភោគាតិ វិសត្តិកា។ វិសាលា វា បន តណ្ហា រូបេ សទ្ទេ គន្ធេ រសេ ផោដ្ឋព្ពេ កុលេ គណេ អាវាសេ លាភេ យសេ បសំសាយ សុខេ ចីវរេ បិណ្ឌបាតេ សេនាសនេ គិលានបច្ចយភេសជ្ជបរិក្ខារេ កាមធាតុយា រូបធាតុយា អរូបធាតុយា កាមភវេ រូបភវេ អរូបភវេ សញ្ញាភវេ អសញ្ញាភវេ នេវសញ្ញានាសញ្ញាភវេ ឯកវោការភវេ ចតុវោការភវេ បញ្ចវោការភវេ អតីតេ អនាគតេ បច្ចុប្បន្នេ ទិដ្ឋសុតមុតវិញ្ញាតព្ពេសុ ធម្មេសុ វិសតា វិត្ថតាតិ វិសត្តិកាតិ វំសោ វិសាលោវ យថា វិសត្តោ។>
      text <បុត្តេសុ ទារេសុ ច យា អបេក្ខាតិ។ បុត្តាតិ ចត្តារោ បុត្តា អត្រជោ បុត្តោ ខេត្តជោ បុត្តោ ទិន្នកោ បុត្តោ អន្តេវាសិកោ បុត្តោ។ ទារា វុច្ចន្តិ ភរិយាយោ។ អបេក្ខា វុច្ចន្តិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលន្តិ បុត្តេសុ ទារេសុ ច យា អបេក្ខា។>
      text <វំសក្កឡីរោវ អសជ្ជមានោតិ វំសោ វុច្ចតិ វេឡុគុម្ពោ។ យថា វេឡុគុម្ពស្មិំ តរុណកា កឡីរកា អសត្តា អលគ្គា អគធិតា អបលិពុទ្ធា និក្ខន្តា និស្សដា វិប្បមុត្តា ឯវមេវ។ សជ្ជាតិ ទ្វេ សជ្ជនា តណ្ហាសជ្ជនា ច ទិដ្ឋិសជ្ជនា ច…បេ។… អយំ តណ្ហាសជ្ជនា…បេ។… អយំ ទិដ្ឋិសជ្ជនា។ តស្ស បច្ចេកសម្ពុទ្ធស្ស តណ្ហាសជ្ជនា បហីនា ទិដ្ឋិសជ្ជនា បដិនិស្សដ្ឋា។ តណ្ហាសជ្ជនាយ បហីនត្តា ទិដ្ឋិសជ្ជនាយ បដិនិស្សដ្ឋត្តា សោ បច្ចេកសម្ពុទ្ធោ រូបេ ន សជ្ជតិ សទ្ទេ ន សជ្ជតិ គន្ធេ ន សជ្ជតិ រសេ ន សជ្ជតិ ផោដ្ឋព្ពេ ន សជ្ជតិ កុលេ…បេ។… គណេ… អាវាសេ… លាភេ… យសេ… បសំសាយ… សុខេ… ចីវរេ… បិណ្ឌបាតេ… សេនាសនេ… គិលានបច្ចយភេសជ្ជបរិក្ខារេ… កាមធាតុយា… រូបធាតុយា… អរូបធាតុយា… កាមភវេ… រូបភវេ… អរូបភវេ… សញ្ញាភវេ… អសញ្ញាភវេ… នេវសញ្ញានាសញ្ញាភវេ… ឯកវោការភវេ… ចតុវោការភវេ… បញ្ចវោការភវេ… អតីតេ… អនាគតេ… បច្ចុប្បន្នេ… ទិដ្ឋសុតមុតវិញ្ញាតព្ពេសុ ធម្មេសុ ន សជ្ជតិ ន គណ្ហាតិ ន ពជ្ឈតិ ន បលិពជ្ឈតិ ន មុច្ឆតិ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ វំសក្កឡីរោវ អសជ្ជមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៥>
        text <មិគោ អរញ្ញម្ហិ យថា អពទ្ធោ យេនិច្ឆកំ គច្ឆតិ គោចរាយ>
        text <វិញ្ញូ នរោ សេរិតំ បេក្ខមានោ ឯកោ ចរេ ខគ្គវិសាណកប្បោ។>
        text <មិគោ អរញ្ញម្ហិ យថា អពទ្ធោ យេនិច្ឆកំ គច្ឆតិ គោចរាយ>
        text <វិញ្ញូ នរោ សេរិតំ បេក្ខមានោ ឯកោ ចរេ ខគ្គវិសាណកប្បោតិ។>
      text <មិគោ អរញ្ញម្ហិ យថា អពទ្ធោ យេនិច្ឆកំ គច្ឆតិ គោចរាយាតិ។ មិគោតិ ទ្វេ មិគា ឯណិមិគោ ច បសទមិគោ ច។ យថា អារញ្ញិកោ មិគោ អរញ្ញេ បវនេ ចរមានោ វិស្សត្ថោ គច្ឆតិ វិស្សត្ថោ តិដ្ឋតិ វិស្សត្ថោ និសីទតិ វិស្សត្ថោ សេយ្យំ កប្បេតិ។>
      text <វុត្តញ្ហេតំ ភគវតា សេយ្យថាបិ ភិក្ខវេ អារញ្ញិកោ មិគោ អរញ្ញេ បវនេ ចរមានោ វិស្សត្ថោ គច្ឆតិ វិស្សត្ថោ តិដ្ឋតិ វិស្សត្ថោ និសីទតិ វិស្សត្ថោ សេយ្យំ កប្បេតិ។ តំ កិស្ស ហេតុ។ អនាបាថគតោ ភិក្ខវេ លុទ្ទស្ស។ ឯវមេវ ខោ ភិក្ខវេ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ។>
      text <បុន ចបរំ ភិក្ខវេ ភិក្ខុ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ។>
      text <បុន ចបរំ ភិក្ខវេ ភិក្ខុ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ។>
      text <បុន ចបរំ ភិក្ខវេ ភិក្ខុ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ។>
      text <បុន ចបរំ ភិក្ខវេ ភិក្ខុ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ។>
      text <បុន ចបរំ ភិក្ខវេ ភិក្ខុ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ…បេ។…។>
      text <បុន ចបរំ ភិក្ខវេ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ…បេ។…។>
      text <បុន ចបរំ ភិក្ខវេ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ…បេ។…។>
      text <បុន ចបរំ ភិក្ខវេ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ បញ្ញាយ ចស្ស ទិស្វា អាសវា បរិក្ខីណា ហោន្តិ។ អយំ វុច្ចតិ ភិក្ខវេ ភិក្ខុ អន្ធមកាសិ មារំ អបទំ វធិត្វា មារចក្ខុំ អទស្សនំ គតោ បាបិមតោ តិណ្ណោ លោកេ វិសត្តិកំ។ សោ វិស្សត្ថោ គច្ឆតិ វិស្សត្ថោ តិដ្ឋតិ វិស្សត្ថោ និសីទតិ វិស្សត្ថោ សេយ្យំ កប្បេតិ។ តំ កិស្ស ហេតុ។ អនាបាថគតោ ភិក្ខវេ បាបិមតោតិ មិគោ អរញ្ញម្ហិ យថា អពទ្ធោ យេនិច្ឆកំ គច្ឆតិ គោចរាយ។>
      text <វិញ្ញូ នរោ សេរិតំ បេក្ខមានោតិ។ វិញ្ញូតិ បណ្ឌិតោ បញ្ញវា ពុទ្ធិមា ញាណី វិភាវី មេធាវី។ នរោតិ សត្តោ មាណវោ បោសោ បុគ្គលោ ជីវោ ជាគុ ជន្តុ ឥន្ទគុ មនុជោ។ សេរីតិ ទ្វេ សេរី ធម្មោបិ សេរី បុគ្គលោបិ សេរី។ កតមោ ធម្មោ សេរី។ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ អយំ ធម្មោ សេរី។ កតមោ បុគ្គលោ សេរី។ យោ ឥមិនា សេរិនា ធម្មេន សមន្នាគតោ សោ វុច្ចតិ បុគ្គលោ សេរី។ វិញ្ញូ នរោ សេរិតំ បេក្ខមានោតិ វិញ្ញូ នរោ សេរិតំ ធម្មំ បេក្ខមានោ ទក្ខមានោ ឱលោកយមានោ និជ្ឈាយមានោ ឧបបរិក្ខមានោតិ វិញ្ញូ នរោ សេរិតំ បេក្ខមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៦>
        text <អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយ>
        text <អនភិជ្ឈិតំ សេរិតំ បេក្ខមានោ ឯកោ ចរេ ខគ្គវិសាណកប្បោ។>
        text <អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយ>
        text <អនភិជ្ឈិតំ សេរិតំ បេក្ខមានោ ឯកោ ចរេ ខគ្គវិសាណកប្បោតិ។>
      text <អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយាតិ សហាយា វុច្ចន្តិ យេហិ សហ អាគមនំ ផាសុ គមនំ ផាសុ គមនាគមនំ ផាសុ ឋានំ ផាសុ និសជ្ជនំ ផាសុ សយនំ ផាសុ អាលបនំ ផាសុ សល្លបនំ ផាសុ ឧល្លបនំ ផាសុ សមុល្លបនំ ផាសុ។ អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយាតិ សហាយមជ្ឈេ វាសេបិ ឋានេបិ គមនេបិ ចារិកាយបិ អត្តត្ថមន្តនា បរត្ថមន្តនា ឧភយត្ថមន្តនា ទិដ្ឋធម្មិកត្ថមន្តនា សម្បរាយិកត្ថមន្តនា បរមត្ថមន្តនា តិ អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយ។>
      text <អនភិជ្ឈិតំ សេរិតំ បេក្ខមានោតិ អនភិជ្ឈិតំ ឯតំ វត្ថុ ពាលានំ អសប្បុរិសានំ តិត្ថិយានំ តិត្ថយសាវកានំ យទិទំ ភណ្ឌុកាសាយវត្ថវសនតា។ អភិជ្ឈិតំ ឯតំ វត្ថុ បណ្ឌិតានំ សប្បុរិសានំ ពុទ្ធសាវកានំ បច្ចេកពុទ្ធានំ យទិទំ ភណ្ឌុកាសាយវត្ថវសនតា។ សេរីតិ ទ្វេ សេរី ធម្មោបិ សេរី បុគ្គលោបិ សេរី។ កតមោ ធម្មោ សេរី។ ចត្តារោ សតិបដ្ឋានា …បេ។… អរិយោ អដ្ឋង្គិកោ មគ្គោ អយំ ធម្មោ សេរី។ កតមោ បុគ្គលោ សេរី។ យោ ឥមិនា សេរិនា ធម្មេន សមន្នាគតោ សោ វុច្ចតិ បុគ្គលោ សេរី។ អនភិជ្ឈិតំ សេរិតំ បេក្ខមានោតិ សេរិតំ ធម្មំ បេក្ខមានោ ទក្ខមានោ ឱលោកយមានោ និជ្ឈាយមានោ ឧបបរិក្ខមានោតិ អនភិជ្ឈិតំ សេរិតំ បេក្ខមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៧>
        text <ខិឌ្ឌា រតី ហោតិ សហាយមជ្ឈេ បុត្តេសុ ច វិបុលំ ហោតិ បេមំ>
        text <បិយវិប្បយោគំ វិជិគុច្ឆមានោ ឯកោ ចរេ ខគ្គវិសាណកប្បោ។>
        text <ខិឌ្ឌា រតី ហោតិ សហាយមជ្ឈេ បុត្តេសុ ច វិបុលំ ហោតិ បេមំ>
        text <បិយវិប្បយោគំ វិជិគុច្ឆមានោ ឯកោ ចរេ ខគ្គវិសាណកប្បោតិ។>
      text <ខិឌ្ឌា រតី ហោតិ សហាយមជ្ឈេតិ។ ខិឌ្ឌាតិ ទ្វេ ខិឌ្ឌា កាយិកា ច ខិឌ្ឌា វាចសិកា ច ខិឌ្ឌា។ កតមា កាយិកា ខិឌ្ឌា។ ហត្ថីហិបិ កីឡន្តិ អស្សេហិបិ កីឡន្តិ រថេហិបិ កីឡន្តិ ធនូហិបិ កីឡន្តិ ថរូហិបិ កីឡន្តិ អដ្ឋបទេហិបិ កីឡន្តិ ទសបទេហិបិ កីឡន្តិ អាកាសេបិ កីឡន្តិ បរិហារបថេបិ កីឡន្តិ សន្តិកាយបិ កីឡន្តិ ខលិកាយបិ កីឡន្តិ ឃដិកាយបិ កីឡន្តិ សលាកហត្ថេនបិ កីឡន្តិ អក្ខេនបិ កីឡន្តិ បង្គចីរេនបិ កីឡន្តិ វង្កកេនបិ កីឡន្តិ មោក្ខចិកាយបិ កីឡន្តិ ចិង្គុលកេនបិ កីឡន្តិ បត្តាឡ្ហកេនបិ កីឡន្តិ រថកេនបិ កីឡន្តិ ធនុកេនបិ កីឡន្តិ អក្ខរិកាយបិ កីឡន្តិ មនេសិកាយបិ កីឡន្តិ យថាវជ្ជេនបិ កីឡន្តិ។ អយំ កាយិកា ខិឌ្ឌា។>
      text <កតមា វាចសិកា ខិឌ្ឌា។ មុខភេរិកំ មុខាលម្ពរំ មុខឌិណ្ឌិមកំ មុខចលិមកំ មុខកេរកំ មុខទទ្ទរិកំ នាដកំ លាសំ គីតំ ទវកម្មំ។ អយំ វាចសិកា ខិឌ្ឌា។>
      text <រតីតិ អនុក្កណ្ឋិតាធិវចនមេតំ រតីតិ។ សហាយា វុច្ចន្តិ យេហិ សហ អាគមនំ ផាសុ គមនំ ផាសុ គមនាគមនំ ផាសុ ឋានំ ផាសុ និសជ្ជនំ ផាសុ សយនំ ផាសុ អាលបនំ ផាសុ សល្លបនំ ផាសុ ឧល្លបនំ ផាសុ សមុល្លបនំ ផាសុ។ ខិឌ្ឌា រតី ហោតិ សហាយមជ្ឈេតិ ខិឌ្ឌា ច រតិ ច សហាយមជ្ឈេ ហោតីតិ ខិឌ្ឌា រតី ហោតិ សហាយមជ្ឈេ។>
      text <បុត្តេសុ ច វិបុលំ ហោតិ បេមន្តិ។ បុត្តាតិ ចត្តារោ បុត្តា អត្រជោ បុត្តោ ខេត្តជោ បុត្តោ ទិន្នកោ បុត្តោ អន្តេវាសិកោ បុត្តោ។ បុត្តេសុ ច វិបុលំ ហោតិំ បេមន្តិ បុត្តេសុ ច អធិមត្តំ ហោតិ បេមន្តិ បុត្តេសុ ច វិបុលំ ហោតិ បេមំ។>
      text <បិយវិប្បយោគំ វិជិគុច្ឆមានោតិ ទ្វេ បិយា សត្តា វា សង្ខារា វា។ កតមេ សត្តា បិយា។ ឥធ យស្ស តេ ហោន្តិ អត្ថកាមា ហិតកាមា ផាសុកាមា យោគក្ខេមកាមា មាតា វា បិតា វា ភាតា វា ភគិនី វា បុត្តោ វា ធីតា វា មិត្តា វា អមច្ចា វា ញាតី វា សាលោហិតា វា ឥមេ សត្តា បិយា។>
      text <កតមេ សង្ខារា បិយា។ មនាបិកា រូបា មនាបិកា សទ្ទា មនាបិកា គន្ធា មនាបិកា រសា មនាបិកា ផោដ្ឋព្ពា ឥមេ សង្ខារា បិយា។ បិយវិប្បយោគំ វិជិគុច្ឆមានោតិ បិយានំ វិប្បយោគំ វិជិគុច្ឆមានោ អដ្ដិយមានោ ហរាយមានោតិ បិយវិប្បយោគំ វិជិគុច្ឆមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៨>
        text <ចាតុទ្ទិសោ អប្បដិឃោ ច ហោតិ សន្តុស្សមានោ ឥតរីតរេន>
        text <បរិស្សយានំ សហិតា អឆម្ភី ឯកោ ចរេ ខគ្គវិសាណកប្បោ។>
        text <អនត្ថជននោ លោភោ លោភោ ចិត្តប្បកោបនោ>
        text <ភយមន្តរតោ ជាតំ តំ ជនោ នាវពុជ្ឈតិ។>
        text <លុទ្ធោ អត្ថំ ន ជានាតិ លុទ្ធោ ធម្មំ ន បស្សតិ>
        text <អន្ធតមំ តទា ហោតិ យំ លោភោ សហតេ នរំ។>
        text <អនត្ថជននោ ទោសោ ទោសោ ចិត្តប្បកោបនោ>
        text <ភយមន្តរតោ ជាតំ តំ ជនោ នាវពុជ្ឈតិ។>
        text <ទុដ្ឋោ អត្ថំ ន ជានាតិ ទុដ្ឋោ ធម្មំ ន បស្សតិ>
        text <អន្ធតមំ តទា ហោតិ យំ ទោសោ សហតេ នរំ។>
        text <អនត្ថជននោ មោហោ មោហោ ចិត្តប្បកោបនោ>
        text <ភយមន្តរតោ ជាតំ តំ ជនោ នាវពុជ្ឈតិ។>
        text <មូឡ្ហោ អត្ថំ ន ជានាតិ មូឡ្ហោ ធម្មំ ន បស្សតិ>
        text <អន្ធតមំ តទា ហោតិ យំ មោហោ សហតេ នរន្តិ។>
        text <លោភោ ទោសោ ច មោហោ ច បុរិសំ បាបចេតសំ>
        text <ហិំសន្តិ អត្តសម្ភូតា តចសារំវ សម្ផលន្តិ។>
        text <រាគោ ច ទោសោ ច ឥតោនិទានា អរតី រតី លោមហំសោ ឥតោជា>
        text <ឥតោ សមុដ្ឋាយ មនោវិតក្កា កុមារកា ធង្កមិវោស្សជន្តីតិ។>
        text <ចាតុទ្ទិសោ អប្បដិឃោ ច ហោតិ សន្តុស្សមានោ ឥតរីតរេន>
        text <បរិស្សយានំ សហិតា អឆម្ភី ឯកោ ចរេ ខគ្គវិសាណកប្បោតិ។>
      text <ចាតុទ្ទិសោ អប្បដិឃោ ច ហោតីតិ។ ចាតុទ្ទិសោតិ សោ បច្ចេកសម្ពុទ្ធោ មេត្តាសហគតេន ចេតសា ឯកំ ទិសំ ផរិត្វា វិហរតិ តថា ទុតិយំ តថា តតិយំ តថា ចតុត្ថំ។ ឥតិ ឧទ្ធមធោ តិរិយំ សព្ពធិ សព្ពត្តតាយ សព្ពាវន្តំ លោកំ មេត្តាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ។ ករុណាសហគតេន…បេ។… មុទិតាសហគតេន…បេ។… ឧបេក្ខាសហគតេន ចេតសា ឯកំ ទិសំ ផរិត្វា វិហរតិ តថា ទុតិយំ តថា តតិយំ…បេ។… អព្យាបជ្ជេន ផរិត្វា វិហរតិ។ ចាតុទ្ទិសោ អប្បដិឃោ ច ហោតីតិ មេត្តាយ ភាវិតត្តា យេ បុរត្ថិមាយ ទិសាយ សត្តា តេ អប្បដិកូលា ហោន្តិ យេ ទក្ខិណាយ ទិសាយ សត្តា តេ អប្បដិកូលា ហោន្តិ យេ បច្ឆិមាយ ទិសាយ សត្តា តេ អប្បដិកូលា ហោន្តិ យេ ឧត្តរាយ ទិសាយ សត្តា តេ អប្បដិកូលា ហោន្តិ យេ បុរត្ថិមាយ អនុទិសាយ សត្តា តេ អប្បដិកូលា ហោន្តិ យេ ទក្ខិណាយ អនុទិសាយ សត្តា តេ អប្បដិកូលា ហោន្តិ យេ បច្ឆិមាយ អនុទិសាយ សត្តា តេ អប្បដិកូលា ហោន្តិ យេ ឧត្តរាយ អនុទិសាយ សត្តា តេ អប្បដិកូលា ហោន្តិ យេ ហេដ្ឋិមាយ ទិសាយ សត្តា តេ អប្បដិកូលា ហោន្តិ យេ ឧបរិមាយ ទិសាយ សត្តា តេ អប្បដិកូលា ហោន្តិ យេ ទិសាសុ វិទិសាសុ សត្តា តេ អប្បដិកូលា ហោន្តិ ករុណាយ ភាវិតត្តា មុទិតាយ ភាវិតត្តា ឧបេក្ខាយ ភាវិតត្តា យេ បុរត្ថិមាយ ទិសាយ សត្តា តេ អប្បដិកូលា ហោន្តិ…បេ។… យេ ទិសាសុ វិទិសាសុ សត្តា តេ អប្បដិកូលា ហោន្តីតិ ចាតុទ្ទិសោ អប្បដិឃោ ច ហោតិ។>
      text <សន្តុស្សមានោ ឥតរីតរេនាតិ សោ បច្ចេកសម្ពុទ្ធោ សន្តុដ្ឋោ ហោតិ ឥតរីតរេន ចីវរេន ឥតរីតរចីវរសន្តុដ្ឋិយា ច វណ្ណវាទី ន ច ចីវរហេតុ អនេសនំ អប្បតិរូបំ អាបជ្ជតិ។ អលទ្ធា ច ចីវរំ ន បរិតស្សតិ លទ្ធា ច ចីវរំ អគធិតោ អមុច្ឆិតោ អនជ្ឈាបសន្នោ អាទីនវទស្សាវី និស្សរណបញ្ញោ បរិភុញ្ជតិ។ តាយ ច បន ឥតរីតរចីវរសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បតិស្សតោ អយំ វុច្ចតិ បច្ចេកសម្ពុទ្ធោ បោរាណេ អគ្គញ្ញេ អរិយវំសេ ឋិតោ។ សន្តុដ្ឋោ ហោតិ ឥតរីតរេន បិណ្ឌបាតេន…បេ។…>
      text <សន្តុដ្ឋោ ហោតិ ឥតរីតរេន សេនាសនេន…បេ។… សន្តុដ្ឋោ ហោតិ ឥតរីតរេន គិលានបច្ចយភេសជ្ជបរិក្ខារេន ឥតរីតរគិលានបច្ចយភេសជ្ជបរិក្ខារសន្តុដ្ឋិយា ច វណ្ណវាទី ន ច គិលានបច្ចយភេសជ្ជបរិក្ខារហេតុ អនេសនំ អប្បតិរូបំ អាបជ្ជតិ។ អលទ្ធា ច គិលានបច្ចយភេសជ្ជបរិក្ខារានំ ន បរិតស្សតិ។ លទ្ធា ច គិលានបច្ចយភេសជ្ជបរិក្ខារំ អគធិតោ អមុច្ឆិតោ អនជ្ឈាបន្នោ អាទីនវទស្សាវី និស្សរណបញ្ញោ បរិភុញ្ជតិ។ តាយ ច ឥតរីតរគិលានបច្ចយភេសជ្ជបរិក្ខារសន្តុដ្ឋិយា នេវត្តានុក្កំសេតិ ន បរំ វម្ភេតិ។ យោ ហិ តត្ថ ទក្ខោ អនលសោ សម្បជានោ បតិស្សតោ អយំ វុច្ចតិ បច្ចេកសម្ពុទ្ធោ បោរាណេ អគ្គញ្ញេ អរិយវំសេ ឋិតោតិ សន្តុស្សមានោ ឥតរីតរេន។>
      text <បរិស្សយានំ សហិតា អឆម្ភីតិ។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច។ កតមេ បាកដបរិស្សយា។ សីហា ព្យគ្ឃា ទីបី អច្ឆា តរច្ឆា កោកា មហិំសា ហត្ថី អហី វិច្ឆិកា សតបទី ចោរា វា អស្សុ មានវា វា កតកម្មា វា អកតកម្មា វា ចក្ខុរោគោ សោតរោគោ ឃានរោគោ ជិវ្ហារោគោ កាយរោគោ សីសរោគោ កណ្ណរោគោ មុខរោគោ ទន្តរោគោ កាសោ សាសោ បិនាសោ ឌាហោ ជរោ កុច្ឆិរោគោ មុច្ឆា បក្ខន្ទិកា សូលា វិសូចិកា កុដ្ឋំ គណ្ឌោ កិលាសោ សោសោ អបមារោ ទទ្ទុ កណ្ឌុ កច្ឆុ រខសា វិតច្ឆិកា លោហិតបិត្តំ មធុមេហោ អំសា បិឡកា ភគន្ទលា បិត្តសមុដ្ឋានា អាពាធា សេម្ហសមុដ្ឋានា អាពាធា វាតសមុដ្ឋានា អាពាធា សន្និបាតិកា អាពាធា ឧតុបរិណាមជា អាពាធា វិសមបរិហារជា អាពាធា ឱបក្កមិកា អាពាធា កម្មវិបាកជា អាពាធា សីតំ ឧណ្ហំ ជិឃច្ឆា បិបាសា ឧច្ចារោ បស្សាវោ ឌំសមកសវាតាតបសរីសបសម្ផស្សា ឥតិ វា។ ឥមេ វុច្ចន្តិ បាកដបរិស្សយា។>
      text <កតមេ បដិច្ឆន្នបរិស្សយា។ កាយទុច្ចរិតំ វចីទុច្ចរិតំ មនោទុច្ចរិតំ កាមច្ឆន្ទនីវរណំ ព្យាបាទនីវរណំ ថិនមិទ្ធនីវរណំ ឧទ្ធច្ចកុក្កុច្ចនីវរណំ វិចិកិច្ឆានីវរណំ រាគោ ទោសោ មោហោ កោធោ ឧបនាហោ មក្ខោ បឡាសោ ឥស្សា មច្ឆរិយំ មាយា សាឋេយ្យំ ថម្ភោ សារម្ភោ មានោ អតិមានោ មទោ បមាទោ សព្ពេ កិលេសា សព្ពេ ទុច្ចរិតា សព្ពេ ទរថា សព្ពេ បរិឡាហា សព្ពេ សន្តាបា សព្ពាកុសលាភិសង្ខារា។ ឥមេ វុច្ចន្តិ បដិច្ឆន្នបរិស្សយា។>
      text <បរិស្សយាតិ កេនដ្ឋេន បរិស្សយា។ បរិសហន្តីតិ បរិស្សយា បរិហានាយ សំវត្តន្តីតិ បរិស្សយា តត្រាសយាតិ បរិស្សយា។ កថំ បរិសហន្តីតិ បរិស្សយា។ តេ បរិស្សយា តំ បុគ្គលំ សហន្តិ បរិសហន្តិ អភិភវន្តិ អជ្ឈោត្ថរន្តិ បរិយាទិយន្តិ មទ្ទន្តិ។ ឯវំ បរិសហន្តីតិ បរិស្សយា។>
      text <កថំ បរិហានាយ សំវត្តន្តីតិ បរិស្សយា។ តេ បរិស្សយា កុសលានំ ធម្មានំ អន្តរាយាយ បរិហានាយ សំវត្តន្តិ។ កតមេសំ កុសលានំ ធម្មានំ។ សម្មាបដិបទាយ អនុលោមបដិបទាយ អបច្ចនីកបដិបទាយ អន្វត្ថបដិបទាយ ធម្មានុធម្មបដិបទាយ សីលេសុ បរិបូរការិតាយ ឥន្ទ្រិយេសុ គុត្តទ្វារតាយ ភោជនេ មត្តញ្ញុតាយ ជាគរិយានុយោគស្ស សតិសម្បជញ្ញស្ស ចតុន្នំ សតិបដ្ឋានានំ ភាវនានុយោគស្ស ចតុន្នំ សម្មប្បធានានំ… ចតុន្នំ ឥទ្ធិបាទានំ… បញ្ចន្នំ ឥន្ទ្រិយានំ… បញ្ចន្នំ ពលានំ… សត្តន្នំ ពោជ្ឈង្គានំ… អរិយស្ស អដ្ឋង្គិកស្ស មគ្គស្ស ភាវនានុយោគស្ស ឥមេសំ កុសលានំ ធម្មានំ អន្តរាយាយ បរិហានាយ សំវត្តន្តិ។ ឯវំ បរិហានាយ សំវត្តន្តីតិ បរិស្សយា។>
      text <កថំ តត្រាសយាតិ បរិស្សយា។ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយា។ យថា ពិលេ ពិលាសយា បាណា សយន្តិ ទកេ ទកាសយា បាណា សយន្តិ វនេ វនាសយា បាណា សយន្តិ រុក្ខេ រុក្ខាសយា បាណា សយន្តិ ឯវមេវ តត្ថេតេ បាបកា អកុសលា ធម្មា ឧប្បជ្ជន្តិ អត្តភាវសន្និស្សយាតិ។ ឯវម្បិ តត្រាសយាតិ បរិស្សយា។>
      text <វុត្តញ្ហេតំ ភគវតា សាន្តេវាសិកោ ភិក្ខវេ ភិក្ខុ សាចរិយកោ ទុក្ខំ ន ផាសុ វិហរតិ។ កថញ្ច ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតិ។ ឥធ ភិក្ខវេ ភិក្ខុ ចក្ខុនា រូបំ ទិស្វា ឧប្បជ្ជន្តិ យេ បាបកា អកុសលា ធម្មា សរសង្កប្បា សំញ្ញោជនីយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោ វុច្ចតិ។ តេន សមុទាចរេន សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។>
      text <បុន ចបរំ ភិក្ខវេ ភិក្ខុនោ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ ឧប្បជ្ជន្តិ យេ បាបកា អកុសលា ធម្មា សរសង្កប្បា សំយោជនីយា ត្យស្ស អន្តោ វសន្តិ អន្វាស្សវន្តិ បាបកា អកុសលា ធម្មាតិ។ តស្មា សាន្តេវាសិកោតិ វុច្ចតិ។ តេន សមុទាចរេន សមុទាចរន្តិ នំ បាបកា អកុសលា ធម្មាតិ។ តស្មា សាចរិយកោតិ វុច្ចតិ។ ឯវំ ខោ ភិក្ខវេ ភិក្ខុ សាន្តេវាសិកោ សាចរិយកោ ទុក្ខំ ន ផាសុ វិហរតីតិ។ ឯវម្បិ តត្រាសយាតិ បរិស្សយា។>
      text <វុត្តញ្ហេតំ ភគវតា តយោមេ ភិក្ខវេ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកា។ កតមេ តយោ។ លោភោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ ទោសោ ភិក្ខវេ…បេ។… មោហោ ភិក្ខវេ អន្តរាមលោ អន្តរាអមិត្តោ អន្តរាសបត្តោ អន្តរាវធកោ អន្តរាបច្ចត្ថិកោ។ ឥមេ ខោ ភិក្ខវេ តយោ អន្តរាមលា អន្តរាអមិត្តា អន្តរាសបត្តា អន្តរាវធកា អន្តរាបច្ចត្ថិកាតិ។>
      text <ឯវម្បិ តត្រាសយាតិ បរិស្សយា។>
      text <វុត្តញ្ហេតំ ភគវតា តយោ ខោ មហារាជ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយ។ កតមេ តយោ។ លោភោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ ទោសោ ខោ មហារាជ…បេ។… មោហោ ខោ មហារាជ បុរិសស្ស ធម្មោ អជ្ឈត្តំ ឧប្បជ្ជមានោ ឧប្បជ្ជតិ អហិតាយ ទុក្ខាយ អផាសុវិហារាយ។ ឥមេ ខោ មហារាជ តយោ បុរិសស្ស ធម្មា អជ្ឈត្តំ ឧប្បជ្ជមានា ឧប្បជ្ជន្តិ អហិតាយ ទុក្ខាយ អផាសុវិហារាយ។>
      text <ឯវម្បិ តត្រាសយាតិ បរិស្សយា។>
      text <វុត្តញ្ហេតំ ភគវតា>
      text <ឯវម្បិ តត្រាសយាតិ បរិស្សយា។>
      text <បរិស្សយានំ សហិតាតិ បរិស្សយេ សហិតា អារាធិតា អជ្ឈោត្ថរិតា បរិយាទិតា បដិនិស្សតាតិ បរិស្សយានំ សហិតា។ អឆម្ភីតិ សោ បច្ចេកសម្ពុទ្ធោ អភីរូ អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរតីតិ បរិស្សយានំ សហិតា អច្ឆម្ភី ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១២៩>
        text <ទុស្សង្គហា បព្ពជិតាបិ ឯកេ អថោ គហដ្ឋា ឃរមាវសន្តា>
        text <អប្បោស្សុក្កោ បរបុត្តេសុ ហុត្វា ឯកោ ចរេ ខគ្គវិសាណកប្បោ។>
        text <ទុស្សង្គហា បព្ពជិតាបិ ឯកេ អថោ គហដ្ឋា ឃរមាវសន្តា>
        text <អប្បោស្សុក្កោ បរបុត្តេសុ ហុត្វា ឯកោ ចរេ ខគ្គវិសាណកប្បោតិ។>
      text <ទុស្សង្គហា បព្ពជិតាបិ ឯកេតិ បព្ពជិតាបិ ឥធេកច្ចេ និស្សយេបិ ទិយ្យមានេ ឧទ្ទេសេបិ ទិយ្យមានេ បរិបុច្ឆាយបិ ទិយ្យមានេ ចីវរេបិ ទិយ្យមានេ បត្តេបិ ទិយ្យមានេ លោហថាលកេបិ ទិយ្យមានេ ធម្មករណេបិ ទិយ្យមានេ បរិស្សាវនេបិ ទិយ្យមានេ ថវិកេបិ ទិយ្យមានេ ឧបាហនេបិ ទិយ្យមានេ កាយពន្ធនេបិ ទិយ្យមានេ ន សុណន្តិ ន សោតំ ឱទហន្តិ ន អញ្ញាចិត្តំ ឧបដ្ឋបេន្តិ អនស្សវា អវចនករា បដិលោមវុត្តិនោ អញ្ញេនេវ មុខំ ករោន្តីតិ ទុស្សង្គហា បព្ពជិតាបិ ឯកេ។>
      text <អថោ គហដ្ឋា ឃរមាវសន្តាតិ គហដ្ឋាបិ ឥធេកច្ចេ ហត្ថិម្ហិបិ ទិយ្យមានេ…បេ។… រថេបិ ខេត្តេបិ វត្ថុម្ហិបិ ហិរញ្ញេបិ សុវណ្ណេបិ ទិយ្យមានេ គាមេបិ…បេ។… និគមេបិ នគរេបិ… រដ្ឋេបិ… ជនបទេបិ ទិយ្យមានេ ន សុណន្តិ ន សោតំ ឱទហន្តិ ន អញ្ញាចិត្តំ ឧបដ្ឋបេន្តិ អនស្សវា អវចនករា បដិលោមវុត្តិនោ អញ្ញេនេវ មុខំ ករោន្តីតិ អថោ គហដ្ឋា ឃរមាវសន្តា។>
      text <អប្បោស្សុក្កោ បរបុត្តេសុ ហុត្វាតិ អត្តានំ ឋបេត្វា សព្ពេ ឥមស្មិំ អត្ថេ បរបុត្តា។ តេសុ បរបុត្តេសុ អប្បោស្សុក្កោ ហុត្វា អព្យាវដោ ហុត្វា អនបេក្ខោ ហុត្វាតិ អប្បោស្សុក្កោ បរបុត្តេសុ ហុត្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣០>
        text <ឱរោបយិត្វា គិហិព្យញ្ជនានិ សញ្ឆិន្នបត្តោ យថា កោវិឡារោ>
        text <ឆេត្វាន វីរោ គិហិពន្ធនានិ ឯកោ ចរេ ខគ្គវិសាណកប្បោ។>
        text <វិរតោ ឥធ សព្ពបាកេហិ និរយទុក្ខំ អតិច្ច វីរិយវា សោ>
        text <សោ វីរិយវា បធានវា ធីរោ តាទិ បវុច្ចតេ តថត្តា។>
        text <ឱរោបយិត្វា គិហិព្យញ្ជនានិ សញ្ឆិន្នបត្តោ យថា កោវិឡារោ>
        text <ឆេត្វាន វីរោ គិហិពន្ធនានិ>
        text <ឯកោ ចរេ ខគ្គវិសាណកប្បោតិ។>
      text <ឱរោបយិត្វា គិហិព្យញ្ជនានីតិ គិហិព្យញ្ជនានិ វុច្ចន្តិ កេសា ច មស្សូ ច មាលា ច គន្ធញ្ច វិលេបនញ្ច អាភរណញ្ច បិលន្ធនញ្ច វត្ថញ្ច បារុបនញ្ច វេឋនញ្ច ឧច្ឆាទនំ បរិមទ្ទនំ ន្ហាបនំ សម្ពាហនំ អាទាសំ អញ្ជនំ មាលាគន្ធវិលេបនំ មុខចុណ្ណំ មុខលេបនំ ហត្ថពន្ធំ សិខាពន្ធំ ទណ្ឌំ នាឡិកំ ខគ្គំ ឆត្តំ ចិត្រុបាហនំ ឧណ្ហីសំ មណិំ វាឡពីជនិំ ឱទាតានិ វត្ថានិ ទីឃទសានិ ឥតិ វា។ ឱរោបយិត្វា គិហិព្យញ្ជនានីតិ គិហិព្យញ្ជនានិ ឱរោបយិត្វា សមោរោបយិត្វា និក្ខិបិត្វា បដិបស្សម្ភយិត្វាតិ ឱរោបយិត្វា គិហិព្យញ្ជនានិ។>
      text <សញ្ឆិន្នបត្តោ យថា កោវិឡារោតិ យថា កោវិឡារស្ស បត្តានិ ឆិន្នានិ សញ្ឆិន្នានិ បតិតានិ បរិបតិតានិ ឯវមេវ តស្ស បច្ចេកសម្ពុទ្ធស្ស គិហិព្យញ្ជនានិ ឆិន្នានិ សញ្ឆិន្នានិ បតិតានីតិ សញ្ឆិន្នបត្តោ យថា កោវិឡារោ។>
      text <ឆេត្វាន វីរោ គិហិពន្ធនានីតិ។ វីរោតិ វីរិយវាតិ វីរោ បហូតិ វីរោ វិសវីតិ វីរោ អលមត្តោតិ វីរោ សូរោតិ វីរោ វិក្កន្តោ អភីរូ អច្ឆម្ភី អនុត្រាសី អបលាយី បហីនភយភេរវោតិ វីរោ វិគតលោមហំសោតិ វីរោ។>
      text <គិហិពន្ធនានិ វុច្ចន្តិ បុត្តា ច ភរិយា ច ទាសា ច ទាសី ច អជេឡកា ច កុក្កុដសូករា ច ហត្ថិគវាស្សវឡវា ច ខេត្តញ្ច វត្ថុ ច ហិរញ្ញញ្ច សុវណ្ណញ្ច គាមនិគមរាជធានិយោ ច រដ្ឋញ្ច ជនបទោ ច កោសោ ច កោដ្ឋាគារញ្ច យំ កិញ្ចិ រជនីយវត្ថុ។>
      text <ឆេត្វាន វីរោ គិហិពន្ធនានីតិ សោ បច្ចេកសម្ពុទ្ធោ វីរោ គិហិពន្ធនានិ ឆិន្ទិត្វា សមុច្ឆិន្ទិត្វា ជហិត្វា វិនោទេត្វា ព្យន្តីករិត្វា អនភាវំ គមេត្វាតិ ឆេត្វាន វីរោ គិហិពន្ធនានិ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      stand <បឋមោ វគ្គោ។>
    text <ទុតិយវគ្គោ>
      text <១៣១>
        text <សចេ លភេថ និបកំ សហាយំ សទ្ធិំ ចរំ សាធុវិហារិ ធីរំ>
        text <អភិភុយ្យ សព្ពានិ បរិស្សយានិ ចរេយ្យ តេនត្តមនោ សតីមា។>
        text <សចេ លភេថ និបកំ សហាយំ សទ្ធិំ ចរំ សាធុវិហារិ ធីរំ>
        text <អភិភុយ្យ សព្ពានិ បរិស្សយានិ ចរេយ្យ តេនត្តមនោ សតីមាតិ។>
      text <សចេ លភេថ និបកំ សហាយន្តិ សចេ និបកំ បណ្ឌិតំ បញ្ញវន្តំ ពុទ្ធិមន្តំ ញាណិំ វិភាវិំ មេធាវិំ សហាយំ លភេយ្យ បដិលភេយ្យ អធិគច្ឆេយ្យ វិន្ទេយ្យាតិ សចេ លភេថ និបកំ សំហាយំ។>
      text <សទ្ធិំ ចរំ សាធុវិហារិ ធីរន្តិ។ សទ្ធិំ ចរន្តិ ឯកតោ ចរំ។ សាធុវិហារិន្តិ បឋមេនបិ ឈានេន សាធុវិហារិំ ទុតិយេនបិ ឈានេន… តតិយេនបិ ឈានេន… ចតុត្ថេនបិ ឈានេន សាធុវិហារិំ មេត្តាយបិ ចេតោវិមុត្តិយា សាធុវិហារិំ ករុណាយបិ…បេ។… មុទិតាយបិ… ឧបេក្ខាយបិ ចេតោវិមុត្តិយា សាធុវិហារិំ អាកាសានញ្ចាយតនសមាបត្តិយាបិ សាធុវិហារិំ វិញ្ញាណញ្ច អាយតនសមាបត្តិយាបិ…បេ។… អាកិញ្ចញ្ញាយតនសមាបត្តិយាបិ…បេ។… នេវសញ្ញានាសញ្ញាយតនសមាបត្តិយាបិ សាធុវិហារិំ និរោធសមាបត្តិយាបិ សាធុវិហារិំ ផលសមាបត្តិយាបិ សាធុវិហារិំ។ ធីរន្តិ ធីរំ បណ្ឌិតំ បញ្ញវន្តំ ពុទ្ធិមន្តំ ញាណិំ វិភាវិំ មេធាវិន្តិ សទ្ធិំ ចរំ សាធុវិហារិ ធីរំ។>
      text <អភិភុយ្យ សព្ពានិ បរិស្សយានីតិ។ បរិស្សយាតិ ទ្វេ បរិស្សយា បាកដបរិស្សយា ច បដិច្ឆន្នបរិស្សយា ច…បេ។… ឥមេ វុច្ចន្តិ បាកដបរិស្សយា…បេ។… ឥមេ វុច្ចន្តិ បដិច្ឆន្នបរិស្សយា…បេ។… ឯវម្បិ តត្រាសយាតិ បរិស្សយា។ អភិភុយ្យ សព្ពានិ បរិស្សយានីតិ សព្ពេ បរិស្សយេ អភិភុយ្យ អភិភវិត្វា អជ្ឈោត្ថរិត្វា បរិយាទិយិត្វា មទ្ទិត្វាតិ អភិភុយ្យ សព្ពានិ បរិស្សយានិ។>
      text <ចរេយ្យ តេនត្តមនោ សតីមាតិ សោ បច្ចេកសម្ពុទ្ធោ តេន និបកេន បណ្ឌិតេន បញ្ញវន្តេន ពុទ្ធិមន្តេន ញាណិនា វិភាវិនា មេធាវិនា សហាយេន សទ្ធិំ អត្តមនោ តុដ្ឋមនោ ហដ្ឋមនោ បហដ្ឋមនោ ឧទគ្គមនោ មុទិតមនោ ចរេយ្យ វិហរេយ្យ ឥរិយេយ្យ វត្តេយ្យ បាលេយ្យ យបេយ្យ យាបេយ្យាតិ ចរេយ្យ តេនត្តមនោ។ សតីមាតិ សោ បច្ចេកសម្ពុទ្ធោ សតិមា ហោតិ បរមេន សតិនេបក្កេន សមន្នាគតោ ចិរកតម្បិ ចិរភាសិតម្បិ សរិតា អនុស្សរិតាតិ ចរេយ្យ តេនត្តមនោ សតីមា។ តេនាហ សោ បច្ចេកសម្ពុទ្ធោ>
      text <១៣២>
        text <នោ ចេ លភេថ និបកំ សហាយំ សទ្ធិំ ចរំ សាធុវិហារិ ធីរំ>
        text <រាជាវ រដ្ឋំ វិជិតំ បហាយ ឯកោ ចរេ ខគ្គវិសាណកប្បោ។>
        text <នោ ចេ លភេថ និបកំ សហាយំ សទ្ធិំ ចរំ សាធុវិហារិ ធីរំ>
        text <រាជាវ រដ្ឋំ វិជិតំ បហាយ ឯកោ ចរេ ខគ្គវិសាណកប្បោតិ។>
      text <នោ ចេ លភេថ និបកំ សហាយន្តិ នោ ចេ និបកំ បណ្ឌិតំ បញ្ញវន្តំ ពុទ្ធិមន្តំ ញាណិំ វិភាវិំ មេធាវិំ សហាយំ លភេយ្យ បដិលភេយ្យ អធិគច្ឆេយ្យ វិន្ទេយ្យាតិ នោ ចេ លភេថ និបកំ សហាយំ។>
      text <សទ្ធិំ ចរំ សាធុវិហារិ ធីរន្តិ។ សទ្ធិំ ចរន្តិ ឯកតោ ចរំ។ សាធុវិហារិន្តិ បឋមេនបិ ឈានេន សាធុវិហារិំ…បេ។… និរោធសមាបត្តិយាបិ សាធុវិហារិំ ផលសមាបត្តិយាបិ សាធុវិហារិំ។ ធីរន្តិ ធីរំ បណ្ឌិតំ បញ្ញវន្តំ ពុទ្ធិមន្តំ ញាណិំ វិភាវិំ មេធាវិន្តិ សទ្ធិំ ចរំ សាធុវិហារិ ធីរំ។>
      text <រាជាវ រដ្ឋំ វិជិតំ បហាយាតិ រាជា ខត្តិយោ មុទ្ធាភិសិត្តោ វិជិតសង្គាមោ និហតបច្ចាមិត្តោ លទ្ធាធិប្បាយោ បរិបុណ្ណកោសកោដ្ឋាគារោ រដ្ឋញ្ច ជនបទញ្ច កោសញ្ច កោដ្ឋាគារញ្ច បហូតហិរញ្ញសុវណ្ណំ នគរញ្ច បរិច្ចជិត្វា កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិត្វា អកិញ្ចនភាវំ ឧបគន្ត្វា ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតិ។ ឯវំ បច្ចេកសម្ពុទ្ធោបិ សព្ពំ ឃរាវាសបលិពោធំ ឆិន្ទិត្វា បុត្តទារបលិពោធំ ឆិន្ទិត្វា ញាតិបលិពោធំ ឆិន្ទិត្វា មិត្តាមច្ចបលិពោធំ ឆិន្ទិត្វា កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិត្វា អកិញ្ចនភាវំ ឧបគន្ត្វា ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ រាជាវ រដ្ឋំ វិជិតំ បហាយ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៣>
        text <អទ្ធា បសំសាម សហាយសម្បទំ សេដ្ឋា សមា សេវិតព្ពា សហាយា>
        text <ឯតេ អលទ្ធា អនវជ្ជភោជី ឯកោ ចរេ ខគ្គវិសាណកប្បោ។>
        text <អទ្ធា បសំសាម សហាយសម្បទំ សេដ្ឋា សមា សេវិតព្ពា សហាយា>
        text <ឯតេ អលទ្ធា អនវជ្ជភោជី ឯកោ ចរេ ខគ្គវិសាណកប្បោតិ។>
      text <អទ្ធា បសំសាម សហាយសម្បទន្តិ។ អទ្ធាតិ ឯកំសវចនំ និស្សំសយវចនំ និក្កង្ខវចនំ អទ្វេជ្ឈវចនំ អទ្វេឡ្ហកវចនំ និយោគវចនំ អបណ្ណកវចនំ អវិរទ្ធវចនំ អវត្ថាបនវចនមេតំ អទ្ធាតិ។ សហាយសម្បទន្តិ សហាយសម្បទា វុច្ចតិ យោ សោ សហាយោ អសេក្ខេន សីលក្ខន្ធេន សមន្នាគតោ ហោតិ អសេក្ខេន សមាធិក្ខន្ធេន… អសេក្ខេន បញ្ញាក្ខន្ធេន … អសេក្ខេន វិមុត្តិក្ខន្ធេន… អសេក្ខេន វិមុត្តិញាណទស្សនក្ខន្ធេន សមន្នាគតោ ហោតិ។ អទ្ធា បសំសាម សហាយសម្បទន្តិ សហាយសម្បទំ បសំសាម ថោមេម កិត្តេម វណ្ណេមាតិ អទ្ធា បសំសាម សហាយសម្បទំ។>
      text <សេដ្ឋា សមា សេវិតព្ពា សហាយាតិ សេដ្ឋា ហោន្តិ សហាយា សីលេន សមាធិនា បញ្ញាយ វិមុត្តិយា វិមុត្តិញាណទស្សនេន សមា សទិសា ហោន្តិ សហាយា សីលេន សមាធិនា បញ្ញាយ វិមុត្តិយា វិមុត្តិញាណទស្សនេន។ សេដ្ឋា វា សហាយា សទិសា វា សហាយា សេវិតព្ពា ភជិតព្ពា បយិរុបាសិតព្ពា បរិបុច្ឆិតព្ពា បរិបញ្ហិតព្ពាតិ សេដ្ឋា សមា សេវិតព្ពា សហាយា។>
      text <ឯតេ អលទ្ធា អនវជ្ជភោជីតិ អត្ថិ បុគ្គលោ សាវជ្ជភោជី អត្ថិ បុគ្គលោ អនវជ្ជភោជីតិ។ កតមោ ច បុគ្គលោ សាវជ្ជភោជី។ ឥធេកច្ចោ បុគ្គលោ កុហនាយ លបនាយ នេមិត្តិកតាយ និប្បេសិកតាយ លាភេន លាភំ និជិគីសនតាយ ទារុទានេន វេឡុទានេន បត្តទានេន បុប្ផទានេន ផលទានេន សិនានទានេន ចុណ្ណទានេន មត្តិកាទានេន ទន្តកដ្ឋទានេន មុខោទកទានេន ចាដុកម្យតាយ មុគ្គសូប្យតាយ បារិភដ្យតាយ បីឋមទ្ទិកតាយ វត្ថុវិជ្ជាយ តិរច្ឆានវិជ្ជាយ អង្គវិជ្ជាយ នក្ខត្តវិជ្ជាយ ទូតគមនេន បហិណគមនេន ជង្ឃបេសនិយេន វេជ្ជកម្មេន នវកម្មេន បិណ្ឌបដិបិណ្ឌកេន ទានានុប្បទានេន អធម្មេន វិសមេន លទ្ធា លភិត្វា អធិគន្ត្វា វិន្ទិត្វា បដិលភិត្វា ជីវិកំ កប្បេតិ។ អយំ វុច្ចតិ បុគ្គលោ សាវជ្ជភោជី។>
      text <កតមោ ច បុគ្គលោ អនវជ្ជភោជី។ ឥធេកច្ចោ បុគ្គលោ ន កុហនាយ ន លបនាយ ន នេមិត្តិកតាយ ន និប្បេសិកតាយ ន លាភេន លាភំ និជិគីសនតាយ ន ទារុទានេន ន វេឡុទានេន ន បត្តទានេន ន បុប្ផទានេន ន ផលទានេន ន សិនានទានេន ន ចុណ្ណទានេន ន មត្តិកាទានេន ន ទន្តកដ្ឋទានេន ន មុខោទកទានេន ន ចាដុកម្យតាយ ន មុគ្គសូប្យតាយ ន បារិភដ្យតាយ ន បីឋមទ្ទិកតាយ ន វត្ថុវិជ្ជាយ ន តិរច្ឆានវិជ្ជាយ ន អង្គវិជ្ជាយ ន នក្ខត្តវិជ្ជាយ ន ទូតគមនេន ន បហិណគមនេន ន ជង្ឃបេសនិយេន ន វេជ្ជកម្មេន ន នវកម្មេន ន បិណ្ឌបដិបិណ្ឌកេន ន ទានានុប្បទានេន ធម្មេន សមេន លទ្ធា លភិត្វា អធិគន្ត្វា វិន្ទិត្វា បដិលភិត្វា ជីវិកំ កប្បេតិ។ អយំ វុច្ចតិ បុគ្គលោ អនវជ្ជភោជី។>
      text <ឯតេ អលទ្ធា អនវជ្ជភោជីតិ ឯតេ អនវជ្ជភោជី អលទ្ធា អលភិត្វា អនធិគន្ត្វា អវិន្ទិត្វា អប្បដិលភិត្វាតិ ឯតេ អលទ្ធា អនវជ្ជភោជី ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៤>
        text <ទិស្វា សុវណ្ណស្ស បភស្សរានិ កម្មារបុត្តេន សុនិដ្ឋិតានិ>
        text <សង្ឃដ្ដយន្តានិ ទុវេ ភុជស្មិំ ឯកោ ចរេ ខគ្គវិសាណកប្បោ។>
        text <ទិស្វា សុវណ្ណស្ស បភស្សរានិ កម្មារបុត្តេន សុនិដ្ឋិតានិ>
        text <សង្ឃដ្ដយន្តានិ ទុវេ ភុជស្មិំ ឯកោ ចរេ ខគ្គវិសាណកប្បោ។>
      text <ទិស្វា សុវណ្ណស្ស បភស្សរានីតិ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វា។ សុវណ្ណស្សាតិ ជាតរូបស្ស។ បភស្សរានីតិ បរិសុទ្ធានិ បរិយោទាតានីតិ ទិស្វា សុវណ្ណស្ស បភស្សរានិ។>
      text <កម្មារបុត្តេន សុនិដ្ឋិតានីតិ កម្មារបុត្តោ វុច្ចតិ សុវណ្ណការោ។ កម្មារបុត្តេន សុនិដ្ឋិតានីតិ កម្មារបុត្តេន សុនិដ្ឋិតានិ សុកតានិ សុបរិកម្មកតានីតិ កម្មារបុត្តេន សុនិដ្ឋិតានិ។>
      text <សង្ឃដ្ដយន្តានិ ទុវេ ភុជស្មិន្តិ ភុជោ វុច្ចតិ ហត្ថោ។ យថា ឯកស្មិំ ហត្ថេ ទ្វេ នូបុរានិ ឃដ្ដេន្តិ ឯវមេវ សត្តា តណ្ហាវសេន ទិដ្ឋិវសេន និរយេ ឃដ្ដេន្តិ តិរច្ឆានយោនិយំ ឃដ្ដេន្តិ បេត្តិវិសយេ ឃដ្ដេន្តិ មនុស្សលោកេ ឃដ្ដេន្តិ ទេវលោកេ ឃដ្ដេន្តិ គតិយា គតិំ ឧបបត្តិយា ឧបបត្តិំ បដិសន្ធិយា បដិសន្ធិំ ភវេន ភវំ សំសារេន សំសារំ វដ្ដេន វដ្ដំ ឃដ្ដេន្តិ សង្ឃដ្ដេន្តិ សង្ឃដ្ដេន្តា ចរន្តិ វិហរន្តិ ឥរិយន្តិ វត្តេន្តិ បាលេន្តិ យបេន្តិ យាបេន្តីតិ សង្ឃដ្ដយន្តានិ ទុវេ ភុជស្មិំ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៥>
        text <ឯវំ ទុតីយេន សហា មមស្ស វាចាភិលាបោ អភិសជ្ជនា វា>
        text <ឯតំ ភយំ អាយតិំ បេក្ខមានោ ឯកោ ចរេ ខគ្គវិសាណកប្បោ។>
        text <តណ្ហាទុតិយោ បុរិសោ ទីឃមទ្ធាន សំសរំ>
        text <ឥត្ថភាវញ្ញថាភាវំ សំសារំ នាតិវត្តតីតិ។>
        text <ឯវំ ទុតីយេន សហា មមស្ស វាចាភិលាបោ អភិសជ្ជនា វា>
        text <ឯតំ ភយំ អាយតិំ បេក្ខមានោ ឯកោ ចរេ ខគ្គវិសាណកប្បោ។>
      text <ឯវំ ទុតីយេន សហា មមស្សាតិ តណ្ហាទុតិយោ វា ហោតិ បុគ្គលទុតិយោ វា។ កថំ តណ្ហាទុតិយោ ហោតិ។ តណ្ហាតិ រូបតណ្ហា…បេ។… ធម្មតណ្ហា។ យស្សេសា តណ្ហា អប្បហីនា សោ វុច្ចតិ តណ្ហាទុតិយោ។>
      text <ឯវំ តណ្ហាទុតិយោ វា ហោតិ។>
      text <កថំ បុគ្គលទុតិយោ ហោតិ។ ឥធេកច្ចោ ន អត្ថហេតុ ន ការណហេតុ ឧទ្ធតោ អវូបសន្តចិត្តោ ឯកស្ស វា ទុតិយោ ហោតិ ទ្វិន្នំ វា តតិយោ ហោតិ តិណ្ណំ វា ចតុត្ថោ ហោតិ។ តត្ថ ពហុំ សម្ផប្បលាបំ បលបតិ សេយ្យថិទំ រាជកថំ ចោរកថំ មហាមត្តកថំ សេនាកថំ ភយកថំ យុទ្ធកថំ អន្នកថំ បានកថំ វត្ថកថំ សយនកថំ មាលាកថំ គន្ធកថំ ញាតិកថំ យានកថំ គាមកថំ និគមកថំ នគរកថំ ជនបទកថំ ឥត្ថិកថំ សូរកថំ វិសិខាកថំ កុម្ភដ្ឋានកថំ បុព្ពបេតកថំ នានត្តកថំ លោកក្ខាយិកំ សមុទ្ទក្ខាយិកំ ឥតិភវាភវកថំ កថេតិ។ ឯវំ បុគ្គលទុតិយោ ហោតីតិ ឯវំ ទុតីយេន សហា មមស្ស។>
      text <វាចាភិលាបោ អភិសជ្ជនា វាតិ វាចាភិលាបោ វុច្ចតិ ពាត្តិំស តិរច្ឆានកថា សេយ្យថិទំ រាជកថំ…បេ។… ឥតិភវាភវកថំ។ អភិសជ្ជនា វាតិ ទ្វេ សជ្ជនា តណ្ហាសជ្ជនា ច ទិដ្ឋិសជ្ជនា ច…បេ។… អយំ តណ្ហាសជ្ជនា…បេ។… អយំ ទិដ្ឋិសជ្ជនាតិ វាចាភិលាបោ អភិសជ្ជនា វា។>
      text <ឯតំ ភយំ អាយតិំ បេក្ខមានោតិ។ ភយន្តិ ជាតិភយំ ជរាភយំ ព្យាធិភយំ មរណភយំ រាជភយំ ចោរភយំ អគ្គិភយំ ឧទកភយំ អត្តានុវាទភយំ បរានុវាទភយំ ទណ្ឌភយំ ទុគ្គតិភយំ ឩមិភយំ កុម្ភិលភយំ អាវដ្ដភយំ សុសុមារភយំ អាជីវកភយំ អសិលោកភយំ បរិសសារជ្ជភយំ មទនភយំ ភយានកំ ឆម្ភិតត្តំ លោមហំសោ ចេតសោ ឧព្ពេគោ ឧត្រាសោ។ ឯតំ ភយំ អាយតិំ បេក្ខមានោតិ ឯតំ ភយំ អាយតិំ បេក្ខមានោ ទក្ខមានោ ឱលោកយមានោ និជ្ឈាយមានោ ឧបបរិក្ខមានោតិ ឯតំ ភយំ អាយតិំ បេក្ខមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៦>
        text <កាមា ហិ ចិត្រា មធុរា មនោរមា វិរូបរូបេន មថេន្តិ ចិត្តំ>
        text <អាទីនវំ កាមគុណេសុ ទិស្វា ឯកោ ចរេ ខគ្គវិសាណកប្បោ។>
        text <កាមា ហិ ចិត្រា មធុរា មនោរមា វិរូបរូបេន មថេន្តិ ចិត្តំ>
        text <អាទីនវំ កាមគុណេសុ ទិស្វា ឯកោ ចរេ ខគ្គវិសាណកប្បោតិ។>
      text <កាមា ហិ ចិត្រា មធុរា មនោរមាតិ។ កាមាតិ ឧទ្ទានតោ ទ្វេ កាមា វត្ថុកាមា ច កិលេសកាមា ច…បេ។… ឥមេ វុច្ចន្តិ វត្ថុកាមា…បេ។… ឥមេ វុច្ចន្តិ កិលេសកាមា។ ចិត្រាតិ នានាវណ្ណា រូបា នានាវណ្ណា សទ្ទា នានាវណ្ណា គន្ធា នានាវណ្ណា រសា នានាវណ្ណា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ មធុរាតិ វុត្តញ្ហេតំ ភគវតា បញ្ចិមេ ភិក្ខវេ កាមគុណា។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ ឥមេ ខោ ភិក្ខវេ បញ្ច កាមគុណា។ យំ ខោ ភិក្ខវេ ឥមេ បញ្ច កាមគុណេ បដិច្ច ឧប្បជ្ជតិ សុខំ សោមនស្សំ ឥទំ វុច្ចតិ កាមសុខំ មិឡ្ហសុខំ បុថុជ្ជនសុខំ អនរិយសុខំ ន សេវិតព្ពំ ន ភាវេតព្ពំ ន ពហុលីកាតព្ពំ ភាយិតព្ពំ ឯតស្ស សុខស្សាតិ វទាមីតិ កាមា ហិ ចិត្រា មធុរា មនោរមាតិ។ មនោតិ យំ ចិត្តំ…បេ។… តជ្ជា មនោវិញ្ញាណធាតុ។ មនោ រមេន្តិ ថោមេន្តិ តោសេន្តិ បហាសេន្តីតិ កាមា ហិ ចិត្រា មធុរា មនោរមា។>
      text <វិរូបរូបេន មថេន្តិ ចិត្តន្តិ នានាវណ្ណេហិ រូបេហិ…បេ។… នានាវណ្ណេហិ ផោដ្ឋព្ពេហិ ចិត្តំ មថេន្តិ តោសេន្តិ បហាសេន្តីតិ វិរូបរូបេន មថេន្តិ ចិត្តំ។>
      text <អាទីនវំ កាមគុណេសុ ទិស្វាតិ។ វុត្តញ្ហេតំ ភគវតា កោ ច ភិក្ខវេ កាមានំ អាទីនវោ។ ឥធ ភិក្ខវេ កុលបុត្តោ យេន សិប្បដ្ឋានេន ជីវិកំ កប្បេតិ យទិ មុទ្ទាយ យទិ គណនាយ យទិ សង្ខានេន យទិ កសិយា យទិ វណិជ្ជាយ យទិ គោរក្ខេន យទិ ឥស្សត្ថេន យទិ រាជបោរិសេន យទិ សិប្បញ្ញតរេន សីតស្ស បុរក្ខតោ ឧណ្ហស្ស បុរក្ខតោ ឌំសមកសវាតាតបសរីសបសម្ផស្សេហិ សម្ផស្សមានោ ខុប្បិបាសាយ មីយមានោ អយំ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <តស្ស ចេ ភិក្ខវេ កុលបុត្តស្ស ឯវំ ឧដ្ឋហតោ ឃដតោ វាយមតោ តេ ភោគា នាភិនិប្ផជ្ជន្តិ សោ សោចតិ កិលមតិ បរិទេវតិ ឧរត្តាឡិំ កន្ទតិ សម្មោហំ អាបជ្ជតិ មោឃំ វត មេ ឧដ្ឋានំ អផលោ វត មេ វាយាមោតិ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <តស្ស ចេ ភិក្ខវេ កុលបុត្តស្ស ឯវំ ឧដ្ឋហតោ ឃដតោ វាយមតោ តេ ភោគា អភិនិប្ផជ្ជន្តិ សោ តេសំ ភោគានំ អារក្ខាធិករណំ ទុក្ខំ ទោមនស្សំ បដិសំវេទេតិ កិន្តិ មេ ភោគេ នេវ រាជានោ ហរេយ្យុំ ន ចោរា ហរេយ្យុំ ន អគ្គិ ឌហេយ្យ ន ឧទកំ វហេយ្យ ន អប្បិយា ទាយាទា ហរេយ្យុន្តិ។ តស្ស ឯវំ អារក្ខតោ គោបយតោ តេ ភោគេ រាជានោ វា ហរន្តិ ចោរា វា ហរន្តិ អគ្គិ វា ឌហតិ ឧទកំ វា វហតិ អប្បិយា វា ទាយាទា ហរន្តិ។ សោ សោចតិ…បេ។… សម្មោហំ អាបជ្ជតិ យម្បិ មេ អហោសិ តម្បិ នោ នត្ថីតិ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <បុន ចបរំ ភិក្ខវេ កាមហេតុ កាមនិទានំ កាមាធិករណំ កាមានមេវ ហេតុ រាជានោបិ រាជូហិ វិវទន្តិ ខត្តិយាបិ ខត្តិយេហិ វិវទន្តិ ព្រាហ្មណាបិ ព្រាហ្មណេហិ វិវទន្តិ គហបតីបិ គហបតីហិ វិវទន្តិ មាតាបិ បុត្តេន វិវទតិ បុត្តោបិ មាតរា វិវទតិ បិតាបិ បុត្តេន វិវទតិ បុត្តោបិ បិតរា វិវទតិ ភាតាបិ ភគិនិយា វិវទតិ ភគិនីបិ ភាតរា វិវទតិ សហាយោបិ សហាយេន វិវទតិ។ តេ តត្ថ កលហវិគ្គហវិវាទាបន្នា អញ្ញមញ្ញំ បាណីហិបិ ឧបក្កមន្តិ លេឌ្ឌូហិបិ ឧបក្កមន្តិ ទណ្ឌេហិបិ ឧបក្កមន្តិ សត្ថេហិបិ ឧបក្កមន្តិ។ តេ តត្ថ មរណម្បិ និគច្ឆន្តិ មរណមត្តម្បិ ទុក្ខំ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <បុន ចបរំ ភិក្ខវេ កាមហេតុ កាមនិទានំ កាមាធិករណំ កាមានមេវ ហេតុ អសិចម្មំ គហេត្វា ធនុកលាបំ សន្នយ្ហិត្វា ឧភតោព្យូឡ្ហំ សង្គាមំ បក្ខន្ទន្តិ ឧសូសុបិ ខិប្បមានេសុ សត្តីសុបិ ខិប្បមានាសុ អសីសុបិ វិជ្ជោតលន្តេសុ។ តេ តត្ថ ឧសូហិបិ វិជ្ឈន្តិ សត្តីហិបិ វិជ្ឈន្តិ អសិនាបិ សីសំ ឆិន្ទន្តិ។ តេ តត្ថ មរណម្បិ និគច្ឆន្តិ មរណមត្តម្បិ ទុក្ខំ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <បុន ចបរំ ភិក្ខវេ កាមហេតុ កាមនិទានំ កាមាធិករណំ កាមានមេវ ហេតុ អសិចម្មំ គហេត្វា ធនុកលាបំ សន្នយ្ហិត្វា អទ្ទាវលេបនា ឧបការិយោ បក្ខន្ទន្តិ ឧសូសុបិ ខិប្បមានេសុ សត្តីសុបិ ខិប្បមានាសុ អសីសុបិ វិជ្ជោតលន្តេសុ។ តេ តត្ថ ឧសូហិបិ វិជ្ឈន្តិ សត្តីហិបិ វិជ្ឈន្តិ ឆកណកាយបិ ឱសិញ្ចន្តិ អភិវគ្គេនបិ ឱមទ្ទន្តិ អសិនាបិ សីសំ ឆិន្ទន្តិ។ តេ តត្ថ មរណម្បិ និគច្ឆន្តិ មរណមត្តម្បិ ទុក្ខំ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <បុន ចបរំ ភិក្ខវេ កាមហេតុ កាមនិទានំ កាមាធិករណំ កាមានមេវ ហេតុ សន្ធិម្បិ ឆិន្ទន្តិ និល្លោបម្បិ ហរន្តិ ឯកាគារិកម្បិ ករោន្តិ បរិបន្ថេបិ តិដ្ឋន្តិ បរទារម្បិ គច្ឆន្តិ។ តមេនំ រាជានោ គហេត្វា វិវិធា កម្មការណា ការេន្តិ កសាហិបិ តាឡេន្តិ វេត្តេហិបិ តាឡេន្តិ អឌ្ឍទណ្ឌកេហិបិ តាឡេន្តិ ហត្ថម្បិ ឆិន្ទន្តិ…បេ។… អសិនាបិ សីសំ ឆិន្ទន្តិ។ តេ តត្ថ មរណម្បិ និគច្ឆន្តិ មរណមត្តម្បិ ទុក្ខំ។ អយម្បិ ភិក្ខវេ កាមានំ អាទីនវោ សន្ទិដ្ឋិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <បុន ចបរំ ភិក្ខវេ កាមហេតុ កាមនិទានំ កាមាធិករណំ កាមានមេវ ហេតុ កាយេន ទុច្ចរិតំ ចរន្តិ វាចាយ ទុច្ចរិតំ ចរន្តិ មនសា ទុច្ចរិតំ ចរន្តិ។ តេ កាយេន ទុច្ចរិតំ ចរិត្វា វាចាយ ទុច្ចរិតំ ចរិត្វា មនសា ទុច្ចរិតំ ចរិត្វា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជន្តិ។ អយម្បិ ភិក្ខវេ កាមានំ អាទីនវោ សម្បរាយិកោ ទុក្ខក្ខន្ធោ កាមហេតុ កាមនិទានំ កាមាធិករណំ កាមានមេវ ហេតុ។>
      text <អាទីនវំ កាមគុណេសុ ទិស្វាតិ កាមគុណេសុ អាទីនវំ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វាតិ អាទីនវំ កាមគុណេសុ ទិស្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៧>
        text <ឦតី ច គណ្ឌោ ច ឧបទ្ទវោ ច រោគោ ច សល្លញ្ច ភយញ្ច មេតំ>
        text <ឯតំ ភយំ កាមគុណេសុ ទិស្វា ឯកោ ចរេ ខគ្គវិសាណកប្បោ។>
        text <ភយំ ទុក្ខញ្ច រោគោ ច គណ្ឌោ សល្លញ្ច សង្គោ ច>
        text <បង្កោ គព្ភោ ច ឧភយំ ឯតេ កាមា បវុច្ចន្តិ>
        text <យត្ថ សត្តោ បុថុជ្ជនោ។>
        text <ឱតិណ្ណោ សាតរូបេន បុន គព្ភាយ គច្ឆតិ>
        text <យតោ ច ភិក្ខុ អាតាបី សម្បជញ្ញំ ន រិច្ចតិ។>
        text <សោ ឥមំ បលិបថំ ទុគ្គំ អតិក្កម្ម តថាវិធោ>
        text <បជំ ជាតិជរូបេតំ ផន្ទមានំ អវេក្ខតីតិ។>
        text <ឦតី ច គណ្ឌោ ច ឧបទ្ទវោ ច រោគោ ច សល្លញ្ច ភយញ្ច មេតំ។>
        text <ឦតី ច គណ្ឌោ ច ឧបទ្ទវោ ច រោគោ ច សល្លញ្ច ភយញ្ច មេតំ>
        text <ឯតំ ភយំ កាមគុណេសុ ទិស្វា ឯកោ ចរេ ខគ្គវិសាណកប្បោតិ។>
      text <ឦតី ច គណ្ឌោ ច ឧបទ្ទវោ ច រោគោ ច សល្លញ្ច ភយញ្ច មេតន្តិ វុត្តញ្ហេតំ ភគវតា ភយន្តិ ភិក្ខវេ កាមានមេតំ អធិវចនំ។ ទុក្ខន្តិ ភិក្ខវេ កាមានមេតំ អធិវចនំ។ រោគោតិ ភិក្ខវេ កាមានមេតំ អធិវចនំ។ គណ្ឌោតិ ភិក្ខវេ កាមានមេតំ អធិវចនំ។ សល្លន្តិ ភិក្ខវេ កាមានមេតំ អធិវចនំ។ សង្គោតិ ភិក្ខវេ កាមានមេតំ អធិវចនំ។ បង្កោតិ ភិក្ខវេ កាមានមេតំ អធិវចនំ។ គព្ភោតិ ភិក្ខវេ កាមានមេតំ អធិវចនំ។ កស្មា ច ភិក្ខវេ ភយន្តិ កាមានមេតំ អធិវចនំ។ យស្មា ច កាមរាគរត្តាយំ ភិក្ខវេ ឆន្ទរាគវិនិពទ្ធោ ទិដ្ឋធម្មិកាបិ ភយា ន បរិមុច្ចតិ សម្បរាយិកាបិ ភយា ន បរិមុច្ចតិ តស្មា ភយន្តិ កាមានមេតំ អធិវចនំ។ កស្មា ច ភិក្ខវេ ទុក្ខន្តិ…បេ។… រោគោតិ… គណ្ឌោតិ… សល្លន្តិ… សង្គោតិ… បង្កោតិ… គព្ភោតិ កាមានមេតំ អធិវចនំ។ យស្មា ច កាមរាគរត្តាយំ ភិក្ខវេ ឆន្ទរាគវិនិពទ្ធោ ទិដ្ឋធម្មិកាបិ គព្ភា ន បរិមុច្ចតិ សម្បរាយិកាបិ គព្ភា ន បរិមុច្ចតិ តស្មា គព្ភោតិ កាមានមេតំ អធិវចនន្តិ។>
      text <ឯតំ ភយំ កាមគុណេសុ ទិស្វាតិ ឯតំ ភយំ កាមគុណេសុ ទិស្វា បស្សិត្វា តុលយិត្វា តីរយិត្វា វិភាវយិត្វា វិភូតំ កត្វាតិ ឯតំ ភយំ កាមគុណេសុ ទិស្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៨>
        text <សីតញ្ច ឧណ្ហញ្ច ខុទំ បិបាសំ វាតាតបេ ឌំសសរីសបេ ច>
        text <សព្ពានិបេតានិ អភិសម្ភវិត្វា ឯកោ ចរេ ខគ្គវិសាណកប្បោ។>
        text <សីតញ្ច ឧណ្ហញ្ច ខុទំ បិបាសំ វាតាតបេ ឌំសសរីសបេ ច>
        text <សព្ពានិបេតានិ អភិសម្ភវិត្វា ឯកោ ចរេ ខគ្គវិសាណកប្បោតិ។>
      text <សីតញ្ច ឧណ្ហញ្ច ខុទំ បិបាសន្តិ។ សីតន្តិ ទ្វីហិ ការណេហិ សីតំ ហោតិ អព្ភន្តរធាតុប្បកោបវសេន វា សីតំ ហោតិ ពហិទ្ធា ឧតុវសេន វា សីតំ ហោតិ។ ឧណ្ហន្តិ ទ្វីហិ ការណេហិ ឧណ្ហំ ហោតិ អព្ភន្តរធាតុប្បកោបវសេន វា ឧណ្ហំ ហោតិ ពហិទ្ធា ឧតុវសេន វា ឧណ្ហំ ហោតិ។ ខុទា វុច្ចតិ ឆាតកោ។ បិបាសា វុច្ចតិ ឧទកបិបាសាតិ សីតញ្ច ឧណ្ហញ្ច ខុទំ បិបាសំ។>
      text <វាតាតបេ ឌំសសរីសបេ ចាតិ។ វាតាតិ បុរត្ថិមា វាតា បច្ឆិមា វាតា ឧត្តរា វាតា ទក្ខិណា វាតា សរជា វាតា អរជា វាតា សីតា វាតា ឧណ្ហា វាតា បរិត្តា វាតា អធិមត្តា វាតា វេរម្ភវាតា បក្ខវាតា សុបណ្ណវាតា តាលបណ្ណវាតា វិធូបនវាតា។ អាតបោ វុច្ចតិ សូរិយសន្តាបោ។ ឌំសា វុច្ចន្តិ បិង្គលមក្ខិកា។ សរីសបា វុច្ចន្តិ អហីតិ វាតាតបេ ឌំសសរីសបេ ច។>
      text <សព្ពានិបេតានិ អភិសម្ភវិត្វាតិ អភិភវិត្វា អជ្ឈោត្ថរិត្វា បរិយាទិយិត្វា មទ្ទិត្វាតិ សព្ពានិបេតានិ អភិសម្ភវិត្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៣៩>
        text <នាគោវ យូថានិ វិវជ្ជយិត្វា សញ្ជាតខន្ធោ បទុមី ឧឡារោ>
        text <យថាភិរន្តំ វិហរេ អរញ្ញេ ឯកោ ចរេ ខគ្គវិសាណកប្បោ។>
        text <អាគុំ ន ករោតិ កិញ្ចិ លោកេ សព្ពសំយោគេ វិសជ្ជ ពន្ធនានិ>
        text <សព្ពត្ថ ន សជ្ជតិ វិមុត្តោ នាគោ តាទិ បវុច្ចតេ តថត្តា។>
        text <នាគោវ យូថានិ វិវជ្ជយិត្វា សញ្ជាតខន្ធោ បទុមី ឧឡារោ>
        text <យថាភិរន្តំ វិហរេ អរញ្ញេ ឯកោ ចរេ ខគ្គវិសាណកប្បោតិ។>
      text <នាគោវ យូថានិ វិវជ្ជយិត្វាតិ នាគោ វុច្ចតិ ហត្ថិនាគោ។ បច្ចេកសម្ពុទ្ធោបិ នាគោ។ កិំការណា បច្ចេកសម្ពុទ្ធោ នាគោ។ អាគុំ ន ករោតីតិ នាគោ ន គច្ឆតីតិ នាគោ ន អាគច្ឆតីតិ នាគោ។ កថំ សោ បច្ចេកសម្ពុទ្ធោ អាគុំ ន ករោតីតិ នាគោ។ អាគុ វុច្ចតិ បាបកា អកុសលា ធម្មា សំកិលេសិកា បោនោភវិកា សទរា ទុក្ខវិបាកា អាយតិំ ជាតិជរាមរណិយា។>
      text <ឯវំ សោ បច្ចេកសម្ពុទ្ធោ អាគុំ ន ករោតីតិ នាគោ។>
      text <កថំ សោ បច្ចេកសម្ពុទ្ធោ ន គច្ឆតីតិ នាគោ។ សោ បច្ចេកសម្ពុទ្ធោ ន ឆន្ទាគតិំ គច្ឆតិ ន ទោសាគតិំ គច្ឆតិ ន មោហាគតិំ គច្ឆតិ ន ភយាគតិំ គច្ឆតិ ន រាគវសេន គច្ឆតិ ន ទោសវសេន គច្ឆតិ ន មោហវសេន គច្ឆតិ ន មានវសេន គច្ឆតិ ន ទិដ្ឋិវសេន គច្ឆតិ ន ឧទ្ធច្ចវសេន គច្ឆតិ ន វិចិកិច្ឆាវសេន គច្ឆតិ ន អនុសយវសេន គច្ឆតិ ន វគ្គេហិ កប្បេហិ យាយតិ នីយតិ វុយ្ហតិ សំហរីយតិ។ ឯវំ សោ បច្ចេកសម្ពុទ្ធោ ន គច្ឆតីតិ នាគោ។>
      text <កថំ សោ បច្ចេកសម្ពុទ្ធោ ន អាគច្ឆតីតិ នាគោ។ សោតាបត្តិមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតិ សកទាគាមិមគ្គេន…បេ។… អនាគាមិមគ្គេន…បេ។… អរហត្តមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតិ។ ឯវំ សោ បច្ចេកសម្ពុទ្ធោ ន អាគច្ឆតីតិ នាគោ។>
      text <នាគោវ យូថានិ វិវជ្ជយិត្វាតិ យថា សោ ហត្ថិនាគោ យូថានិ វិវជ្ជេត្វា បរិវជ្ជេត្វា អភិនិវជ្ជេត្វា ឯកោវ អរញ្ញវនមជ្ឈោគាហេត្វា ចរតិ វិហរតិ ឥរិយតិ វត្តេតិ បាលេតិ យបេតិ យាបេតិ បច្ចេកសម្ពុទ្ធោបិ គណំ វិវជ្ជេត្វា បរិវជ្ជេត្វា អភិវជ្ជេត្វា ឯកោ អរញ្ញវនបត្ថានិ បន្តានិ សេនាសនានិ បដិសេវតិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ។ សោ ឯកោ គច្ឆតិ ឯកោ តិដ្ឋតិ ឯកោ និសីទតិ ឯកោ សេយ្យំ កប្បេតិ ឯកោ គាមំ បិណ្ឌាយ បវិសតិ ឯកោ បដិក្កមតិ ឯកោ រហោ និសីទតិ ឯកោ ចង្កមំ អធិដ្ឋាតិ ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ នាគោវ យូថានិ វិវជ្ជយិត្វា។>
      text <សញ្ជាតខន្ធោ បទុមី ឧឡារោតិ យថា សោ ហត្ថិនាគោ សញ្ជាតក្ខន្ធោ សត្តរតនោ វា ហោតិ អដ្ឋរតនោ វា បច្ចេកសម្ពុទ្ធោបិ សញ្ជាតក្ខន្ធោ អសេក្ខេន សីលក្ខន្ធេន អសេក្ខេន សមាធិក្ខន្ធេន អសេក្ខេន បញ្ញាក្ខន្ធេន អសេក្ខេន វិមុត្តិក្ខន្ធេន អសេក្ខេន វិមុត្តិញាណទស្សនក្ខន្ធេន។ យថា សោ ហត្ថិនាគោ បទុមី បច្ចេកសម្ពុទ្ធោបិ សត្តហិ ពោជ្ឈង្គបុប្ផេហិ បទុមី សតិសម្ពោជ្ឈង្គបុប្ផេន ធម្មវិចយសម្ពោជ្ឈង្គបុប្ផេន វីរិយសម្ពោជ្ឈង្គបុប្ផេន បីតិសម្ពោជ្ឈង្គបុប្ផេន បីតិសម្ពោជ្ឈង្គបុប្ផេន បស្សទ្ធិសម្ពោជ្ឈង្គបុប្ផេន សមាធិសម្ពោជ្ឈង្គបុប្ផេន ឧបេក្ខាសម្ពោជ្ឈង្គបុប្ផេន។ យថា សោ ហត្ថិនាគោ ឧឡារោ ថាមេន ពលេន ជវេន សូរេន បច្ចេកសម្ពុទ្ធោបិ ឧឡារោ សីលេន សមាធិនា បញ្ញាយ វិមុត្តិយា វិមុត្តិញាណទស្សនេនាតិ សញ្ជាតខន្ធោ បទុមី ឧឡារោ។>
      text <យថាភិរន្តំ វិហរេ អរញ្ញេតិ យថា សោ ហត្ថិនាគោ យថាភិរន្តំ អរញ្ញេ វិហរតិ បច្ចេកសម្ពុទ្ធោបិ យថាភិរន្តំ អរញ្ញេ វិហរតិ។ បឋមេនបិ ឈានេន យថាភិរន្តំ អរញ្ញេ វិហរតិ ទុតិយេនបិ ឈានេន…បេ។… តតិយេនបិ ឈានេន… ចតុត្ថេនបិ ឈានេន យថាភិរន្តំ អរញ្ញេ វិហរតិ មេត្តាយបិ ចេតោវិមុត្តិយា យថាភិរន្តំ អរញ្ញេ វិហរតិ ករុណាយបិ ចេតោវិមុត្តិយា… មុទិតាយបិ ចេតោវិមុត្តិយា… ឧបេក្ខាយបិ ចេតោវិមុត្តិយា យថាភិរន្តំ អរញ្ញេ វិហរតិ អាកាសានញ្ចាយតនសមាបត្តិយាបិ យថាភិរន្តំ អរញ្ញេ វិហរតិ វិញ្ញាណញ្ចាយតនសមាបត្តិយាបិ… អាកិញ្ចញ្ញាយតនសមាបត្តិយាបិ… នេវសញ្ញានាសញ្ញាយតនសមាបត្តិយាបិ… និរោធសមាបត្តិយាបិ… ផលសមាបត្តិយាបិ យថាភិរន្តំ អរញ្ញេ វិហរតីតិ យថាភិរន្តំ វិហរេ អរញ្ញេ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤០>
        text <អដ្ឋានតំ សង្គណិការតស្ស យំ ផស្សយេ សាមយិកំ វិមុត្តិំ>
        text <អាទិច្ចពន្ធុស្ស វចោ និសម្ម ឯកោ ចរេ ខគ្គវិសាណកប្បោ។>
        text <អដ្ឋានតំ សង្គណិការតស្ស យំ ផស្សយេ សាមយិកំ វិមុត្តិំ>
        text <អាទិច្ចពន្ធុស្ស វចោ និសម្ម ឯកោ ចរេ ខគ្គវិសាណកប្បោតិ។>
      text <អដ្ឋានតំ សង្គណិការតស្ស យំ ផស្សយេ សាមយិកំ វិមុត្តិន្តិ វុត្តញ្ហេតំ ភគវតា យាវតានន្ទ ភិក្ខុ សង្គណិការាមោ សង្គណិករតោ សង្គណិការាមតំ អនុយុត្តោ គណារាមោ គណរតោ គណសម្មុទិតោ គណារាមតំ អនុយុត្តោ យំ តំ នេក្ខម្មសុខំ បវិវេកសុខំ ឧបសមសុខំ សម្ពោធិសុខំ តស្ស សុខស្ស និកាមលាភី ភវិស្សតិ អកិច្ឆលាភី អកសិរលាភីតិ នេតំ ឋានំ វិជ្ជតិ។ យោ ច ខោ សោ អានន្ទ ភិក្ខុ ឯកោ គណស្មា វូបកដ្ឋោ វិហរតិ តស្សេតំ ភិក្ខុនោ បាដិកង្ខំ។ យំ តំ នេក្ខម្មសុខំ បវិវេកសុខំ ឧបសមសុខំ សម្ពោធិសុខំ តស្ស សុខស្ស និកាមលាភី ភវិស្សតិ អកិច្ឆលាភី អកសិរលាភីតិ ឋានមេតំ វិជ្ជតិ។ យាវតានន្ទ ភិក្ខុ សង្គណិការាមោ សង្គណិករតោ សង្គណិការាមតំ អនុយុត្តោ គណារាមោ គណរតោ គណសម្មុទិតោ គណារាមតំ អនុយុត្តោ សាមាយិកំ វា កន្តំ ចេតោវិមុត្តិំ ឧបសម្បជ្ជ វិហរិស្សតិ អសាមាយិកំ វា អកុប្បន្តិ នេតំ ឋានំ វិជ្ជតិ។ យោ ច ខោ សោ អានន្ទ ភិក្ខុ ឯកោ គណស្មា វូបកដ្ឋោ វិហរតិ តស្សេតំ ភិក្ខុនោ បាដិកង្ខំ សាមាយិកំ វា កន្តំ ចេតោវិមុត្តិំ ឧបសម្បជ្ជ វិហរិស្សតិ អសាមាយិកំ វា អកុប្បន្តិ ឋានមេតំ វិជ្ជតីតិ អដ្ឋានតំ សង្គណិការតស្ស យំ ផស្សយេ សាមយិកំ វិមុត្តិំ។>
      text <អាទិច្ចពន្ធុស្ស វចោ និសម្មាតិ អាទិច្ចោ វុច្ចតិ សូរិយោ។ សោ គោតមោ គោត្តេន។ បច្ចេកសម្ពុទ្ធោបិ គោតមោ គោត្តេន។ សោ បច្ចេកសម្ពុទ្ធោ សូរិយស្ស គោត្តញាតកោ គោត្តពន្ធុ តស្មា បច្ចេកសម្ពុទ្ធោ អាទិច្ចពន្ធុ។ អាទិច្ចពន្ធុស្ស វចោ និសម្មាតិ អាទិច្ចពន្ធុស្ស វចនំ ព្យប្បថំ ទេសនំ អនុសាសនំ អនុសិដ្ឋំ សុត្វា សុណិត្វា ឧគ្គហេត្វា ឧបធារយិត្វា ឧបលក្ខយិត្វាតិ អាទិច្ចពន្ធុស្ស វចោ និសម្ម ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      stand <ទុតិយោ វគ្គោ។>
    text <តតិយវគ្គោ>
      text <១៤១>
        text <ទិដ្ឋីវិសូកានិ ឧបាតិវត្តោ បត្តោ និយាមំ បដិលទ្ធមគ្គោ>
        text <ឧប្បន្នញាណោម្ហិ អនញ្ញនេយ្យោ ឯកោ ចរេ ខគ្គវិសាណកប្បោ។>
        text <ទិដ្ឋីវិសូកានិ ឧបាតិវត្តោ បត្តោ និយាមំ បដិលទ្ធមគ្គោ>
        text <ឧប្បន្នញាណោម្ហិ អនញ្ញនេយ្យោ ឯកោ ចរេ ខគ្គវិសាណកប្បោតិ។>
      text <ទិដ្ឋិវិសូកានិ ឧបាតិវត្តោតិ ទិដ្ឋិវិសូកានិ វុច្ចន្តិ វីសតិវត្ថុកា សក្កាយទិដ្ឋី។ ឥធ អស្សុតវា បុថុជ្ជនោ អរិយានំ អទស្សាវី អរិយធម្មស្ស អកោវិទោ អរិយធម្មេ អវិនីតោ សប្បុរិសានំ អទស្សាវី សប្បុរិសធម្មស្ស អកោវិទោ សប្បុរិសធម្មេ អវិនីតោ រូបំ អត្តតោ សមនុបស្សតិ រូបវន្តំ វា អត្តានំ អត្តនិ វា រូបំ រូបស្មិំ វា អត្តានំ វេទនំ…បេ។… សញ្ញំ… សង្ខារេ… វិញ្ញាណំ អត្តតោ សមនុបស្សតិ វិញ្ញាណវន្តំ វា អត្តានំ អត្តនិ វា វិញ្ញាណំ វិញ្ញាណស្មិំ វា អត្តានំ។ យា ឯវរូបា ទិដ្ឋិ ទិដ្ឋិគតំ ទិដ្ឋិគហនំ ទិដ្ឋិកន្តារោ ទិដ្ឋិវិសូកាយិកំ ទិដ្ឋិវិប្ផន្ទិតំ ទិដ្ឋិសំយោជនំ គាហោ បដិគ្គាហោ អភិនិវេសោ បរាមាសោ កុម្មគ្គោ មិច្ឆាបថោ មិច្ឆត្តំ តិត្ថាយតនំ វិបរិយេសគ្គាហោ វិបរីតគ្គាហោ វិបល្លាសគ្គាហោ មិច្ឆាគាហោ អយាថាវកស្មិំ យាថាវកន្តិ គាហោ យាវតា ទ្វាសដ្ឋិ ទិដ្ឋិគតានិ ឥមានិ ទិដ្ឋិវិសូកានិ។ ទិដ្ឋិវិសូកានិ ឧបាតិវត្តោតិ ទិដ្ឋិវិសូកានិ ឧបាតិវត្តោ អតិក្កន្តោ សមតិក្កន្តោ វីតិវត្តោតិ ទិដ្ឋីវិសូកានិ ឧបាតិវត្តោ។>
      text <បត្តោ និយាមំ បដិលទ្ធមគ្គោតិ និយាមា វុច្ចន្តិ ចត្តារោ មគ្គា អរិយោ អដ្ឋង្គិកោ មគ្គោ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។ ចតូហិ អរិយមគ្គេហិ សមន្នាគតោ និយាមំ បត្តោ សម្បត្តោ អធិគតោ ផស្សិតោ សច្ឆិកតោតិ បត្តោ និយាមំ។ បដិលទ្ធមគ្គោតិ លទ្ធមគ្គោ បដិលទ្ធមគ្គោ អធិគតមគ្គោ ផស្សិតមគ្គោ សច្ឆិកតមគ្គោតិ បត្តោ និយាមំ បដិលទ្ធមគ្គោ។>
      text <ឧប្បន្នញាណោម្ហិ អនញ្ញនេយ្យោតិ តស្ស បច្ចេកសម្ពុទ្ធស្ស ញាណំ ឧប្បន្នំ សមុប្បន្នំ និព្ពត្តំ អភិនិព្ពត្តំ បាតុភូតំ។ សព្ពេ សង្ខារា អនិច្ចាតិ ញាណំ ឧប្បន្នំ សមុប្បន្នំ និព្ពត្តំ អភិនិព្ពត្តំ បាតុភូតំ សព្ពេ សង្ខារា ទុក្ខាតិ…បេ។… សព្ពេ ធម្មា អនត្តាតិ… យំ កិញ្ចិ សមុទយធម្មំ សព្ពំ តំ និរោធធម្មន្តិ ញាណំ ឧប្បន្នំ សមុប្បន្នំ និព្ពត្តំ អភិនិព្ពត្តំ បាតុភូតន្តិ ឧប្បន្នញាណោម្ហិ។ អនញ្ញនេយ្យោតិ សោ បច្ចេកសម្ពុទ្ធោ ន បរនេយ្យោ>
      text <ន បរប្បត្តិយោ ន បរប្បច្ចយោ ន បរបដិពទ្ធគូ យថាភូតំ ជានាតិ បស្សតិ អសម្មូឡ្ហោ សម្បជានោ បដិស្សតោ។ សព្ពេ សង្ខារា អនិច្ចាតិ ន បរនេយ្យោ ន បរប្បត្តិយោ ន បរប្បច្ចយោ ន បរបដិពទ្ធគូ យថាភូតំ ជានាតិ បស្សតិ អសម្មូឡ្ហោ សម្បជានោ បដិស្សតោ។ សព្ពេ សង្ខារា ទុក្ខាតិ…បេ។… សព្ពេ ធម្មា អនត្តាតិ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ ន បរនេយ្យោ ន បរប្បត្តិយោ ន បរប្បច្ចយោ ន បរបដិពទ្ធគូ យថាភូតំ ជានាតិ បស្សតិ អសម្មូឡ្ហោ សម្បជានោ បដិស្សតោតិ ឧប្បន្នញាណោម្ហិ អនញ្ញនេយ្យោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤២>
        text <និល្លោលុបោ និក្កុហោ និប្បិបាសោ និម្មក្ខោ និទ្ធន្តកសាវមោហោ>
        text <និរាសសោ សព្ពលោកេ ភវិត្វា ឯកោ ចរេ ខគ្គវិសាណកប្បោ។>
        text <និល្លោលុបោ និក្កុហោ និប្បិបាសោ និម្មក្ខោ និទ្ធន្តកសាវមោហោ>
        text <និរាសសោ សព្ពលោកេ ភវិត្វា ឯកោ ចរេ ខគ្គវិសាណកប្បោតិ។>
      text <និល្លោលុបោ និក្កុហោ និប្បិបាសោតិ លោលុប្បំ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ សា លោលុប្បា តណ្ហា តស្ស បច្ចេកសម្ពុទ្ធស្ស បហីនា ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា។ តស្មា បច្ចេកសម្ពុទ្ធោ និល្លោលុបោ។>
      text <និក្កុហោតិ តីណិ កុហនវត្ថូនិ បច្ចយបដិសេវនសង្ខាតំ កុហនវត្ថុ ឥរិយាបថសង្ខាតំ កុហនវត្ថុ សាមន្តជប្បនសង្ខាតំ កុហនវត្ថុ។>
      text <កតមំ បច្ចយបដិសេវនសង្ខាតំ កុហនវត្ថុ។ ឥធ គហបតិកា ភិក្ខុំ និមន្តេន្តិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ សោ បាបិច្ឆោ ឥច្ឆាបកតោ អត្ថិកោ ចីវរបិណ្ឌបាតសេនាសនគិលានបច្ចយភេសជ្ជបរិក្ខារានំ ភិយ្យោកម្យតំ ឧបាទាយ ចីវរំ បច្ចក្ខាតិ បិណ្ឌបាតំ បច្ចក្ខាតិ សេនាសនំ បច្ចក្ខាតិ គិលានបច្ចយភេសជ្ជបរិក្ខារំ បច្ចក្ខាតិ។ សោ ឯវមាហ កិំ សមណស្ស មហគ្ឃេន ចីវរេន។ ឯតំ សារុប្បំ យំ សមណោ សុសានា វា សង្ការកូដា វា បាបណិកា វា នន្តកានិ ឧច្ចិនិត្វា សង្ឃាដិកំ ករិត្វា ធារេយ្យ។ កិំ សមណស្ស មហគ្ឃេន បិណ្ឌបាតេន។ ឯតំ សារុប្បំ យំ សមណោ ឧញ្ឆាចរិយាយ បិណ្ឌិយាលោបេន ជីវិកំ កប្បេយ្យ។ កិំ សមណស្ស មហគ្ឃេន សេនាសនេន។ ឯតំ សារុប្បំ យំ សមណោ រុក្ខមូលិកោ វា អស្ស សោសានិកោ វា អព្ភោកាសិកោ វា។ កិំ សមណស្ស មហគ្ឃេន គិលានបច្ចយភេសជ្ជបរិក្ខារេន។ ឯតំ សារុប្បំ យំ សមណោ បូតិមុត្តេន វា ហរិតកីខណ្ឌេន វា ឱសធំ ករេយ្យាតិ។ តទុបាទាយ លូខំ ចីវរំ ធារេតិ លូខំ បិណ្ឌបាតំ បរិភុញ្ជតិ លូខំ សេនាសនំ បដិសេវតិ លូខំ គិលានបច្ចយភេសជ្ជបរិក្ខារំ បដិសេវតិ។ តមេនំ គហបតិកា ឯវំ ជានន្តិ អយំ សមណោ អប្បិច្ឆោ សន្តុដ្ឋោ បវិវិត្តោ អសំសដ្ឋោ អារទ្ធវីរិយោ ធុតវាទោតិ។ ភិយ្យោ ភិយ្យោ និមន្តេន្តិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ។ សោ ឯវមាហ តិណ្ណំ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ សទ្ធាយ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ ទេយ្យធម្មស្ស សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ ទក្ខិណេយ្យានំ សម្មុខីភាវា សទ្ធោ កុលបុត្តោ ពហុំ បុញ្ញំ បសវតិ។ តុម្ហាកញ្ចេវាយំ សទ្ធា អត្ថិ ទេយ្យធម្មោ ច សំវិជ្ជតិ អហញ្ច បដិគ្គាហកោ។ សចេហំ ន បដិគ្គហេស្សាមិ ឯវំ តុម្ហេ បុញ្ញេន បរិពាហិរា ភវិស្សថ។ ន មយ្ហំ ឥមិនា អត្ថោ។ អបិ ច តុម្ហាកំយេវ អនុកម្បាយ បដិគ្គណ្ហាមីតិ។ តទុបាទាយ ពហុម្បិ ចីវរំ បដិគ្គណ្ហាតិ ពហុម្បិ បិណ្ឌបាតំ បដិគ្គណ្ហាតិ ពហុម្បិ សេនាសនំ បដិគ្គណ្ហាតិ ពហុម្បិ គិលានបច្ចយភេសជ្ជបរិក្ខារំ បដិគ្គណ្ហាតិ។ យា ឯវរូបា ភាកុដិកា ភាកុដិយំ កុហនា កុហាយនា កុហិតត្តំ ឥទំ បច្ចយបដិសេវនសង្ខាតំ កុហនវត្ថុ។>
      text <កតមំ ឥរិយាបថសង្ខាតំ កុហនវត្ថុ។ ឥធេកច្ចោ បាបិច្ឆោ ឥច្ឆាបកតោ សម្ភាវនាធិប្បាយោ ឯវំ មំ ជនោ សម្ភាវេស្សតីតិ គមនំ សណ្ឋបេតិ ឋានំ សណ្ឋបេតិ និសជ្ជំ សណ្ឋបេតិ សយនំ សណ្ឋបេតិ បណិធាយ គច្ឆតិ បណិធាយ តិដ្ឋតិ បណិធាយ និសីទតិ បណិធាយ សេយ្យំ កប្បេតិ សមាហិតោ វិយ គច្ឆតិ សមាហិតោ វិយ តិដ្ឋតិ សមាហិតោ វិយ និសីទតិ សមាហិតោ វិយ សេយ្យំ កប្បេតិ អាបាថកជ្ឈាយីវ ហោតិ។ យា ឯវរូបា ឥរិយាបថស្ស អាឋបនា ឋបនា សណ្ឋបនា ភាកុដិកា ភាកុដិយំ កុហនា កុហាយនា កុហិតត្តំ ឥទំ ឥរិយាបថសង្ខាតំ កុហនវត្ថុ។>
      text <កតមំ សាមន្តជប្បនសង្ខាតំ កុហនវត្ថុ។ ឥធេកច្ចោ បាបិច្ឆោ ឥច្ឆាបកតោ សម្ភាវនាធិប្បាយោ ឯវំ មំ ជនោ សម្ភាវេស្សតីតិ អរិយធម្មេ សន្និស្សិតវាចំ ភាសតិ។ យោ ឯវរូបំ ចីវរំ ធារេតិ សោ សមណោ មហេសក្ខោតិ ភណតិ យោ ឯវរូបំ បត្តំ ធារេតិ…បេ។… លោហថាលកំ ធារេតិ… ធម្មករណំ ធារេតិ… បរិស្សាវនំ ធារេតិ… កុញ្ចិកំ ធារេតិ… ឧបាហនំ ធារេតិ… កាយពន្ធនំ ធារេតិ… អាយោគំ ធារេតិ សោ សមណោ មហេសក្ខោតិ ភណតិ យស្ស ឯវរូបា ឧបជ្ឈាយោ សោ សមណោ មហេសក្ខោតិ ភណតិ យស្ស ឯវរូបោ អាចរិយោ …បេ។… ឯវរូបា សមានុបជ្ឈាយកា… សមានាចរិយកា… មិត្តា… សន្ទិដ្ឋា… សម្ភត្តា… សហាយា សោ សមណោ មហេសក្ខោតិ ភណតិ យោ ឯវរូបេ វិហារេ វសតិ… អឌ្ឍយោគេ វសតិ… បាសាទេ វសតិ… ហម្មិយេ វសតិ… គុហាយំ វសតិ… លេណេ វសតិ… កុដិយំ វសតិ… កូដាគារេ វសតិ… អដ្ដេ វសតិ… មាឡេ វសតិ… ឧទ្ទណ្ឌេ វសតិ… ឧបដ្ឋានសាលាយំ វសតិ… មណ្ឌបេ វសតិ… រុក្ខមូលេ វសតិ សោ សមណោ មហេសក្ខោតិ ភណតិ។>
      text <អថ វា កោរជិកកោរជិកោ ភាកុដិកភាកុដិកោ កុហកកុហកោ លបកលបកោ មុខសម្ភាវិកោ អយំ សមណោ ឥមាសំ ឯវរូបានំ សន្តានំ វិហារសមាបត្តីនំ លាភីតិ តាទិសំ គម្ភីរំ គូឡ្ហំ និបុណំ បដិច្ឆន្នំ លោកុត្តរំ សុញ្ញតាបដិសញ្ញុត្តំ កថំ កថេតិ។ យា ឯវរូបា ភាកុដិកា ភាកុដិយំ កុហនា កុហាយនា កុហិតត្តំ ឥទំ សាមន្តជប្បនសង្ខាតំ កុហនវត្ថុ។ តស្ស បច្ចេកសម្ពុទ្ធស្ស ឥមានិ តីណិ កុហនវត្ថូនិ បហីនានិ សមុច្ឆិន្នានិ វូបសន្តានិ បដិប្បស្សទ្ធានិ អភព្ពុប្បត្តិកានិ ញាណគ្គិនា ទឌ្ឍានិ។ តស្មា សោ បច្ចេកសម្ពុទ្ធោ និក្កុហោ។>
      text <និប្បិបាសោតិ បិបាសា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ សា បិបាសា តណ្ហា តស្ស បច្ចេកសម្ពុទ្ធស្ស បហីនា ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា។ តស្មា បច្ចេកសម្ពុទ្ធោ និប្បិបាសោតិ និល្លោលុបោ និក្កុហោ និប្បិបាសោ។>
      text <និម្មក្ខោ និទ្ធន្តកសាវមោហោតិ។ មក្ខោតិ យោ មក្ខោ មក្ខាយនា មក្ខាយិតត្តំ និដ្ឋុរិយំ និដ្ឋុរិយកម្មំ។ កសាវោតិ រាគោ កសាវោ ទោសោ កសាវោ មោហោ កសាវោ កោធោ…បេ។… ឧបនាហោ… មក្ខោ… បឡាសោ… សព្ពាកុសលាភិសង្ខារា កសាវា។ មោហោតិ ទុក្ខេ អញ្ញាណំ ទុក្ខសមុទយេ អញ្ញាណំ ទុក្ខនិរោធេ អញ្ញាណំ ទុក្ខនិរោធគាមិនិយា បដិបទាយ អញ្ញាណំ បុព្ពន្តេ អញ្ញាណំ អបរន្តេ អញ្ញាណំ បុព្ពន្តាបរន្តេ អញ្ញាណំ ឥទប្បច្ចយតាបដិច្ចសមុប្បន្នេសុ ធម្មេសុ អញ្ញាណំ។ យំ ឯវរូបំ អញ្ញាណំ អទស្សនំ អនភិសមយោ អននុពោធោ អប្បដិវេធោ អសំគាហនា អបរិយោគាហនា អសមបេក្ខនា អបច្ចវេក្ខណា អបច្ចក្ខកម្មំ ទុម្មេជ្ឈំ ពាល្យំ អសម្បជញ្ញំ មោហោ បមោហោ សម្មោហោ អវិជ្ជា អវិជ្ជោឃោ អវិជ្ជាយោគោ អវិជ្ជានុសយោ អវិជ្ជាបរិយុដ្ឋានំ អវិជ្ជាលង្គី មោហោ អកុសលមូលំ។ តស្ស បច្ចេកសម្ពុទ្ធស្ស មក្ខោ ច កសាវោ ច មោហោ ច វន្តា សំវន្តា និទ្ធន្តា បហីនា សមុច្ឆិន្នា វូបសន្តា បដិប្បស្សទ្ធា អភព្ពុប្បត្តិកា ញាណគ្គិនា ទឌ្ឍាតិ។ សោ បច្ចេកសម្ពុទ្ធោ និម្មក្ខោ និទ្ធន្តកសាវមោហោ។>
      text <និរាសសោ សព្ពលោកេ ភវិត្វាតិ អាសា វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ សព្ពលោកេតិ សព្ពអបាយលោកេ សព្ពមនុស្សលោកេ សព្ពទេវលោកេ សព្ពខន្ធលោកេ សព្ពធាតុលោកេ សព្ពអាយតនលោកេ។ និរាសសោ សព្ពលោកេ ភវិត្វាតិ សព្ពលោកេ និរាសសោ ភវិត្វា និត្តណ្ហោ ភវិត្វា និប្បិបាសោ ភវិត្វាតិ និរាសសោ សព្ពលោកេ ភវិត្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៣>
        text <បាបំ សហាយំ បរិវជ្ជយេថ អនត្ថទស្សិំ វិសមេ និវិដ្ឋំ>
        text <សយំ ន សេវេ បសុតំ បមត្តំ ឯកោ ចរេ ខគ្គវិសាណកប្បោ។>
        text <បាបំ សហាយំ បរិវជ្ជយេថ អនត្ថទស្សិំ វិសមេ និវិដ្ឋំ>
        text <សយំ ន សេវេ បសុតំ បមត្តំ ឯកោ ចរេ ខគ្គវិសាណកប្បោ។>
      text <បាបំ សហាយំ បរិវជ្ជយេថាតិ។ បាបសហាយោ វុច្ចតិ យោ សោ សហាយោ ទសវត្ថុកាយ មិច្ឆាទិដ្ឋិយា សមន្នាគតោ នត្ថិ ទិន្នំ នត្ថិ យិដ្ឋំ នត្ថិ ហុតំ នត្ថិ សុកតទុក្កដានំ កម្មានំ ផលំ វិបាកោ នត្ថិ អយំ លោកោ នត្ថិ បរោ លោកោ នត្ថិ មាតា នត្ថិ បិតា នត្ថិ សត្តា ឱបបាតិកា នត្ថិ លោកេ សមណព្រាហ្មណា សម្មគ្គតា សម្មាបដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ។ អយំ បាបសហាយោ។ បាបំ សហាយំ បរិវជ្ជយេថាតិ។ បាបំ សហាយំ វជ្ជេយ្យ បរិវជ្ជេយ្យាតិ បាបំ សហាយំ បរិវជ្ជយេថ។>
      text <អនត្ថទស្សិំ វិសមេ និវិដ្ឋន្តិ អនត្ថទស្សី វុច្ចតិ យោ សោ សហាយោ ទសវត្ថុកាយ មិច្ឆាទិដ្ឋិយា សមន្នាគតោ នត្ថិ ទិន្នំ នត្ថិ យិដ្ឋំ…បេ។… យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ។ វិសមេ និវិដ្ឋន្តិ វិសមេ កាយកម្មេ និវិដ្ឋំ វិសមេ វចីកម្មេ និវិដ្ឋំ វិសមេ មនោកម្មេ និវិដ្ឋំ វិសមេ បាណាតិបាតេ និវិដ្ឋំ វិសមេ អទិន្នាទានេ និវិដ្ឋំ វិសមេ កាមេសុមិច្ឆាចារេ និវិដ្ឋំ វិសមេ មុសាវាទេ និវិដ្ឋំ វិសមាយ បិសុណាយ វាចាយ និវិដ្ឋំ វិសមាយ ផរុសាយ វាចាយ និវិដ្ឋំ វិសមេ សម្ផប្បលាបេ និវិដ្ឋំ វិសមាយ អភិជ្ឈាយ និវិដ្ឋំ វិសមេ ព្យាបាទេ និវិដ្ឋំ វិសមាយ មិច្ឆាទិដ្ឋិយា និវិដ្ឋំ វិសមេសុ សង្ខារេសុ និវិដ្ឋំ វិសមេសុ បញ្ចសុ កាមគុណេសុ និវិដ្ឋំ វិសមេសុ បញ្ចសុ នីវរណេសុ និវិដ្ឋំ វិនិវិដ្ឋំ សត្តំ អល្លីនំ ឧបគតំ អជ្ឈោសិតំ អធិមុត្តន្តិ អនត្ថទស្សិំ វិសមេ និវិដ្ឋំ។>
      text <សយំ ន សេវេ បសុតំ បមត្តន្តិ។ បសុតន្តិ យោបិ កាមេ ឯសតិ គវេសតិ បរិយេសតិ តច្ចរិតោ តព្ពហុលោ តគ្គរុកោ តន្និនោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ យោបិ តណ្ហាវសេន រូបេ បរិយេសតិ សទ្ទេ…បេ។… គន្ធេ… រសេ… ផោដ្ឋព្ពេ បរិយេសតិ តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ យោបិ តណ្ហាវសេន រូបេ បដិលភតិ សទ្ទេ…បេ។… គន្ធេ… រសេ… ផោដ្ឋព្ពេ បដិលភតិ តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ យោបិ តណ្ហាវសេន រូបេ បរិភុញ្ជតិ សទ្ទេ…បេ។… គន្ធេ… រសេ… ផោដ្ឋព្ពេ បរិភុញ្ជតិ តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ យថា កលហការកោ កលហប្បសុតោ កម្មការកោ កម្មប្បសុតោ គោចរេ ចរន្តោ គោចរប្បសុតោ ឈាយី ឈានប្បសុតោ ឯវមេវ យោ កាមេ ឯសតិ គវេសតិ បរិយេសតិ តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ យោបិ តណ្ហាវសេន រូបេ បរិយេសតិ…បេ។… យោបិ តណ្ហាវសេន រូបេ បដិលភតិ…បេ។… យោបិ តណ្ហាវសេន រូបេ បរិភុញ្ជតិ សទ្ទេ…បេ។… គន្ធេ… រសេ… ផោដ្ឋព្ពេ បរិភុញ្ជតិ តច្ចរិតោ តព្ពហុលោ តគ្គរុកោ តន្និន្នោ តប្បោណោ តប្បព្ភារោ តទធិមុត្តោ តទធិបតេយ្យោ សោបិ កាមប្បសុតោ។ បមត្តន្តិ។ បមាទោ វត្តព្ពោ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ កាមគុណេសុ វា ចិត្តស្ស វោសគ្គោ វោសគ្គានុប្បទានំ កុសលានំ ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តច្ឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ យោ ឯវរូបោ បមាទោ បមជ្ជនា បមជ្ជិតត្តំ អយំ វុច្ចតិ បមាទោ។>
      text <សយំ ន សេវេ បសុតំ បមត្តន្តិ បសុតំ ន សេវេយ្យ បមត្តញ្ច សយំ ន សេវេយ្យ សាមំ ន សេវេយ្យ ន និសេវេយ្យ ន សំសេវេយ្យ ន បរិសំសេវេយ្យ ន អាចរេយ្យ ន សមាចរេយ្យ ន សមាទាយ វត្តេយ្យាតិ សយំ ន សេវេ បសុតំ បមត្តំ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៤>
        text <ពហុស្សុតំ ធម្មធរំ ភជេថ មិត្តំ ឧឡារំ បដិភានវន្តំ>
        text <អញ្ញាយ អត្ថានិ វិនេយ្យ កង្ខំ ឯកោ ចរេ ខគ្គវិសាណកប្បោ។>
        text <ពហុស្សុតំ ធម្មធរំ ភជេថ មិត្តំ ឧឡារំ បដិភានវន្តំ>
        text <អញ្ញាយ អត្ថានិ វិនេយ្យ កង្ខំ ឯកោ ចរេ ខគ្គវិសាណកប្បោតិ។>
      text <ពហុស្សុតំ ធម្មធរំ ភជេថាតិ ពហុស្សុតោ ហោតិ មិត្តោ សុតធរោ សុតសន្និចយោ។ យេ តេ ធម្មា អាទិកល្យាណា មជ្ឈេកល្យាណា បរិយោសានកល្យាណា សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ អភិវទន្តិ តថារូបាស្ស ធម្មា ពហុស្សុតា ហោន្តិ ធាតា វចសា បរិចិតា មនសានុបេក្ខិតា ទិដ្ឋិយា សុប្បដិវិទ្ធា។ ធម្មធរន្តិ ធម្មំ ធារេន្តំ សុត្តំ គេយ្យំ វេយ្យាករណំ គាថំ ឧទានំ ឥតិវុត្តកំ ជាតកំ អព្ភុតធម្មំ វេទល្លំ។ ពហុស្សុតំ ធម្មធរំ ភជេថាតិ ពហុស្សុតញ្ច ធម្មធរញ្ច មិត្តំ ភជេយ្យ សំភជេយ្យ សេវេយ្យ និសេវេយ្យ សំសេវេយ្យ បដិសេវេយ្យាតិ ពហុស្សុតំ ធម្មធរំ ភជេថ។>
      text <មិត្តំ ឧឡារំ បដិភានវន្តន្តិ ឧឡារោ ហោតិ មិត្តោ សីលេន សមាធិនា បញ្ញាយ វិមុត្តិយា វិមុត្តិញាណទស្សេន។ បដិភានវន្តន្តិ តយោ បដិភានវន្តោ បរិយត្តិបដិភានវា បរិបុច្ឆាបដិភានវា អធិគមបដិភានវា។ កតមោ បរិយត្តិបដិភានវា។ ឥធេកច្ចស្ស ពុទ្ធវចនំ បរិយាបុតំ ហោតិ សុត្តំ គេយ្យំ វេយ្យាករណំ គាថា ឧទានំ ឥតិវុត្តកំ ជាតកំ អព្ភុតធម្មំ វេទល្លំ។ តស្ស បរិយត្តិំ និស្សាយ បដិភាតិ អយំ បរិយត្តិបដិភានវា។>
      text <កតមោ បរិបុច្ឆាបដិភានវា។ ឥធេកច្ចោ បរិបុច្ឆិតោបិ ហោតិ អត្ថេ ច ញាយេ ច លក្ខណេ ច ការណេ ច ឋានាដ្ឋានេ ច។ តស្ស បរិបុច្ឆំ និស្សាយ បដិភាតិ អយំ បរិបុច្ឆាបដិភានវា។>
      text <កតមោ អធិគមបដិភានវា។ ឥធេកច្ចស្ស អធិគតា ហោន្តិ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ ចត្តារោ អរិយមគ្គា ចត្តារិ សាមញ្ញផលានិ ចតស្សោ បដិសម្ភិទាយោ ឆ អភិញ្ញាយោ។ តស្ស អត្ថោ ញាតោ ធម្មោ ញាតោ និរុត្តិ ញាតា។ អត្ថេ ញាតេ អត្ថោ បដិភាតិ ធម្មេ ញាតេ ធម្មោ បដិភាតិ និរុត្តិយា ញាតាយ និរុត្តិ បដិភាតិ។ ឥមេសុ តីសុ ញាណំ បដិភានបដិសម្ភិទា។ សោ បច្ចេកសម្ពុទ្ធោ ឥមាយ បដិភានបដិសម្ភិទាយ ឧបេតោ សមុបេតោ ឧបាគតោ សមុបាគតោ ឧបបន្នោ សមុបបន្នោ សមន្នាគតោ។ តស្មា បច្ចេកសម្ពុទ្ធោ បដិភានវា។ យស្ស បរិយត្តិ នត្ថិ បរិបុច្ឆា នត្ថិ អធិគមោ នត្ថិ កិំ តស្ស បដិភាយិស្សតីតិ មិត្តំ ឧឡារំ បដិភានវន្តំ។>
      text <អញ្ញាយ អត្ថានិ វិនេយ្យ កង្ខន្តិ អត្តត្ថំ អញ្ញាយ បរត្ថំ អញ្ញាយ ឧភយត្ថំ អញ្ញាយ ទិដ្ឋធម្មិកត្ថំ អញ្ញាយ សម្បរាយិកត្ថំ អញ្ញាយ បរមត្ថំ អញ្ញាយ អភិញ្ញាយ ជានិត្វា តុលយិត្វា តីរយិត្វា វិភាវយិត្វា វិភូតំ កត្វា កង្ខំ វិនេយ្យ បដិវិនេយ្យ បជហេយ្យ វិនោទេយ្យ ព្យន្តីករេយ្យ អនភាវំ គមេយ្យាតិ អញ្ញាយ អត្ថានិ វិនេយ្យ កង្ខំ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៥>
        text <ខិឌ្ឌំ រតិំ កាមសុខញ្ច លោកេ អនលង្ករិត្វា អនបេក្ខមានោ>
        text <វិភូសដ្ឋានា វិរតោ សច្ចវាទី ឯកោ ចរេ ខគ្គវិសាណកប្បោ។>
        text <ខិឌ្ឌំ រតិំ កាមសុខញ្ច លោកេ អនលង្ករិត្វា អនបេក្ខមានោ>
        text <វិភូសដ្ឋានា វិរតោ សច្ចវាទី ឯកោ ចរេ ខគ្គវិសាណកប្បោតិ។>
      text <ខិឌ្ឌំ រតិំ កាមសុខញ្ច លោកេតិ។ ខិឌ្ឌាតិ ទ្វេ ខិឌ្ឌា កាយិកា ខិឌ្ឌា ច វាចសិកា ខិឌ្ឌា ច…បេ។… អយំ កាយិកា ខិឌ្ឌា…បេ។… អយំ វាចសិកា ខិឌ្ឌា។ រតីតិ អនុក្កណ្ឋិតាធិវចនមេតំ រតីតិ។ កាមសុខន្តិ វុត្តញ្ហេតំ ភគវតា បញ្ចិមេ ភិក្ខវេ កាមគុណា។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា សោតវិញ្ញេយ្យា សទ្ទា…បេ។… ឃានវិញ្ញេយ្យា គន្ធា… ជិវ្ហាវិញ្ញេយ្យា រសា… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ ឥមេ ខោ ភិក្ខវេ បញ្ច កាមគុណា។ យំ ខោ ភិក្ខវេ ឥមេ បញ្ច កាមគុណេ បដិច្ច ឧប្បជ្ជតិ សុខំ សោមនស្សំ ឥទំ វុច្ចតិ កាមសុខំ។ លោកេតិ មនុស្សលោកេតិ ខិឌ្ឌំ រតិំ កាមសុខញ្ច លោកេ។>
      text <អនលង្ករិត្វា អនបេក្ខមានោតិ ខិឌ្ឌញ្ច រតិញ្ច កាមសុខញ្ច លោកេ អនលង្ករិត្វា អនបេក្ខោ ហុត្វា បជហិត្វា វិនោទេត្វា ព្យន្តីករិត្វា អនភាវំ គមេត្វាតិ អនលង្ករិត្វា អនបេក្ខមានោ។>
      text <វិភូសដ្ឋានា វិរតោ សច្ចវាទីតិ។ វិភូសាតិ ទ្វេ វិភូសា អត្ថិ អគារិកវិភូសា អត្ថិ អនាគារិកវិភូសា។ កតមា អគារិកវិភូសា។ កេសា ច មស្សូ ច មាលាគន្ធញ្ច វិលេបនញ្ច អាភរណញ្ច បិលន្ធនញ្ច វត្ថញ្ច បារុបនញ្ច វេឋនញ្ច ឧច្ឆាទនំ បរិមទ្ទនំ ន្ហាបនំ សម្ពាហនំ អាទាសំ អញ្ជនំ មាលាគន្ធវិលេបនំ មុខចុណ្ណំ មុខលេបនំ ហត្ថពន្ធំ សិខាពន្ធំ ទណ្ឌំ នាឡិកំ ខគ្គំ ឆត្តំ ចិត្រុបាហនំ ឧណ្ហីសំ មណិំ វាឡពីជនិំ ឱទាតានិ វត្ថានិ ទីឃទសានិ ឥតិ វា អយំ អគារិកវិភូសា។>
      text <កតមា អនាគារិកវិភូសា។ ចីវរមណ្ឌនា បត្តមណ្ឌនា សេនាសនមណ្ឌនា ឥមស្ស វា បូតិកាយស្ស ពាហិរានំ វា បរិក្ខារានំ មណ្ឌនា វិភូសនា កេឡនា បរិកេឡនា គទ្ធិកតា គទ្ធិកត្តំ ចបលតា ចាបល្យំ អយំ អនាគារិកវិភូសា។>
      text <សច្ចវាទីតិ សោ បច្ចេកសម្ពុទ្ធោ សច្ចវាទី សច្ចសន្ធោ ថេតោ បច្ចយិកោ អវិសំវាទកោ លោកស្ស វិភូសដ្ឋានា អារតោ វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ វិភូសដ្ឋានា វិរតោ សច្ចវាទី ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៦>
        text <បុត្តញ្ច ទារំ បិតរញ្ច មាតរំ ធនានិ ធញ្ញានិ ច ពន្ធវានិ>
        text <ហិត្វាន កាមានិ យថោធិកានិ ឯកោ ចរេ ខគ្គវិសាណកប្បោ។>
        text <បុត្តញ្ច ទារំ បិតរញ្ច មាតរំ ធនានិ ធញ្ញានិ ច ពន្ធវានិ>
        text <ហិត្វាន កាមានិ យថោធិកានិ ឯកោ ចរេ ខគ្គវិសាណកប្បោតិ។>
      text <បុត្តញ្ច ទារំ បិតរញ្ច មាតរន្តិ។ បុត្តាតិ ចត្តារោ បុត្តា អត្រជោ បុត្តោ ខេត្តជោ បុត្តោ ទិន្នកោ បុត្តោ អន្តេវាសិកោ បុត្តោ។ ទារា វុច្ចន្តិ ភរិយាយោ។ បិតាតិ យោ សោ ជនកោ។ មាតាតិ យា សា ជនិកាតិ បុត្តញ្ច ទារំ បិតរញ្ច មាតរំ។>
      text <ធនានិ ធញ្ញានិ ច ពន្ធវានីតិ ធនានិ វុច្ចន្តិ ហិរញ្ញំ សុវណ្ណំ មុត្តា មណិ វេឡុរិយោ សង្ខោ សិលា បវាឡំ រជតំ ជាតរូបំ លោហិតង្គោ មសារគល្លំ។ ធញ្ញានិ វុច្ចន្តិ បុព្ពណ្ណំ អបរណ្ណំ។ បុព្ពណ្ណំ នាម សាលិ វីហិ យវោ គោធុមោ កង្គុ វរកោ កុទ្រូសកោ។ អបរណ្ណំ នាម សូបេយ្យំ។ ពន្ធវានីតិ ចត្តារោ ពន្ធវា ញាតិពន្ធវាបិ ពន្ធុ គោត្តពន្ធវាបិ ពន្ធុ មិត្តពន្ធវាបិ ពន្ធុ សិប្បពន្ធវាបិ ពន្ធូតិ ធនានិ ធញ្ញានិ ច ពន្ធវានិ។>
      text <ហិត្វាន កាមានិ យថោធិកានីតិ។ កាមាតិ ឧទ្ទានតោ ទ្វេ កាមា វត្ថុកាមា ច កិលេសកាមា ច…បេ។… ឥមេ វុច្ចន្តិ វត្ថុកាមា…បេ។… ឥមេ វុច្ចន្តិ កិលេសកាមា។ ហិត្វាន កាមានីតិ វត្ថុកាមេ បរិជានិត្វា កិលេសកាមេ បហាយ បជហិត្វា វិនោទេត្វា ព្យន្តីករិត្វា អនភាវំ គមេត្វា។ ហិត្វាន កាមានិ យថោធិកានីតិ សោតាបត្តិមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតិ សកទាគាមិមគ្គេន យេ កិលេសា បហីនា…បេ។… អនាគាមិមគ្គេន យេ កិលេសា បហីនា… អរហត្តមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតីតិ ហិត្វាន កាមានិ យថោធិកានិ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៧>
        text <សង្គោ ឯសោ បរិត្តមេត្ថ សោខ្យំ អប្បស្សាទោ ទុក្ខមេត្ថ ភិយ្យោ>
        text <គឡោ ឯសោ ឥតិ ញត្វា មតិមា ឯកោ ចរេ ខគ្គវិសាណកប្បោ។>
        text <សង្គោ ឯសោ បរិត្តមេត្ថ សោខ្យំ អប្បស្សាទោ ទុក្ខមេត្ថ ភិយ្យោ>
        text <គឡោ ឯសោ ឥតិ ញត្វា មតិមា ឯកោ ចរេ ខគ្គវិសាណកប្បោតិ។>
      text <សង្គោ ឯសោ បរិត្តមេត្ថ សោខ្យន្តិ សង្គោតិ វា ពឡិសន្តិ វា អាមិសន្តិ វា លគ្គនន្តិ វា បលិពោធោតិ វា បញ្ចន្នេតំ កាមគុណានំ អធិវចនំ។ បរិត្តមេត្ថ សោខ្យន្តិ វុត្តញ្ហេតំ ភគវតា បញ្ចិមេ ភិក្ខវេ កាមគុណា។ កតមេ បញ្ច។ ចក្ខុវិញ្ញេយ្យា រូបា ឥដ្ឋា កន្តា មនាបា បិយរូបា កាមូបសំហិតា រជនីយា…បេ។… កាយវិញ្ញេយ្យា ផោដ្ឋព្ពា ឥដ្ឋា កន្តា មនាបា បិយរូបា កាមូបសំហិតា រជនីយា។ ឥមេ ខោ ភិក្ខវេ បញ្ច កាមគុណា។ យំ ខោ ភិក្ខវេ ឥមេ បញ្ច កាមគុណេ បដិច្ច ឧប្បជ្ជតិ សុខំ សោមនស្សំ ឥទំ វុច្ចតិ កាមសុខំ។ អប្បកំ ឯតំ សុខំ បរិត្តកំ ឯតំ សុខំ ថោកកំ ឯតំ សុខំ ឱមកំ ឯតំ សុខំ លាមកំ ឯតំ សុខំ ឆតុក្កំ ឯតំ សុខន្តិ សង្គោ ឯសោ បរិត្តមេត្ថ សោខ្យំ។>
      text <អប្បស្សាទោ ទុក្ខមេត្ថ ភិយ្យោតិ អប្បស្សាទា កាមា វុត្តា ភគវតា ពហុទុក្ខា ពហុបាយាសា អាទីនវោ ឯត្ថ ភិយ្យោ។ អដ្ឋិកង្កលូបមា កាមា វុត្តា ភគវតា មំសបេសូបមា កាមា វុត្តា ភគវតា តិណុក្កូបមា កាមា វុត្តា ភគវតា អង្គារកាសូបមា កាមា វុត្តា ភគវតា សុបិនកូបមា កាមា វុត្តា ភគវតា យាចិតកូបមា កាមា វុត្តា ភគវតា រុក្ខផលូបមា កាមា វុត្តា ភគវតា អសិសូនូបមា កាមា វុត្តា ភគវតា សត្តិសូលូបមា កាមា វុត្តា ភគវតា សប្បសិរូបមា កាមា វុត្តា ភគវតា ពហុទុក្ខា ពហុបាយាសា អាទីនវោ ឯត្ថ ភិយ្យោតិ អប្បស្សាទោ ទុក្ខមេត្ថ ភិយ្យោ។>
      text <គឡោ ឯសោ ឥតិ ញត្វា មតិមាតិ គឡោតិ វា ពឡិសន្តិ វា អាមិសន្តិ វា លគ្គនន្តិ វា ពន្ធនន្តិ វា បលិពោធោតិ វា បញ្ចន្នេតំ កាមគុណានំ អធិវចនំ។ ឥតីតិ បទសន្ធិ បទសំសគ្គោ បទបារិបូរី អក្ខរសមវាយោ ព្យញ្ជនសិលិដ្ឋតា បទានុបុព្ពតាបេតំ ឥតីតិ។ មតិមាតិ បណ្ឌិតោ បញ្ញវា ពុទ្ធិមា ញាណី វិភាវី មេធាវី។ គឡោ ឯសោ ឥតិ ញត្វា មតិមាតិ មតិមា គឡោតិ ញត្វា ពឡិសន្តិ ញត្វា អាមិសំ តិ ញត្វា លគ្គនន្តិ ញត្វា ពន្ធនន្តិ ញត្វា បលិពោធោតិ ញត្វា ជានិត្វា តុលយិត្វា តីរយិត្វា វិភាវយិត្វា វិភូតំ កត្វាតិ គឡោ ឯសោ ឥតិ ញត្វា មតិមា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៨>
        text <សន្ទាលយិត្វាន សំយោជនានិ ជាលំវ ភេត្វា សលិលម្ពុចារី>
        text <អគ្គីវ ទឌ្ឍំ អនិវត្តមានោ ឯកោ ចរេ ខគ្គវិសាណកប្បោ។>
        text <សន្ទាលយិត្វាន សំយោជនានិ ជាលំវ ភេត្វា សលិលម្ពុចារី>
        text <អគ្គីវ ទឌ្ឍំ អនិវត្តមានោ ឯកោ ចរេ ខគ្គវិសាណកប្បោតិ។>
      text <សន្ទាលយិត្វាន សំយោជនានីតិ ទស សំយោជនានិ កាមរាគសំយោជនំ បដិឃសំយោជនំ មានសំយោជនំ ទិដ្ឋិសំយោជនំ វិចិកិច្ឆាសំយោជនំ សីលព្ពតបរាមាសសំយោជនំ ភវរាគសំយោជនំ ឥស្សាសំយោជនំ មច្ឆរិយសំយោជនំ អវិជ្ជាសំយោជនំ។ សន្ទាលយិត្វាន សំយោជនានីតិ ទស សំយោជនានិ ទាលយិត្វា សន្ទាលយិត្វា បជហិត្វា វិនោទេត្វា ព្យន្តីករិត្វា អនភាវំ គមេត្វាតិ សន្ទាលយិត្វាន សំយោជនានិ។>
      text <ជាលំវ ភេត្វា សលិលម្ពុចារីតិ ជាលំ វុច្ចតិ សុត្តជាលំ។ សលិលំ វុច្ចតិ ឧទកំ។ អម្ពុចារី វុច្ចតិ មច្ឆោ។ យថា មច្ឆោ ជាលំ ភិន្ទិត្វា បភិន្ទិត្វា ទាលយិត្វា បទាលយិត្វា សម្បទាលយិត្វា ចរតិ វិហរតិ ឥរិយតិ វត្តេតិ បាលេតិ យបេតិ យាបេតិ ឯវមេវ ទ្វេ ជាលា តណ្ហាជាលញ្ច ទិដ្ឋិជាលញ្ច…បេ។… ឥទំ តណ្ហាជាលំ…បេ។… ឥទំ ទិដ្ឋិជាលំ។ តស្ស បច្ចេកសម្ពុទ្ធស្ស តណ្ហាជាលំ បហីនំ ទិដ្ឋិជាលំ បដិនិស្សដ្ឋំ។ តណ្ហាជាលស្ស បហីនត្តា ទិដ្ឋិជាលស្ស បដិនិស្សដ្ឋត្តា សោ បច្ចេកសម្ពុទ្ធោ រូបេ ន សជ្ជតិ សទ្ទេ ន សជ្ជតិ គន្ធេ ន សជ្ជតិ…បេ។… ទិដ្ឋសុតមុតវិញ្ញាតព្ពេសុ ធម្មេសុ ន សជ្ជតិ ន គណ្ហាតិ ន ពជ្ឈតិ ន បលិពជ្ឈតិ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ ជាលំវ ភេត្វា សលិលម្ពុចារី។>
      text <អគ្គីវ ទឌ្ឍំ អនិវត្តមានោតិ យថា អគ្គិ តិណកដ្ឋុបាទានំ ទហន្តោ គច្ឆតិ អនិវត្តន្តោ ឯវមេវ តស្ស បច្ចេកសម្ពុទ្ធស្ស សោតាបត្តិមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតិ សកទាគាមិមគ្គេន…បេ។… អនាគាមិមគ្គេន… អរហត្តមគ្គេន យេ កិលេសា បហីនា តេ កិលេសេ ន បុនេតិ ន បច្ចេតិ ន បច្ចាគច្ឆតីតិ អគ្គីវ ទឌ្ឍំ អនិវត្តមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៤៩>
        text <ឱក្ខិត្តចក្ខុ ន ច បាទលោលោ គុត្តិន្ទ្រិយោ រក្ខិតមានសានោ>
        text <អនវស្សុតោ អបរិឌយ្ហមានោ ឯកោ ចរេ ខគ្គវិសាណកប្បោ។>
        text <ឱក្ខិត្តចក្ខុ ន ច បាទលោលោ គុត្តិន្ទ្រិយោ រក្ខិតមានសានោ>
        text <អនវស្សុតោ អបរិឌយ្ហមានោ ឯកោ ចរេ ខគ្គវិសាណកប្បោតិ។>
      text <ឱក្ខិត្តចក្ខុ ន ច បាទលោលោតិ កថំ ខិត្តចក្ខុ ហោតិ។ ឥធេកច្ចោ ភិក្ខុ ចក្ខុលោលោ ចក្ខុលោលិយេន សមន្នាគតោ ហោតិ។ អទិដ្ឋំ ទក្ខិតព្ពំ ទិដ្ឋំ សមតិក្កមិតព្ពន្តិ អារាមេន អារាមំ ឧយ្យានេន ឧយ្យានំ គាមេន គាមំ និគមេន និគមំ នគរេន នគរំ រដ្ឋេន រដ្ឋំ ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ ហោតិ រូបទស្សនាយ។ ឯវំ ខិត្តចក្ខុ ហោតិ។>
      text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ អសំវុតោ គច្ឆតិ។ ហត្ថិំ ឱលោកេន្តោ អស្សំ ឱលោកេន្តោ រថំ ឱលោកេន្តោ បត្តិំ ឱលោកេន្តោ កុមារកេ ឱលោកេន្តោ កុមារិកាយោ ឱលោកេន្តោ ឥត្ថិយោ ឱលោកេន្តោ បុរិសេ ឱលោកេន្តោ អន្តរាបណំ ឱលោកេន្តោ ឃរមុខានិ ឱលោកេន្តោ ឧទ្ធំ ឱលោកេន្តោ អធោ ឱលោកេន្តោ ទិសាវិទិសំ វិបេក្ខមានោ គច្ឆតិ។ ឯវម្បិ ខិត្តចក្ខុ ហោតិ។>
      text <អថ វា ភិក្ខុ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ ឯវម្បិ ខិត្តចក្ខុ ហោតិ។>
      text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អនុយុត្តា វិហរន្តិ សេយ្យថិទំ នច្ចំ គីតំ វាទិតំ បេក្ខំ អក្ខានំ បាណិស្សរំ វេតាឡំ កុម្ភថូណំ សោភនកំ ចណ្ឌាលំ វំសំ ធោវនំ ហត្ថិយុទ្ធំ អស្សយុទ្ធំ មហិំសយុទ្ធំ ឧសភយុទ្ធំ អជយុទ្ធំ មេណ្ឌយុទ្ធំ កុក្កុដយុទ្ធំ វដ្ដកយុទ្ធំ ទណ្ឌយុទ្ធំ មុដ្ឋិយុទ្ធំ និព្ពុទ្ធំ ឧយ្យោធិកំ ពលគ្គំ សេនាព្យូហំ អនីកទស្សនំ ឥតិ វា។ ឥតិ ឯវរូបំ វិសូកទស្សនំ អនុយុត្តោ ហោតិ។ ឯវម្បិ ខិត្តចក្ខុ ហោតិ។>
      text <កថំ ឱក្ខិត្តចក្ខុ ហោតិ។ ឥធេកច្ចោ ភិក្ខុ ន ចក្ខុលោលោ ន ចក្ខុលោលិយេន សមន្នាគតោ ហោតិ។ អទិដ្ឋំ ទក្ខិតព្ពំ ទិដ្ឋំ សមតិក្កមិតព្ពន្តិ ន អារាមេន អារាមំ ន ឧយ្យានេន ឧយ្យានំ ន គាមេន គាមំ ន និគមេន និគមំ ន នគរេន នគរំ ន រដ្ឋេន រដ្ឋំ ន ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ ហោតិ រូបទស្សនាយ។ ឯវំ ឱក្ខិត្តចក្ខុ ហោតិ។>
      text <អថ វា ភិក្ខុ អន្តរឃរំ បវិដ្ឋោ វីថិំ បដិបន្នោ សំវុតោ គច្ឆតិ។ ន ហត្ថិំ ឱលោកេន្តោ ន អស្សំ ឱលោកេន្តោ ន រថំ ឱលោកេន្តោ ន បត្តិំ ឱលោកេន្តោ ន កុមារកេ ឱលោកេន្តោ ន កុមារិកាយោ ឱលោកេន្តោ ន ឥត្ថិយោ ឱលោកេន្តោ ន បុរិសេ ឱលោកេន្តោ ន អន្តរាបណំ ឱលោកេន្តោ ន ឃរមុខានិ ឱលោកេន្តោ ន ឧទ្ធំ ឱលោកេន្តោ ន អធោ ឱលោកេន្តោ ន ទិសាវិទិសំ វិបេក្ខមានោ គច្ឆតិ។ ឯវម្បិ ឱក្ខិត្តចក្ខុ ហោតិ។>
      text <អថ វា ភិក្ខុ ចក្ខុនា រូបំ ទិស្វា ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ ចក្ខុន្ទ្រិយំ ចក្ខុន្ទ្រិយេ សំវរំ អាបជ្ជតិ។ ឯវម្បិ ឱក្ខិត្តចក្ខុ ហោតិ។>
      text <យថា វា បនេកេ ភោន្តោ សមណព្រាហ្មណា សទ្ធាទេយ្យានិ ភោជនានិ ភុញ្ជិត្វា តេ ឯវរូបំ វិសូកទស្សនំ អនុយុត្តា វិហរន្តិ សេយ្យថិទំ នច្ចំ គីតំ វាទិតំ…បេ។… អនីកទស្សនំ ឥតិ វា។ ឥតិ ឯវរូបា វិសូកទស្សនា បដិវិរតោ។ ឯវម្បិ ឱក្ខិត្តចក្ខុ ហោតិ។>
      text <ន ច បាទលោលោតិ កថំ បាទលោលោ ហោតិ។ ឥធេកច្ចោ ភិក្ខុ បាទលោលោ បាទលោលិយេន សមន្នាគតោ ហោតិ អារាមេន អារាមំ ឧយ្យានេន ឧយ្យានំ គាមេន គាមំ និគមេន និគមំ នគរេន នគរំ រដ្ឋេន រដ្ឋំ ជនបទេន ជនបទំ ទីឃចារិកំ អនវដ្ឋិតចារិកំ អនុយុត្តោ ហោតិ។ ឯវម្បិ បាទលោលោ ហោតិ។>
      text <អថ វា ភិក្ខុ អន្តោសង្ឃារាមេ បាទលោលោ បាទលោលិយេន សមន្នាគតោ ហោតិ ន អត្ថហេតុ ន ការណហេតុ ឧទ្ធតោ អវូបសន្តចិត្តោ បរិវេណតោ បរិវេណំ គច្ឆតិ វិហារតោ វិហារំ គច្ឆតិ អឌ្ឍយោគតោ អឌ្ឍយោគំ គច្ឆតិ បាសាទតោ បាសាទំ គច្ឆតិ ហម្មិយតោ ហម្មិយំ គច្ឆតិ គុហតោ គុហំ គច្ឆតិ លេណតោ លេណំ គច្ឆតិ កុដិយា កុដិំ គច្ឆតិ កូដាគារតោ កូដាគារំ គច្ឆតិ អដ្ដតោ អដ្ដំ គច្ឆតិ មាឡតោ មាឡំ គច្ឆតិ ឧទ្ទណ្ឌតោ ឧទ្ទណ្ឌំ គច្ឆតិ ឧបដ្ឋានសាលតោ ឧបដ្ឋានសាលំ គច្ឆតិ មណ្ឌបតោ មណ្ឌបំ គច្ឆតិ រុក្ខមូលតោ រុក្ខមូលំ គច្ឆតិ យត្ថ វា បន ភិក្ខូ និសីទន្តិ វា គច្ឆន្តិ វា តត្ថ ឯកស្ស វា ទុតិយោ ហោតិ ទ្វិន្នំ វា តតិយោ ហោតិ តិណ្ណំ វា ចតុត្ថោ ហោតិ។ តត្ថ ពហុំ សម្ផប្បលាបំ បលបតិ សេយ្យថិទំ រាជកថំ ចោរកថំ…បេ។… ឥតិ ភវាភវកថំ កថេតិ។ ឯវម្បិ បាទលោលោ ហោតិ។>
      text <ន ច បាទលោលោតិ សោ បច្ចេកសម្ពុទ្ធោ បាទលោលិយា អារតោ វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា បដិសល្លានារាមោ ហោតិ បដិសល្លានរតោ អជ្ឈត្តំ ចេតោសមថមនុយុត្តោ អនិរាកតជ្ឈានោ វិបស្សនាយ សមន្នាគតោ ព្រូហេតា សុញ្ញាគារំ ឈាយី ឈានរតោ ឯកត្តមនុយុត្តោ សទត្ថគរុកោតិ ឱក្ខិត្តចក្ខុ ន ច បាទលោលោ។>
      text <គុត្តិន្ទ្រិយោ រក្ខិតមានសានោតិ។ គុត្តិន្ទ្រិយោតិ សោ បច្ចេកសម្ពុទ្ធោ ចក្ខុនា រូបំ ទិស្វា ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ ចក្ខុន្ទ្រិយំ ចក្ខុន្ទ្រិយេ សំវរំ អាបជ្ជតិ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា… ជិវ្ហាយ រសំ សាយិត្វា… កាយេន ផោដ្ឋព្ពំ ផុសិត្វា … មនសា ធម្មំ វិញ្ញាយ ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ មនិន្ទ្រិយំ មនិន្ទ្រិយេ សំវរំ អាបជ្ជតីតិ គុត្តិន្ទ្រិយោ។ រក្ខិតមានសានោតិ គោបិតមានសានោតិ គុត្តិន្ទ្រិយោ រក្ខិតមានសានោ។>
      text <អនវស្សុតោ បរិឌយ្ហមានោតិ វុត្តញ្ហេតំ អាយស្មតា មហាមោគ្គល្លានេន អវស្សុតបរិយាយញ្ច វោ អាវុសោ ទេសេស្សាមិ អនវស្សុតបរិយាយញ្ច។ តំ សុណាថ សាធុកំ មនសិករោថ ភាសិស្សាមីតិ។ ឯវមាវុសោតិ ខោ តេ ភិក្ខូ អាយស្មតោ មហាមោគ្គល្លានស្ស បច្ចស្សោសុំ។ អាយស្មា មហាមោគ្គល្លានោ ឯតទវោច>
      text <កថំ ចាវុសោ អវស្សុតោ ហោតិ។ ឥធាវុសោ ភិក្ខុ ចក្ខុនា រូបំ ទិស្វា បិយរូបេ រូបេ អធិមុច្ចតិ អប្បិយរូបេ រូបេ ព្យាបជ្ជតិ អនុបដ្ឋិតកាយស្សតិ ច វិហរតិ បរិត្តចេតសោ។ តញ្ច ចេតោវិមុត្តិំ បញ្ញាវិមុត្តិំ យថាភូតំ នប្បជានាតិ យត្ថស្ស តេ ឧប្បន្នា បាបកា អកុសលា ធម្មា អបរិសេសា និរុជ្ឈន្តិ។ សោតេន សទ្ទំ សុត្វា…បេ។… មនសា ធម្មំ វិញ្ញាយ បិយរូបេ ធម្មេ អធិមុច្ចតិ អប្បិយរូបេ ធម្មេ ព្យាបជ្ជតិ អនុបដ្ឋិតកាយស្សតិ ច វិហរតិ បរិត្តចេតសោ។ តញ្ច ចេតោវិមុត្តិំ បញ្ញាវិមុត្តិំ យថាភូតំ នប្បជានាតិ យត្ថស្ស តេ ឧប្បន្នា បាបកា អកុសលា ធម្មា អបរិសេសា និរុជ្ឈន្តិ។ អយំ វុច្ចតាវុសោ ភិក្ខុ អវស្សុតោ ចក្ខុវិញ្ញេយ្យេសុ រូបេសុ…បេ។… អវស្សុតោ មនោវិញ្ញេយ្យេសុ ធម្មេសុ។ ឯវំវិហារិំ ចាវុសោ ភិក្ខុំ ចក្ខុតោ ចេបិ នំ មារោ ឧបសង្កមតិ លភេថេវ មារោ ឱតារំ លភេថ មារោ អារម្មណំ សោតតោ ចេបិ នំ…បេ។… មនតោ ចេបិ នំ មារោ ឧបសង្កមតិ លភេថេវ មារោ ឱតារំ លភេថ មារោ អារម្មណំ។>
      text <សេយ្យថាបិ អាវុសោ នឡាគារំ វា តិណាគារំ វា សុក្ខំ កោឡាបំ តេរោវស្សិកំ។ បុរត្ថិមាយ ចេបិ នំ ទិសាយ បុរិសោ អាទិត្តាយ តិណុក្កាយ ឧបសង្កមេយ្យ លភេថេវ អគ្គិ ឱតារំ លភេថ អគ្គិ អារម្មណំ បច្ឆិមាយ ចេបិ នំ ទិសាយ…បេ។… ឧត្តរាយ ចេបិ នំ ទិសាយ… ទក្ខិណាយ ចេបិ នំ ទិសាយ… ហេដ្ឋិមតោ ចេបិ នំ ទិសាយ… ឧបរិមតោ ចេបិ នំ ទិសាយ… យតោ កុតោចិ ចេបិ នំ បុរិសោ អាទិត្តាយ តិណុក្កាយ ឧបសង្កមេយ្យ លភេថេវ អគ្គិ ឱតារំ លភេថ អគ្គិ អារម្មណំ។ ឯវមេវ ខោ អាវុសោ ឯវំវិហារិំ ភិក្ខុំ ចក្ខុតោ ចេបិ នំ មារោ ឧបសង្កមតិ លភេថេវ មារោ ឱតារំ លភេថ មារោ អារម្មណំ សោតតោ ចេបិ នំ…បេ។… មនតោ ចេបិ នំ មារោ ឧបសង្កមតិ លភេថេវ មារោ ឱតារំ លភេថ មារោ អារម្មណំ។>
      text <ឯវំវិហារិំ ចាវុសោ ភិក្ខុំ រូបា អធិភំសុ ន ភិក្ខុ រូបេ អធិភោសិ សទ្ទា ភិក្ខុំ អធិភំសុ ន ភិក្ខុ សទ្ទេ អធិភោសិ គន្ធា ភិក្ខុំ អធិភំសុ ន ភិក្ខុ គន្ធេ អធិភោសិ រសា ភិក្ខុំ អធិភំសុ ន ភិក្ខុ រសេ អធិភោសិ ផោដ្ឋព្ពា ភិក្ខុំ អធិភំសុ ន ភិក្ខុ ផោដ្ឋព្ពេ អធិភោសិ ធម្មា ភិក្ខុំ អធិភំសុ ន ភិក្ខុ ធម្មេ អធិភោសិ។ អយំ វុច្ចតាវុសោ ភិក្ខុ រូបាធិភូតោ សទ្ទាធិភូតោ គន្ធាធិភូតោ រសាធិភូតោ ផោដ្ឋព្ពាធិភូតោ ធម្មាធិភូតោ អធិភូ អនធិភូតោ អធិភំសុ នំ បាបកា អកុសលា ធម្មា សំកិលេសិកា បោនោភវិកា សទរា ទុក្ខវិបាកា អាយតិំ ជាតិជរាមរណិយា។ ឯវំ ខោ អាវុសោ អវស្សុតោ ហោតិ។>
      text <កថំ ចាវុសោ អនវស្សុតោ ហោតិ។ ឥធាវុសោ ភិក្ខុ ចក្ខុនា រូបំ ទិស្វា បិយរូបេ រូបេ នាធិមុច្ចតិ អប្បិយរូបេ រូបេ ន ព្យាបជ្ជតិ ឧបដ្ឋិតកាយស្សតិ ច វិហរតិ អប្បមាណចេតសោ។ តញ្ច ចេតោវិមុត្តិំ បញ្ញាវិមុត្តិំ យថាភូតំ បជានាតិ យត្ថស្ស តេ ឧប្បន្នា បាបកា អកុសលា ធម្មា អបរិសេសា និរុជ្ឈន្តិ សោតេន សទ្ទំ សុត្វា…បេ។… មនសា ធម្មំ វិញ្ញាយ បិយរូបេ ធម្មេ នាធិមុច្ចតិ អប្បិយរូបេ ធម្មេ ន ព្យាបជ្ជតិ ឧបដ្ឋិតកាយស្សតិ ច វិហរតិ អប្បមាណចេតសោ។ តញ្ច ចេតោវិមុត្តិំ បញ្ញាវិមុត្តិំ យថាភូតំ បជានាតិ យត្ថស្ស តេ ឧប្បន្នា បាបកា អកុសលា ធម្មា អបរិសេសា និរុជ្ឈន្តិ។ អយំ វុច្ចតាវុសោ ភិក្ខុ អនវស្សុតោ ចក្ខុវិញ្ញេយ្យេសុ រូបេសុ…បេ។… អនវស្សុតោ មនោវិញ្ញេយ្យេសុ ធម្មេសុ។ ឯវំវិហារិំ ចាវុសោ ភិក្ខុំ ចក្ខុតោ ចេបិ នំ មារោ ឧបសង្កមតិ នេវ លភេថ មារោ ឱតារំ ន លភេថ មារោ អារម្មណំ សោតតោ ចេបិ នំ…បេ។… មនតោ ចេបិ នំ មារោ ឧបសង្កមតិ នេវ លភេថ មារោ ឱតារំ ន លភេថ មារោ អារម្មណំ។>
      text <សេយ្យថាបិ អាវុសោ កូដាគារា វា កូដាគារសាលា វា ពហលមត្តិកា អទ្ទាវលេបនា បុរត្ថិមាយ ចេបិ នំ ទិសាយ បុរិសោ អាទិត្តាយ តិណុក្កាយ ឧបសង្កមេយ្យ នេវ លភេថ អគ្គិ ឱតារំ ន លភេថ អគ្គិ អារម្មណំ បច្ឆិមាយ ចេបិ នំ ទិសាយ… ឧត្តរាយ ចេបិ នំ ទិសាយ… ទក្ខិណាយ ចេបិ នំ ទិសាយ… ហេដ្ឋិមតោ ចេបិ នំ ទិសាយ… ឧបរិមតោ ចេបិ នំ ទិសាយ… យតោ កុតោចិ ចេបិ នំ បុរិសោ អាទិត្តាយ តិណុក្កាយ ឧបសង្កមេយ្យ នេវ លភេថ អគ្គិ ឱតារំ ន លភេថ អគ្គិ អារម្មណំ។ ឯវមេវ ខោ អាវុសោ ឯវំវិហារិំ ភិក្ខុំ ចក្ខុតោ ចេបិ នំ មារោ ឧបសង្កមតិ នេវ លភេថ មារោ ឱតារំ ន លភេថ មារោ អារម្មណំ សោតតោ ចេបិ នំ…បេ។… មនតោ ចេបិ នំ មារោ ឧបសង្កមតិ នេវ លភេថ មារោ ឱតារំ ន លភេថ មារោ អារម្មណំ។>
      text <ឯវំវិហារី ចាវុសោ ភិក្ខុ រូបេ អធិភោសិ ន រូបា ភិក្ខុំ អធិភំសុ សទ្ទេ ភិក្ខុ អធិភោសិ ន សទ្ទា ភិក្ខុំ អធិភំសុ គន្ធេ ភិក្ខុ អធិភោសិ ន គន្ធា ភិក្ខុំ អធិភំសុ រសេ ភិក្ខុ អធិភោសិ ន រសា ភិក្ខុំ អធិភំសុ ផោដ្ឋព្ពេ ភិក្ខុ អធិភោសិ ន ផោដ្ឋព្ពា ភិក្ខុំ អធិភំសុ ធម្មេ ភិក្ខុ អធិភោសិ ន ធម្មា ភិក្ខុំ អធិភំសុ។ អយំ វុច្ចតាវុសោ ភិក្ខុ រូបាធិភូ សទ្ទាធិភូ គន្ធាធិភូ រសាធិភូ ផោដ្ឋព្ពាធិភូ ធម្មាធិភូ អធិភូ អនធិភូតោ។ អធិភោសិ តេ បាបកេ អកុសលេ ធម្មេ សំកិលេសិកេ បោនោភវិកេ សទរេ ទុក្ខវិបាកេ អាយតិំ ជាតិជរាមរណិយេ។ ឯវំ ខោ អាវុសោ អនវស្សុតោ ហោតីតិ អនវស្សុតោ។>
      text <អបរិឌយ្ហមានោតិ រាគជេន បរិឡាហេន អបរិឌយ្ហមានោ ទោសជេន បរិឡាហេន អបរិឌយ្ហមានោ មោហជេន បរិឡាហេន អបរិឌយ្ហមានោតិ អនវស្សុតោ អបរិឌយ្ហមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥០>
        text <ឱហារយិត្វា គិហិព្យញ្ជនានិ សញ្ឆន្នបត្តោ យថា បារិឆត្តកោ>
        text <កាសាយវត្ថោ អភិនិក្ខមិត្វា ឯកោ ចរេ ខគ្គវិសាណកប្បោ។>
        text <ឱហារយិត្វា គិហិព្យញ្ជនានិ សញ្ឆន្នបត្តោ យថា បារិឆត្តកោ>
        text <កាសាយវត្ថោ អភិនិក្ខមិត្វា ឯកោ ចរេ ខគ្គវិសាណកប្បោតិ។>
      text <ឱហារយិត្វា គិហិព្យញ្ជនានីតិ គិហិព្យញ្ជនានិ វុច្ចន្តិ កេសា ច មស្សូ ច…បេ។… ទីឃទសានិ ឥតិ វា។ ឱហារយិត្វា គិហិព្យញ្ជនានីតិ គិហិព្យញ្ជនានិ ឱរោបយិត្វា សមោរោបយិត្វា និក្ខិបិត្វា បដិប្បស្សម្ភិត្វាតិ ឱហារយិត្វា គិហិព្យញ្ជនានិ។>
      text <សញ្ឆន្នបត្តោ យថា បារិឆត្តកោតិ យថា សោ បារិឆត្តកោ កោវិឡារោ ពហលបត្តបលាសោ សន្ទច្ឆាយោ ឯវមេវ សោ បច្ចេកសម្ពុទ្ធោ បរិបុណ្ណបត្តចីវរធរោតិ សញ្ឆន្នបត្តោ យថា បារិឆត្តកោ។>
      text <កាសាយវត្ថោ អភិនិក្ខមិត្វាតិ សោ បច្ចេកសម្ពុទ្ធោ សព្ពំ ឃរាវាសបលិពោធំ ឆិន្ទិត្វា បុត្តទារំ បលិពោធំ ឆិន្ទិត្វា ញាតិបលិពោធំ ឆិន្ទិត្វា មិត្តាមច្ចបលិពោធំ ឆិន្ទិត្វា សន្និធិបលិពោធំ ឆិន្ទិត្វា កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិត្វា អកិញ្ចនភាវំ ឧបគន្ត្វា ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ កាសាយវត្ថោ អភិនិក្ខមិត្វា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      stand <តតិយោ វគ្គោ។>
    text <ចតុត្ថវគ្គោ>
      text <១៥១>
        text <រសេសុ គេធំ អករំ អលោលោ អនញ្ញបោសី សបទានចារី>
        text <កុលេ កុលេ អប្បដិពទ្ធចិត្តោ ឯកោ ចរេ ខគ្គវិសាណកប្បោ។>
        text <អនញ្ញបោសិមញ្ញាតំ ទន្តំ សារេ បតិដ្ឋិតំ>
        text <ខីណាសវំ វន្តទោសំ តមហំ ព្រូមិ ព្រាហ្មណន្តិ។>
        text <រសេសុ គេធំ អករំ អលោលោ អនញ្ញបោសី សបទានចារី>
        text <កុលេ កុលេ អប្បដិពទ្ធចិត្តោ ឯកោ ចរេ ខគ្គវិសាណកប្បោតិ។>
      text <រសេសុ គេធំ អករំ អលោលោតិ។ រសោតិ មូលរសោ ខន្ធរសោ តចរសោ បត្តរសោ បុប្ផរសោ ផលរសោ អម្ពិលំ មធុរំ តិត្តកំ កដុកំ លោណិកំ ខារិកំ លម្ពិកំ កសាវោ សាទុ អសាទុ សីតំ ឧណ្ហំ។ សន្តេកេ សមណព្រាហ្មណា រសគិទ្ធា។ តេ ជិវ្ហគ្គេន រសគ្គានិ បរិយេសន្តា អាហិណ្ឌន្តិ។ តេ អម្ពិលំ លភិត្វា អនម្ពិលំ បរិយេសន្តិ អនម្ពិលំ លភិត្វា អម្ពិលំ បរិយេសន្តិ មធុរំ លភិត្វា អមធុរំ បរិយេសន្តិ អមធុរំ លភិត្វា មធុរំ បរិយេសន្តិ តិត្តកំ លភិត្វា អតិត្តកំ បរិយេសន្តិ អតិត្តកំ លភិត្វា តិត្តកំ បរិយេសន្តិ កដុកំ លភិត្វា អកុដកំ បរិយេសន្តិ អកុដកំ លភិត្វា កដុកំ បរិយេសន្តិ លោណិកំ លភិត្វា អលោណិកំ បរិយេសន្តិ អលោណិកំ លភិត្វា លោណិកំ បរិយេសន្តិ ខារិកំ លភិត្វា អខារិកំ បរិយេសន្តិ អខារិកំ លភិត្វា ខារិកំ បរិយេសន្តិ កសាវំ លភិត្វា អកសាវំ បរិយេសន្តិ អកសាវំ លភិត្វា កសាវំ បរិយេសន្តិ លម្ពិកំ លភិត្វា អលម្ពិកំ បរិយេសន្តិ អលម្ពិកំ លភិត្វា លម្ពិកំ បរិយេសន្តិ សាទុំ លភិត្វា អសាទុំ បរិយេសន្តិ អសាទុំ លភិត្វា សាទុំ បរិយេសន្តិ សីតំ លភិត្វា ឧណ្ហំ បរិយេសន្តិ ឧណ្ហំ លភិត្វា សីតំ បរិយេសន្តិ។ តេ យំ យំ លភន្តិ តេន តេន ន តុស្សន្តិ អបរាបរំ បរិយេសន្តិ។ មនាបិកេសុ រសេសុ រត្តា គិទ្ធា គថិតា មុច្ឆិតា អជ្ឈោសន្នា លគ្គា លគ្គិតា បលិពុទ្ធា។ សា រសតណ្ហា តស្ស បច្ចេកសម្ពុទ្ធស្ស បហីនា ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា។ តស្មា សោ បច្ចេកសម្ពុទ្ធោ បដិសង្ខា យោនិសោ អាហារំ អាហារេតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ។ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុវិហារោ ចាតិ។>
      text <យថា វណំ អាលិម្បេយ្យ យាវទេវ អារុហណត្ថាយ យថា វា អក្ខំ អព្ភញ្ជេយ្យ យាវទេវ ភារស្ស និត្ថរណត្ថាយ យថា បុត្តមំសំ អាហារំ អាហរេយ្យ យាវទេវ កន្តារស្ស និត្ថរណត្ថាយ ឯវមេវ សោ បច្ចេកសម្ពុទ្ធោ បដិសង្ខា យោនិសោ អាហារំ អាហារេតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ។ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុវិហារោ ចាតិ។ រសតណ្ហាយ អារតោ វិរតោ បដិវិរតោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ រសេសុ គេធំ អករំ។>
      text <អលោលោតិ លោលុប្បំ វុច្ចតិ តណ្ហា។ យោ រាគោ សារាគោ…បេ។… អភិជ្ឈា លោភោ អកុសលមូលំ។ សា លោលុប្បា តណ្ហា តស្ស បច្ចេកសម្ពុទ្ធស្ស បហីនា ឧច្ឆិន្នមូលា តាលាវត្ថុកតា អនភាវំកតា អាយតិំ អនុប្បាទធម្មា។ តស្មា បច្ចេកសម្ពុទ្ធោ អលោលោតិ រសេសុ គេធំ អករំ អលោលោ។>
      text <អនញ្ញបោសី សបទានចារីតិ អនញ្ញបោសីតិ សោ បច្ចេកសម្ពុទ្ធោ អត្តានញ្ញេវ បោសេតិ ន បរន្តិ។>
      text <អនញ្ញបោសី សបទានចារីតិ សោ បច្ចេកសម្ពុទ្ធោ បុព្ពណ្ហសមយំ និវាសេត្វា បត្តចីវរមាទាយ គាមំ វា និគមំ វា បិណ្ឌាយ បវិសតិ រក្ខិតេនេវ កាយេន រក្ខិតាយ វាចាយ រក្ខិតេន ចិត្តេន ឧបដ្ឋិតាយ សតិយា សំវុតេហិ ឥន្ទ្រិយេហិ។ ឱក្ខិត្តចក្ខុ ឥរិយាបថសម្បន្នោ កុលា កុលំ អនតិក្កមន្តោ បិណ្ឌាយ ចរតីតិ អនញ្ញបោសី សបទានចារី។>
      text <កុលេ កុលេ អប្បដិពទ្ធចិត្តោតិ ទ្វីហិ ការណេហិ បដិពទ្ធចិត្តោ ហោតិ អត្តានំ វា នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ អត្តានំ វា ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតិ។ កថំ អត្តានំ នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ។ តុម្ហេ មេ ពហូបការា អហំ តុម្ហេ និស្សាយ លភាមិ ចីវរបិណ្ឌបាតសេនាសនគិលានបច្ចយភេសជ្ជបរិក្ខារំ។ យម្បិ មេ អញ្ញេ ទាតុំ វា កាតុំ វា មញ្ញន្តិ តុម្ហេ និស្សាយ តុម្ហេ បស្សន្តា។ យម្បិ មេ បោរាណំ មាតាបេត្តិកំ នាមគោត្តំ តម្បិ មេ អន្តរហិតំ តុម្ហេហិ អហំ ញាយាមិ អសុកស្ស កុលុបកោ អសុកាយ កុលុបកោតិ។ ឯវំ អត្តានំ នីចំ ឋបេន្តោ បរំ ឧច្ចំ ឋបេន្តោ បដិពទ្ធចិត្តោ ហោតិ។>
      text <កថំ អត្តានំ ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតិ។ អហំ តុម្ហាកំ ពហូបការោ តុម្ហេ មំ អាគម្ម ពុទ្ធំ សរណំ គតា ធម្មំ សរណំ គតា សង្ឃំ សរណំ គតា បាណាតិបាតា បដិវិរតា អទិន្នាទានា បដិវិរតា កាមេសុមិច្ឆាចារា បដិវិរតា មុសាវាទា បដិវិរតា សុរាមេរយមជ្ជបមាទដ្ឋានា បដិវិរតា តុម្ហាកំ អហំ ឧទ្ទេសំ ទេមិ បរិបុច្ឆំ ទេមិ ឧបោសថំ អាចិក្ខាមិ នវកម្មំ អធិដ្ឋាមិ អថ ច បន តុម្ហេ មំ ឧជ្ឈិត្វា អញ្ញេ សក្ករោថ គរុំ ករោថ មានេថ បូជេថាតិ។ ឯវំ អត្តានំ ឧច្ចំ ឋបេន្តោ បរំ នីចំ ឋបេន្តោ បដិពទ្ធចិត្តោ ហោតិ។>
      text <កុលេ កុលេ អប្បដិពទ្ធចិត្តោតិ សោ បច្ចេកសម្ពុទ្ធោ កុលបលិពោធេន អប្បដិពទ្ធចិត្តោ ហោតិ គណបលិពោធេន អប្បដិពទ្ធចិត្តោ ហោតិ អាវាសបលិពោធេន អប្បដិពទ្ធចិត្តោ ហោតិ ចីវរបលិពោធេន អប្បដិពទ្ធចិត្តោ ហោតិ បិណ្ឌបាតបលិពោធេន អប្បដិពទ្ធចិត្តោ ហោតិ សេនាសនបលិពោធេន អប្បដិពទ្ធចិត្តោ ហោតិ គិលានបច្ចយភេសជ្ជបរិក្ខារបលិពោធេន អប្បដិពទ្ធចិត្តោ ហោតីតិ កុលេ កុលេ អប្បដិពទ្ធចិត្តោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥២>
        text <បហាយ បញ្ចាវរណានិ ចេតសោ ឧបក្កិលេសេ ព្យបនុជ្ជ សព្ពេ>
        text <អនិស្សិតោ ឆេត្វ សិនេហទោសំ ឯកោ ចរេ ខគ្គវិសាណកប្បោ។>
        text <បហាយ បញ្ចាវរណានិ ចេតសោ ឧបក្កិលេសេ ព្យបនុជ្ជ សព្ពេ>
        text <អនិស្សិតោ ឆេត្វ សិនេហទោសំ ឯកោ ចរេ ខគ្គវិសាណកប្បោតិ។>
      text <បហាយ បញ្ចាវរណានិ ចេតសោតិ សោ បច្ចេកសម្ពុទ្ធោ កាមច្ឆន្ទនីវរណំ បហាយ បជហិត្វា វិនោទេត្វា ព្យន្តីករិត្វា អនភាវំ គមេត្វា ព្យាបាទនីវរណំ… ថិនមិទ្ធនីវរណំ… ឧទ្ធច្ចកុក្កុច្ចនីវរណំ… វិចិកិច្ឆានីវរណំ បហាយ បជហិត្វា វិនោទេត្វា ព្យន្តីករិត្វា អនភាវំ គមេត្វា វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតីតិ បហាយ បញ្ចាវរណានិ ចេតសោ។>
      text <ឧបក្កិលេសេ ព្យបនុជ្ជ សព្ពេតិ រាគោ ចិត្តស្ស ឧបក្កិលេសោ ទោសោ ចិត្តស្ស ឧបក្កិលេសោ មោហោ ចិត្តស្ស ឧបក្កិលេសោ កោធោ… ឧបនាហោ…បេ។… សព្ពាកុសលាភិសង្ខារា ចិត្តស្ស ឧបក្កិលេសា។ ឧបក្កិលេសេ ព្យបនុជ្ជ សព្ពេតិ សព្ពេ ចិត្តស្ស ឧបក្កិលេសេ ព្យបនុជ្ជ បនុទិត្វា បជហិត្វា វិនោទេត្វា ព្យន្តីករិត្វា អនភាវំ គមេត្វាតិ ឧបក្កិលេសេ ព្យបនុជ្ជ សព្ពេ។>
      text <អនិស្សិតោ ឆេត្វ សិនេហទោសន្តិ។ អនិស្សិតោតិ ទ្វេ និស្សយា តណ្ហានិស្សយោ ច ទិដ្ឋិនិស្សយោ ច…បេ។… អយំ តណ្ហានិស្សយោ…បេ។… អយំ ទិដ្ឋិនិស្សយោ។ សិនេហោតិ ទ្វេ ស្នេហា តណ្ហាស្នេហោ ច ទិដ្ឋិស្នេហោ ច…បេ។… អយំ តណ្ហាស្នេហោ…បេ។… អយំ ទិដ្ឋិស្នេហោ។ ទោសោតិ យោ ចិត្តស្ស អាឃាតោ បដិឃាតោ បដិឃំ បដិវិរោធោ កោបោ បកោបោ សម្បកោបោ ទោសោ បទោសោ សម្បទោសោ ចិត្តស្ស ព្យាបត្តិ មនោបទោសោ កោធោ កុជ្ឈនា កុជ្ឈិតត្តំ ទោសោ ទុស្សនា ទុស្សិតត្តំ ព្យាបត្តិ ព្យាបជ្ជនា ព្យាបជ្ជិតត្តំ ចណ្ឌិក្កំ អសុរោបោ អនត្តមនតា ចិត្តស្ស។ អនិស្សិតោ ឆេត្វ សិនេហទោសន្តិ សោ បច្ចេកសម្ពុទ្ធោ តណ្ហាស្នេហញ្ច ទិដ្ឋិស្នេហញ្ច ទោសញ្ច ឆេត្វា ឧច្ឆិន្ទិត្វា សមុច្ឆិន្ទិត្វា បជហិត្វា វិនោទេត្វា ព្យន្តីករិត្វា អនភាវំ គមេត្វា ចក្ខុំ អនិស្សិតោ សោតំ អនិស្សិតោ…បេ។… ទិដ្ឋសុតមុតវិញ្ញាតព្ពេ ធម្មេ អនិស្សិតោ អនល្លីនោ អនុបគតោ អនជ្ឈោសិតោ អនធិមុត្តោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ អនិស្សិតោ ឆេត្វ សិនេហទោសំ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៣>
        text <វិបិដ្ឋិកត្វាន សុខំ ទុខញ្ច បុព្ពេវ ច សោមនស្សទោមនស្សំ>
        text <លទ្ធានុបេក្ខំ សមថំ វិសុទ្ធំ ឯកោ ចរេ ខគ្គវិសាណកប្បោ។>
        text <វិបិដ្ឋិកត្វាន សុខំ ទុខញ្ច បុព្ពេវ ច សោមនស្សទោមនស្សំ>
        text <លទ្ធានុបេក្ខំ សមថំ វិសុទ្ធំ ឯកោ ចរេ ខគ្គវិសាណកប្បោតិ។>
      text <វិបិដ្ឋិកត្វាន សុខំ ទុខញ្ច បុព្ពេវ ច សោមនស្សទោមនស្សន្តិ សោ បច្ចេកសម្ពុទ្ធោ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតីតិ វិបិដ្ឋិកត្វាន សុខំ ទុខញ្ច បុព្ពេវ ច សោមនស្សទោមនស្សំ។>
      text <លទ្ធានុបេក្ខំ សមថំ វិសុទ្ធន្តិ។ ឧបេក្ខាតិ យា ចតុត្ថជ្ឈានេ ឧបេក្ខា ឧបេក្ខនា អជ្ឈុបេក្ខនា ចិត្តសមតា ចិត្តប្បស្សទ្ធតា មជ្ឈត្តតា ចិត្តស្ស។ សមថោតិ យា ចិត្តស្ស ឋិតិ សណ្ឋិតិ អវដ្ឋិតិ អវិសាហារោ អវិក្ខេបោ អវិសាហដមានសតា សមថោ សមាធិន្ទ្រិយំ សមាធិពលំ សម្មាសមាធិ ចតុត្ថជ្ឈានេ ឧបេក្ខា ច សមថោ ច សុទ្ធា ហោន្តិ វិសុទ្ធា បរិយោទាតា អនង្គណា វិគតូបក្កិលេសា មុទុភូតា កម្មនិយា ឋិតា អានេញ្ជប្បត្តា។ លទ្ធានុបេក្ខំ សមថំ វិសុទ្ធន្តិ ចតុត្ថជ្ឈានំ ឧបេក្ខញ្ច សមថញ្ច លទ្ធា លភិត្វា វិន្ទិត្វា បដិលភិត្វាតិ លទ្ធានុបេក្ខំ សមថំ វិសុទ្ធំ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៤>
        text <អារទ្ធវីរិយោ បរមត្ថបត្តិយា អលីនចិត្តោ អកុសីតវុត្តិ>
        text <ទឡ្ហនិក្កមោ ថាមពលូបបន្នោ ឯកោ ចរេ ខគ្គវិសាណកប្បោ។>
        text <នាសិស្សំ ន បិវិស្សាមិ វិហារតោ ន និក្ខមេ>
        text <នបិ បស្សំ និបាតេស្សំ តណ្ហាសល្លេ អនូហតេតិ។>
        text <អារទ្ធវីរិយោ បរមត្ថបត្តិយា អលីនចិត្តោ អកុសីតវុត្តិ>
        text <ទឡ្ហនិក្កមោ ថាមពលូបបន្នោ ឯកោ ចរេ ខគ្គវិសាណកប្បោតិ។>
      text <អារទ្ធវីរិយោ បរមត្ថបត្តិយាតិ បរមត្ថំ វុច្ចតិ អមតំ និព្ពានំ។ យោ សោ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានំ។ បរមត្ថស្ស បត្តិយា លាភាយ បដិលាភាយ អធិគមាយ ផស្សនាយ សច្ឆិកិរិយាយ អារទ្ធវីរិយោ វិហរតិ អកុសលានំ ធម្មានំ បហានាយ កុសលានំ ធម្មានំ សម្បទាយ ថាមវា ទឡ្ហបរក្កមោ អនិក្ខិត្តធុរោ កុសលេសុ ធម្មេសូតិ អារទ្ធវីរិយោ បរមត្ថបត្តិយា។>
      text <អលីនចិត្តោ អកុសីតវុត្តីតិ សោ បច្ចេកសម្ពុទ្ធោ អនុប្បន្នានំ បាបកានំ អកុសលានំ ធម្មានំ អនុប្បាទាយ ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតិ ឧប្បន្នានំ បាបកានំ អកុសលានំ ធម្មានំ បហានាយ…បេ។… អនុប្បន្នានំ កុសលានំ ធម្មានំ ឧប្បាទាយ…បេ។… ឧប្បន្នានំ កុសលានំ ធម្មានំ ឋិតិយា អសម្មោសាយ ភិយ្យោភាវាយ វេបុល្លាយ ភាវនាយ បារិបូរិយា ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតីតិ ឯវំ អលីនចិត្តោ អកុសីតវុត្តិ។>
      text <អថ វា កាមំ តចោ ច ន្ហារុ ច អដ្ឋិ ច អវសិស្សតុ សរីរេ ឧបសុស្សតុ មំសលោហិតំ យំ តំ បុរិសថាមេន បុរិសពលេន បុរិសវីរិយេន បុរិសបរក្កមេន បត្តព្ពំ ន តំ អបាបុណិត្វា វីរិយស្ស សណ្ឋានំ ភវិស្សតីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ន តាវាហំ ឥមំ បល្លង្កំ ភិន្ទិស្សាមិ យាវ មេ ន អនុបាទាយ អាសវេហិ ចិត្តំ វិមុច្ចិស្សតីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ន តាវាហំ ឥមម្ហា អាសនា វុដ្ឋហិស្សាមិ យាវ មេ ន អនុបាទាយ អាសវេហិ ចិត្តំ វិមុច្ចិស្សតីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ន តាវាហំ ឥមម្ហា ចង្កមា ឱរោហិស្សាមិ…បេ។… វិហារា និក្ខមិស្សាមិ… អឌ្ឍយោគា និក្ខមិស្សាមិ… បាសាទា និក្ខមិស្សាមិ… ហម្មិយា និក្ខមិស្សាមិ… គុហាយ និក្ខមិស្សាមិ… លេណា និក្ខមិស្សាមិ… កុដិយា និក្ខមិស្សាមិ… កូដាគារា និក្ខមិស្សាមិ… អដ្ដា និក្ខមិស្សាមិ… មាឡា និក្ខមិស្សាមិ… ឧទ្ទណ្ឌា និក្ខមិស្សាមិ … ឧបដ្ឋានសាលាយ និក្ខមិស្សាមិ… មណ្ឌបា និក្ខមិស្សាមិ… រុក្ខមូលា និក្ខមិស្សាមិ យាវ មេ ន អនុបាទាយ អាសវេហិ ចិត្តំ វិមុច្ចិស្សតីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ឥមស្មិំយេវ បុព្ពណ្ហសមយេ អរិយធម្មំ អាហរិស្សាមិ សមាហរិស្សាមិ អធិគច្ឆិស្សាមិ ផស្សយិស្សាមិ សច្ឆិករិស្សាមីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។ ឥមស្មិំយេវ មជ្ឈន្ហិកសមយេ…បេ។… សាយន្ហសមយេ …បេ។… បុរេភត្តំ… បច្ឆាភត្តំ… បុរិមយាមំ… មជ្ឈិមយាមំ… បច្ឆិមយាមំ… កាឡេ… ជុណ្ហេ… វស្សេ… ហេមន្តេ … គិម្ហេ… បុរិមេ វយោខន្ធេ… មជ្ឈិមេ វយោខន្ធេ… បច្ឆិមេ វយោខន្ធេ អរិយធម្មំ អាហរិស្សាមិ សមាហរិស្សាមិ អធិគច្ឆិស្សាមិ ផស្សយិស្សាមិ សច្ឆិករិស្សាមីតិ ចិត្តំ បគ្គណ្ហាតិ បទហតិ។ ឯវម្បិ អលីនចិត្តោ អកុសីតវុត្តិ។>
      text <ទឡ្ហនិក្កមោ ថាមពលូបបន្នោតិ សោ បច្ចេកសម្ពុទ្ធោ ទឡ្ហសមាទានោ អហោសិ កុសលេសុ ធម្មេសុ អវដ្ឋិតសមាទានោ កាយសុចរិតេ វចីសុចរិតេ មនោសុចរិតេ ទានសំវិភាគេ សីលសមាទានេ ឧបោសថុបវាសេ មត្តេយ្យតាយ បេត្តេយ្យតាយ សាមញ្ញតាយ ព្រហ្មញ្ញតាយ កុលេជេដ្ឋាបចាយិតាយ អញ្ញតរញ្ញតរេសុ អធិកុសលេសុ ធម្មេសូតិ ទឡ្ហនិក្កមោ។ ថាមពលូបបន្នោតិ សោ បច្ចេកសម្ពុទ្ធោ ថាមេន ច ពលេន ច វីរិយេន ច បរក្កមេន ច បញ្ញាយ ច ឧបេតោ ហោតិ សមុបេតោ ឧបាគតោ សមុបាគតោ ឧបបន្នោ សមុបបន្នោ សមន្នាគតោតិ ទឡ្ហនិក្កមោ ថាមពលូបបន្នោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៥>
        text <បដិសល្លានំ ឈានមរិញ្ចមានោ ធម្មេសុ និច្ចំ អនុធម្មចារី>
        text <អាទីនវំ សម្មសិតា ភវេសុ ឯកោ ចរេ ខគ្គវិសាណកប្បោ។>
        text <បដិសល្លានំ ឈានមរិញ្ចមានោ ធម្មេសុ និច្ចំ អនុធម្មចារី>
        text <អាទីនវំ សម្មសិតា ភវេសុ ឯកោ ចរេ ខគ្គវិសាណកប្បោតិ។>
      text <បដិសល្លានំ ឈានមរិញ្ចមានោតិ សោ បច្ចេកសម្ពុទ្ធោ បដិសល្លានារាមោ ហោតិ បដិសល្លានរតោ អជ្ឈត្តំ ចេតោសមថមនុយុត្តោ អនិរាកតជ្ឈានោ វិបស្សនាយ សមន្នាគតោ ព្រូហេតា សុញ្ញាគារំ ឈាយី ឈានរតោ ឯកត្តមនុយុត្តោ សទត្ថគរុកោតិ បដិសល្លានំ។ ឈានមរិញ្ចមានោតិ សោ បច្ចេកសម្ពុទ្ធោ ទ្វីហិ ការណេហិ ឈានំ ន រិញ្ចតិ អនុប្បន្នស្ស វា បឋមស្ស ឈានស្ស ឧប្បាទាយ យុត្តោ បយុត្តោ សំយុត្តោ អាយុត្តោ សមាយុត្តោ អនុប្បន្នស្ស វា ទុតិយស្ស ឈានស្ស…បេ។… អនុប្បន្នស្ស វា តតិយស្ស ឈានស្ស… អនុប្បន្នស្ស វា ចតុត្ថស្ស ឈានស្ស ឧប្បាទាយ យុត្តោ បយុត្តោ សំយុត្តោ អាយុត្តោ សមាយុត្តោតិ ឯវម្បិ ឈានំ ន រិញ្ចតិ។>
      text <អថ វា ឧប្បន្នំ វា បឋមំ ឈានំ អាសេវតិ ភាវេតិ ពហុលីករោតិ ឧប្បន្នំ វា ទុតិយំ ឈានំ…បេ។… ឧប្បន្នំ វា តតិយំ ឈានំ… ឧប្បន្នំ វា ចតុត្ថំ ឈានំ អាសេវតិ ភាវេតិ ពហុលីករោតិ។ ឯវម្បិ ឈានំ ន រិញ្ចតីតិ បដិសល្លានំ ឈានមរិញ្ចមានោ។>
      text <ធម្មេសុ និច្ចំ អនុធម្មចារីតិ ធម្មា វុច្ចន្តិ ចត្តារោ សតិបដ្ឋានា…បេ។… អរិយោ អដ្ឋង្គិកោ មគ្គោ។ កតមេ អនុធម្មា។ សម្មាបដិបទា អបច្ចនីកបដិបទា អន្វត្ថបដិបទា ធម្មានុធម្មបដិបទា សីលេសុ បរិបូរការិតា ឥន្ទ្រិយេសុ គុត្តទ្វារតា ភោជនេ មត្តញ្ញុតា ជាគរិយានុយោគោ សតិសម្បជញ្ញំ ឥមេ វុច្ចន្តិ អនុធម្មា។ ធម្មេសុ និច្ចំ អនុធម្មចារីតិ ធម្មេសុ និច្ចកាលំ ធុវកាលំ សតតំ សមិតំ អវោកិណ្ណំ បោង្ខានុបោង្ខំ ឧទកូមិកជាតំ>
      text <អវីចិសន្តតិសហិតំ ផស្សិតំ បុរេភត្តំ បច្ឆាភត្តំ បុរិមយាមំ មជ្ឈិមយាមំ បច្ឆិមយាមំ កាឡេ ជុណ្ហេ វស្សេ ហេមន្តេ គិម្ហេ បុរិមេ វយោខន្ធេ មជ្ឈិមេ វយោខន្ធេ បច្ឆិមេ វយោខន្ធេ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ ធម្មេសុ និច្ចំ អនុធម្មចារី។>
      text <អាទីនវំ សម្មសិតា ភវេសូតិ សព្ពេ សង្ខារា អនិច្ចាតិ អាទីនវំ សម្មសិតា ភវេសុ សព្ពេ សង្ខារា ទុក្ខាតិ…បេ។… សព្ពេ ធម្មា អនត្តាតិ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ អាទីនវំ សម្មសិតា ភវេសូតិ អាទីនវំ សម្មសិតា ភវេសុ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៦>
        text <តណ្ហក្ខយំ បត្ថយមប្បមត្តោ អនេឡមូគោ សុតវា សតីមា>
        text <សង្ខាតធម្មោ និយតោ បធានវា ឯកោ ចរេ ខគ្គវិសាណកប្បោ។>
        text <តស្សាយំ បច្ឆិមកោ ភវោ ចរិមោយំ សមុស្សយោ>
        text <ជាតិមរណសំសារោ នត្ថិ តស្ស បុនព្ភវោតិ។>
        text <តណ្ហក្ខយំ បត្ថយមប្បមត្តោ អនេឡមូគោ សុតវា សតីមា>
        text <សង្ខាតធម្មោ និយតោ បធានវា ឯកោ ចរេ ខគ្គវិសាណកប្បោតិ។>
      text <តណ្ហក្ខយំ បត្ថយមប្បមត្តោតិ។ តណ្ហាតិ រូបតណ្ហា…បេ។… ធម្មតណ្ហា។ តណ្ហក្ខយន្តិ រាគក្ខយំ ទោសក្ខយំ មោហក្ខយំ គតិក្ខយំ ឧបបត្តិក្ខយំ បដិសន្ធិក្ខយំ ភវក្ខយំ សំសារក្ខយំ វដ្ដក្ខយំ បត្ថយន្តោ ឥច្ឆន្តោ សាទិយន្តោ បិហយន្តោ អភិជប្បន្តោតិ តណ្ហក្ខយំ បត្ថយំ។ អប្បមត្តោតិ សោ បច្ចេកសម្ពុទ្ធោ សក្កច្ចការី សាតច្ចការី…បេ។… អប្បមាទោ កុសលេសុ ធម្មេសូតិ តណ្ហក្ខយំ បត្ថយមប្បមត្តោ។>
      text <អនេឡមូគោ សុតវា សតីមាតិ។ អនេឡមូគោតិ សោ បច្ចេកសម្ពុទ្ធោ បណ្ឌិតោ បញ្ញវា ពុទ្ធិមា ញាណី វិភាវី មេធាវី។ សុតវាតិ សោ បច្ចេកសម្ពុទ្ធោ ពហុស្សុតោ ហោតិ សុតធរោ សុតសន្និច្ចយោ។ យេ តេ ធម្មា អាទិកល្យាណា មជ្ឈេកល្យាណា បរិយោសានកល្យាណា សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ អភិវទន្តិ តថារូបាស្ស ធម្មា ពហុស្សុតា ហោន្តិ ធាតា វចសា បរិចិតា មនសានុបេក្ខិតា ទិដ្ឋិយា សុប្បដិវិទ្ធា។ សតីមាតិ សោ បច្ចេកសម្ពុទ្ធោ សតិមា ហោតិ បរមេន សតិនេបក្កេន សមន្នាគតត្តា ចិរកតម្បិ ចិរភាសិតម្បិ សរិតា អនុស្សរិតាតិ អនេឡមូគោ សុតវា សតីមា។>
      text <សង្ខាតធម្មោ និយតោ បធានវាតិ សង្ខាតធម្មោ វុច្ចតិ ញាណំ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ។ សង្ខាតធម្មោតិ សោ បច្ចេកសម្ពុទ្ធោ សង្ខាតធម្មោ ញាតធម្មោ តុលិតធម្មោ តីរិតធម្មោ វិភូតធម្មោ វិភាវិតធម្មោ សព្ពេ សង្ខារា អនិច្ចាតិ សង្ខាតធម្មោ…បេ។… យំ កិញ្ចិ សមុទយធម្មំ សព្ពំ តំ និរោធធម្មន្តិ សង្ខាតធម្មោ ញាតធម្មោ តុលិតធម្មោ តីរិតធម្មោ វិភូតធម្មោ វិភាវិតធម្មោ។ អថ វា តស្ស បច្ចេកសម្ពុទ្ធស្ស ច ខន្ធា សំខិត្តា ធាតុយោ សំខិត្តា អាយតនានិ សំខិត្តានិ គតិយោ សំខិត្តា ឧបបត្តិយោ សំខិត្តា បដិសន្ធិយោ សំខិត្តា ភវា សំខិត្តា សំសារា សំខិត្តា វដ្ដា សំខិត្តា។ អថ វា សោ បច្ចេកសម្ពុទ្ធោ ខន្ធបរិយន្តេ ឋិតោ ធាតុបរិយន្តេ ឋិតោ អាយតនបរិយន្តេ ឋិតោ គតិបរិយន្តេ ឋិតោ ឧបបត្តិបរិយន្តេ ឋិតោ បដិសន្ធិបរិយន្តេ ឋិតោ ភវបរិយន្តេ ឋិតោ សំសារបរិយន្តេ ឋិតោ វដ្ដបរិយន្តេ ឋិតោ សង្ខារបរិយន្តេ ឋិតោ អន្តិមភវេ ឋិតោ អន្តិមសមុស្សយេ ឋិតោ អន្តិមទេហធរោ បច្ចេកសម្ពុទ្ធោ។>
      text <តំការណា បច្ចេកសម្ពុទ្ធោ សង្ខាតធម្មោ។ និយតោតិ និយាមា វុច្ចន្តិ ចត្តារោ អរិយមគ្គា។ ចតូហិ អរិយមគ្គេហិ សមន្នាគតោតិ និយតោ។ និយាមំ បត្តោ សម្បត្តោ អធិគតោ ផស្សិតោ សច្ឆិកតោ បត្តោ និយាមំ។ បធានវាតិ បធានំ វុច្ចតិ វីរិយំ។ សោ ចេតសោ វីរិយារម្ភោ និក្កមោ បរក្កមោ ឧយ្យាមោ វាយាមោ ឧស្សាហោ ឧស្សោឡ្ហី ថាមោ ធិតិ អសិថិលបរក្កមោ អនិក្ខិត្តច្ឆន្ទតា អនិក្ខិត្តធុរតា ធុរសម្បគ្គាហោ វីរិយំ វីរិយិន្ទ្រិយំ វីរិយពលំ សម្មាវាយាមោ។ សោ បច្ចេកសម្ពុទ្ធោ ឥមិនា បធានេន ឧបេតោ សមុបេតោ ឧបាគតោ សមុបាគតោ ឧបបន្នោ សមុបបន្នោ សមន្នាគតោ។ តស្មា សោ បច្ចេកសម្ពុទ្ធោ បធានវាតិ សង្ខាតធម្មោ និយតោ បធានវា ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៧>
        text <សីហោវ សទ្ទេសុ អសន្តសន្តោ វាតោវ ជាលម្ហិ អសជ្ជមានោ>
        text <បទុមំវ តោយេន អលិម្បមានោ ឯកោ ចរេ ខគ្គវិសាណកប្បោ។>
        text <សីហោវ សទ្ទេសុ អសន្តសន្តោ វាតោវ ជាលម្ហិ អសជ្ជមានោ>
        text <បទុមំវ តោយេន អលិម្បមានោ ឯកោ ចរេ ខគ្គវិសាណកប្បោតិ។>
      text <សីហោវ សទ្ទេសុ អសន្តសន្តោតិ យថា សីហោ មិគរាជា សទ្ទេសុ អសន្តាសី អបរិសន្តាសី អនុត្រាសី អនុព្ពិគ្គោ អនុស្សង្កី អនុត្រាសោ អភីរូ អច្ឆម្ភី អនុត្រាសី អបលាយី បច្ចេកសម្ពុទ្ធោបិ សទ្ទេសុ អសន្តាសី អបរិសន្តាសី អនុត្រាសី អនុព្ពិគ្គោ អនុស្សង្កី អនុត្រាសោ អភីរូ អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរតីតិ សីហោវ សទ្ទេសុ អសន្តសន្តោ។>
      text <វាតោវ ជាលម្ហិ អសជ្ជមានោតិ។ វាតោតិ បុរត្ថិមា វាតា បច្ឆិមា វាតា ឧត្តរា វាតា ទក្ខិណា វាតា សរជា វាតា អរជា វាតា សីតា វាតា ឧណ្ហា វាតា បរិត្តា វាតា អធិមត្តា វាតា វេរម្ភវាតា បក្ខវាតា សុបណ្ណវាតា តាលបណ្ណវាតា វិធូបនវាតា។ ជាលំ វុច្ចតិ សុត្តជាលំ។ យថា វាតោ ជាលម្ហិ ន សជ្ជតិ ន គណ្ហាតិ ន ពជ្ឈតិ ន បលិពជ្ឈតិ ឯវមេវ ទ្វេ ជាលា តណ្ហាជាលញ្ច ទិដ្ឋិជាលញ្ច…បេ។… ឥទំ តណ្ហាជាលំ…បេ។… ឥទំ ទិដ្ឋិជាលំ។ តស្ស បច្ចេកសម្ពុទ្ធស្ស តណ្ហាជាលំ បហីនំ ទិដ្ឋិជាលំ បដិនិស្សដ្ឋំ តណ្ហាជាលស្ស បហីនត្តា ទិដ្ឋិជាលស្ស បដិនិស្សដ្ឋត្តា សោ បច្ចេកសម្ពុទ្ធោ រូបេ ន សជ្ជតិ សទ្ទេ ន សជ្ជតិ…បេ។… ទិដ្ឋសុតមុតវិញ្ញាតព្ពេសុ ធម្មេសុ ន សជ្ជតិ ន គណ្ហាតិ ន ពជ្ឈតិ ន បលិពជ្ឈតិ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ វាតោវ ជាលម្ហិ អសជ្ជមានោ។>
      text <បទុមំវ តោយេន អលិម្បមានោតិ បទុមំ វុច្ចតិ បទុមបុប្ផំ។ តោយំ វុច្ចតិ ឧទកំ។ យថា បទុមបុប្ផំ តោយេន ន លិម្បតិ ន បលិម្បតិ ន ឧបលិម្បតិ អលិត្តំ អបលិត្តំ អនុបលិត្តំ ឯវមេវ ទ្វេ លេបា តណ្ហាលេបោ ច ទិដ្ឋិលេបោ ច…បេ។… អយំ តណ្ហាលេបោ…បេ។… អយំ ទិដ្ឋិលេបោ។ តស្ស បច្ចេកសម្ពុទ្ធស្ស តណ្ហាលេបោ បហីនោ ទិដ្ឋិលេបោ បដិនិស្សដ្ឋោ។ តណ្ហាលេបស្ស បហីនត្តា ទិដ្ឋិលេបស្ស បដិនិសដ្ឋត្តា សោ បច្ចេកសម្ពុទ្ធោ រូបេ ន លិម្បតិ សទ្ទេ ន លិម្បតិ…បេ។… ទិដ្ឋសុតមុតវិញ្ញាតព្ពេសុ ធម្មេសុ ន លិម្បតិ ន បលិម្បតិ ន ឧបលិម្បតិ អលិត្តោ អបលិត្តោ អនុបលិត្តោ និក្ខន្តោ និស្សដោ វិប្បមុត្តោ វិសញ្ញុត្តោ វិមរិយាទិកតេន ចេតសា វិហរតីតិ បទុមំវ តោយេន អលិម្បមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៨>
        text <សីហោ យថា ទាឋពលី បសយ្ហ រាជា មិគានំ អភិភុយ្យ ចារី>
        text <សេវេថ បន្តានិ សេនាសនានិ ឯកោ ចរេ ខគ្គវិសាណកប្បោ។>
        text <សីហោ យថា ទាឋពលី បសយ្ហ រាជា មិគានំ អភិភុយ្យ ចារី>
        text <សេវេថ បន្តានិ សេនាសនានិ ឯកោ ចរេ ខគ្គវិសាណកប្បោតិ។>
      text <សីហោ យថា ទាឋពលី បសយ្ហ រាជា មិគានំ អភិភុយ្យ ចារីតិ យថា សីហោ មិគរាជា ទាឋពលី ទាឋាវុធោ សព្ពេ តិរច្ឆានគតេ បាណេ អភិភុយ្យ អភិភវិត្វា អជ្ឈោត្ថរិត្វា បរិយាទិយិត្វា មទ្ទិត្វា ចរតិ វិហរតិ ឥរិយតិ វត្តេតិ បាលេតិ យបេតិ យាបេតិ បច្ចេកសម្ពុទ្ធោបិ បញ្ញាពលី បញ្ញាវុធោ សព្ពបាណភូតេ បុគ្គលេ បញ្ញាយ អភិភុយ្យ អភិភវិត្វា អជ្ឈោត្ថរិត្វា បរិយាទិយិត្វា មទ្ទិត្វា ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ សីហោ យថា ទាឋពលី បសយ្ហ រាជា មិគានំ អភិភុយ្យ ចារី។>
      text <សេវេថ បន្តានិ សេនាសនានីតិ យថា សីហោ មិគរាជា អរញ្ញវនមជ្ឈោគាហេត្វា ចរតិ វិហរតិ ឥរិយតិ វត្តេតិ បាលេតិ យបេតិ យាបេតិ បច្ចេកសម្ពុទ្ធោបិ អរញ្ញវនបត្ថានិ បន្តានិ សេនាសនានិ បដិសេវតិ អប្បសទ្ទានិ អប្បនិគ្ឃោសានិ វិជនវាតានិ មនុស្សរាហស្សេយ្យកានិ បដិសល្លានសារុប្បានិ។ សោ ឯកោ គច្ឆតិ ឯកោ តិដ្ឋតិ ឯកោ និសីទតិ ឯកោ សេយ្យំ កប្បេតិ ឯកោ គាមំ បិណ្ឌាយ បវិសតិ ឯកោ បដិក្កមតិ ឯកោ រហោ និសីទតិ ឯកោ ចង្កមំ អធិដ្ឋាតិ ឯកោ ចរតិ វិហរតិ ឥរិយតិ វត្តេតិ បាលេតិ យបេតិ យាបេតីតិ សេវេថ បន្តានិ សេនាសនានិ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៥៩>
        text <មេត្តំ ឧបេក្ខំ ករុណំ វិមុត្តិំ អាសេវមានោ មុទិតញ្ច កាលេ>
        text <សព្ពេន លោកេន អវិរុជ្ឈមានោ ឯកោ ចរេ ខគ្គវិសាណកប្បោ។>
        text <មេត្តំ ឧបេក្ខំ ករុណំ វិមុត្តិំ អាសេវមានោ មុទិតញ្ច កាលេ>
        text <សព្ពេន លោកេន អវិរុជ្ឈមានោ ឯកោ ចរេ ខគ្គវិសាណកប្បោតិ។>
      text <មេត្តំ ឧបេក្ខំ ករុណំ វិមុត្តិំ អាសេវមានោ មុទិតញ្ច កាលេតិ សោ បច្ចេកសម្ពុទ្ធោ មេត្តាសហគតេន ចេតសា ឯកំ ទិសំ ផរិត្វា វិហរតិ តថា ទុតិយំ តថា តតិយំ តថា ចតុត្ថំ ឥតិ ឧទ្ធមធោ តិរិយំ សព្ពធិ សព្ពត្តតាយ សព្ពាវន្តំ លោកំ មេត្តាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតិ ករុណាសហគតេន ចេតសា…បេ។… មុទិតាសហគតេន ចេតសា…បេ។… ឧបេក្ខាសហគតេន ចេតសា វិបុលេន មហគ្គតេន អប្បមាណេន អវេរេន អព្យាបជ្ជេន ផរិត្វា វិហរតីតិ មេត្តំ ឧបេក្ខំ ករុណំ វិមុត្តិំ អាសេវមានោ មុទិតញ្ច កាលេ។>
      text <សព្ពេន លោកេន អវិរុជ្ឈមានោតិ មេត្តាយ ភាវិតត្តា យេ បុរត្ថិមាយ ទិសាយ សត្តា តេ អប្បដិកូលា ហោន្តិ យេ បច្ឆិមាយ ទិសាយ សត្តា…បេ។… យេ ឧត្តរាយ ទិសាយ សត្តា… យេ ទក្ខិណាយ ទិសាយ សត្តា… យេ បុរត្ថិមាយ អនុទិសាយ សត្តា… យេ បច្ឆិមាយ អនុទិសាយ សត្តា… យេ ឧត្តរាយ អនុទិសាយ សត្តា… យេ ទក្ខិណាយ អនុទិសាយ សត្តា… យេ ហេដ្ឋិមាយ ទិសាយ សត្តា… យេ ឧបរិមាយ ទិសាយ សត្តា… យេ ទសសុ ទិសាសុ សត្តា តេ អប្បដិកូលា ហោន្តិ។ ករុណាយ ភាវិតត្តា… មុទិតាយ ភាវិតត្តា… ឧបេក្ខាយ ភាវិតត្តា យេ បុរត្ថិមាយ ទិសាយ សត្តា…បេ។… យេ ទសសុ ទិសាសុ សត្តា តេ អប្បដិកូលា ហោន្តិ។ សព្ពេន លោកេន អវិរុជ្ឈមានោតិ សព្ពេន លោកេន អវិរុជ្ឈមានោ អប្បដិវិរុជ្ឈមានោ អនាឃាតិយមានោ អប្បដិហញ្ញមានោតិ សព្ពេន លោកេន អវិរុជ្ឈមានោ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៦០>
        text <រាគញ្ច ទោសញ្ច បហាយ មោហំ សន្ទាលយិត្វាន សំយោជនានិ>
        text <អសន្តសំ ជីវិតសង្ខយម្ហិ ឯកោ ចរេ ខគ្គវិសាណកប្បោ។>
        text <រាគញ្ច ទោសញ្ច បហាយ មោហំ សន្ទាលយិត្វាន សំយោជនានិ>
        text <អសន្តសំ ជីវិតសង្ខយម្ហិ ឯកោ ចរេ ខគ្គវិសាណកប្បោតិ។>
      text <រាគញ្ច ទោសញ្ច បហាយ មោហន្តិ។ រាគោតិ យោ រាគោ សារាគោ…បេ។… អភិជ្ឈា លោភោ អកុសលមូលំ។ ទោសោតិ យោ ចិត្តស្ស អាឃាតោ…បេ។… ចណ្ឌិក្កំ អសុរោបោ អនត្តមនតា ចិត្តស្ស។ មោហោតិ ទុក្ខេ អញ្ញាណំ…បេ។… អវិជ្ជាលង្គី មោហោ អកុសលមូលំ។ រាគញ្ច ទោសញ្ច បហាយ មោហន្តិ សោ បច្ចេកសម្ពុទ្ធោ រាគញ្ច ទោសញ្ច មោហញ្ច បហាយ បជហិត្វា វិនោទេត្វា ព្យន្តីករិត្វា អនភាវំ គមេត្វាតិ រាគញ្ច ទោសញ្ច បហាយ មោហំ។>
      text <សន្ទាលយិត្វាន សំយោជនានីតិ។ ទស សំយោជនានិ កាមរាគសំយោជនំ បដិឃសំយោជនំ…បេ។… អវិជ្ជាសំយោជនំ។ សន្ទាលយិត្វាន សំយោជនានីតិ ទស សំយោជនានិ សន្ទាលយិត្វា បទាលយិត្វា សម្បទាលយិត្វា បជហិត្វា វិនោទេត្វា ព្យន្តីករិត្វា អនភាវំ គមេត្វាតិ សន្ទាលយិត្វាន សំយោជនានិ។>
      text <អសន្តសំ ជីវិតសង្ខយម្ហីតិ សោ បច្ចេកសម្ពុទ្ធោ ជីវិតបរិយោសានេ អសន្តាសី អនុត្រាសី អនុព្ពិគ្គោ អនុស្សង្កី អនុត្រាសោ អភីរូ អច្ឆម្ភី អនុត្រាសី អបលាយី បហីនភយភេរវោ វិគតលោមហំសោ វិហរតីតិ អសន្តសំ ជីវិតសង្ខយម្ហិ ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      text <១៦១>
        text <ភជន្តិ សេវន្តិ ច ការណត្ថា និក្ការណា ទុល្លភា អជ្ជ មិត្តា>
        text <អត្តត្ថបញ្ញា អសុចី មនុស្សា ឯកោ ចរេ ខគ្គវិសាណកប្បោ។>
        text <ភជន្តិ សេវន្តិ ច ការណត្ថា និក្ការណា ទុល្លភា អជ្ជ មិត្តា>
        text <អត្តត្ថបញ្ញា អសុចី មនុស្សា ឯកោ ចរេ ខគ្គវិសាណកប្បោតិ។>
        text <អជិតោ តិស្សមេត្តេយ្យោ បុណ្ណកោ អថ មេត្តគូ>
        text <ធោតកោ ឧបសីវោ ច នន្ទោ ច អថ ហេមកោ។>
        text <តោទេយ្យ-កប្បា ទុភយោ ជតុកណ្ណី ច បណ្ឌិតោ>
        text <ភទ្រាវុធោ ឧទយោ ច បោសាលោ ចាបិ ព្រាហ្មណោ>
        text <មោឃរាជា ច មេធាវី បិង្គិយោ ច មហាឥសិ។>
        text <សោឡសានំ បនេតេសំ ព្រាហ្មណានំវ សាសនំ>
        text <បារាយនានំ និទ្ទេសា តត្តកា ច ភវន្តិ ហិ។>
        text <ខគ្គវិសាណសុត្តានំ និទ្ទេសាបិ តថេវ ច>
        text <និទ្ទេសា ទុវិធា ញេយ្យា បរិបុណ្ណា សុលក្ខិតាតិ។>
      text <ភជន្តិ សេវន្តិ ច ការណត្ថាតិ អត្តត្ថការណា បរត្ថការណា ឧភយត្ថការណា ទិដ្ឋធម្មិកត្ថការណា សម្បរាយិកត្ថការណា បរមត្ថការណា ភជន្តិ សម្ភជន្តិ សេវន្តិ និសេវន្តិ សំសេវន្តិ បដិសេវន្តីតិ ភជន្តិ សេវន្តិ ច ការណត្ថា។>
      text <និក្ការណា ទុល្លភា អជ្ជ មិត្តាតិ ទ្វេ មិត្តា អគារិកមិត្តោ ច អនាគារិកមិត្តោ ច…បេ។… អយំ អគារិកមិត្តោ…បេ។… អយំ អនាគារិកមិត្តោ។ និក្ការណា ទុល្លភា អជ្ជ មិត្តាតិ ឥមេ ទ្វេ មិត្តា អការណា និក្ការណា អហេតូ អប្បច្ចយា ទុល្លភា ទុល្លទ្ធា សុទុល្លទ្ធា តិ និក្ការណា ទុល្លភា អជ្ជ មិត្តា។>
      text <អត្តត្ថបញ្ញា អសុចី មនុស្សាតិ។ អត្តត្ថបញ្ញាតិ អត្តនោ អត្ថាយ អត្តនោ ហេតុ អត្តនោ បច្ចយា អត្តនោ ការណា ភជន្តិ សម្ភជន្តិ សេវន្តិ និសេវន្តិ សំសេវន្តិ បដិសេវន្តិ អាចរន្តិ សមាចរន្តិ បយិរុបាសន្តិ បរិបុច្ឆន្តិ បរិបញ្ហន្តីតិ អត្តត្ថបញ្ញា។ អសុចី មនុស្សាតិ អសុចិនា កាយកម្មេន សមន្នាគតាតិ អសុចី មនុស្សា អសុចិនា វចីកម្មេន សមន្នាគតាតិ អសុចី មនុស្សា អសុចិនា មនោកម្មេន សមន្នាគតាតិ អសុចី មនុស្សា អសុចិនា បាណាតិបាតេន…បេ។… អសុចិនា អទិន្នាទានេន… អសុចិនា កាមេសុមិច្ឆាចារេន… អសុចិនា មុសាវាទេន… អសុចិយា បិសុណាយ វាចាយ សមន្នាគតា… អសុចិយា ផរុសាយ វាចាយ សមន្នាគតា… អសុចិនា សម្ផប្បលាបេន សមន្នាគតា… អសុចិយា អភិជ្ឈាយ សមន្នាគតា… អសុចិនា ព្យាបាទេន សមន្នាគតាតិ អសុចី មនុស្សា អសុចិយា មិច្ឆាទិដ្ឋិយា សមន្នាគតាតិ អសុចី មនុស្សា អសុចិយា ចេតនាយ សមន្នាគតាតិ អសុចី មនុស្សា អសុចិយា បត្ថនាយ សមន្នាគតាតិ អសុចី មនុស្សា អសុចិនា បណិធិនា សមន្នាគតាតិ អសុចី មនុស្សា អសុចី ហីនា និហីនា ឱមកា លាមកា ឆតុក្កា បរិត្តាតិ អត្តត្ថបញ្ញា អសុចី មនុស្សា។>
      text <ឯកោ ចរេ ខគ្គវិសាណកប្បោតិ។ ឯកោតិ សោ បច្ចេកសម្ពុទ្ធោ បព្ពជ្ជាសង្ខាតេន ឯកោ…បេ។… ចរេតិ អដ្ឋ ចរិយាយោ…បេ។… ខគ្គវិសាណកប្បោតិ យថា ខគ្គស្ស នាម វិសាណំ ឯកំ ហោតិ អទុតិយំ…បេ។… ឯកោ ចរេ ខគ្គវិសាណកប្បោ។ តេនាហ សោ បច្ចេកសម្ពុទ្ធោ>
      stand <ចតុត្ថោ វគ្គោ។>
      stand <ខគ្គវិសាណសុត្តនិទ្ទេសោ និដ្ឋិតោ។>
      stand <ចូឡនិទ្ទេសបាឡិ និដ្ឋិតា។>
