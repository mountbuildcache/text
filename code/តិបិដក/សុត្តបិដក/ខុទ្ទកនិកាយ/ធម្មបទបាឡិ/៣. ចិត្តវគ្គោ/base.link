text <៣។ ចិត្តវគ្គោ>
  text <៣៣>
    text <ផន្ទនំ ចបលំ ចិត្តំ ទូរក្ខំ ទុន្និវារយំ>
    text <ឧជុំ ករោតិ មេធាវី ឧសុការោវ តេជនំ។>
  text <៣៤>
    text <វារិជោវ ថលេ ខិត្តោ ឱកមោកតឧព្ភតោ>
    text <បរិផន្ទតិទំ ចិត្តំ មារធេយ្យំ បហាតវេ។>
  text <៣៥>
    text <ទុន្និគ្គហស្ស លហុនោ យត្ថកាមនិបាតិនោ>
    text <ចិត្តស្ស ទមថោ សាធុ ចិត្តំ ទន្តំ សុខាវហំ។>
  text <៣៦>
    text <សុទុទ្ទសំ សុនិបុណំ យត្ថកាមនិបាតិនំ>
    text <ចិត្តំ រក្ខេថ មេធាវី ចិត្តំ គុត្តំ សុខាវហំ។>
  text <៣៧>
    text <ទូរង្គមំ ឯកចរំ អសរីរំ គុហាសយំ>
    text <យេ ចិត្តំ សំយមេស្សន្តិ មោក្ខន្តិ មារពន្ធនា។>
  text <៣៨>
    text <អនវដ្ឋិតចិត្តស្ស សទ្ធម្មំ អវិជានតោ>
    text <បរិប្លវបសាទស្ស បញ្ញា ន បរិបូរតិ។>
  text <៣៩>
    text <អនវស្សុតចិត្តស្ស អនន្វាហតចេតសោ>
    text <បុញ្ញបាបបហីនស្ស នត្ថិ ជាគរតោ ភយំ។>
  text <៤០>
    text <កុម្ភូបមំ កាយមិមំ វិទិត្វា នគរូបមំ ចិត្តមិទំ ឋបេត្វា>
    text <យោធេថ មារំ បញ្ញាវុធេន ជិតញ្ច រក្ខេ អនិវេសនោ សិយា។>
  text <៤១>
    text <អចិរំ វតយំ កាយោ បថវិំ អធិសេស្សតិ>
    text <ឆុទ្ធោ អបេតវិញ្ញាណោ និរត្ថំវ កលិង្គរំ។>
  text <៤២>
    text <ទិសោ ទិសំ យំ តំ កយិរា វេរី វា បន វេរិនំ>
    text <មិច្ឆាបណិហិតំ ចិត្តំ បាបិយោ នំ តតោ ករេ។>
  text <៤៣>
    text <ន តំ មាតា បិតា កយិរា អញ្ញេ វាបិ ច ញាតកា>
    text <សម្មាបណិហិតំ ចិត្តំ សេយ្យសោ នំ តតោ ករេ។>
  stand <ចិត្តវគ្គោ តតិយោ និដ្ឋិតោ។>
