text <១០។ ទណ្ឌវគ្គោ>
  text <១២៩>
    text <សព្ពេ តសន្តិ ទណ្ឌស្ស សព្ពេ ភាយន្តិ មច្ចុនោ>
    text <អត្តានំ ឧបមំ កត្វា ន ហនេយ្យ ន ឃាតយេ។>
  text <១៣០>
    text <សព្ពេ តសន្តិ ទណ្ឌស្ស សព្ពេសំ ជីវិតំ បិយំ>
    text <អត្តានំ ឧបមំ កត្វា ន ហនេយ្យ ន ឃាតយេ។>
  text <១៣១>
    text <សុខកាមានិ ភូតានិ យោ ទណ្ឌេន វិហិំសតិ>
    text <អត្តនោ សុខមេសានោ បេច្ច សោ ន លភតេ សុខំ។>
  text <១៣២>
    text <សុខកាមានិ ភូតានិ យោ ទណ្ឌេន ន ហិំសតិ>
    text <អត្តនោ សុខមេសានោ បេច្ច សោ លភតេ សុខំ។>
  text <១៣៣>
    text <មាវោច ផរុសំ កញ្ចិ វុត្តា បដិវទេយ្យុ តំ>
    text <ទុក្ខា ហិ សារម្ភកថា បដិទណ្ឌា ផុសេយ្យុ តំ។>
  text <១៣៤>
    text <សចេ នេរេសិ អត្តានំ កំសោ ឧបហតោ យថា>
    text <ឯស បត្តោសិ និព្ពានំ សារម្ភោ តេ ន វិជ្ជតិ។>
  text <១៣៥>
    text <យថា ទណ្ឌេន គោបាលោ គាវោ បាជេតិ គោចរំ>
    text <ឯវំ ជរា ច មច្ចុ ច អាយុំ បាជេន្តិ បាណិនំ។>
  text <១៣៦>
    text <អថ បាបានិ កម្មានិ ករំ ពាលោ ន ពុជ្ឈតិ>
    text <សេហិ កម្មេហិ ទុម្មេធោ អគ្គិទឌ្ឍោវ តប្បតិ។>
  text <១៣៧>
    text <យោ ទណ្ឌេន អទណ្ឌេសុ អប្បទុដ្ឋេសុ ទុស្សតិ>
    text <ទសន្នមញ្ញតរំ ឋានំ ខិប្បមេវ និគច្ឆតិ។>
  text <១៣៨>
    text <វេទនំ ផរុសំ ជានិំ សរីរស្ស ច ភេទនំ>
    text <គរុកំ វាបិ អាពាធំ ចិត្តក្ខេបញ្ច បាបុណេ។>
  text <១៣៩>
    text <រាជតោ វា ឧបសគ្គំ អព្ភក្ខានញ្ច ទារុណំ>
    text <បរិក្ខយញ្ច ញាតីនំ ភោគានញ្ច បភង្គុរំ។>
  text <១៤០>
    text <អថ វាស្ស អគារានិ អគ្គិ ឌហតិ បាវកោ>
    text <កាយស្ស ភេទា ទុប្បញ្ញោ និរយំ សោបបជ្ជតិ។>
  text <១៤១>
    text <ន នគ្គចរិយា ន ជដា ន បង្កា នានាសកា ថណ្ឌិលសាយិកា វា>
    text <រជោជល្លំ ឧក្កុដិកប្បធានំ សោធេន្តិ មច្ចំ អវិតិណ្ណកង្ខំ។>
  text <១៤២>
    text <អលង្កតោ ចេបិ សមំ ចរេយ្យ សន្តោ ទន្តោ និយតោ ព្រហ្មចារី>
    text <សព្ពេសុ ភូតេសុ និធាយ ទណ្ឌំ សោ ព្រាហ្មណោ សោ សមណោ ស ភិក្ខុ។>
  text <១៤៣>
    text <ហិរីនិសេធោ បុរិសោ កោចិ លោកស្មិ វិជ្ជតិ>
    text <យោ និទ្ទំ អបពោធេតិ អស្សោ ភទ្រោ កសាមិវ។>
  text <១៤៤>
    text <អស្សោ យថា ភទ្រោ កសានិវិដ្ឋោ អាតាបិនោ សំវេគិនោ ភវាថ>
    text <សទ្ធាយ សីលេន ច វីរិយេន ច សមាធិនា ធម្មវិនិច្ឆយេន ច>
    text <សម្បន្នវិជ្ជាចរណា បតិស្សតា ជហិស្សថ ទុក្ខមិទំ អនប្បកំ។>
  text <១៤៥>
    text <ឧទកញ្ហិ នយន្តិ នេត្តិកា ឧសុការា នមយន្តិ តេជនំ>
    text <ទារុំ នមយន្តិ តច្ឆកា អត្តានំ ទមយន្តិ សុព្ពតា។>
  stand <ទណ្ឌវគ្គោ ទសមោ និដ្ឋិតោ។>
