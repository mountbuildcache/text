text <១៦។ បិយវគ្គោ>
  text <២០៩>
    text <អយោគេ យុញ្ជមត្តានំ យោគស្មិញ្ច អយោជយំ>
    text <អត្ថំ ហិត្វា បិយគ្គាហី បិហេតត្តានុយោគិនំ។>
  text <២១០>
    text <មា បិយេហិ សមាគញ្ឆិ អប្បិយេហិ កុទាចនំ>
    text <បិយានំ អទស្សនំ ទុក្ខំ អប្បិយានញ្ច ទស្សនំ។>
  text <២១១>
    text <តស្មា បិយំ ន កយិរាថ បិយាបាយោ ហិ បាបកោ>
    text <គន្ថា តេសំ ន វិជ្ជន្តិ យេសំ នត្ថិ បិយាប្បិយំ។>
  text <២១២>
    text <បិយតោ ជាយតី សោកោ បិយតោ ជាយតី ភយំ>
    text <បិយតោ វិប្បមុត្តស្ស នត្ថិ សោកោ កុតោ ភយំ។>
  text <២១៣>
    text <បេមតោ ជាយតី សោកោ បេមតោ ជាយតី ភយំ>
    text <បេមតោ វិប្បមុត្តស្ស នត្ថិ សោកោ កុតោ ភយំ។>
  text <២១៤>
    text <រតិយា ជាយតី សោកោ រតិយា ជាយតី ភយំ>
    text <រតិយា វិប្បមុត្តស្ស នត្ថិ សោកោ កុតោ ភយំ។>
  text <២១៥>
    text <កាមតោ ជាយតី សោកោ កាមតោ ជាយតី ភយំ>
    text <កាមតោ វិប្បមុត្តស្ស នត្ថិ សោកោ កុតោ ភយំ។>
  text <២១៦>
    text <តណ្ហាយ ជាយតី សោកោ តណ្ហាយ ជាយតី ភយំ>
    text <តណ្ហាយ វិប្បមុត្តស្ស នត្ថិ សោកោ កុតោ ភយំ។>
  text <២១៧>
    text <សីលទស្សនសម្បន្នំ ធម្មដ្ឋំ សច្ចវេទិនំ>
    text <អត្តនោ កម្ម កុព្ពានំ តំ ជនោ កុរុតេ បិយំ។>
  text <២១៨>
    text <ឆន្ទជាតោ អនក្ខាតេ មនសា ច ផុដោ សិយា>
    text <កាមេសុ ច អប្បដិពទ្ធចិត្តោ ឧទ្ធំសោតោតិ វុច្ចតិ។>
  text <២១៩>
    text <ចិរប្បវាសិំ បុរិសំ ទូរតោ សោត្ថិមាគតំ>
    text <ញាតិមិត្តា សុហជ្ជា ច អភិនន្ទន្តិ អាគតំ។>
  text <២២០>
    text <តថេវ កតបុញ្ញម្បិ អស្មា លោកា បរំ គតំ>
    text <បុញ្ញានិ បដិគណ្ហន្តិ បិយំ ញាតីវ អាគតំ។>
  stand <បិយវគ្គោ សោឡសមោ និដ្ឋិតោ។>
