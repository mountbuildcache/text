text <២។ អប្បមាទវគ្គោ>
  text <២១>
    text <អប្បមាទោ អមតបទំ បមាទោ មច្ចុនោ បទំ>
    text <អប្បមត្តា ន មីយន្តិ យេ បមត្តា យថា មតា។>
  text <២២>
    text <ឯវំ វិសេសតោ ញត្វា អប្បមាទម្ហិ បណ្ឌិតា>
    text <អប្បមាទេ បមោទន្តិ អរិយានំ គោចរេ រតា។>
  text <២៣>
    text <តេ ឈាយិនោ សាតតិកា និច្ចំ ទឡ្ហបរក្កមា>
    text <ផុសន្តិ ធីរា និព្ពានំ យោគក្ខេមំ អនុត្តរំ។>
  text <២៤>
    text <ឧដ្ឋានវតោ សតីមតោ សុចិកម្មស្ស និសម្មការិនោ>
    text <សញ្ញតស្ស ធម្មជីវិនោ អប្បមត្តស្ស យសោភិវឌ្ឍតិ។>
  text <២៥>
    text <ឧដ្ឋានេនប្បមាទេន សំយមេន ទមេន ច>
    text <ទីបំ កយិរាថ មេធាវី យំ ឱឃោ នាភិកីរតិ។>
  text <២៦>
    text <បមាទមនុយុញ្ជន្តិ ពាលា ទុម្មេធិនោ ជនា>
    text <អប្បមាទញ្ច មេធាវី ធនំ សេដ្ឋំវ រក្ខតិ។>
  text <២៧>
    text <មា បមាទមនុយុញ្ជេថ មា កាមរតិសន្ថវំ>
    text <អប្បមត្តោ ហិ ឈាយន្តោ បប្បោតិ វិបុលំ សុខំ។>
  text <២៨>
    text <បមាទំ អប្បមាទេន យទា នុទតិ បណ្ឌិតោ>
    text <បញ្ញាបាសាទមារុយ្ហ អសោកោ សោកិនិំ បជំ>
    text <បព្ពតដ្ឋោវ ភូមដ្ឋេ ធីរោ ពាលេ អវេក្ខតិ។>
  text <២៩>
    text <អប្បមត្តោ បមត្តេសុ សុត្តេសុ ពហុជាគរោ>
    text <អពលស្សំវ សីឃស្សោ ហិត្វា យាតិ សុមេធសោ។>
  text <៣០>
    text <អប្បមាទេន មឃវា ទេវានំ សេដ្ឋតំ គតោ>
    text <អប្បមាទំ បសំសន្តិ បមាទោ គរហិតោ សទា។>
  text <៣១>
    text <អប្បមាទរតោ ភិក្ខុ បមាទេ ភយទស្សិ វា>
    text <សំយោជនំ អណុំ ថូលំ ឌហំ អគ្គីវ គច្ឆតិ។>
  text <៣២>
    text <អប្បមាទរតោ ភិក្ខុ បមាទេ ភយទស្សិ វា>
    text <អភព្ពោ បរិហានាយ និព្ពានស្សេវ សន្តិកេ។>
  stand <អប្បមាទវគ្គោ ទុតិយោ និដ្ឋិតោ។>
