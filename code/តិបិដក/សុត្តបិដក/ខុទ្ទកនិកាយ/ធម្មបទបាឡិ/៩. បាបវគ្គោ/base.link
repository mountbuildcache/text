text <៩។ បាបវគ្គោ>
  text <១១៦>
    text <អភិត្ថរេថ កល្យាណេ បាបា ចិត្តំ និវារយេ>
    text <ទន្ធញ្ហិ ករោតោ បុញ្ញំ បាបស្មិំ រមតី មនោ។>
  text <១១៧>
    text <បាបញ្ចេ បុរិសោ កយិរា ន នំ កយិរា បុនប្បុនំ>
    text <ន តម្ហិ ឆន្ទំ កយិរាថ ទុក្ខោ បាបស្ស ឧច្ចយោ។>
  text <១១៨>
    text <បុញ្ញញ្ចេ បុរិសោ កយិរា កយិរា នំ បុនប្បុនំ>
    text <តម្ហិ ឆន្ទំ កយិរាថ សុខោ បុញ្ញស្ស ឧច្ចយោ។>
  text <១១៩>
    text <បាបោបិ បស្សតិ ភទ្រំ យាវ បាបំ ន បច្ចតិ>
    text <យទា ច បច្ចតិ បាបំ អថ បាបោ បាបានិ បស្សតិ។>
  text <១២០>
    text <ភទ្រោបិ បស្សតិ បាបំ យាវ ភទ្រំ ន បច្ចតិ>
    text <យទា ច បច្ចតិ ភទ្រំ អថ ភទ្រោ ភទ្រានិ បស្សតិ។>
  text <១២១>
    text <មាវមញ្ញេថ បាបស្ស ន មន្តំ អាគមិស្សតិ>
    text <ឧទពិន្ទុនិបាតេន ឧទកុម្ភោបិ បូរតិ>
    text <ពាលោ បូរតិ បាបស្ស ថោកំ ថោកម្បិ អាចិនំ។>
  text <១២២>
    text <មាវមញ្ញេថ បុញ្ញស្ស ន មន្តំ អាគមិស្សតិ>
    text <ឧទពិន្ទុនិបាតេន ឧទកុម្ភោបិ បូរតិ>
    text <ធីរោ បូរតិ បុញ្ញស្ស ថោកំ ថោកម្បិ អាចិនំ។>
  text <១២៣>
    text <វាណិជោវ ភយំ មគ្គំ អប្បសត្ថោ មហទ្ធនោ>
    text <វិសំ ជីវិតុកាមោវ បាបានិ បរិវជ្ជយេ។>
  text <១២៤>
    text <បាណិម្ហិ ចេ វណោ នាស្ស ហរេយ្យ បាណិនា វិសំ>
    text <នាព្ពណំ វិសមន្វេតិ នត្ថិ បាបំ អកុព្ពតោ។>
  text <១២៥>
    text <យោ អប្បទុដ្ឋស្ស នរស្ស ទុស្សតិ សុទ្ធស្ស បោសស្ស អនង្គណស្ស>
    text <តមេវ ពាលំ បច្ចេតិ បាបំ សុខុមោ រជោ បដិវាតំវ ខិត្តោ។>
  text <១២៦>
    text <គព្ភមេកេ ឧប្បជ្ជន្តិ និរយំ បាបកម្មិនោ>
    text <សគ្គំ សុគតិនោ យន្តិ បរិនិព្ពន្តិ អនាសវា។>
  text <១២៧>
    text <ន អន្តលិក្ខេ ន សមុទ្ទមជ្ឈេ ន បព្ពតានំ វិវរំ បវិស្ស>
    text <ន វិជ្ជតី សោ ជគតិប្បទេសោ យត្ថដ្ឋិតោ មុច្ចេយ្យ បាបកម្មា។>
  text <១២៨>
    text <ន អន្តលិក្ខេ ន សមុទ្ទមជ្ឈេ ន បព្ពតានំ វិវរំ បវិស្ស>
    text <ន វិជ្ជតី សោ ជគតិប្បទេសោ យត្ថដ្ឋិតំ នប្បសហេយ្យ មច្ចុ។>
  stand <បាបវគ្គោ នវមោ និដ្ឋិតោ។>
