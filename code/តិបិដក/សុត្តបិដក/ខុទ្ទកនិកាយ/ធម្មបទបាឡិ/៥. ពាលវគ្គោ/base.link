text <៥។ ពាលវគ្គោ>
  text <៦០>
    text <ទីឃា ជាគរតោ រត្តិ ទីឃំ សន្តស្ស យោជនំ>
    text <ទីឃោ ពាលានំ សំសារោ សទ្ធម្មំ អវិជានតំ។>
  text <៦១>
    text <ចរញ្ចេ នាធិគច្ឆេយ្យ សេយ្យំ សទិសមត្តនោ>
    text <ឯកចរិយំ ទឡ្ហំ កយិរា នត្ថិ ពាលេ សហាយតា។>
  text <៦២>
    text <បុត្តា មត្ថិ ធនម្មត្ថិ ឥតិ ពាលោ វិហញ្ញតិ>
    text <អត្តា ហិ អត្តនោ នត្ថិ កុតោ បុត្តា កុតោ ធនំ។>
  text <៦៣>
    text <យោ ពាលោ មញ្ញតិ ពាល្យំ បណ្ឌិតោ វាបិ តេន សោ>
    text <ពាលោ ច បណ្ឌិតមានី ស វេ ពាលោតិ វុច្ចតិ។>
  text <៦៤>
    text <យាវជីវម្បិ ចេ ពាលោ បណ្ឌិតំ បយិរុបាសតិ>
    text <ន សោ ធម្មំ វិជានាតិ ទព្ពី សូបរសំ យថា។>
  text <៦៥>
    text <មុហុត្តមបិ ចេ វិញ្ញូ បណ្ឌិតំ បយិរុបាសតិ>
    text <ខិប្បំ ធម្មំ វិជានាតិ ជិវ្ហា សូបរសំ យថា។>
  text <៦៦>
    text <ចរន្តិ ពាលា ទុម្មេធា អមិត្តេនេវ អត្តនា>
    text <ករោន្តា បាបកំ កម្មំ យំ ហោតិ កដុកប្ផលំ។>
  text <៦៧>
    text <ន តំ កម្មំ កតំ សាធុ យំ កត្វា អនុតប្បតិ>
    text <យស្ស អស្សុមុខោ រោទំ វិបាកំ បដិសេវតិ។>
  text <៦៨>
    text <តញ្ច កម្មំ កតំ សាធុ យំ កត្វា នានុតប្បតិ>
    text <យស្ស បតីតោ សុមនោ វិបាកំ បដិសេវតិ។>
  text <៦៩>
    text <មធុវា មញ្ញតិ ពាលោ យាវ បាបំ ន បច្ចតិ>
    text <យទា ច បច្ចតិ បាបំ ពាលោ ទុក្ខំ និគច្ឆតិ។>
  text <៧០>
    text <មាសេ មាសេ កុសគ្គេន ពាលោ ភុញ្ជេយ្យ ភោជនំ>
    text <ន សោ សង្ខាតធម្មានំ កលំ អគ្ឃតិ សោឡសិំ។>
  text <៧១>
    text <ន ហិ បាបំ កតំ កម្មំ សជ្ជុ ខីរំវ មុច្ចតិ>
    text <ឌហន្តំ ពាលមន្វេតិ ភស្មច្ឆន្នោវ បាវកោ។>
  text <៧២>
    text <យាវទេវ អនត្ថាយ ញត្តំ ពាលស្ស ជាយតិ>
    text <ហន្តិ ពាលស្ស សុក្កំសំ មុទ្ធមស្ស វិបាតយំ។>
  text <៧៣>
    text <អសន្តំ ភាវនមិច្ឆេយ្យ បុរេក្ខារញ្ច ភិក្ខុសុ>
    text <អាវាសេសុ ច ឥស្សរិយំ បូជា បរកុលេសុ ច។>
  text <៧៤>
    text <មមេវ កត មញ្ញន្តុ គិហីបព្ពជិតា ឧភោ>
    text <មមេវាតិវសា អស្សុ កិច្ចាកិច្ចេសុ កិស្មិចិ>
    text <ឥតិ ពាលស្ស សង្កប្បោ ឥច្ឆា មានោ ច វឌ្ឍតិ។>
  text <៧៥>
    text <អញ្ញា ហិ លាភូបនិសា អញ្ញា និព្ពានគាមិនី>
    text <ឯវមេតំ អភិញ្ញាយ ភិក្ខុ ពុទ្ធស្ស សាវកោ>
    text <សក្ការំ នាភិនន្ទេយ្យ វិវេកមនុព្រូហយេ។>
  stand <ពាលវគ្គោ បញ្ចមោ និដ្ឋិតោ។>
