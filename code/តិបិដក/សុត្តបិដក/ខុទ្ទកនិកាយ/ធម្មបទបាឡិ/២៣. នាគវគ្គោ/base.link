text <២៣។ នាគវគ្គោ>
  text <៣២០>
    text <អហំ នាគោវ សង្គាមេ ចាបតោ បតិតំ សរំ>
    text <អតិវាក្យំ តិតិក្ខិស្សំ ទុស្សីលោ ហិ ពហុជ្ជនោ។>
  text <៣២១>
    text <ទន្តំ នយន្តិ សមិតិំ ទន្តំ រាជាភិរូហតិ>
    text <ទន្តោ សេដ្ឋោ មនុស្សេសុ យោតិវាក្យំ តិតិក្ខតិ។>
  text <៣២២>
    text <វរមស្សតរា ទន្តា អាជានីយា ច សិន្ធវា>
    text <កុញ្ជរា ច មហានាគា អត្តទន្តោ តតោ វរំ។>
  text <៣២៣>
    text <ន ហិ ឯតេហិ យានេហិ គច្ឆេយ្យ អគតំ ទិសំ>
    text <យថាត្តនា សុទន្តេន ទន្តោ ទន្តេន គច្ឆតិ។>
  text <៣២៤>
    text <ធនបាលោ នាម កុញ្ជរោ កដុកភេទនោ ទុន្និវារយោ>
    text <ពទ្ធោ កពឡំ ន ភុញ្ជតិ សុមរតិ នាគវនស្ស កុញ្ជរោ។>
  text <៣២៥>
    text <មិទ្ធី យទា ហោតិ មហគ្ឃសោ ច និទ្ទាយិតា សម្បរិវត្តសាយី>
    text <មហាវរាហោវ និវាបបុដ្ឋោ បុនប្បុនំ គព្ភមុបេតិ មន្ទោ។>
  text <៣២៦>
    text <ឥទំ បុរេ ចិត្តមចារិ ចារិកំ យេនិច្ឆកំ យត្ថកាមំ យថាសុខំ>
    text <តទជ្ជហំ និគ្គហេស្សាមិ យោនិសោ ហត្ថិប្បភិន្នំ វិយ អង្កុសគ្គហោ។>
  text <៣២៧>
    text <អប្បមាទរតា ហោថ សចិត្តមនុរក្ខថ>
    text <ទុគ្គា ឧទ្ធរថត្តានំ បង្កេ សន្នោវ កុញ្ជរោ។>
  text <៣២៨>
    text <សចេ លភេថ និបកំ សហាយំ សទ្ធិំ ចរំ សាធុវិហារិធីរំ>
    text <អភិភុយ្យ សព្ពានិ បរិស្សយានិ ចរេយ្យ តេនត្តមនោ សតីមា។>
  text <៣២៩>
    text <នោ ចេ លភេថ និបកំ សហាយំ សទ្ធិំ ចរំ សាធុវិហារិធីរំ>
    text <រាជាវ រដ្ឋំ វិជិតំ បហាយ ឯកោ ចរេ មាតង្គរញ្ញេវ នាគោ។>
  text <៣៣០>
    text <ឯកស្ស ចរិតំ សេយ្យោ នត្ថិ ពាលេ សហាយតា>
    text <ឯកោ ចរេ ន ច បាបានិ កយិរា អប្បោស្សុក្កោ មាតង្គរញ្ញេវ នាគោ។>
  text <៣៣១>
    text <អត្ថម្ហិ ជាតម្ហិ សុខា សហាយា តុដ្ឋី សុខា យា ឥតរីតរេន>
    text <បុញ្ញំ សុខំ ជីវិតសង្ខយម្ហិ សព្ពស្ស ទុក្ខស្ស សុខំ បហានំ។>
  text <៣៣២>
    text <សុខា មត្តេយ្យតា លោកេ អថោ បេត្តេយ្យតា សុខា>
    text <សុខា សាមញ្ញតា លោកេ អថោ ព្រហ្មញ្ញតា សុខា។>
  text <៣៣៣>
    text <សុខំ យាវ ជរា សីលំ សុខា សទ្ធា បតិដ្ឋិតា>
    text <សុខោ បញ្ញាយ បដិលាភោ បាបានំ អករណំ សុខំ។>
  stand <នាគវគ្គោ តេវីសតិមោ និដ្ឋិតោ។>
