text <៦។ បណ្ឌិតវគ្គោ>
  text <៧៦>
    text <និធីនំវ បវត្តារំ យំ បស្សេ វជ្ជទស្សិនំ>
    text <និគ្គយ្ហវាទិំ មេធាវិំ តាទិសំ បណ្ឌិតំ ភជេ>
    text <តាទិសំ ភជមានស្ស សេយ្យោ ហោតិ ន បាបិយោ។>
  text <៧៧>
    text <ឱវទេយ្យានុសាសេយ្យ អសព្ភា ច និវារយេ>
    text <សតញ្ហិ សោ បិយោ ហោតិ អសតំ ហោតិ អប្បិយោ។>
  text <៧៨>
    text <ន ភជេ បាបកេ មិត្តេ ន ភជេ បុរិសាធមេ>
    text <ភជេថ មិត្តេ កល្យាណេ ភជេថ បុរិសុត្តមេ។>
  text <៧៩>
    text <ធម្មបីតិ សុខំ សេតិ វិប្បសន្នេន ចេតសា>
    text <អរិយប្បវេទិតេ ធម្មេ សទា រមតិ បណ្ឌិតោ។>
  text <៨០>
    text <ឧទកញ្ហិ នយន្តិ នេត្តិកា ឧសុការា នមយន្តិ តេជនំ>
    text <ទារុំ នមយន្តិ តច្ឆកា អត្តានំ ទមយន្តិ បណ្ឌិតា។>
  text <៨១>
    text <សេលោ យថា ឯកឃនោ វាតេន ន សមីរតិ>
    text <ឯវំ និន្ទាបសំសាសុ ន សមិញ្ជន្តិ បណ្ឌិតា។>
  text <៨២>
    text <យថាបិ រហទោ គម្ភីរោ វិប្បសន្នោ អនាវិលោ>
    text <ឯវំ ធម្មានិ សុត្វាន វិប្បសីទន្តិ បណ្ឌិតា។>
  text <៨៣>
    text <សព្ពត្ថ វេ សប្បុរិសា ចជន្តិ ន កាមកាមា លបយន្តិ សន្តោ>
    text <សុខេន ផុដ្ឋា អថ វា ទុខេន ន ឧច្ចាវចំ បណ្ឌិតា ទស្សយន្តិ។>
  text <៨៤>
    text <ន អត្តហេតុ ន បរស្ស ហេតុ ន បុត្តមិច្ឆេ ន ធនំ ន រដ្ឋំ>
    text <ន ឥច្ឆេយ្យ អធម្មេន សមិទ្ធិមត្តនោ ស សីលវា បញ្ញវា ធម្មិកោ សិយា។>
  text <៨៥>
    text <អប្បកា តេ មនុស្សេសុ យេ ជនា បារគាមិនោ>
    text <អថាយំ ឥតរា បជា តីរមេវានុធាវតិ។>
  text <៨៦>
    text <យេ ច ខោ សម្មទក្ខាតេ ធម្មេ ធម្មានុវត្តិនោ>
    text <តេ ជនា បារមេស្សន្តិ មច្ចុធេយ្យំ សុទុត្តរំ។>
  text <៨៧>
    text <កណ្ហំ ធម្មំ វិប្បហាយ សុក្កំ ភាវេថ បណ្ឌិតោ>
    text <ឱកា អនោកមាគម្ម វិវេកេ យត្ថ ទូរមំ។>
  text <៨៨>
    text <តត្រាភិរតិមិច្ឆេយ្យ ហិត្វា កាមេ អកិញ្ចនោ>
    text <បរិយោទបេយ្យ អត្តានំ ចិត្តក្លេសេហិ បណ្ឌិតោ។>
  text <៨៩>
    text <យេសំ សម្ពោធិយង្គេសុ សម្មា ចិត្តំ សុភាវិតំ>
    text <អាទានបដិនិស្សគ្គេ អនុបាទាយ យេ រតា>
    text <ខីណាសវា ជុតិមន្តោ តេ លោកេ បរិនិព្ពុតា។>
  stand <បណ្ឌិតវគ្គោ ឆដ្ឋោ និដ្ឋិតោ។>
