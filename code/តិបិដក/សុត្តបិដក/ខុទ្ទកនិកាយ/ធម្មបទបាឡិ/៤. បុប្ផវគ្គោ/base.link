text <៤។ បុប្ផវគ្គោ>
  text <៤៤>
    text <កោ ឥមំ បថវិំ វិចេស្សតិ យមលោកញ្ច ឥមំ សទេវកំ>
    text <កោ ធម្មបទំ សុទេសិតំ កុសលោ បុប្ផមិវ បចេស្សតិ។>
  text <៤៥>
    text <សេខោ បថវិំ វិចេស្សតិ យមលោកញ្ច ឥមំ សទេវកំ>
    text <សេខោ ធម្មបទំ សុទេសិតំ កុសលោ បុប្ផមិវ បចេស្សតិ។>
  text <៤៦>
    text <ផេណូបមំ កាយមិមំ វិទិត្វា មរីចិធម្មំ អភិសម្ពុធានោ>
    text <ឆេត្វាន មារស្ស បបុប្ផកានិ អទស្សនំ មច្ចុរាជស្ស គច្ឆេ។>
  text <៤៧>
    text <បុប្ផានិ ហេវ បចិនន្តំ ព្យាសត្តមនសំ នរំ>
    text <សុត្តំ គាមំ មហោឃោវ មច្ចុ អាទាយ គច្ឆតិ។>
  text <៤៨>
    text <បុប្ផានិ ហេវ បចិនន្តំ ព្យាសត្តមនសំ នរំ>
    text <អតិត្តញ្ញេវ កាមេសុ អន្តកោ កុរុតេ វសំ។>
  text <៤៩>
    text <យថាបិ ភមរោ បុប្ផំ វណ្ណគន្ធមហេឋយំ>
    text <បលេតិ រសមាទាយ ឯវំ គាមេ មុនី ចរេ។>
  text <៥០>
    text <ន បរេសំ វិលោមានិ ន បរេសំ កតាកតំ>
    text <អត្តនោវ អវេក្ខេយ្យ កតានិ អកតានិ ច។>
  text <៥១>
    text <យថាបិ រុចិរំ បុប្ផំ វណ្ណវន្តំ អគន្ធកំ>
    text <ឯវំ សុភាសិតា វាចា អផលា ហោតិ អកុព្ពតោ។>
  text <៥២>
    text <យថាបិ រុចិរំ បុប្ផំ វណ្ណវន្តំ សុគន្ធកំ>
    text <ឯវំ សុភាសិតា វាចា សផលា ហោតិ កុព្ពតោ។>
  text <៥៣>
    text <យថាបិ បុប្ផរាសិម្ហា កយិរា មាលាគុណេ ពហូ>
    text <ឯវំ ជាតេន មច្ចេន កត្តព្ពំ កុសលំ ពហុំ។>
  text <៥៤>
    text <ន បុប្ផគន្ធោ បដិវាតមេតិ ន ចន្ទនំ តគរមល្លិកា>
    text <សតញ្ច គន្ធោ បដិវាតមេតិ សព្ពា ទិសា សប្បុរិសោ បវាយតិ។>
  text <៥៥>
    text <ចន្ទនំ តគរំ វាបិ ឧប្បលំ អថ វស្សិកី>
    text <ឯតេសំ គន្ធជាតានំ សីលគន្ធោ អនុត្តរោ។>
  text <៥៦>
    text <អប្បមត្តោ អយំ គន្ធោ យ្វាយំ តគរចន្ទនំ>
    text <យោ ច សីលវតំ គន្ធោ វាតិ ទេវេសុ ឧត្តមោ។>
  text <៥៧>
    text <តេសំ សម្បន្នសីលានំ អប្បមាទវិហារិនំ>
    text <សម្មទញ្ញា វិមុត្តានំ មារោ មគ្គំ ន វិន្ទតិ។>
  text <៥៨>
    text <យថា សង្ការឋានស្មិំ ឧជ្ឈិតស្មិំ មហាបថេ>
    text <បទុមំ តត្ថ ជាយេថ សុចិគន្ធំ មនោរមំ។>
  text <៥៩>
    text <ឯវំ សង្ការភូតេសុ អន្ធភូតេ បុថុជ្ជនេ>
    text <អតិរោចតិ បញ្ញាយ សម្មាសម្ពុទ្ធសាវកោ។>
  stand <បុប្ផវគ្គោ ចតុត្ថោ និដ្ឋិតោ។>
