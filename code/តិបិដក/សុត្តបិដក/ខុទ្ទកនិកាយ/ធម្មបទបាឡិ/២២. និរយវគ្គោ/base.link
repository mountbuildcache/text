text <២២។ និរយវគ្គោ>
  text <៣០៦>
    text <អភូតវាទី និរយំ ឧបេតិ យោ វាបិ កត្វា ន ករោមិ ចាហ>
    text <ឧភោបិ តេ បេច្ច សមា ភវន្តិ និហីនកម្មា មនុជា បរត្ថ។>
  text <៣០៧>
    text <កាសាវកណ្ឋា ពហវោ បាបធម្មា អសញ្ញតា>
    text <បាបា បាបេហិ កម្មេហិ និរយំ តេ ឧបបជ្ជរេ។>
  text <៣០៨>
    text <សេយ្យោ អយោគុឡោ ភុត្តោ តត្តោ អគ្គិសិខូបមោ>
    text <យញ្ចេ ភុញ្ជេយ្យ ទុស្សីលោ រដ្ឋបិណ្ឌមសញ្ញតោ។>
  text <៣០៩>
    text <ចត្តារិ ឋានានិ នរោ បមត្តោ អាបជ្ជតិ បរទារូបសេវី>
    text <អបុញ្ញលាភំ ន និកាមសេយ្យំ និន្ទំ តតីយំ និរយំ ចតុត្ថំ។>
  text <៣១០>
    text <អបុញ្ញលាភោ ច គតី ច បាបិកា ភីតស្ស ភីតាយ រតី ច ថោកិកា>
    text <រាជា ច ទណ្ឌំ គរុកំ បណេតិ តស្មា នរោ បរទារំ ន សេវេ។>
  text <៣១១>
    text <កុសោ យថា ទុគ្គហិតោ ហត្ថមេវានុកន្តតិ>
    text <សាមញ្ញំ ទុប្បរាមដ្ឋំ និរយាយុបកឌ្ឍតិ។>
  text <៣១២>
    text <យំ កិញ្ចិ សិថិលំ កម្មំ សំកិលិដ្ឋញ្ច យំ វតំ>
    text <សង្កស្សរំ ព្រហ្មចរិយំ ន តំ ហោតិ មហប្ផលំ។>
  text <៣១៣>
    text <កយិរា ចេ កយិរាថេនំ ទឡ្ហមេនំ បរក្កមេ>
    text <សិថិលោ ហិ បរិព្ពាជោ ភិយ្យោ អាកិរតេ រជំ។>
  text <៣១៤>
    text <អកតំ ទុក្កដំ សេយ្យោ បច្ឆា តប្បតិ ទុក្កដំ>
    text <កតញ្ច សុកតំ សេយ្យោ យំ កត្វា នានុតប្បតិ។>
  text <៣១៥>
    text <នគរំ យថា បច្ចន្តំ គុត្តំ សន្តរពាហិរំ>
    text <ឯវំ គោបេថ អត្តានំ ខណោ វោ មា ឧបច្ចគា>
    text <ខណាតីតា ហិ សោចន្តិ និរយម្ហិ សមប្បិតា។>
  text <៣១៦>
    text <អលជ្ជិតាយេ លជ្ជន្តិ លជ្ជិតាយេ ន លជ្ជរេ>
    text <មិច្ឆាទិដ្ឋិសមាទានា សត្តា គច្ឆន្តិ ទុគ្គតិំ។>
  text <៣១៧>
    text <អភយេ ភយទស្សិនោ ភយេ ចាភយទស្សិនោ>
    text <មិច្ឆាទិដ្ឋិសមាទានា សត្តា គច្ឆន្តិ ទុគ្គតិំ។>
  text <៣១៨>
    text <អវជ្ជេ វជ្ជមតិនោ វជ្ជេ ចាវជ្ជទស្សិនោ>
    text <មិច្ឆាទិដ្ឋិសមាទានា សត្តា គច្ឆន្តិ ទុគ្គតិំ។>
  text <៣១៩>
    text <វជ្ជញ្ច វជ្ជតោ ញត្វា អវជ្ជញ្ច អវជ្ជតោ>
    text <សម្មាទិដ្ឋិសមាទានា សត្តា គច្ឆន្តិ សុគ្គតិំ។>
  stand <និរយវគ្គោ ទ្វាវីសតិមោ និដ្ឋិតោ។>
