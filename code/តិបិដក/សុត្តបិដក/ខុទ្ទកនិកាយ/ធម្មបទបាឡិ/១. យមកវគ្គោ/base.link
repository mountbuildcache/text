text <១។ យមកវគ្គោ>
  stand <។ នមោ តស្ស ភគវតោ អរហតោ សម្មាសម្ពុទ្ធស្ស។ខុទ្ទកនិកាយេ>
  text <១>
    text <មនោបុព្ពង្គមា ធម្មា មនោសេដ្ឋា មនោមយា>
    text <មនសា ចេ បទុដ្ឋេន ភាសតិ វា ករោតិ វា>
    text <តតោ នំ ទុក្ខមន្វេតិ ចក្កំវ វហតោ បទំ។>
  text <២>
    text <មនោបុព្ពង្គមា ធម្មា មនោសេដ្ឋា មនោមយា>
    text <មនសា ចេ បសន្នេន ភាសតិ វា ករោតិ វា>
    text <តតោ នំ សុខមន្វេតិ ឆាយាវ អនបាយិនី។>
  text <៣>
    text <អក្កោច្ឆិ មំ អវធិ មំ អជិនិ មំ អហាសិ មេ>
    text <យេ ច តំ ឧបនយ្ហន្តិ វេរំ តេសំ ន សម្មតិ។>
  text <៤>
    text <អក្កោច្ឆិ មំ អវធិ មំ អជិនិ មំ អហាសិ មេ>
    text <យេ ច តំ នុបនយ្ហន្តិ វេរំ តេសូបសម្មតិ។>
  text <៥>
    text <ន ហិ វេរេន វេរានិ សម្មន្តីធ កុទាចនំ>
    text <អវេរេន ច សម្មន្តិ ឯស ធម្មោ សនន្តនោ។>
  text <៦>
    text <បរេ ច ន វិជានន្តិ មយមេត្ថ យមាមសេ>
    text <យេ ច តត្ថ វិជានន្តិ តតោ សម្មន្តិ មេធគា។>
  text <៧>
    text <សុភានុបស្សិំ វិហរន្តំ ឥន្ទ្រិយេសុ អសំវុតំ>
    text <ភោជនម្ហិ ចាមត្តញ្ញុំ កុសីតំ ហីនវីរិយំ>
    text <តំ វេ បសហតិ មារោ វាតោ រុក្ខំវ ទុព្ពលំ។>
  text <៨>
    text <អសុភានុបស្សិំ វិហរន្តំ ឥន្ទ្រិយេសុ សុសំវុតំ>
    text <ភោជនម្ហិ ច មត្តញ្ញុំ សទ្ធំ អារទ្ធវីរិយំ>
    text <តំ វេ នប្បសហតិ មារោ វាតោ សេលំវ បព្ពតំ។>
  text <៩>
    text <អនិក្កសាវោ កាសាវំ យោ វត្ថំ បរិទហិស្សតិ>
    text <អបេតោ ទមសច្ចេន ន សោ កាសាវមរហតិ។>
  text <១០>
    text <យោ ច វន្តកសាវស្ស សីលេសុ សុសមាហិតោ>
    text <ឧបេតោ ទមសច្ចេន ស វេ កាសាវមរហតិ។>
  text <១១>
    text <អសារេ សារមតិនោ សារេ ចាសារទស្សិនោ>
    text <តេ សារំ នាធិគច្ឆន្តិ មិច្ឆាសង្កប្បគោចរា។>
  text <១២>
    text <សារញ្ច សារតោ ញត្វា អសារញ្ច អសារតោ>
    text <តេ សារំ អធិគច្ឆន្តិ សម្មាសង្កប្បគោចរា។>
  text <១៣>
    text <យថា អគារំ ទុច្ឆន្នំ វុដ្ឋី សមតិវិជ្ឈតិ>
    text <ឯវំ អភាវិតំ ចិត្តំ រាគោ សមតិវិជ្ឈតិ។>
  text <១៤>
    text <យថា អគារំ សុឆន្នំ វុដ្ឋី ន សមតិវិជ្ឈតិ>
    text <ឯវំ សុភាវិតំ ចិត្តំ រាគោ ន សមតិវិជ្ឈតិ។>
  text <១៥>
    text <ឥធ សោចតិ បេច្ច សោចតិ បាបការី ឧភយត្ថ សោចតិ>
    text <សោ សោចតិ សោ វិហញ្ញតិ ទិស្វា កម្មកិលិដ្ឋមត្តនោ។>
  text <១៦>
    text <ឥធ មោទតិ បេច្ច មោទតិ កតបុញ្ញោ ឧភយត្ថ មោទតិ>
    text <សោ មោទតិ សោ បមោទតិ ទិស្វា កម្មវិសុទ្ធិមត្តនោ។>
  text <១៧>
    text <ឥធ តប្បតិ បេច្ច តប្បតិ បាបការី ឧភយត្ថ តប្បតិ>
    text <បាបំ មេ កតន្តិ តប្បតិ ភិយ្យោ តប្បតិ ទុគ្គតិំ គតោ។>
  text <១៨>
    text <ឥធ នន្ទតិ បេច្ច នន្ទតិ កតបុញ្ញោ ឧភយត្ថ នន្ទតិ>
    text <បុញ្ញំ មេ កតន្តិ នន្ទតិ ភិយ្យោ នន្ទតិ សុគ្គតិំ គតោ។>
  text <១៩>
    text <ពហុម្បិ ចេ សំហិត ភាសមានោ ន តក្ករោ ហោតិ នរោ បមត្តោ>
    text <គោបោវ គាវោ គណយំ បរេសំ ន ភាគវា សាមញ្ញស្ស ហោតិ។>
  text <២០>
    text <អប្បម្បិ ចេ សំហិត ភាសមានោ ធម្មស្ស ហោតិ អនុធម្មចារី>
    text <រាគញ្ច ទោសញ្ច បហាយ មោហំ សម្មប្បជានោ សុវិមុត្តចិត្តោ>
    text <អនុបាទិយានោ ឥធ វា ហុរំ វា ស ភាគវា សាមញ្ញស្ស ហោតិ។>
  stand <យមកវគ្គោ បឋមោ និដ្ឋិតោ។>
