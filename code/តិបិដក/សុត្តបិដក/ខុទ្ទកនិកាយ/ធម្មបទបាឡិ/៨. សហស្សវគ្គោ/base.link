text <៨។ សហស្សវគ្គោ>
  text <១០០>
    text <សហស្សមបិ ចេ វាចា អនត្ថបទសំហិតា>
    text <ឯកំ អត្ថបទំ សេយ្យោ យំ សុត្វា ឧបសម្មតិ។>
  text <១០១>
    text <សហស្សមបិ ចេ គាថា អនត្ថបទសំហិតា>
    text <ឯកំ គាថាបទំ សេយ្យោ យំ សុត្វា ឧបសម្មតិ។>
  text <១០២>
    text <យោ ច គាថា សតំ ភាសេ អនត្ថបទសំហិតា>
    text <ឯកំ ធម្មបទំ សេយ្យោ យំ សុត្វា ឧបសម្មតិ។>
  text <១០៣>
    text <យោ សហស្សំ សហស្សេន សង្គាមេ មានុសេ ជិនេ>
    text <ឯកញ្ច ជេយ្យមត្តានំ ស វេ សង្គាមជុត្តមោ។>
  text <១០៤>
    text <អត្តា ហវេ ជិតំ សេយ្យោ យា ចាយំ ឥតរា បជា>
    text <អត្តទន្តស្ស បោសស្ស និច្ចំ សញ្ញតចារិនោ។>
  text <១០៥>
    text <នេវ ទេវោ ន គន្ធព្ពោ ន មារោ សហ ព្រហ្មុនា>
    text <ជិតំ អបជិតំ កយិរា តថារូបស្ស ជន្តុនោ។>
  text <១០៦>
    text <មាសេ មាសេ សហស្សេន យោ យជេថ សតំ សមំ>
    text <ឯកញ្ច ភាវិតត្តានំ មុហុត្តមបិ បូជយេ>
    text <សាយេវ បូជនា សេយ្យោ យញ្ចេ វស្សសតំ ហុតំ។>
  text <១០៧>
    text <យោ ច វស្សសតំ ជន្តុ អគ្គិំ បរិចរេ វនេ>
    text <ឯកញ្ច ភាវិតត្តានំ មុហុត្តមបិ បូជយេ>
    text <សាយេវ បូជនា សេយ្យោ យញ្ចេ វស្សសតំ ហុតំ។>
  text <១០៨>
    text <យំ កិញ្ចិ យិដ្ឋំ វ ហុតំ វ លោកេ សំវច្ឆរំ យជេថ បុញ្ញបេក្ខោ>
    text <សព្ពម្បិ តំ ន ចតុភាគមេតិ អភិវាទនា ឧជ្ជុគតេសុ សេយ្យោ។>
  text <១០៩>
    text <អភិវាទនសីលិស្ស និច្ចំ វុឌ្ឍាបចាយិនោ>
    text <ចត្តារោ ធម្មា វឌ្ឍន្តិ អាយុ វណ្ណោ សុខំ ពលំ។>
  text <១១០>
    text <យោ ច វស្សសតំ ជីវេ ទុស្សីលោ អសមាហិតោ>
    text <ឯកាហំ ជីវិតំ សេយ្យោ សីលវន្តស្ស ឈាយិនោ។>
  text <១១១>
    text <យោ ច វស្សសតំ ជីវេ ទុប្បញ្ញោ អសមាហិតោ>
    text <ឯកាហំ ជីវិតំ សេយ្យោ បញ្ញវន្តស្ស ឈាយិនោ។>
  text <១១២>
    text <យោ ច វស្សសតំ ជីវេ កុសីតោ ហីនវីរិយោ>
    text <ឯកាហំ ជីវិតំ សេយ្យោ វីរិយមារភតោ ទឡ្ហំ។>
  text <១១៣>
    text <យោ ច វស្សសតំ ជីវេ អបស្សំ ឧទយព្ពយំ>
    text <ឯកាហំ ជីវិតំ សេយ្យោ បស្សតោ ឧទយព្ពយំ។>
  text <១១៤>
    text <យោ ច វស្សសតំ ជីវេ អបស្សំ អមតំ បទំ>
    text <ឯកាហំ ជីវិតំ សេយ្យោ បស្សតោ អមតំ បទំ។>
  text <១១៥>
    text <យោ ច វស្សសតំ ជីវេ អបស្សំ ធម្មមុត្តមំ>
    text <ឯកាហំ ជីវិតំ សេយ្យោ បស្សតោ ធម្មមុត្តមំ។>
  stand <សហស្សវគ្គោ អដ្ឋមោ និដ្ឋិតោ។>
