text <១៧។ កោធវគ្គោ>
  text <២២១>
    text <កោធំ ជហេ វិប្បជហេយ្យ មានំ សំយោជនំ សព្ពមតិក្កមេយ្យ>
    text <តំ នាមរូបស្មិមសជ្ជមានំ អកិញ្ចនំ នានុបតន្តិ ទុក្ខា។>
  text <២២២>
    text <យោ វេ ឧប្បតិតំ កោធំ រថំ ភន្តំវ វារយេ>
    text <តមហំ សារថិំ ព្រូមិ រស្មិគ្គាហោ ឥតរោ ជនោ។>
  text <២២៣>
    text <អក្កោធេន ជិនេ កោធំ អសាធុំ សាធុនា ជិនេ>
    text <ជិនេ កទរិយំ ទានេន សច្ចេនាលិកវាទិនំ។>
  text <២២៤>
    text <សច្ចំ ភណេ ន កុជ្ឈេយ្យ ទជ្ជា អប្បម្បិ យាចិតោ>
    text <ឯតេហិ តីហិ ឋានេហិ គច្ឆេ ទេវាន សន្តិកេ។>
  text <២២៥>
    text <អហិំសកា យេ មុនយោ និច្ចំ កាយេន សំវុតា>
    text <តេ យន្តិ អច្ចុតំ ឋានំ យត្ថ គន្ត្វា ន សោចរេ។>
  text <២២៦>
    text <សទា ជាគរមានានំ អហោរត្តានុសិក្ខិនំ>
    text <និព្ពានំ អធិមុត្តានំ អត្ថំ គច្ឆន្តិ អាសវា។>
  text <២២៧>
    text <បោរាណមេតំ អតុល នេតំ អជ្ជតនាមិវ>
    text <និន្ទន្តិ តុណ្ហិមាសីនំ និន្ទន្តិ ពហុភាណិនំ>
    text <មិតភាណិម្បិ និន្ទន្តិ នត្ថិ លោកេ អនិន្ទិតោ។>
  text <២២៨>
    text <ន ចាហុ ន ច ភវិស្សតិ ន ចេតរហិ វិជ្ជតិ>
    text <ឯកន្តំ និន្ទិតោ បោសោ ឯកន្តំ វា បសំសិតោ។>
  text <២២៩>
    text <យំ ចេ វិញ្ញូ បសំសន្តិ អនុវិច្ច សុវេ សុវេ>
    text <អច្ឆិទ្ទវុត្តិំ មេធាវិំ បញ្ញាសីលសមាហិតំ។>
  text <២៣០>
    text <និក្ខំ ជម្ពោនទស្សេវ កោ តំ និន្ទិតុមរហតិ>
    text <ទេវាបិ នំ បសំសន្តិ ព្រហ្មុនាបិ បសំសិតោ។>
  text <២៣១>
    text <កាយប្បកោបំ រក្ខេយ្យ កាយេន សំវុតោ សិយា>
    text <កាយទុច្ចរិតំ ហិត្វា កាយេន សុចរិតំ ចរេ។>
  text <២៣២>
    text <វចីបកោបំ រក្ខេយ្យ វាចាយ សំវុតោ សិយា>
    text <វចីទុច្ចរិតំ ហិត្វា វាចាយ សុចរិតំ ចរេ។>
  text <២៣៣>
    text <មនោបកោបំ រក្ខេយ្យ មនសា សំវុតោ សិយា>
    text <មនោទុច្ចរិតំ ហិត្វា មនសា សុចរិតំ ចរេ។>
  text <២៣៤>
    text <កាយេន សំវុតា ធីរា អថោ វាចាយ សំវុតា>
    text <មនសា សំវុតា ធីរា តេ វេ សុបរិសំវុតា។>
  stand <កោធវគ្គោ សត្តរសមោ និដ្ឋិតោ។>
