text <១៩។ ធម្មដ្ឋវគ្គោ>
  text <២៥៦>
    text <ន តេន ហោតិ ធម្មដ្ឋោ យេនត្ថំ សាហសា នយេ>
    text <យោ ច អត្ថំ អនត្ថញ្ច ឧភោ និច្ឆេយ្យ បណ្ឌិតោ។>
  text <២៥៧>
    text <អសាហសេន ធម្មេន សមេន នយតី បរេ>
    text <ធម្មស្ស គុត្តោ មេធាវី ធម្មដ្ឋោតិ បវុច្ចតិ។>
  text <២៥៨>
    text <ន តេន បណ្ឌិតោ ហោតិ យាវតា ពហុ ភាសតិ>
    text <ខេមី អវេរី អភយោ បណ្ឌិតោតិ បវុច្ចតិ។>
  text <២៥៩>
    text <ន តាវតា ធម្មធរោ យាវតា ពហុ ភាសតិ>
    text <យោ ច អប្បម្បិ សុត្វាន ធម្មំ កាយេន បស្សតិ>
    text <ស វេ ធម្មធរោ ហោតិ យោ ធម្មំ នប្បមជ្ជតិ។>
  text <២៦០>
    text <ន តេន ថេរោ សោ ហោតិ យេនស្ស បលិតំ សិរោ>
    text <បរិបក្កោ វយោ តស្ស មោឃជិណ្ណោតិ វុច្ចតិ។>
  text <២៦១>
    text <យម្ហិ សច្ចញ្ច ធម្មោ ច អហិំសា សំយមោ ទមោ>
    text <ស វេ វន្តមលោ ធីរោ ថេរោ ឥតិ បវុច្ចតិ។>
  text <២៦២>
    text <ន វាក្ករណមត្តេន វណ្ណបោក្ខរតាយ វា>
    text <សាធុរូបោ នរោ ហោតិ ឥស្សុកី មច្ឆរី សឋោ។>
  text <២៦៣>
    text <យស្ស ចេតំ សមុច្ឆិន្នំ មូលឃច្ចំ សមូហតំ>
    text <ស វន្តទោសោ មេធាវី សាធុរូបោតិ វុច្ចតិ។>
  text <២៦៤>
    text <ន មុណ្ឌកេន សមណោ អព្ពតោ អលិកំ ភណំ>
    text <ឥច្ឆាលោភសមាបន្នោ សមណោ កិំ ភវិស្សតិ។>
  text <២៦៥>
    text <យោ ច សមេតិ បាបានិ អណុំ ថូលានិ សព្ពសោ>
    text <សមិតត្តា ហិ បាបានំ សមណោតិ បវុច្ចតិ។>
  text <២៦៦>
    text <ន តេន ភិក្ខុ សោ ហោតិ យាវតា ភិក្ខតេ បរេ>
    text <វិស្សំ ធម្មំ សមាទាយ ភិក្ខុ ហោតិ ន តាវតា។>
  text <២៦៧>
    text <យោធ បុញ្ញញ្ច បាបញ្ច ពាហេត្វា ព្រហ្មចរិយវា>
    text <សង្ខាយ លោកេ ចរតិ ស វេ ភិក្ខូតិ វុច្ចតិ។>
  text <២៦៨>
    text <ន មោនេន មុនី ហោតិ មូឡ្ហរូបោ អវិទ្ទសុ>
    text <យោ ច តុលំវ បគ្គយ្ហ វរមាទាយ បណ្ឌិតោ។>
  text <២៦៩>
    text <បាបានិ បរិវជ្ជេតិ ស មុនី តេន សោ មុនិ>
    text <យោ មុនាតិ ឧភោ លោកេ មុនិ តេន បវុច្ចតិ។>
  text <២៧០>
    text <ន តេន អរិយោ ហោតិ យេន បាណានិ ហិំសតិ>
    text <អហិំសា សព្ពបាណានំ អរិយោតិ បវុច្ចតិ។>
  text <២៧១>
    text <ន សីលព្ពតមត្តេន ពាហុសច្ចេន វា បន>
    text <អថ វា សមាធិលាភេន វិវិត្តសយនេន វា។>
  text <២៧២>
    text <ផុសាមិ នេក្ខម្មសុខំ អបុថុជ្ជនសេវិតំ>
    text <ភិក្ខុ វិស្សាសមាបាទិ អប្បត្តោ អាសវក្ខយំ។>
  stand <ធម្មដ្ឋវគ្គោ ឯកូនវីសតិមោ និដ្ឋិតោ។>
