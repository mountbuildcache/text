text <២៤។ តណ្ហាវគ្គោ>
  text <៣៣៤>
    text <មនុជស្ស បមត្តចារិនោ តណ្ហា វឌ្ឍតិ មាលុវា វិយ>
    text <សោ ប្លវតី ហុរា ហុរំ ផលមិច្ឆំវ វនស្មិ វានរោ។>
  text <៣៣៥>
    text <យំ ឯសា សហតេ ជម្មី តណ្ហា លោកេ វិសត្តិកា>
    text <សោកា តស្ស បវឌ្ឍន្តិ អភិវដ្ឋំវ ពីរណំ។>
  text <៣៣៦>
    text <យោ ចេតំ សហតេ ជម្មិំ តណ្ហំ លោកេ ទុរច្ចយំ>
    text <សោកា តម្ហា បបតន្តិ ឧទពិន្ទុវ បោក្ខរា។>
  text <៣៣៧>
    text <តំ វោ វទាមិ ភទ្ទំ វោ យាវន្តេត្ថ សមាគតា>
    text <តណ្ហាយ មូលំ ខណថ ឧសីរត្ថោវ ពីរណំ>
    text <មា វោ នឡំវ សោតោវ មារោ ភញ្ជិ បុនប្បុនំ។>
  text <៣៣៨>
    text <យថាបិ មូលេ អនុបទ្ទវេ ទឡ្ហេ ឆិន្នោបិ រុក្ខោ បុនរេវ រូហតិ>
    text <ឯវម្បិ តណ្ហានុសយេ អនូហតេ និព្ពត្តតី ទុក្ខមិទំ បុនប្បុនំ។>
  text <៣៣៩>
    text <យស្ស ឆត្តិំសតិ សោតា មនាបសវនា ភុសា>
    text <មាហា វហន្តិ ទុទ្ទិដ្ឋិំ សង្កប្បា រាគនិស្សិតា។>
  text <៣៤០>
    text <សវន្តិ សព្ពធិ សោតា លតា ឧប្បជ្ជ តិដ្ឋតិ>
    text <តញ្ច ទិស្វា លតំ ជាតំ មូលំ បញ្ញាយ ឆិន្ទថ។>
  text <៣៤១>
    text <សរិតានិ សិនេហិតានិ ច សោមនស្សានិ ភវន្តិ ជន្តុនោ>
    text <តេ សាតសិតា សុខេសិនោ តេ វេ ជាតិជរូបគា នរា។>
  text <៣៤២>
    text <តសិណាយ បុរក្ខតា បជា បរិសប្បន្តិ សសោវ ពន្ធិតោ>
    text <សំយោជនសង្គសត្តកា ទុក្ខមុបេន្តិ បុនប្បុនំ ចិរាយ។>
  text <៣៤៣>
    text <តសិណាយ បុរក្ខតា បជា បរិសប្បន្តិ សសោវ ពន្ធិតោ>
    text <តស្មា តសិណំ វិនោទយេ អាកង្ខន្ត វិរាគមត្តនោ។>
  text <៣៤៤>
    text <យោ និព្ពនថោ វនាធិមុត្តោ វនមុត្តោ វនមេវ ធាវតិ>
    text <តំ បុគ្គលមេថ បស្សថ មុត្តោ ពន្ធនមេវ ធាវតិ។>
  text <៣៤៥>
    text <ន តំ ទឡ្ហំ ពន្ធនមាហុ ធីរា យទាយសំ ទារុជបព្ពជញ្ច>
    text <សារត្តរត្តា មណិកុណ្ឌលេសុ បុត្តេសុ ទារេសុ ច យា អបេក្ខា។>
  text <៣៤៦>
    text <ឯតំ ទឡ្ហំ ពន្ធនមាហុ ធីរា ឱហារិនំ សិថិលំ ទុប្បមុញ្ចំ>
    text <ឯតម្បិ ឆេត្វាន បរិព្ពជន្តិ អនបេក្ខិនោ កាមសុខំ បហាយ។>
  text <៣៤៧>
    text <យេ រាគរត្តានុបតន្តិ សោតំ សយំកតំ មក្កដកោវ ជាលំ>
    text <ឯតម្បិ ឆេត្វាន វជន្តិ ធីរា អនបេក្ខិនោ សព្ពទុក្ខំ បហាយ។>
  text <៣៤៨>
    text <មុញ្ច បុរេ មុញ្ច បច្ឆតោ មជ្ឈេ មុញ្ច ភវស្ស បារគូ>
    text <សព្ពត្ថ វិមុត្តមានសោ ន បុនំ ជាតិជរំ ឧបេហិសិ។>
  text <៣៤៩>
    text <វិតក្កមថិតស្ស ជន្តុនោ តិព្ពរាគស្ស សុភានុបស្សិនោ>
    text <ភិយ្យោ តណ្ហា បវឌ្ឍតិ ឯស ខោ ទឡ្ហំ ករោតិ ពន្ធនំ។>
  text <៣៥០>
    text <វិតក្កូបសមេ ច យោ រតោ អសុភំ ភាវយតេ សទា សតោ>
    text <ឯស ខោ ព្យន្តិ កាហិតិ ឯស ឆេច្ឆតិ មារពន្ធនំ។>
  text <៣៥១>
    text <និដ្ឋង្គតោ អសន្តាសី វីតតណ្ហោ អនង្គណោ>
    text <អច្ឆិន្ទិ ភវសល្លានិ អន្តិមោយំ សមុស្សយោ។>
  text <៣៥២>
    text <វីតតណ្ហោ អនាទានោ និរុត្តិបទកោវិទោ>
    text <អក្ខរានំ សន្និបាតំ ជញ្ញា បុព្ពាបរានិ ច>
    text <ស វេ អន្តិមសារីរោ មហាបញ្ញោ មហាបុរិសោតិ វុច្ចតិ។>
  text <៣៥៣>
    text <សព្ពាភិភូ សព្ពវិទូហមស្មិ សព្ពេសុ ធម្មេសុ អនូបលិត្តោ>
    text <សព្ពញ្ជហោ តណ្ហក្ខយេ វិមុត្តោ សយំ អភិញ្ញាយ កមុទ្ទិសេយ្យំ។>
  text <៣៥៤>
    text <សព្ពទានំ ធម្មទានំ ជិនាតិ សព្ពរសំ ធម្មរសោ ជិនាតិ>
    text <សព្ពរតិំ ធម្មរតិ ជិនាតិ តណ្ហក្ខយោ សព្ពទុក្ខំ ជិនាតិ។>
  text <៣៥៥>
    text <ហនន្តិ ភោគា ទុម្មេធំ នោ ច បារគវេសិនោ>
    text <ភោគតណ្ហាយ ទុម្មេធោ ហន្តិ អញ្ញេវ អត្តនំ។>
  text <៣៥៦>
    text <តិណទោសានិ ខេត្តានិ រាគទោសា អយំ បជា>
    text <តស្មា ហិ វីតរាគេសុ ទិន្នំ ហោតិ មហប្ផលំ។>
  text <៣៥៧>
    text <តិណទោសានិ ខេត្តានិ ទោសទោសា អយំ បជា>
    text <តស្មា ហិ វីតទោសេសុ ទិន្នំ ហោតិ មហប្ផលំ។>
  text <៣៥៨>
    text <តិណទោសានិ ខេត្តានិ មោហទោសា អយំ បជា>
    text <តស្មា ហិ វីតមោហេសុ ទិន្នំ ហោតិ មហប្ផលំ។>
  text <៣៥៩>
    text <តិណទោសានិ ខេត្តានិ ឥច្ឆាទោសា អយំ បជា>
    text <តស្មា ហិ វិគតិច្ឆេសុ ទិន្នំ ហោតិ មហប្ផលំ។>
    text <តិណទោសានិ ខេត្តានិ តណ្ហាទោសា អយំ បជា>
    text <តស្មា ហិ វីតតណ្ហេសុ ទិន្នំ ហោតិ មហប្ផលំ។>
  stand <តណ្ហាវគ្គោ ចតុវីសតិមោ និដ្ឋិតោ។>
