text <៤។ មហាវគ្គោ>
  text <១។ អម្ពសក្ករបេតវត្ថុ>
    text <៥១៧>
      text <វេសាលី នាម នគរត្ថិ វជ្ជីនំ តត្ថ អហុ លិច្ឆវិ អម្ពសក្ករោ>
      text <ទិស្វាន បេតំ នគរស្ស ពាហិរំ តត្ថេវ បុច្ឆិត្ថ តំ ការណត្ថិកោ។>
    text <៥១៨>
      text <សេយ្យា និសជ្ជា នយិមស្ស អត្ថិ អភិក្កមោ នត្ថិ បដិក្កមោ ច>
      text <អសិតបីតខាយិតវត្ថភោគា បរិចារិកា សាបិ ឥមស្ស នត្ថិ។>
    text <៥១៩>
      text <យេ ញាតកា ទិដ្ឋសុតា សុហជ្ជា អនុកម្បកា យស្ស អហេសុំ បុព្ពេ>
      text <ទដ្ឋុម្បិ តេ ទានិ ន តំ លភន្តិ វិរាជិតត្តោ ហិ ជនេន តេន។>
    text <៥២០>
      text <ន ឱគ្គតត្តស្ស ភវន្តិ មិត្តា ជហន្តិ មិត្តា វិកលំ វិទិត្វា>
      text <អត្ថញ្ច ទិស្វា បរិវារយន្តិ ពហូ មិត្តា ឧគ្គតត្តស្ស ហោន្តិ។>
    text <៥២១>
      text <និហីនត្តោ សព្ពភោគេហិ កិច្ឆោ សម្មក្ខិតោ សម្បរិភិន្នគត្តោ>
      text <ឧស្សាវពិន្ទូវ បលិម្បមានោ អជ្ជ សុវេ ជីវិតស្សូបរោធោ។>
    text <៥២២>
      text <ឯតាទិសំ ឧត្តមកិច្ឆប្បត្តំ ឧត្តាសិតំ បុចិមន្ទស្ស សូលេ>
      text <អថ ត្វំ កេន វណ្ណេន វទេសិ យក្ខ ជីវ ភោ ជីវិតមេវ សេយ្យោតិ។>
    text <៥២៣>
      text <សាលោហិតោ ឯស អហោសិ មយ្ហំ អហំ សរាមិ បុរិមាយ ជាតិយា>
      text <ទិស្វា ច មេ ការុញ្ញមហោសិ រាជ មា បាបធម្មោ និរយំ បតាយំ។>
    text <៥២៤>
      text <ឥតោ ចុតោ លិច្ឆវិ ឯស បោសោ សត្តុស្សទំ និរយំ ឃោររូបំ>
      text <ឧបបជ្ជតិ ទុក្កដកម្មការី មហាភិតាបំ កដុកំ ភយានកំ។>
    text <៥២៥>
      text <អនេកភាគេន គុណេន សេយ្យោ អយមេវ សូលោ និរយេន តេន>
      text <ឯកន្តទុក្ខំ កដុកំ ភយានកំ ឯកន្តតិព្ពំ និរយំ បតាយំ។>
    text <៥២៦>
      text <ឥទញ្ច សុត្វា វចនំ មមេសោ ទុក្ខូបនីតោ វិជហេយ្យ បាណំ>
      text <តស្មា អហំ សន្តិកេ ន ភណាមិ មា មេ កតោ ជីវិតស្សូបរោធោ។>
    text <៥២៧>
      text <អញ្ញាតោ ឯសោ បុរិសស្ស អត្ថោ អញ្ញម្បិ ឥច្ឆាមសេ បុច្ឆិតុំ តុវំ>
      text <ឱកាសកម្មំ សចេ នោ ករោសិ បុច្ឆាម តំ នោ ន ច កុជ្ឈិតព្ពន្តិ។>
    text <៥២៨>
      text <អទ្ធា បដិញ្ញា មេ តទា អហុ នាចិក្ខនា អប្បសន្នស្ស ហោតិ>
      text <អកាមា សទ្ធេយ្យវចោតិ កត្វា បុច្ឆស្សុ មំ កាមំ យថា វិសយ្ហន្តិ។>
    text <៥២៩>
      text <យំ កិញ្ចហំ ចក្ខុនា បស្សិស្សាមិ សព្ពម្បិ តាហំ អភិសទ្ទហេយ្យំ>
      text <ទិស្វាវ តំ នោបិ ចេ សទ្ទហេយ្យំ ករេយ្យាសិ មេ យក្ខ និយស្សកម្មន្តិ។>
    text <៥៣០>
      text <សច្ចប្បដិញ្ញា តវ មេសា ហោតុ សុត្វាន ធម្មំ លភ សុប្បសាទំ>
      text <អញ្ញត្ថិកោ នោ ច បទុដ្ឋចិត្តោ យំ តេ សុតំ អសុតញ្ចាបិ ធម្មំ>
      text <សព្ពម្បិ អក្ខិស្សំ យថា បជានន្តិ។>
    text <៥៣១>
      text <សេតេន អស្សេន អលង្កតេន ឧបយាសិ សូលាវុតកស្ស សន្តិកេ>
      text <យានំ ឥទំ អព្ភុតំ ទស្សនេយ្យំ កិស្សេតំ កម្មស្ស អយំ វិបាកោតិ។>
    text <៥៣២>
      text <វេសាលិយា នគរស្ស មជ្ឈេ ចិក្ខល្លមគ្គេ នរកំ អហោសិ>
      text <គោសីសមេកាហំ បសន្នចិត្តោ សេតំ គហេត្វា នរកស្មិំ និក្ខិបិំ។>
    text <៥៣៣>
      text <ឯតស្មិំ បាទានិ បតិដ្ឋបេត្វា មយញ្ច អញ្ញេ ច អតិក្កមិម្ហា>
      text <យានំ ឥទំ អព្ភុតំ ទស្សនេយ្យំ តស្សេវ កម្មស្ស អយំ វិបាកោតិ។>
    text <៥៣៤>
      text <វណ្ណោ ច តេ សព្ពទិសា បភាសតិ គន្ធោ ច តេ សព្ពទិសា បវាយតិ>
      text <យក្ខិទ្ធិបត្តោសិ មហានុភាវោ នគ្គោ ចាសិ កិស្ស អយំ វិបាកោតិ។>
    text <៥៣៥>
      text <អក្កោធនោ និច្ចបសន្នចិត្តោ សណ្ហាហិ វាចាហិ ជនំ ឧបេមិ>
      text <តស្សេវ កម្មស្ស អយំ វិបាកោ ទិព្ពោ មេ វណ្ណោ សតតំ បភាសតិ។>
    text <៥៣៦>
      text <យសញ្ច កិត្តិញ្ច ធម្មេ ឋិតានំ ទិស្វាន មន្តេមិ បសន្នចិត្តោ>
      text <តស្សេវ កម្មស្ស អយំ វិបាកោ ទិព្ពោ មេ គន្ធោ សតតំ បវាយតិ។>
    text <៥៣៧>
      text <សហាយានំ តិត្ថស្មិំ ន្ហាយន្តានំ ថលេ គហេត្វា និទហិស្ស ទុស្សំ>
      text <ខិឌ្ឌត្ថិកោ នោ ច បទុដ្ឋចិត្តោ តេនម្ហិ នគ្គោ កសិរា ច វុត្តីតិ។>
    text <៥៣៨>
      text <យោ កីឡមានោ បករោតិ បាបំ តស្សេទិសំ កម្មវិបាកមាហុ>
      text <អកីឡមានោ បន យោ ករោតិ កិំ តស្ស កម្មស្ស វិបាកមាហូតិ។>
    text <៥៣៩>
      text <យេ ទុដ្ឋសង្កប្បមនា មនុស្សា កាយេន វាចាយ ច សង្កិលិដ្ឋា>
      text <កាយស្ស ភេទា អភិសម្បរាយំ អសំសយំ តេ និរយំ ឧបេន្តិ។>
    text <៥៤០>
      text <អបរេ បន សុគតិមាសមានា ទានេ រតា សង្គហិតត្តភាវា>
      text <កាយស្ស ភេទា អភិសម្បរាយំ អសំសយំ តេ សុគតិំ ឧបេន្តីតិ។>
    text <៥៤១>
      text <តំ កិន្តិ ជានេយ្យមហំ អវេច្ច កល្យាណបាបស្ស អយំ វិបាកោ>
      text <កិំ វាហំ ទិស្វា អភិសទ្ទហេយ្យំ កោ វាបិ មំ សទ្ទហាបេយ្យ ឯតន្តិ។>
    text <៥៤២>
      text <ទិស្វា ច សុត្វា អភិសទ្ទហស្សុ កល្យាណបាបស្ស អយំ វិបាកោ>
      text <កល្យាណបាបេ ឧភយេ អសន្តេ សិយា នុ សត្តា សុគតា ទុគ្គតា វា។>
    text <៥៤៣>
      text <នោ ចេត្ថ កម្មានិ ករេយ្យុំ មច្ចា កល្យាណបាបានិ មនុស្សលោកេ>
      text <នាហេសុំ សត្តា សុគតា ទុគ្គតា វា ហីនា បណីតា ច មនុស្សលោកេ។>
    text <៥៤៤>
      text <យស្មា ច កម្មានិ ករោន្តិ មច្ចា កល្យាណបាបានិ មនុស្សលោកេ>
      text <តស្មា ហិ សត្តា សុគតា ទុគ្គតា វា ហីនា បណីតា ច មនុស្សលោកេ។>
    text <៥៤៥>
      text <ទ្វយជ្ជ កម្មានំ វិបាកមាហុ សុខស្ស ទុក្ខស្ស ច វេទនីយំ>
      text <តា ទេវតាយោ បរិចារយន្តិ បច្ចន្តិ ពាលា ទ្វយតំ អបស្សិនោ។>
    text <៥៤៦>
      text <ន មត្ថិ កម្មានិ សយំកតានិ ទត្វាបិ មេ នត្ថិ យោ អាទិសេយ្យ>
      text <អច្ឆាទនំ សយនមថន្នបានំ តេនម្ហិ នគ្គោ កសិរា ច វុត្តីតិ។>
    text <៥៤៧>
      text <សិយា នុ ខោ ការណំ កិញ្ចិ យក្ខ អច្ឆាទនំ យេន តុវំ លភេថ>
      text <អាចិក្ខ មេ ត្វំ យទត្ថិ ហេតុ សទ្ធាយិកំ ហេតុវចោ សុណោមាតិ។>
    text <៥៤៨>
      text <កប្បិតកោ នាម ឥធត្ថិ ភិក្ខុ ឈាយី សុសីលោ អរហា វិមុត្តោ>
      text <គុត្តិន្ទ្រិយោ សំវុតបាតិមោក្ខោ សីតិភូតោ ឧត្តមទិដ្ឋិបត្តោ។>
    text <៥៤៩>
      text <សខិលោ វទញ្ញូ សុវចោ សុមុខោ ស្វាគមោ សុប្បដិមុត្តកោ ច>
      text <បុញ្ញស្ស ខេត្តំ អរណវិហារី ទេវមនុស្សានញ្ច ទក្ខិណេយ្យោ។>
    text <៥៥០>
      text <សន្តោ វិធូមោ អនីឃោ និរាសោ មុត្តោ វិសល្លោ អមមោ អវង្កោ>
      text <និរូបធី សព្ពបបញ្ចខីណោ តិស្សោ វិជ្ជា អនុប្បត្តោ ជុតិមា។>
    text <៥៥១>
      text <អប្បញ្ញាតោ ទិស្វាបិ ន ច សុជានោ មុនីតិ នំ វជ្ជិសុ វោហរន្តិ>
      text <ជានន្តិ តំ យក្ខភូតា អនេជំ កល្យាណធម្មំ វិចរន្តំ លោកេ។>
    text <៥៥២>
      text <តស្ស តុវំ ឯកយុគំ ទុវេ វា មមុទ្ទិសិត្វាន សចេ ទទេថ>
      text <បដិគ្គហីតានិ ច តានិ អស្សុ មមញ្ច បស្សេថ សន្នទ្ធទុស្សន្តិ។>
    text <៥៥៣>
      text <កស្មិំ បទេសេ សមណំ វសន្តំ គន្ត្វាន បស្សេមុ មយំ ឥទានិ>
      text <យោ មជ្ជ កង្ខំ វិចិកិច្ឆិតញ្ច ទិដ្ឋីវិសូកានិ វិនោទយេយ្យាតិ។>
    text <៥៥៤>
      text <ឯសោ និសិន្នោ កបិនច្ចនាយំ បរិវារិតោ ទេវតាហិ ពហូហិ>
      text <ធម្មិំ កថំ ភាសតិ សច្ចនាមោ សកស្មិមាចេរកេ អប្បមត្តោតិ។>
    text <៥៥៥>
      text <តថាហំ កស្សាមិ គន្ត្វា ឥទានិ អច្ឆាទយិស្សំ សមណំ យុគេន>
      text <បដិគ្គហិតានិ ច តានិ អស្សុ តុវញ្ច បស្សេមុ សន្នទ្ធទុស្សន្តិ។>
    text <៥៥៦>
      text <មា អក្ខណេ បព្ពជិតំ ឧបាគមិ សាធុ វោ លិច្ឆវិ នេស ធម្មោ>
      text <តតោ ច កាលេ ឧបសង្កមិត្វា តត្ថេវ បស្សាហិ រហោ និសិន្នន្តិ។>
    text <៥៥៧>
      text <តថាតិ វត្វា អគមាសិ តត្ថ បរិវារិតោ ទាសគណេន លិច្ឆវិ>
      text <សោ តំ នគរំ ឧបសង្កមិត្វា វាសូបគច្ឆិត្ថ សកេ និវេសនេ។>
    text <៥៥៨>
      text <តតោ ច កាលេ គិហិកិច្ចានិ កត្វា ន្ហត្វា បិវិត្វា ច ខណំ លភិត្វា>
      text <វិចេយ្យ បេឡាតោ ច យុគានិ អដ្ឋ គាហាបយី ទាសគណេន លិច្ឆវិ។>
    text <៥៥៩>
      text <សោ តំ បទេសំ ឧបសង្កមិត្វា តំ អទ្ទស សមណំ សន្តចិត្តំ>
      text <បដិក្កន្តំ គោចរតោ និវត្តំ សីតិភូតំ រុក្ខមូលេ និសិន្នំ។>
    text <៥៦០>
      text <តមេនមវោច ឧបសង្កមិត្វា អប្បាពាធំ ផាសុវិហារញ្ច បុច្ឆិ>
      text <វេសាលិយំ លិច្ឆវិហំ ភទន្តេ ជានន្តិ មំ លិច្ឆវិ អម្ពសក្ករោ។>
    text <៥៦១>
      text <ឥមានិ មេ អដ្ឋ យុគា សុភានិ បដិគណ្ហ ភន្តេ បទទាមិ តុយ្ហំ>
      text <តេនេវ អត្ថេន ឥធាគតោស្មិ យថា អហំ អត្តមនោ ភវេយ្យន្តិ។>
    text <៥៦២>
      text <ទូរតោវ សមណព្រាហ្មណា ច និវេសនំ តេ បរិវជ្ជយន្តិ>
      text <បត្តានិ ភិជ្ជន្តិ ច តេ និវេសនេ សង្ឃាដិយោ ចាបិ វិទាលយន្តិ។>
    text <៥៦៣>
      text <អថាបរេ បាទកុឋារិកាហិ អវំសិរា សមណា បាតយន្តិ>
      text <ឯតាទិសំ បព្ពជិតា វិហេសំ តយា កតំ សមណា បាបុណន្តិ។>
    text <៥៦៤>
      text <តិណេន តេលម្បិ ន ត្វំ អទាសិ មូឡ្ហស្ស មគ្គម្បិ ន បាវទាសិ>
      text <អន្ធស្ស ទណ្ឌំ សយមាទិយាសិ ឯតាទិសោ កទរិយោ អសំវុតោ តុវំ>
      text <អថ ត្វំ កេន វណ្ណេន កិមេវ ទិស្វា>
      text <អម្ហេហិ សហ សំវិភាគំ ករោសីតិ។>
    text <៥៦៥>
      text <បច្ចេមិ ភន្តេ យំ ត្វំ វទេសិ វិហេសយិំ សមណេ ព្រាហ្មណេ ច>
      text <ខិឌ្ឌត្ថិកោ នោ ច បទុដ្ឋចិត្តោ ឯតម្បិ មេ ទុក្កដមេវ ភន្តេ។>
    text <៥៦៦>
      text <ខិឌ្ឌាយ យក្ខោ បសវិត្វា បាបំ វេទេតិ ទុក្ខំ អសមត្តភោគី>
      text <ទហរោ យុវា នគ្គនិយស្ស ភាគី កិំ សុ តតោ ទុក្ខតរស្ស ហោតិ។>
    text <៥៦៧>
      text <តំ ទិស្វា សំវេគមលត្ថំ ភន្តេ តប្បច្ចយា វាបិ ទទាមិ ទានំ>
      text <បដិគណ្ហ ភន្តេ វត្ថយុគានិ អដ្ឋ យក្ខស្សិមា គច្ឆន្តុ ទក្ខិណាយោតិ។>
    text <៥៦៨>
      text <អទ្ធា ហិ ទានំ ពហុធា បសត្ថំ ទទតោ ច តេ អក្ខយធម្មមត្ថុ>
      text <បដិគណ្ហាមិ តេ វត្ថយុគានិ អដ្ឋ យក្ខស្សិមា គច្ឆន្តុ ទក្ខិណាយោតិ។>
    text <៥៦៩>
      text <តតោ ហិ សោ អាចមយិត្វា លិច្ឆវិ ថេរស្ស ទត្វាន យុគានិ អដ្ឋ>
      text <បដិគ្គហិតានិ ច តានិ អស្សុ យក្ខញ្ច បស្សេថ សន្នទ្ធទុស្សំ។>
    text <៥៧០>
      text <តមទ្ទសា ចន្ទនសារលិត្តំ អាជញ្ញមារូឡ្ហមុឡារវណ្ណំ>
      text <អលង្កតំ សាធុនិវត្ថទុស្សំ បរិវារិតំ យក្ខមហិទ្ធិបត្តំ។>
    text <៥៧១>
      text <សោ តំ ទិស្វា អត្តមនា ឧទគ្គោ បហដ្ឋចិត្តោ ច សុភគ្គរូបោ>
      text <កម្មញ្ច ទិស្វាន មហាវិបាកំ សន្ទិដ្ឋិកំ ចក្ខុនា សច្ឆិកត្វា។>
    text <៥៧២>
      text <តមេនមវោច ឧបសង្កមិត្វា ទស្សាមិ ទានំ សមណព្រាហ្មណានំ>
      text <ន ចាបិ មេ កិញ្ចិ អទេយ្យមត្ថិ តុវញ្ច មេ យក្ខ ពហូបការោតិ។>
    text <៥៧៣>
      text <តុវញ្ច មេ លិច្ឆវិ ឯកទេសំ អទាសិ ទានានិ អមោឃមេតំ>
      text <ស្វាហំ ករិស្សាមិ តយាវ សក្ខិំ អមានុសោ មានុសកេន សទ្ធិន្តិ។>
    text <៥៧៤>
      text <គតី ច ពន្ធូ ច បរាយណញ្ច មិត្តោ មមាសិ អថ ទេវតា មេ>
      text <យាចាមិ តំ បញ្ជលិកោ ភវិត្វា ឥច្ឆាមិ តំ យក្ខ បុនាបិ ទដ្ឋុន្តិ។>
    text <៥៧៥>
      text <សចេ តុវំ អស្សទ្ធោ ភវិស្សសិ កទរិយរូបោ វិប្បដិបន្នចិត្តោ>
      text <ត្វំ នេវ មំ លច្ឆសិ ទស្សនាយ ទិស្វា ច តំ នោបិ ច អាលបិស្សំ។>
    text <៥៧៦>
      text <សចេ បន ត្វំ ភវិស្សសិ ធម្មគារវោ ទានេ រតោ សង្គហិតត្តភាវោ>
      text <ឱបានភូតោ សមណព្រាហ្មណានំ ឯវំ មមំ លច្ឆសិ ទស្សនាយ។>
    text <៥៧៧>
      text <ទិស្វា ច តំ អាលបិស្សំ ភទន្តេ ឥមញ្ច សូលតោ លហុំ បមុញ្ច>
      text <យតោ និទានំ អករិម្ហ សក្ខិំ មញ្ញាមិ សូលាវុតកស្ស ការណា។>
    text <៥៧៨>
      text <តេ អញ្ញមញ្ញំ អករិម្ហ សក្ខិំ អយញ្ច សូលតោ លហុំ បមុត្តោ>
      text <សក្កច្ច ធម្មានិ សមាចរន្តោ មុច្ចេយ្យ សោ និរយា ច តម្ហា>
      text <កម្មំ សិយា អញ្ញត្រ វេទនីយំ។>
    text <៥៧៩>
      text <កប្បិតកញ្ច ឧបសង្កមិត្វា តេនេវ សហ សំវិភជិត្វា កាលេ>
      text <សយំ មុខេនូបនិសជ្ជ បុច្ឆ សោ តេ អក្ខិស្សតិ ឯតមត្ថំ។>
    text <៥៨០>
      text <តមេវ ភិក្ខុំ ឧបសង្កមិត្វា បុច្ឆស្សុ អញ្ញត្ថិកោ នោ ច បទុដ្ឋចិត្តោ>
      text <សោ តេ សុតំ អសុតញ្ចាបិ ធម្មំ>
      text <សព្ពម្បិ អក្ខិស្សតិ យថា បជានន្តិ។>
    text <៥៨១>
      text <សោ តត្ថ រហស្សំ សមុល្លបិត្វា សក្ខិំ ករិត្វាន អមានុសេន>
      text <បក្កាមិ សោ លិច្ឆវីនំ សកាសំ អថ ព្រវិ បរិសំ សន្និសិន្នំ។>
    text <៥៨២>
      text <សុណន្តុ ភោន្តោ មម ឯកវាក្យំ វរំ វរិស្សំ លភិស្សាមិ អត្ថំ>
      text <សូលាវុតោ បុរិសោ លុទ្ទកម្មោ បណីហិតទណ្ឌោ អនុសត្តរូបោ។>
    text <៥៨៣>
      text <ឯត្តាវតា វីសតិរត្តិមត្តា យតោ អាវុតោ នេវ ជីវតិ ន មតោ>
      text <តាហំ មោចយិស្សាមិ ទានិ យថាមតិំ អនុជានាតុ សង្ឃោតិ។>
    text <៥៨៤>
      text <ឯតញ្ច អញ្ញញ្ច លហុំ បមុញ្ច កោ តំ វទេថ តថា ករោន្តំ>
      text <យថា បជានាសិ តថា ករោហិ យថាមតិំ អនុជានាតិ សង្ឃោតិ។>
    text <៥៨៥>
      text <សោ តំ បទេសំ ឧបសង្កមិត្វា សូលាវុតំ មោចយិ ខិប្បមេវ>
      text <មា ភាយិ សម្មាតិ ច តំ អវោច តិកិច្ឆកានញ្ច ឧបដ្ឋបេសិ។>
    text <៥៨៦>
      text <កប្បិតកញ្ច ឧបសង្កមិត្វា តេនេវ សហ សំវិភជិត្វា កាលេ>
      text <សយំ មុខេនូបនិសជ្ជ លិច្ឆវិ តថេវ បុច្ឆិត្ថ នំ ការណត្ថិកោ។>
    text <៥៨៧>
      text <សូលាវុតោ បុរិសោ លុទ្ទកម្មោ បណីតទណ្ឌោ អនុសត្តរូបោ>
      text <ឯត្តាវតា វីសតិរត្តិមត្តា យតោ អាវុតោ នេវ ជីវតិ ន មតោ។>
    text <៥៨៨>
      text <សោ មោចិតោ គន្ត្វា មយា ឥទានិ ឯតស្ស យក្ខស្ស វចោ ហិ ភន្តេ>
      text <សិយា នុ ខោ ការណំ កិញ្ចិទេវ យេន សោ និរយំ នោ វជេយ្យ។>
    text <៥៨៩>
      text <អាចិក្ខ ភន្តេ យទិ អត្ថិ ហេតុ សទ្ធាយិកំ ហេតុវចោ សុណោម>
      text <ន តេសំ កម្មានំ វិនាសមត្ថិ អវេទយិត្វា ឥធ ព្យន្តិភាវោតិ។>
    text <៥៩០>
      text <សចេ ស ធម្មានិ សមាចរេយ្យ សក្កច្ច រត្តិន្ទិវមប្បមត្តោ>
      text <មុច្ចេយ្យ សោ និរយា ច តម្ហា កម្មំ សិយា អញ្ញត្រ វេទនីយន្តិ។>
    text <៥៩១>
      text <អញ្ញាតោ ឯសោ បុរិសស្ស អត្ថោ មមម្បិ ទានិ អនុកម្ប ភន្តេ>
      text <អនុសាស មំ ឱវទ ភូរិបញ្ញ យថា អហំ នោ និរយំ វជេយ្យន្តិ។>
    text <៥៩២>
      text <អជ្ជេវ ពុទ្ធំ សរណំ ឧបេហិ ធម្មញ្ច សង្ឃញ្ច បសន្នចិត្តោ>
      text <តថេវ សិក្ខាយ បទានិ បញ្ច អខណ្ឌផុល្លានិ សមាទិយស្សុ។>
    text <៥៩៣>
      text <បាណាតិបាតា វិរមស្សុ ខិប្បំ លោកេ អទិន្នំ បរិវជ្ជយស្សុ>
      text <អមជ្ជបោ មា ច មុសា អភាណី សកេន ទារេន ច ហោហិ តុដ្ឋោ>
      text <ឥមញ្ច អរិយំ អដ្ឋង្គវរេនុបេតំ សមាទិយាហិ កុសលំ សុខុទ្រយំ។>
    text <៥៩៤>
      text <ចីវរំ បិណ្ឌបាតញ្ច បច្ចយំ សយនាសនំ>
      text <អន្នំ បានំ ខាទនីយំ វត្ថសេនាសនានិ ច>
      text <ទទាហិ ឧជុភូតេសុ វិប្បសន្នេន ចេតសា។>
    text <៥៩៥>
      text <ភិក្ខូបិ សីលសម្បន្នេ វីតរាគេ ពហុស្សុតេ>
      text <តប្បេហិ អន្នបានេន សទា បុញ្ញំ បវឌ្ឍតិ។>
    text <៥៩៦>
      text <ឯវញ្ច ធម្មានិ សមាចរន្តោ សក្កច្ច រត្តិន្ទិវមប្បមត្តោ>
      text <មុញ្ច តុវំ និរយា ច តម្ហា កម្មំ សិយា អញ្ញត្រ វេទនីយន្តិ។>
    text <៥៩៧>
      text <អជ្ជេវ ពុទ្ធំ សរណំ ឧបេមិ ធម្មញ្ច សង្ឃញ្ច បសន្នចិត្តោ>
      text <តថេវ សិក្ខាយ បទានិ បញ្ច អខណ្ឌផុល្លានិ សមាទិយាមិ។>
    text <៥៩៨>
      text <បាណាតិបាតា វិរមាមិ ខិប្បំ លោកេ អទិន្នំ បរិវជ្ជយាមិ>
      text <អមជ្ជបោ នោ ច មុសា ភណាមិ សកេន ទារេន ច ហោមិ តុដ្ឋោ>
      text <ឥមញ្ច អរិយំ អដ្ឋង្គវរេនុបេតំ សមាទិយាមិ កុសលំ សុខុទ្រយំ។>
    text <៥៩៩>
      text <ចីវរំ បិណ្ឌបាតញ្ច បច្ចយំ សយនាសនំ>
      text <អន្នំ បានំ ខាទនីយំ វត្ថសេនាសនានិ ច។>
    text <៦០០>
      text <ភិក្ខូ ច សីលសម្បន្នេ វីតរាគេ ពហុស្សុតេ>
      text <ទទាមិ ន វិកម្បាមិ ពុទ្ធានំ សាសនេ រតោតិ។>
    text <៦០១>
      text <ឯតាទិសា លិច្ឆវិ អម្ពសក្ករោ វេសាលិយំ អញ្ញតរោ ឧបាសកោ>
      text <សទ្ធោ មុទូ ការករោ ច ភិក្ខុ សង្ឃញ្ច សក្កច្ច តទា ឧបដ្ឋហិ។>
    text <៦០២>
      text <សូលាវុតោ ច អរោគោ ហុត្វា សេរី សុខី បព្ពជ្ជំ ឧបាគមិ>
      text <ភិក្ខុញ្ច អាគម្ម កប្បិតកុត្តមំ ឧភោបិ សាមញ្ញផលានិ អជ្ឈគុំ។>
    text <៦០៣>
      text <ឯតាទិសា សប្បុរិសាន សេវនា មហប្ផលា ហោតិ សតំ វិជានតំ>
      text <សូលាវុតោ អគ្គផលំ អផស្សយិ ផលំ កនិដ្ឋំ បន អម្ពសក្ករោតិ។>
    stand <អម្ពសក្ករបេតវត្ថុ បឋមំ។>
  text <២។ សេរីសកបេតវត្ថុ>
    text <៦០៤>
      text <សុណោថ យក្ខស្ស វាណិជាន ច សមាគមោ យត្ថ តទា អហោសិ>
      text <យថា កថំ ឥតរិតរេន ចាបិ សុភាសិតំ តញ្ច សុណាថ សព្ពេ។>
    text <៦០៥>
      text <យោ សោ អហុ រាជា បាយាសិ នាម ភុម្មានំ សហព្យគតោ យសស្សី>
      text <សោ មោទមានោវ សកេ វិមានេ អមានុសោ មានុសេ អជ្ឈភាសីតិ។>
    text <៦០៦>
      text <វង្កេ អរញ្ញេ អមនុស្សដ្ឋានេ កន្តារេ អប្បោទកេ អប្បភក្ខេ>
      text <សុទុគ្គមេ វណ្ណុបថស្ស មជ្ឈេ វង្កំភយា នដ្ឋមនា មនុស្សា។>
    text <៦០៧>
      text <នយិធ ផលា មូលមយា ច សន្តិ ឧបាទានំ នត្ថិ កុតោធ ភក្ខោ>
      text <អញ្ញត្រ បំសូហិ ច វាលុកាហិ ច តតាហិ ឧណ្ហាហិ ច ទារុណាហិ ច។>
    text <៦០៨>
      text <ឧជ្ជង្គលំ តត្តមិវំ កបាលំ អនាយសំ បរលោកេន តុល្យំ>
      text <លុទ្ទានមាវាសមិទំ បុរាណំ ភូមិប្បទេសោ អភិសត្តរូបោ។>
    text <៦០៩>
      text <អថ តុម្ហេ កេន វណ្ណេន កិមាសមានា ឥមំ បទេសំ ហិ>
      text <អនុបវិដ្ឋា សហសា សមច្ច លោភា ភយា អថ វា សម្បមូឡ្ហាតិ។>
    text <៦១០>
      text <មគធេសុ អង្គេសុ ច សត្ថវាហា អារោបយិត្វា បណិយំ បុថុត្តំ>
      text <តេ យាមសេ សិន្ធុសោវីរភូមិំ ធនត្ថិកា ឧទ្ទយំ បត្ថយានា។>
    text <៦១១>
      text <ទិវា បិបាសំ នធិវាសយន្តា យោគ្គានុកម្បញ្ច សមេក្ខមានា>
      text <ឯតេន វេគេន អាយាម សព្ពេ រត្តិំ មគ្គំ បដិបន្នា វិកាលេ។>
    text <៦១២>
      text <តេ ទុប្បយាតា អបរទ្ធមគ្គា អន្ធាកុលា វិប្បនដ្ឋា អរញ្ញេ>
      text <សុទុគ្គមេ វណ្ណុបថស្ស មជ្ឈេ ទិសំ ន ជានាម បមូឡ្ហចិត្តា។>
    text <៦១៣>
      text <ឥទញ្ច ទិស្វាន អទិដ្ឋបុព្ពំ វិមានសេដ្ឋញ្ច តវញ្ច យក្ខ>
      text <តតុត្តរិំ ជីវិតមាសមានា ទិស្វា បតីតា សុមនា ឧទគ្គាតិ។>
    text <៦១៤>
      text <បារំ សមុទ្ទស្ស ឥមញ្ច វណ្ណុំ វេត្តាចរំ សង្កុបថញ្ច មគ្គំ>
      text <នទិយោ បន បព្ពតានញ្ច ទុគ្គា បុថុទ្ទិសា គច្ឆថ ភោគហេតុ។>
    text <៦១៥>
      text <បក្ខន្ទិយាន វិជិតំ បរេសំ វេរជ្ជកេ មានុសេ បេក្ខមានា>
      text <យំ វោ សុតំ វា អថ វាបិ ទិដ្ឋំ អច្ឆេរកំ តំ វោ សុណោម តាតាតិ។>
    text <៦១៦>
      text <ឥតោបិ អច្ឆេរតរំ កុមារ ន នោ សុតំ វា អថ វាបិ ទិដ្ឋំ>
      text <អតីតមានុស្សកមេវ សព្ពំ ទិស្វា ន តប្បាម អនោមវណ្ណំ។>
    text <៦១៧>
      text <វេហាយសំ បោក្ខរញ្ញោ សវន្តិ បហូតមល្យា ពហុបុណ្ឌរីកា>
      text <ទុមា ចិមេ និច្ចផលូបបន្នា អតីវ គន្ធា សុរភិំ បវាយន្តិ។>
    text <៦១៨>
      text <វេឡូរិយថម្ភា សតមុស្សិតាសេ សិលាបវាឡស្ស ច អាយតំសា>
      text <មសារគល្លា សហលោហិតង្គា ថម្ភា ឥមេ ជោតិរសាមយាសេ។>
    text <៦១៩>
      text <សហស្សថម្ភំ អតុលានុភាវំ តេសូបរិ សាធុមិទំ វិមានំ>
      text <រតនន្តរំ កញ្ចនវេទិមិស្សំ តបនីយបដ្ដេហិ ច សាធុឆន្នំ។>
    text <៦២០>
      text <ជម្ពោនទុត្តត្តមិទំ សុមដ្ឋោ បាសាទសោបាណផលូបបន្នោ>
      text <ទឡ្ហោ ច វគ្គុ ច សុសង្គតោ ច អតីវ និជ្ឈានខមោ មនុញ្ញោ។>
    text <៦២១>
      text <រតនន្តរស្មិំ ពហុអន្នបានំ បរិវារិតោ អច្ឆរាសង្គណេន>
      text <មុរជអាលម្ពរតូរិយឃុដ្ឋោ អភិវន្ទិតោសិ ថុតិវន្ទនាយ។>
    text <៦២២>
      text <សោ មោទសិ នារិគណប្បពោធនោ វិមានបាសាទវរេ មនោរមេ>
      text <អចិន្តិយោ សព្ពគុណូបបន្នោ រាជា យថា វេស្សវណោ នឡិន្យា។>
    text <៦២៣>
      text <ទេវោ នុ អាសិ ឧទវាសិ យក្ខោ ឧទាហុ ទេវិន្ទោ មនុស្សភូតោ>
      text <បុច្ឆន្តិ តំ វាណិជា សត្ថវាហា អាចិក្ខ កោ នាម តុវំសិ យក្ខោតិ។>
    text <៦២៤>
      text <សេរីសកោ នាម អហម្ហិ យក្ខោ កន្តារិយោ វណ្ណុបថម្ហិ គុត្តោ>
      text <ឥមំ បទេសំ អភិបាលយាមិ វចនករោ វេស្សវណស្ស រញ្ញោតិ។>
    text <៦២៥>
      text <អធិច្ចលទ្ធំ បរិណាមជំ តេ សយំ កតំ ឧទាហុ ទេវេហិ ទិន្នំ>
      text <បុច្ឆន្តិ តំ វាណិជា សត្ថវាហា កថំ តយា លទ្ធមិទំ មនុញ្ញន្តិ។>
    text <៦២៦>
      text <នាធិច្ចលទ្ធំ ន បរិណាមជំ មេ ន សយំ កតំ ន ហិ ទេវេហិ ទិន្នំ>
      text <សកេហិ កម្មេហិ អបាបកេហិ បុញ្ញេហិ មេ លទ្ធមិទំ មនុញ្ញន្តិ។>
    text <៦២៧>
      text <កិំ តេ វតំ កិំ បន ព្រហ្មចរិយំ កិស្ស សុចិណ្ណស្ស អយំ វិបាកោ>
      text <បុច្ឆន្តិ តំ វាណិជា សត្ថវាហា កថំ តយា លទ្ធមិទំ វិមានន្តិ។>
    text <៦២៨>
      text <មមំ បាយាសីតិ អហុ សមញ្ញា រជ្ជំ យទា ការយិំ កោសលានំ>
      text <នត្ថិកទិដ្ឋិ កទរិយោ បាបធម្មោ ឧច្ឆេទវាទី ច តទា អហោសិំ។>
    text <៦២៩>
      text <សមណោ ច ខោ អាសិ កុមារកស្សបោ ពហុស្សុតោ ចិត្តកថី ឧឡារោ>
      text <សោ មេ តទា ធម្មកថំ អភាសិ ទិដ្ឋិវិសូកានិ វិនោទយី មេ។>
    text <៦៣០>
      text <តាហំ តស្ស ធម្មកថំ សុណិត្វា ឧបាសកត្តំ បដិទេវយិស្សំ>
      text <បាណាតិបាតា វិរតោ អហោសិំ លោកេ អទិន្នំ បរិវជ្ជយិស្សំ>
      text <អមជ្ជបោ នោ ច មុសា អភាណិំ សកេន ទារេន ច អហោសិ តុដ្ឋោ។>
    text <៦៣១>
      text <តំ មេ វតំ តំ បន ព្រហ្មចរិយំ តស្ស សុចិណ្ណស្ស អយំ វិបាកោ>
      text <តេហេវ កម្មេហិ អបាបកេហិ បុញ្ញេហិ មេ លទ្ធមិទំ វិមានន្តិ។>
    text <៦៣២>
      text <សច្ចំ កិរាហំសុ នរា សបញ្ញា អនញ្ញថា វចនំ បណ្ឌិតានំ>
      text <យហិំ យហិំ គច្ឆតិ បុញ្ញកម្មោ តហិំ តហិំ មោទតិ កាមកាមី។>
    text <៦៣៣>
      text <យហិំ យហិំ សោកបរិទ្ទវោ ច វធោ ច ពន្ធោ ច បរិក្កិលេសោ>
      text <តហិំ តហិំ គច្ឆតិ បាបកម្មោ ន មុច្ចតិ ទុគ្គតិយា កទាចីតិ។>
    text <៦៣៤>
      text <សម្មូឡ្ហរូបោវ ជនោ អហោសិ អស្មិំ មុហុត្តេ កលលីកតោវ>
      text <ជនស្សិមស្ស តុយ្ហញ្ច កុមារ អប្បច្ចយោ កេន នុ ខោ អហោសីតិ។>
    text <៦៣៥>
      text <ឥមេ ច សិរីសវនា តាតា ទិព្ពា គន្ធា សុរភី សម្បវន្តិ>
      text <តេ សម្បវាយន្តិ ឥមំ វិមានំ ទិវា ច រត្តោ ច តមំ និហន្ត្វា។>
    text <៦៣៦>
      text <ឥមេសញ្ច ខោ វស្សសតច្ចយេន សិបាដិកា ផលតិ ឯកមេកា>
      text <មានុស្សកំ វស្សសតំ អតីតំ យទគ្គេ កាយម្ហិ ឥធូបបន្នោ។>
    text <៦៣៧>
      text <ទិស្វានហំ វស្សសតានិ បញ្ច អស្មិំ វិមានេ ឋត្វាន តាតា>
      text <អាយុក្ខយា បុញ្ញក្ខយា ចវិស្សំ តេនេវ សោកេន បមុច្ឆិតោស្មីតិ។>
    text <៦៣៨>
      text <កថំ នុ សោចេយ្យ តថាវិធោ សោ លទ្ធា វិមានំ អតុលំ ចិរាយ>
      text <យេ ចាបិ ខោ ឥត្តរមុបបន្នា តេ នូន សោចេយ្យុំ បរិត្តបុញ្ញាតិ។>
    text <៦៣៩>
      text <អនុច្ឆវិំ ឱវទិយញ្ច មេ តំ យំ មំ តុម្ហេ បេយ្យវាចំ វទេថ>
      text <តុម្ហេ ច ខោ តាតា មយានុគុត្តា យេនិច្ឆកំ តេន បលេថ សោត្ថិន្តិ។>
    text <៦៤០>
      text <គន្ត្វា មយំ សិន្ធុសោវីរភូមិំ ធន្នត្ថិកា ឧទ្ទយំ បត្ថយានា>
      text <យថាបយោគា បរិបុណ្ណចាគា កាហាម សេរីសមហំ ឧឡារន្តិ។>
    text <៦៤១>
      text <មា ចេវ សេរីសមហំ អកត្ថ សព្ពញ្ច វោ ភវិស្សតិ យំ វទេថ>
      text <បាបានិ កម្មានិ វិវជ្ជយាថ ធម្មានុយោគញ្ច អធិដ្ឋហាថ។>
    text <៦៤២>
      text <ឧបាសកោ អត្ថិ ឥមម្ហិ សង្ឃេ ពហុស្សុតោ សីលវតូបបន្នោ>
      text <សទ្ធោ ច ចាគី ច សុបេសលោ ច វិចក្ខណោ សន្តុសិតោ មុតីមា។>
    text <៦៤៣>
      text <សញ្ជានមានោ ន មុសា ភណេយ្យ បរូបឃាតាយ ច ចេតយេយ្យ>
      text <វេភូតិកំ បេសុណំ នោ ករេយ្យ សណ្ហញ្ច វាចំ សខិលំ ភណេយ្យ។>
    text <៦៤៤>
      text <សគារវោ សប្បដិស្សោ វិនីតោ អបាបកោ អធិសីលេ វិសុទ្ធោ>
      text <សោ មាតរំ បិតរញ្ចាបិ ជន្តុ ធម្មេន បោសេតិ អរិយវុត្តិ។>
    text <៦៤៥>
      text <មញ្ញេ សោ មាតាបិតូនំ ការណា ភោគានិ បរិយេសតិ ន អត្តហេតុ>
      text <មាតាបិតូនញ្ច យោ អច្ចយេន នេក្ខម្មបោណោ ចរិស្សតិ ព្រហ្មចរិយំ។>
    text <៦៤៦>
      text <ឧជូ អវង្កោ អសឋោ អមាយោ ន លេសកប្បេន ច វោហរេយ្យ>
      text <សោ តាទិសោ សុកតកម្មការី ធម្មេ ឋិតោ កិន្តិ លភេថ ទុក្ខំ។>
    text <៦៤៧>
      text <តំ ការណា បាតុកតោម្ហិ អត្តនា តស្មា ធម្មំ បស្សថ វាណិជាសេ>
      text <អញ្ញត្រ តេនិហ ភស្មី ភវេថ អន្ធាកុលា វិប្បនដ្ឋា អរញ្ញេ>
      text <តំ ខិប្បមានេន លហុំ បរេន សុខោ ហវេ សប្បុរិសេន សង្គមោតិ។>
    text <៦៤៨>
      text <កិំ នាម សោ កិញ្ច ករោតិ កម្មំ កិំ នាមធេយ្យំ កិំ បន តស្ស គោត្តំ>
      text <មយម្បិ នំ ទដ្ឋុកាមម្ហ យក្ខ យស្សានុកម្បាយ ឥធាគតោសិ>
      text <លាភា ហិ តស្ស យស្ស តុវំ បិហេសីតិ។>
    text <៦៤៩>
      text <យោ កប្បកោ សម្ភវនាមធេយ្យោ ឧបាសកោ កោច្ឆផលូបជីវី>
      text <ជានាថ នំ តុម្ហាកំ បេសិយោ សោ មា ខោ នំ ហីឡិត្ថ សុបេសលោ សោតិ។>
    text <៦៥០>
      text <ជានាមសេ យំ ត្វំ បវទេសិ យក្ខ ន ខោ នំ ជានាម ស ឯទិសោតិ>
      text <មយម្បិ នំ បូជយិស្សាម យក្ខ សុត្វាន តុយ្ហំ វចនំ ឧឡារន្តិ។>
    text <៦៥១>
      text <យេ កេចិ ឥមស្មិំ សត្ថេ មនុស្សា ទហរា មហន្តា អថវាបិ មជ្ឈិមា>
      text <សព្ពេវ តេ អាលម្ពន្តុ វិមានំ បស្សន្តុ បុញ្ញានំ ផលំ កទរិយាតិ។>
    text <៦៥២>
      text <តេ តត្ថ សព្ពេវ អហំ បុរេតិ តំ កប្បកំ តត្ថ បុរក្ខត្វា>
      text <សព្ពេវ តេ អាលម្ពិំសុ វិមានំ មសក្កសារំ វិយ វាសវស្ស។>
    text <៦៥៣>
      text <តេ តត្ថ សព្ពេវ អហំ បុរេតិ ឧបាសកត្តំ បដិវេទយិំសុ>
      text <បាណាតិបាតា បដិវិរតា អហេសុំ លោកេ អទិន្នំ បរិវជ្ជយិំសុ>
      text <អមជ្ជបា នោ ច មុសា ភណិំសុ សកេន ទារេន ច អហេសុំ តុដ្ឋា។>
    text <៦៥៤>
      text <តេ តត្ថ សព្ពេវ អហំ បុរេតិ ឧបាសកត្តំ បដិវេទយិត្វា>
      text <បក្កាមិ សត្ថោ អនុមោទមានោ យក្ខិទ្ធិយា អនុមតោ បុនប្បុនំ។>
    text <៦៥៥>
      text <គន្ត្វាន តេ សិន្ធុសោវីរភូមិំ ធនត្ថិកា ឧទ្ទយំ បត្ថយានា>
      text <យថាបយោគា បរិបុណ្ណលាភា បច្ចាគមុំ បាដលិបុត្តមក្ខតំ។>
    text <៦៥៦>
      text <គន្ត្វាន តេ សង្ឃរំ សោត្ថិវន្តោ បុត្តេហិ ទារេហិ សមង្គិភូតា>
      text <អានន្ទី វិត្តា សុមនា បតីតា អកំសុ សេរីសមហំ ឧឡារំ>
      text <សេរីសកំ តេ បរិវេណំ មាបយិំសុ។>
    text <៦៥៧>
      text <ឯតាទិសា សប្បុរិសាន សេវនា មហត្ថិកា ធម្មគុណាន សេវនា>
      text <ឯកស្ស អត្ថាយ ឧបាសកស្ស សព្ពេវ សត្តា សុខិតា អហេសុន្តិ។>
    stand <សេរីសកបេតវត្ថុ ទុតិយំ។>
    stand <ភាណវារំ តតិយំ និដ្ឋិតំ។>
  text <៣។ នន្ទកបេតវត្ថុ>
    text <៦៥៨>
      text <រាជា បិង្គលកោ នាម សុរដ្ឋានំ អធិបតិ អហុ>
      text <មោរិយានំ ឧបដ្ឋានំ គន្ត្វា សុរដ្ឋំ បុនរាគមា។>
    text <៦៥៩>
      text <ឧណ្ហេ មជ្ឈន្ហិកេ កាលេ រាជា បង្កំ ឧបាគមិ>
      text <អទ្ទស មគ្គំ រមណីយំ បេតានំ តំ វណ្ណុបថំ។>
    text <៦៦០>
      text <សារថិំ អាមន្តយី រាជា>
      text <អយំ មគ្គោ រមណីយោ ខេមោ សោវត្ថិកោ សិវោ>
      text <ឥមិនា សារថិ យាម សុរដ្ឋានំ សន្តិកេ ឥតោ។>
    text <៦៦១>
      text <តេន បាយាសិ សោរដ្ឋោ សេនាយ ចតុរង្គិនិយា>
      text <ឧព្ពិគ្គរូបោ បុរិសោ សោរដ្ឋំ ឯតទព្រវិ។>
    text <៦៦២>
      text <កុម្មគ្គំ បដិបន្នម្ហា ភិំសនំ លោមហំសនំ>
      text <បុរតោ ទិស្សតិ មគ្គោ បច្ឆតោ ច ន ទិស្សតិ។>
    text <៦៦៣>
      text <កុម្មគ្គំ បដិបន្នម្ហា យមបុរិសាន សន្តិកេ>
      text <អមានុសោ វាយតិ គន្ធោ ឃោសោ សុយ្យតិ ទារុណោ។>
    text <៦៦៤>
      text <សំវិគ្គោ រាជា សោរដ្ឋោ សារថិំ ឯតទព្រវិ>
      text <កុម្មគ្គំ បដិបន្នម្ហា ភិំសនំ លោមហំសនំ>
      text <បុរតោ ទិស្សតិ មគ្គោ បច្ឆតោ ច ន ទិស្សតិ។>
    text <៦៦៥>
      text <កុម្មគ្គំ បដិបន្នម្ហា យមបុរិសាន សន្តិកេ>
      text <អមានុសោ វាយតិ គន្ធោ ឃោសោ សុយ្យតិ ទារុណោ។>
    text <៦៦៦>
      text <ហត្ថិក្ខន្ធំ សមារុយ្ហ ឱលោកេន្តោ ចតុទ្ទិសំ>
      text <អទ្ទស និគ្រោធំ រមណីយំ បាទបំ ឆាយាសម្បន្នំ>
      text <នីលព្ភវណ្ណសទិសំ មេឃវណ្ណសិរីនិភំ។>
    text <៦៦៧>
      text <សារថិំ អាមន្តយី រាជា កិំ ឯសោ ទិស្សតិ ព្រហា>
      text <នីលព្ភវណ្ណសទិសោ មេឃវណ្ណសិរីនិភោ។>
    text <៦៦៨>
      text <និគ្រោធោ សោ មហារាជ បាទបោ ឆាយាសម្បន្នោ>
      text <នីលព្ភវណ្ណសទិសោ មេឃវណ្ណសិរីនិភោ។>
    text <៦៦៩>
      text <តេន បាយាសិ សោរដ្ឋោ យេន សោ ទិស្សតេ ព្រហា>
      text <នីលព្ភវណ្ណសទិសោ មេឃវណ្ណសិរីនិភោ។>
    text <៦៧០>
      text <ហត្ថិក្ខន្ធតោ ឱរុយ្ហ រាជា រុក្ខំ ឧបាគមិ>
      text <និសីទិ រុក្ខមូលស្មិំ សាមច្ចោ សបរិជ្ជនោ>
      text <បូរំ បានីយសរកំ បូវេ វិត្តេ ច អទ្ទស។>
    text <៦៧១>
      text <បុរិសោ ច ទេវវណ្ណី សព្ពាភរណភូសិតោ>
      text <ឧបសង្កមិត្វា រាជានំ សោរដ្ឋំ ឯតទព្រវិ។>
    text <៦៧២>
      text <ស្វាគតំ តេ មហារាជ អថោ តេ អទុរាគតំ>
      text <បិវតុ ទេវោ បានីយំ បូវេ ខាទ អរិន្ទម។>
    text <៦៧៣>
      text <បិវិត្វា រាជា បានីយំ សាមច្ចោ សបរិជ្ជនោ>
      text <បូវេ ខាទិត្វា បិត្វា ច សោរដ្ឋោ ឯតទព្រវិ។>
    text <៦៧៤>
      text <ទេវតា នុសិ គន្ធព្ពោ អទុ សក្កោ បុរិន្ទទោ>
      text <អជានន្តា តំ បុច្ឆាម កថំ ជានេមុ តំ មយន្តិ។>
    text <៦៧៥>
      text <នាម្ហិ ទេវោ ន គន្ធព្ពោ នាបិ សក្កោ បុរិន្ទទោ>
      text <បេតោ អហំ មហារាជ សុរដ្ឋា ឥធ មាគតោតិ។>
    text <៦៧៦>
      text <កិំសីលោ កិំសមាចារោ សុរដ្ឋស្មិំ បុរេ តុវំ>
      text <កេន តេ ព្រហ្មចរិយេន អានុភាវោ អយំ តវាតិ។>
    text <៦៧៧>
      text <តំ សុណោហិ មហារាជ អរិន្ទម រដ្ឋវឌ្ឍន>
      text <អមច្ចា បារិសជ្ជា ច ព្រាហ្មណោ ច បុរោហិតោ។>
    text <៦៧៨>
      text <សុរដ្ឋស្មិំ អហំ ទេវ បុរិសោ បាបចេតសោ>
      text <មិច្ឆាទិដ្ឋិ ច ទុស្សីលោ កទរិយោ បរិភាសកោ។>
    text <៦៧៩>
      text <ទទន្តានំ ករោន្តានំ វារយិស្សំ ពហុជ្ជនំ>
      text <អញ្ញេសំ ទទមានានំ អន្តរាយករោ អហំ។>
    text <៦៨០>
      text <វិបាកោ នត្ថិ ទានស្ស សំយមស្ស កុតោ ផលំ>
      text <នត្ថិ អាចរិយោ នាម អទន្តំ កោ ទមេស្សតិ។>
    text <៦៨១>
      text <សមតុល្យានិ ភូតានិ កុតោ ជេដ្ឋាបចាយិកោ>
      text <នត្ថិ ពលំ វីរិយំ វា កុតោ ឧដ្ឋានបោរិសំ។>
    text <៦៨២>
      text <នត្ថិ ទានផលំ នាម ន វិសោធេតិ វេរិនំ>
      text <លទ្ធេយ្យំ លភតេ មច្ចោ និយតិបរិណាមជំ។>
    text <៦៨៣>
      text <នត្ថិ មាតា បិតា ភាតា លោកោ នត្ថិ ឥតោ បរំ>
      text <នត្ថិ ទិន្នំ នត្ថិ ហុតំ សុនិហិតំ ន វិជ្ជតិ។>
    text <៦៨៤>
      text <យោបិ ហនេយ្យ បុរិសំ បរស្ស ឆិន្ទតេ សិរំ>
      text <ន កោចិ កញ្ចិ ហនតិ សត្តន្នំ វិវរមន្តរេ។>
    text <៦៨៥>
      text <អច្ឆេជ្ជាភេជ្ជោ ហិ ជីវោ អដ្ឋំសោ គុឡបរិមណ្ឌលោ>
      text <យោជនានំ សតំ បញ្ច កោ ជីវំ ឆេត្តុមរហតិ។>
    text <៦៨៦>
      text <យថា សុត្តគុឡេ ខិត្តេ និព្ពេឋេន្តំ បលាយតិ>
      text <ឯវមេវ ច សោ ជីវោ និព្ពេឋេន្តោ បលាយតិ។>
    text <៦៨៧>
      text <យថា គាមតោ និក្ខម្ម អញ្ញំ គាមំ បវិសតិ>
      text <ឯវមេវ ច សោ ជីវោ អញ្ញំ ពោន្ទិំ បវិសតិ។>
    text <៦៨៨>
      text <យថា គេហតោ និក្ខម្ម អញ្ញំ គេហំ បវិសតិ>
      text <ឯវមេវ ច សោ ជីវោ អញ្ញំ ពោន្ទិំ បវិសតិ។>
    text <៦៨៩>
      text <ចុល្លាសីតិ មហាកប្បិនោ សតសហស្សានិ ហិ>
      text <យេ ពាលា យេ ច បណ្ឌិតា សំសារំ ខេបយិត្វាន>
      text <ទុក្ខស្សន្តំ ករិស្សរេ។>
    text <៦៩០>
      text <មិតានិ សុខទុក្ខានិ ទោណេហិ បិដកេហិ ច>
      text <ជិនោ សព្ពំ បជានាតិ សម្មូឡ្ហា ឥតរា បជា។>
    text <៦៩១>
      text <ឯវំទិដ្ឋិ បុរេ អាសិំ សម្មូឡ្ហោ មោហបារុតោ>
      text <មិច្ឆាទិដ្ឋិ ច ទុស្សីលោ កទរិយោ បរិភាសកោ។>
    text <៦៩២>
      text <ឱរំ មេ ឆហិ មាសេហិ កាលង្កិរិយា ភវិស្សតិ>
      text <ឯកន្តកដុកំ ឃោរំ និរយំ បបតិស្សហំ។>
    text <៦៩៣>
      text <ចតុក្កណ្ណំ ចតុទ្វារំ វិភត្តំ ភាគសោ មិតំ>
      text <អយោបាការបរិយន្តំ អយសា បដិកុជ្ជិតំ។>
    text <៦៩៤>
      text <តស្ស អយោមយា ភូមិ ជលិតា តេជសា យុតា>
      text <សមន្តា យោជនសតំ ផរិត្វា តិដ្ឋតិ សព្ពទា។>
    text <៦៩៥>
      text <វស្សានិ សតសហស្សានិ ឃោសោ សុយ្យតិ តាវទេ>
      text <លក្ខោ ឯសោ មហារាជ សតភាគវស្សកោដិយោ។>
    text <៦៩៦>
      text <កោដិសតសហស្សានិ និរយេ បច្ចរេ ជនា>
      text <មិច្ឆាទិដ្ឋី ច ទុស្សីលា យេ ច អរិយូបវាទិនោ។>
    text <៦៩៧>
      text <តត្ថាហំ ទីឃមទ្ធានំ ទុក្ខំ វេទិស្ស វេទនំ>
      text <ផលំ បាបស្ស កម្មស្ស តស្មា សោចាមហំ ភុសំ។>
    text <៦៩៨>
      text <តំ សុណោហិ មហារាជ អរិន្ទម រដ្ឋវឌ្ឍន>
      text <ធីតា មយ្ហំ មហារាជ ឧត្តរា ភទ្ទមត្ថុ តេ។>
    text <៦៩៩>
      text <ករោតិ ភទ្ទកំ កម្មំ សីលេសុបោសថេ រតា>
      text <សញ្ញតា សំវិភាគី ច វទញ្ញូ វីតមច្ឆរា។>
    text <៧០០>
      text <អខណ្ឌការី សិក្ខាយ សុណ្ហា បរកុលេសុ ច>
      text <ឧបាសិកា សក្យមុនិនោ សម្ពុទ្ធស្ស សិរីមតោ។>
    text <៧០១>
      text <ភិក្ខុ ច សីលសម្បន្នោ គាមំ បិណ្ឌាយ បាវិសិ>
      text <ឱក្ខិត្តចក្ខុ សតិមា គុត្តទ្វារោ សុសំវុតោ។>
    text <៧០២>
      text <សបទានំ ចរមានោ អគមា តំ និវេសនំ>
      text <តមទ្ទស មហារាជ ឧត្តរា ភទ្ទមត្ថុ តេ។>
    text <៧០៣>
      text <បូរំ បានីយសរកំ បូវេ វិត្តេ ច សា អទា>
      text <បិតា មេ កាលង្កតោ ភន្តេ តស្សេតំ ឧបកប្បតុ។>
    text <៧០៤>
      text <សមនន្តរានុទ្ទិដ្ឋេ វិបាកោ ឧទបជ្ជថ>
      text <ភុញ្ជាមិ កាមកាមីហំ រាជា វេស្សវណោ យថា។>
    text <៧០៥>
      text <តំ សុណោហិ មហារាជ អរិន្ទម រដ្ឋវឌ្ឍន>
      text <សទេវកស្ស លោកស្ស ពុទ្ធោ អគ្គោ បវុច្ចតិ>
      text <តំ ពុទ្ធំ សរណំ គច្ឆ សបុត្តទារោ អរិន្ទម។>
    text <៧០៦>
      text <អដ្ឋង្គិកេន មគ្គេន ផុសន្តិ អមតំ បទំ>
      text <តំ ធម្មំ សរណំ គច្ឆ សបុត្តទារោ អរិន្ទម។>
    text <៧០៧>
      text <ចត្តារោ ច បដិបន្នា ចត្តារោ ច ផលេ ឋិតា>
      text <ឯស សង្ឃោ ឧជុភូតោ បញ្ញាសីលសមាហិតោ>
      text <តំ សង្ឃំ សរណំ គច្ឆ សបុត្តទារោ អរិន្ទម។>
    text <៧០៨>
      text <បាណាតិបាតា វិរមស្សុ ខិប្បំ លោកេ អទិន្នំ បរិវជ្ជយស្សុ>
      text <អមជ្ជបោ មា ច មុសា អភាណី សកេន ទារេន ច ហោហិ តុដ្ឋោតិ។>
    text <៧០៩>
      text <អត្ថកាមោសិ មេ យក្ខ ហិតកាមោសិ ទេវតេ>
      text <ករោមិ តុយ្ហំ វចនំ ត្វំសិ អាចរិយោ មម។>
    text <៧១០>
      text <ឧបេមិ សរណំ ពុទ្ធំ ធម្មញ្ចាបិ អនុត្តរំ>
      text <សង្ឃញ្ច នរទេវស្ស គច្ឆាមិ សរណំ អហំ។>
    text <៧១១>
      text <បាណាតិបាតា វិរមាមិ ខិប្បំ លោកេ អទិន្នំ បរិវជ្ជយាមិ>
      text <អមជ្ជបោ នោ ច មុសា ភណាមិ សកេន ទារេន ច ហោមិ តុដ្ឋោ។>
    text <៧១២>
      text <ឱផុណាមិ មហាវាតេ នទិយា សីឃគាមិយា>
      text <វមាមិ បាបិកំ ទិដ្ឋិំ ពុទ្ធានំ សាសនេ រតោ។>
    text <៧១៣>
      text <ឥទំ វត្វាន សោរដ្ឋោ វិរមិត្វា បាបទស្សនា>
      text <នមោ ភគវតោ កត្វា បាមោក្ខោ រថមារុហីតិ។>
    stand <នន្ទកបេតវត្ថុ តតិយំ។>
  text <៤។ រេវតីបេតវត្ថុ>
    text <៧១៤>
      text <ឧដ្ឋេហិ រេវតេ សុបាបធម្មេ អបារុតទ្វារេ អទានសីលេ>
      text <នេស្សាម តំ យត្ថ ថុនន្តិ ទុគ្គតា សមប្បិតា នេរយិកា ទុខេនាតិ។>
    text <៧១៥>
      text <ឥច្ចេវ វត្វាន យមស្ស ទូតា តេ ទ្វេ យក្ខា លោហិតក្ខា ព្រហន្តា>
      text <បច្ចេកពាហាសុ គហេត្វា រេវតំ បក្កាមយុំ ទេវគណស្ស សន្តិកេ។>
    text <៧១៦>
      text <អាទិច្ចវណ្ណំ រុចិរំ បភស្សរំ ព្យម្ហំ សុភំ កញ្ចនជាលឆន្នំ>
      text <កស្សេតមាកិណ្ណជនំ វិមានំ សុរិយស្ស រំសីរិវ ជោតមានំ។>
    text <៧១៧>
      text <នារីគណា ចន្ទនសារលិត្តា ឧភតោ វិមានំ ឧបសោភយន្តិ>
      text <តំ ទិស្សតិ សុរិយសមានវណ្ណំ កោ មោទតិ សគ្គបត្តោ វិមានេតិ។>
    text <៧១៨>
      text <ពារាណសិយំ នន្ទិយោ នាមាសិ ឧបាសកោ អមច្ឆរី ទានបតិ វទញ្ញូ>
      text <តស្សេតមាកិណ្ណជនំ វិមានំ សុរិយស្ស រំសីរិវ ជោតមានំ។>
    text <៧១៩>
      text <នារីគណា ចន្ទនសារលិត្តា ឧភតោ វិមានំ ឧបសោភយន្តិ>
      text <តំ ទិស្សតិ សុរិយសមានវណ្ណំ សោ មោទតិ សគ្គបត្តោ វិមានេតិ។>
    text <៧២០>
      text <នន្ទិយស្សាហំ ភរិយា អគារិនី សព្ពកុលស្ស ឥស្សរា>
      text <ភត្តុ វិមានេ រមិស្សាមិ ទានហំ ន បត្ថយេ និរយទស្សនាយាតិ។>
    text <៧២១>
      text <ឯសោ តេ និរយោ សុបាបធម្មេ បុញ្ញំ តយា អកតំ ជីវលោកេ>
      text <ន ហិ មច្ឆរី រោសកោ បាបធម្មោ សគ្គូបគានំ លភតិ សហព្យតន្តិ។>
    text <៧២២>
      text <កិំ នុ គូថញ្ច មុត្តញ្ច អសុចី បដិទិស្សតិ>
      text <ទុគ្គន្ធំ កិមិទំ មីឡ្ហំ កិមេតំ ឧបវាយតីតិ។>
    text <៧២៣>
      text <ឯស សំសវកោ នាម គម្ភីរោ សតបោរិសោ>
      text <យត្ថ វស្សសហស្សានិ តុវំ បច្ចសិ រេវតេតិ។>
    text <៧២៤>
      text <កិំ នុ កាយេន វាចាយ មនសា ទុក្កដំ កតំ>
      text <កេន សំសវកោ លទ្ធោ គម្ភីរោ សតបោរិសោតិ។>
    text <៧២៥>
      text <សមណេ ព្រាហ្មណេ ចាបិ អញ្ញេ វាបិ វនិព្ពកេ>
      text <មុសាវាទេន វញ្ចេសិ តំ បាបំ បកតំ តយា។>
    text <៧២៦>
      text <តេន សំសវកោ លទ្ធោ គម្ភីរោ សតបោរិសោ>
      text <តត្ថ វស្សសហស្សានិ តុវំ បច្ចសិ រេវតេ។>
    text <៧២៧>
      text <ហត្ថេបិ ឆិន្ទន្តិ អថោបិ បាទេ កណ្ណេបិ ឆិន្ទន្តិ អថោបិ នាសំ>
      text <អថោបិ កាកោឡគណា សមេច្ច សង្គម្ម ខាទន្តិ វិផន្ទមានន្តិ។>
    text <៧២៨>
      text <សាធុ ខោ មំ បដិនេថ កាហាមិ កុសលំ ពហុំ>
      text <ទានេន សមចរិយាយ សំយមេន ទមេន ច>
      text <យំ កត្វា សុខិតា ហោន្តិ ន ច បច្ឆានុតប្បរេតិ។>
    text <៧២៩>
      text <បុរេ តុវំ បមជ្ជិត្វា ឥទានិ បរិទេវសិ>
      text <សយំ កតានំ កម្មានំ វិបាកំ អនុភោស្សសីតិ។>
    text <៧៣០>
      text <កោ ទេវលោកតោ មនុស្សលោកំ គន្ត្វាន បុដ្ឋោ មេ ឯវំ វទេយ្យ>
      text <និក្ខិត្តទណ្ឌេសុ ទទាថ ទានំ អច្ឆាទនំ សេយ្យ មថន្នបានំ>
      text <ន ហិ មច្ឆរី រោសកោ បាបធម្មោ សគ្គូបគានំ លភតិ សហព្យតំ។>
    text <៧៣១>
      text <សាហំ នូន ឥតោ គន្ត្វា យោនិំ លទ្ធាន មានុសិំ>
      text <វទញ្ញូ សីលសម្បន្នា កាហាមិ កុសលំ ពហុំ>
      text <ទានេន សមចរិយាយ សំយមេន ទមេន ច។>
    text <៧៣២>
      text <អារាមានិ ច រោបិស្សំ ទុគ្គេ សង្កមនានិ ច>
      text <បបញ្ច ឧទបានញ្ច វិប្បសន្នេន ចេតសា។>
    text <៧៣៣>
      text <ចាតុទ្ទសិំ បញ្ចទសិំ យា ច បក្ខស្ស អដ្ឋមី>
      text <បាដិហារិយបក្ខញ្ច អដ្ឋង្គសុសមាគតំ។>
    text <៧៣៤>
      text <ឧបោសថំ ឧបវសិស្សំ សទា សីលេសុ សំវុតា>
      text <ន ច ទានេ បមជ្ជិស្សំ សាមំ ទិដ្ឋមិទំ មយាតិ។>
    text <៧៣៥>
      text <ឥច្ចេវំ វិប្បលបន្តិំ ផន្ទមានំ តតោ តតោ>
      text <ខិបិំសុ និរយេ ឃោរេ ឧទ្ធំបាទំ អវំសិរំ។>
    text <៧៣៦>
      text <អហំ បុរេ មច្ឆរិនី អហោសិំ បរិភាសិកា សមណព្រាហ្មណានំ>
      text <វិតថេន ច សាមិកំ វញ្ចយិត្វា បច្ចាមហំ និរយេ ឃោររូបេតិ។>
    stand <រេវតីបេតវត្ថុ ចតុត្ថំ។>
  text <៥។ ឧច្ឆុបេតវត្ថុ>
    text <៧៣៧>
      text <ឥទំ មម ឧច្ឆុវនំ មហន្តំ និព្ពត្តតិ បុញ្ញផលំ អនប្បកំ>
      text <តំ ទានិ មេ ន បរិភោគមេតិ អាចិក្ខ ភន្តេ កិស្ស អយំ វិបាកោ។>
    text <៧៣៨>
      text <ហញ្ញាមិ ខជ្ជាមិ ច វាយមាមិ បរិសក្កាមិ បរិភុញ្ជិតុំ កិញ្ចិ>
      text <ស្វាហំ ឆិន្នថាមោ កបណោ លាលបាមិ កិស្ស កម្មស្ស អយំ វិបាកោ។>
    text <៧៣៩>
      text <វិឃាតោ ចាហំ បរិបតាមិ ឆមាយំ បរិវត្តាមិ វារិចរោវ ឃម្មេ>
      text <រុទតោ ច មេ អស្សុកា និគ្គលន្តិ អាចិក្ខ ភន្តេ កិស្ស អយំ វិបាកោ។>
    text <៧៤០>
      text <ឆាតោ កិលន្តោ ច បិបាសិតោ ច សន្តស្សិតោ សាតសុខំ ន វិន្ទេ>
      text <បុច្ឆាមិ តំ ឯតមត្ថំ ភទន្តេ កថំ នុ ឧច្ឆុបរិភោគំ លភេយ្យន្តិ។>
    text <៧៤១>
      text <បុរេ តុវំ កម្មមកាសិ អត្តនា មនុស្សភូតោ បុរិមាយ ជាតិយា>
      text <អហញ្ច តំ ឯតមត្ថំ វទាមិ សុត្វាន ត្វំ ឯតមត្ថំ វិជាន។>
    text <៧៤២>
      text <ឧច្ឆុំ តុវំ ខាទមានោ បយាតោ បុរិសោ ច តេ បិដ្ឋិតោ អន្វគច្ឆិ>
      text <សោ ច តំ បច្ចាសន្តោ កថេសិ តស្ស តុវំ ន កិញ្ចិ អាលបិត្ថ។>
    text <៧៤៣>
      text <សោ ច តំ អភណន្តំ អយាចិ ទេហយ្យ ឧច្ឆុន្តិ ច តំ អវោច>
      text <តស្ស តុវំ បិដ្ឋិតោ ឧច្ឆុំ អទាសិ តស្សេតំ កម្មស្ស អយំ វិបាកោ។>
    text <៧៤៤>
      text <ឥង្ឃ ត្វំ គន្ត្វាន បិដ្ឋិតោ គណ្ហេយ្យាសិ គហេត្វាន តំ ខាទស្សុ យាវទត្ថំ>
      text <តេនេវ ត្វំ អត្តមនោ ភវិស្សសិ ហដ្ឋោ ចុទគ្គោ ច បមោទិតោ ចាតិ។>
    text <៧៤៥>
      text <គន្ត្វាន សោ បិដ្ឋិតោ អគ្គហេសិ គហេត្វាន តំ ខាទិ យាវទត្ថំ>
      text <តេនេវ សោ អត្តមនោ អហោសិ ហដ្ឋោ ចុទគ្គោ ច បមោទិតោ ចាតិ។>
    stand <ឧច្ឆុបេតវត្ថុ បញ្ចមំ។>
  text <៦។ កុមារបេតវត្ថុ>
    text <៧៤៦>
      text <សាវត្ថិ នាម នគរំ ហិមវន្តស្ស បស្សតោ>
      text <តត្ថ អាសុំ ទ្វេ កុមារា រាជបុត្តាតិ មេ សុតំ។>
    text <៧៤៧>
      text <សម្មត្តា រជនីយេសុ កាមស្សាទាភិនន្ទិនោ>
      text <បច្ចុប្បន្នសុខេ គិទ្ធា ន តេ បស្សិំសុនាគតំ។>
    text <៧៤៨>
      text <តេ ចុតា ច មនុស្សត្តា បរលោកំ ឥតោ គតា>
      text <តេធ ឃោសេន្ត្យទិស្សន្តា បុព្ពេ ទុក្កដមត្តនោ។>
    text <៧៤៩>
      text <ពហូសុ វត សន្តេសុ ទេយ្យធម្មេ ឧបដ្ឋិតេ>
      text <នាសក្ខិម្ហា ច អត្តានំ បរិត្តំ កាតុំ សុខាវហំ។>
    text <៧៥០>
      text <កិំ តតោ បាបកំ អស្ស យំ នោ រាជកុលា ចុតា>
      text <ឧបបន្នា បេត្តិវិសយំ ខុប្បិបាសសមប្បិតា។>
    text <៧៥១>
      text <សាមិនោ ឥធ ហុត្វាន ហោន្តិ អសាមិនោ តហិំ>
      text <ភមន្តិ ខុប្បិបាសាយ មនុស្សា ឧន្នតោនតា។>
    text <៧៥២>
      text <ឯតមាទីនវំ ញត្វា ឥស្សរមទសម្ភវំ>
      text <បហាយ ឥស្សរមទំ ភវេ សគ្គគតោ នរោ>
      text <កាយស្ស ភេទា សប្បញ្ញោ សគ្គំ សោ ឧបបជ្ជតីតិ។>
    stand <កុមារបេតវត្ថុ ឆដ្ឋំ។>
  text <៧។ រាជបុត្តបេតវត្ថុ>
    text <៧៥៣>
      text <បុព្ពេ កតានំ កម្មានំ វិបាកោ មថយេ មនំ>
      text <រូបេ សទ្ទេ រសេ គន្ធេ ផោដ្ឋព្ពេ ច មនោរមេ។>
    text <៧៥៤>
      text <នច្ចំ គីតំ រតិំ ខិឌ្ឌំ អនុភុត្វា អនប្បកំ>
      text <ឧយ្យានេ បរិចរិត្វា បវិសន្តោ គិរិព្ពជំ។>
    text <៧៥៥>
      text <ឥសិំ សុនេត្ត មទ្ទក្ខិ អត្តទន្តំ សមាហិតំ>
      text <អប្បិច្ឆំ ហិរិសម្បន្នំ ឧញ្ឆេ បត្តគតេ រតំ។>
    text <៧៥៦>
      text <ហត្ថិក្ខន្ធតោ ឱរុយ្ហ លទ្ធា ភន្តេតិ ចាព្រវិ>
      text <តស្ស បត្តំ គហេត្វាន ឧច្ចំ បគ្គយ្ហ ខត្តិយោ។>
    text <៧៥៧>
      text <ថណ្ឌិលេ បត្តំ ភិន្ទិត្វា ហសមានោ អបក្កមិ>
      text <រញ្ញោ កិតវស្សាហំ បុត្តោ កិំ មំ ភិក្ខុ ករិស្សសិ។>
    text <៧៥៨>
      text <តស្ស កម្មស្ស ផរុសស្ស វិបាកោ កដុកោ អហុ>
      text <យំ រាជបុត្តោ វេទេសិ និរយម្ហិ សមប្បិតោ។>
    text <៧៥៩>
      text <ឆឡេវ ចតុរាសីតិ វស្សានិ នវុតានិ ច>
      text <ភុសំ ទុក្ខំ និគច្ឆិត្ថោ និរយេ កតកិព្ពិសោ។>
    text <៧៦០>
      text <ឧត្តានោបិ ច បច្ចិត្ថ និកុជ្ជោ វាមទក្ខិណោ>
      text <ឧទ្ធំបាទោ ឋិតោ ចេវ ចិរំ ពាលោ អបច្ចថ។>
    text <៧៦១>
      text <ពហូនិ វស្សសហស្សានិ បូគានិ នហុតានិ ច>
      text <ភុសំ ទុក្ខំ និគច្ឆិត្ថោ និរយេ កតកិព្ពិសោ។>
    text <៧៦២>
      text <ឯតាទិសំ ខោ កដុកំ អប្បទុដ្ឋប្បទោសិនំ>
      text <បច្ចន្តិ បាបកម្មន្តា ឥសិមាសជ្ជ សុព្ពតំ។>
    text <៧៦៣>
      text <សោ តត្ថ ពហុវស្សានិ វេទយិត្វា ពហុំ ទុខំ>
      text <ខុប្បិបាសហតោ នាម បេតោ អាសិ តតោ ចុតោ។>
    text <៧៦៤>
      text <ឯតមាទីនវំ ញត្វា ឥស្សរមទសម្ភវំ>
      text <បហាយ ឥស្សរមទំ និវាតមនុវត្តយេ។>
    text <៧៦៥>
      text <ទិដ្ឋេវ ធម្មេ បាសំសោ យោ ពុទ្ធេសុ សគារវោ>
      text <កាយស្ស ភេទា សប្បញ្ញោ សគ្គំ សោ ឧបបជ្ជតីតិ។>
    stand <រាជបុត្តបេតវត្ថុ សត្តមំ។>
  text <៨។ គូថខាទកបេតវត្ថុ>
    text <៧៦៦>
      text <គូថកូបតោ ឧគ្គន្ត្វា កោ នុ ទីនោ បតិដ្ឋសិ>
      text <និស្សំសយំ បាបកម្មន្តោ កិំ នុ សទ្ទហសេ តុវន្តិ។>
    text <៧៦៧>
      text <អហំ ភទន្តេ បេតោម្ហិ ទុគ្គតោ យមលោកិកោ>
      text <បាបកម្មំ ករិត្វាន បេតលោកំ ឥតោ គតោ។>
    text <៧៦៨>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន ឥទំ ទុក្ខំ និគច្ឆសីតិ។>
    text <៧៦៩>
      text <អហុ អាវាសិកោ មយ្ហំ ឥស្សុកី កុលមច្ឆរី>
      text <អជ្ឈោសិតោ មយ្ហំ ឃរេ កទរិយោ បរិភាសកោ។>
    text <៧៧០>
      text <តស្សាហំ វចនំ សុត្វា ភិក្ខវោ បរិភាសិសំ>
      text <តស្ស កម្មវិបាកេន បេតលោកំ ឥតោ គតោតិ។>
    text <៧៧១>
      text <អមិត្តោ មិត្តវណ្ណេន យោ តេ អាសិ កុលូបកោ>
      text <កាយស្ស ភេទា ទុប្បញ្ញោ កិំ នុ បេច្ច គតិំ គតោតិ។>
    text <៧៧២>
      text <តស្សេវាហំ បាបកម្មស្ស សីសេ តិដ្ឋាមិ មត្ថកេ>
      text <សោ ច បរវិសយំ បត្តោ មមេវ បរិចារកោ។>
    text <៧៧៣>
      text <យំ ភទន្តេ ហទន្តញ្ញេ ឯតំ មេ ហោតិ ភោជនំ>
      text <អហញ្ច ខោ យំ ហទាមិ ឯតំ សោ ឧបជីវតីតិ។>
    stand <គូថខាទកបេតវត្ថុ អដ្ឋមំ។>
  text <៩។ គូថខាទកបេតិវត្ថុ>
    text <៧៧៤>
      text <គូថកូបតោ ឧគ្គន្ត្វា កា នុ ទីនា បតិដ្ឋសិ>
      text <និស្សំសយំ បាបកម្មន្តា កិំ នុ សទ្ទហសេ តុវន្តិ។>
    text <៧៧៥>
      text <អហំ ភទន្តេ បេតីម្ហិ ទុគ្គតា យមលោកិកា>
      text <បាបកម្មំ ករិត្វាន បេតលោកំ ឥតោ គតាតិ។>
    text <៧៧៦>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន ឥទំ ទុក្ខំ និគច្ឆសីតិ។>
    text <៧៧៧>
      text <អហុ អាវាសិកោ មយ្ហំ ឥស្សុកី កុលមច្ឆរី>
      text <អជ្ឈោសិតោ មយ្ហំ ឃរេ កទរិយោ បរិភាសកោ។>
    text <៧៧៨>
      text <តស្សាហំ វចនំ សុត្វា ភិក្ខវោ បរិភាសិសំ>
      text <តស្ស កម្មវិបាកេន បេតលោកំ ឥតោ គតាតិ។>
    text <៧៧៩>
      text <អមិត្តោ មិត្តវណ្ណេន យោ តេ អាសិ កុលូបកោ>
      text <កាយស្ស ភេទា ទុប្បញ្ញោ កិំ នុ បេច្ច គតិំ គតោតិ។>
    text <៧៨០>
      text <តស្សេវាហំ បាបកម្មស្ស សីសេ តិដ្ឋាមិ មត្ថកេ>
      text <សោ ច បរវិសយំ បត្តោ មមេវ បរិចារកោ។>
    text <៧៨១>
      text <យំ ភទន្តេ ហទន្តញ្ញេ ឯតំ មេ ហោតិ ភោជនំ>
      text <អហញ្ច ខោ យំ ហទាមិ ឯតំ សោ ឧបជីវតីតិ។>
    stand <គូថខាទកបេតិវត្ថុ នវមំ។>
  text <១០។ គណបេតវត្ថុ>
    text <៧៨២>
      text <នគ្គា ទុព្ពណ្ណរូបាត្ថ កិសា ធមនិសន្ថតា>
      text <ឧប្ផាសុលិកា កិសិកា កេ នុ តុម្ហេត្ថ មារិសាតិ។>
    text <៧៨៣>
      text <មយំ ភទន្តេ បេតាម្ហា ទុគ្គតា យមលោកិកា>
      text <បាបកម្មំ ករិត្វាន បេតលោកំ ឥតោ គតាតិ។>
    text <៧៨៤>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន បេតលោកំ ឥតោ គតាតិ។>
    text <៧៨៥>
      text <អនាវដេសុ តិត្ថេសុ វិចិនិម្ហទ្ធមាសកំ>
      text <សន្តេសុ ទេយ្យធម្មេសុ ទីបំ នាកម្ហ អត្តនោ។>
    text <៧៨៦>
      text <នទិំ ឧបេម តសិតា រិត្តកា បរិវត្តតិ>
      text <ឆាយំ ឧបេម ឧណ្ហេសុ អាតបោ បរិវត្តតិ។>
    text <៧៨៧>
      text <អគ្គិវណ្ណោ ច នោ វាតោ ឌហន្តោ ឧបវាយតិ>
      text <ឯតញ្ច ភន្តេ អរហាម អញ្ញញ្ច បាបកំ តតោ។>
    text <៧៨៨>
      text <អបិ យោជនានិ គច្ឆាម ឆាតា អាហារគេធិនោ>
      text <អលទ្ធាវ និវត្តាម អហោ នោ អប្បបុញ្ញតា។>
    text <៧៨៩>
      text <ឆាតា បមុច្ឆិតា ភន្តា ភូមិយំ បដិសុម្ភិតា>
      text <ឧត្តានា បដិកិរាម អវកុជ្ជា បតាមសេ។>
    text <៧៩០>
      text <តេ ច តត្ថេវ បតិតា ភូមិយំ បដិសុម្ភិតា>
      text <ឧរំ សីសញ្ច ឃដ្ដេម អហោ នោ អប្បបុញ្ញតា។>
    text <៧៩១>
      text <ឯតញ្ច ភន្តេ អរហាម អញ្ញញ្ច បាបកំ តតោ>
      text <សន្តេសុ ទេយ្យធម្មេសុ ទីបំ នាកម្ហ អត្តនោ។>
    text <៧៩២>
      text <តេ ហិ នូន ឥតោ គន្ត្វា យោនិំ លទ្ធាន មានុសិំ>
      text <វទញ្ញូ សីលសម្បន្នា កាហាម កុសលំ ពហុន្តិ។>
    stand <គណបេតវត្ថុ ទសមំ។>
  text <១១។ បាដលិបុត្តបេតវត្ថុ>
    text <៧៩៣>
      text <ទិដ្ឋា តយា និរយា តិរច្ឆានយោនិ>
      text <បេតា អសុរា អថវាបិ មានុសា ទេវា សយមទ្ទស កម្មវិបាកមត្តនោ>
      text <នេស្សាមិ តំ បាដលិបុត្តមក្ខតំ តត្ថ គន្ត្វា កុសលំ ករោហិ កម្មំ។>
    text <៧៩៤>
      text <អត្ថកាមោសិ មេ យក្ខ ហិតកាមោសិ ទេវតេ>
      text <ករោមិ តុយ្ហំ វចនំ ត្វំសិ អាចរិយោ មម។>
    text <៧៩៥>
      text <ទិដ្ឋា មយា និរយា តិរច្ឆានយោនិ បេតា អសុរា អថវាបិ មានុសា ទេវា>
      text <សយមទ្ទសំ កម្មវិបាកមត្តនោ កាហាមិ បុញ្ញានិ អនប្បកានីតិ។>
    stand <បាដលិបុត្តបេតវត្ថុ ឯកាទសមំ។>
  text <១២។ អម្ពវនបេតវត្ថុ>
    text <៧៩៦>
      text <អយញ្ច តេ បោក្ខរណី សុរម្មា សមា សុតិត្ថា ច មហោទកា ច>
      text <សុបុប្ផិតា ភមរគណានុកិណ្ណា កថំ តយា លទ្ធា អយំ មនុញ្ញា។>
    text <៧៩៧>
      text <ឥទញ្ច តេ អម្ពវនំ សុរម្មំ សព្ពោតុកំ ធារយតេ ផលានិ>
      text <សុបុប្ផិតំ ភមរគណានុកិណ្ណំ កថំ តយា លទ្ធមិទំ វិមានំ។>
    text <៧៩៨>
      text <អម្ពបក្កំ ទកំ យាគុ សីតច្ឆាយា មនោរមា>
      text <ធីតាយ ទិន្នទានេន តេន មេ ឥធ លព្ភតិ។>
    text <៧៩៩>
      text <សន្ទិដ្ឋិកំ កម្មំ ឯវំ បស្សថ ទានស្ស ទមស្ស សំយមស្ស វិបាកំ>
      text <ទាសី អហំ អយ្យកុលេសុ ហុត្វា សុណិសា ហោមិ អគារស្ស ឥស្សរាតិ។>
    stand <អម្ពវនបេតវត្ថុ ទ្វាទសមំ។>
  text <១៣។ អក្ខរុក្ខបេតវត្ថុ>
    text <៨០០>
      text <យំ ទទាតិ ន តំ ហោតិ ទេថេវ ទានំ ទត្វា ឧភយំ តរតិ>
      text <ឧភយំ តេន ទានេន គច្ឆតិ ជាគរថ មាបមជ្ជថាតិ។>
    stand <អក្ខរុក្ខបេតវត្ថុ តេរសមំ។>
  text <១៤។ ភោគសំហរបេតវត្ថុ>
    text <៨០១>
      text <មយំ ភោគេ សំហរិម្ហ សមេន វិសមេន ច>
      text <តេ អញ្ញេ បរិភុញ្ជន្តិ មយំ ទុក្ខស្ស ភាគិនីតិ។>
    stand <ភោគសំហរបេតវត្ថុ ចុទ្ទសមំ។>
  text <១៥។ សេដ្ឋិបុត្តបេតវត្ថុ>
    text <៨០២>
      text <សដ្ឋិវស្សសហស្សានិ បរិបុណ្ណានិ សព្ពសោ>
      text <និរយេ បច្ចមានានំ កទា អន្តោ ភវិស្សតិ។>
    text <៨០៣>
      text <នត្ថិ អន្តោ កុតោ អន្តោ ន អន្តោ បដិទិស្សតិ>
      text <តថា ហិ បកតំ បាបំ តុយ្ហំ មយ្ហញ្ច មារិសា។>
    text <៨០៤>
      text <ទុជ្ជីវិតមជីវម្ហ យេ សន្តេ ន ទទម្ហសេ>
      text <សន្តេសុ ទេយ្យធម្មេសុ ទីបំ នាកម្ហ អត្តនោ។>
    text <៨០៥>
      text <សោហំ នូន ឥតោ គន្ត្វា យោនិំ លទ្ធាន មានុសិំ>
      text <វទញ្ញូ សីលសម្បន្នោ កាហាមិ កុសលំ ពហុន្តិ។>
    stand <សេដ្ឋិបុត្តបេតវត្ថុ បន្នរសមំ។>
  text <១៦។ សដ្ឋិកូដបេតវត្ថុ>
    text <៨០៦>
      text <កិំ នុ ឧម្មត្តរូបោវ មិគោ ភន្តោវ ធាវសិ>
      text <និស្សំសយំ បាបកម្មន្តោ កិំ នុ សទ្ទាយសេ តុវន្តិ។>
    text <៨០៧>
      text <អហំ ភទន្តេ បេតោម្ហិ ទុគ្គតោ យមលោកិកោ>
      text <បាបកម្មំ ករិត្វាន បេតលោកំ ឥតោ គតោ។>
    text <៨០៨>
      text <សដ្ឋិ កូដសហស្សានិ បរិបុណ្ណានិ សព្ពសោ>
      text <សីសេ មយ្ហំ និបតន្តិ តេ ភិន្ទន្តិ ច មត្ថកន្តិ។>
    text <៨០៩>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន ឥទំ ទុក្ខំ និគច្ឆសិ។>
    text <៨១០>
      text <សដ្ឋិ កូដសហស្សានិ បរិបុណ្ណានិ សព្ពសោ>
      text <សីសេ តុយ្ហំ និបតន្តិ តេ ភិន្ទន្តិ ច មត្ថកន្តិ។>
    text <៨១១>
      text <អថទ្ទសាសិំ សម្ពុទ្ធំ សុនេត្តំ ភាវិតិន្ទ្រិយំ>
      text <និសិន្នំ រុក្ខមូលស្មិំ ឈាយន្តំ អកុតោភយំ។>
    text <៨១២>
      text <សាលិត្តកប្បហារេន ភិន្ទិស្សំ តស្ស មត្ថកំ>
      text <តស្ស កម្មវិបាកេន ឥទំ ទុក្ខំ និគច្ឆិសំ។>
    text <៨១៣>
      text <សដ្ឋិ កូដសហស្សានិ បរិបុណ្ណានិ សព្ពសោ>
      text <សីសេ មយ្ហំ និបតន្តិ តេ ភិន្ទន្តិ ច មត្ថកន្តិ។>
    text <៨១៤>
      text <ធម្មេន តេ កាបុរិស សដ្ឋិកូដសហស្សានិ បរិបុណ្ណានិ សព្ពសោ>
      text <សីសេ តុយ្ហំ និបតន្តិ តេ ភិន្ទន្តិ ច មត្ថកន្តិ។>
      text <អម្ពសក្ករោ សេរីសកោ បិង្គលោ រេវតិ ឧច្ឆុ>
      text <ទ្វេ កុមារា ទុវេ គូថា គណបាដលិអម្ពវនំ។>
      text <អក្ខរុក្ខភោគសំហរា សេដ្ឋិបុត្តសដ្ឋិកូដា>
      text <ឥតិ សោឡសវត្ថូនិ វគ្គោ តេន បវុច្ចតិ។>
      text <ឧរគោ ឧបរិវគ្គោ ចូឡមហាតិ ចតុធា>
      text <វត្ថូនិ ឯកបញ្ញាសំ ចតុធា ភាណវារតោ។>
    stand <សដ្ឋិកូដបេតវត្ថុ សោឡសមំ។>
    stand <មហាវគ្គោ ចតុត្ថោ និដ្ឋិតោ។>
    text <តស្សុទ្ទានំ>
    text <អថ វគ្គុទ្ទានំ>
    stand <បេតវត្ថុបាឡិ និដ្ឋិតា។>
