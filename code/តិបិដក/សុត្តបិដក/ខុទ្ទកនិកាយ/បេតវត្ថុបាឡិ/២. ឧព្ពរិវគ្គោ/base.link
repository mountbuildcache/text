text <២។ ឧព្ពរិវគ្គោ>
  text <១។ សំសារមោចកបេតិវត្ថុ>
    text <៩៥>
      text <នគ្គា ទុព្ពណ្ណរូបាសិ កិសា ធមនិសន្ថតា>
      text <ឧប្ផាសុលិកេ កិសិកេ កា នុ ត្វំ ឥធ តិដ្ឋសីតិ។>
    text <៩៦>
      text <អហំ ភទន្តេ បេតីម្ហិ ទុគ្គតា យមលោកិកា>
      text <បាបកម្មំ ករិត្វាន បេតលោកំ ឥតោ គតាតិ។>
    text <៩៧>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន បេតលោកំ ឥតោ គតាតិ។>
    text <៩៨>
      text <អនុកម្បកា មយ្ហំ នាហេសុំ ភន្តេ បិតា ច មាតា អថវាបិ ញាតកា>
      text <យេ មំ និយោជេយ្យុំ ទទាហិ ទានំ បសន្នចិត្តា សមណព្រាហ្មណានំ។>
    text <៩៩>
      text <ឥតោ អហំ វស្សសតានិ បញ្ច យំ ឯវរូបា វិចរាមិ នគ្គា>
      text <ខុទាយ តណ្ហាយ ច ខជ្ជមានា បាបស្ស កម្មស្ស ផលំ មមេទំ។>
    text <១០០>
      text <វន្ទាមិ តំ អយ្យ បសន្នចិត្តា អនុកម្ប មំ វីរ មហានុភាវ>
      text <ទត្វា ច មេ អាទិស យំ ហិ កិញ្ចិ មោចេហិ មំ ទុគ្គតិយា ភទន្តេតិ។>
    text <១០១>
      text <សាធូតិ សោ បដិស្សុត្វា សារិបុត្តោនុកម្បកោ>
      text <ភិក្ខូនំ អាលោបំ ទត្វា បាណិមត្តញ្ច ចោឡកំ>
      text <ថាលកស្ស ច បានីយំ តស្សា ទក្ខិណមាទិសិ។>
    text <១០២>
      text <សមនន្តរានុទ្ទិដ្ឋេ វិបាកោ ឧទបជ្ជថ>
      text <ភោជនច្ឆាទនបានីយំ ទក្ខិណាយ ឥទំ ផលំ។>
    text <១០៣>
      text <តតោ សុទ្ធា សុចិវសនា កាសិកុត្តមធារិនី>
      text <វិចិត្តវត្ថាភរណា សារិបុត្តំ ឧបសង្កមិ។>
    text <១០៤>
      text <អភិក្កន្តេន វណ្ណេន យា ត្វំ តិដ្ឋសិ ទេវតេ>
      text <ឱភាសេន្តី ទិសា សព្ពា ឱសធី វិយ តារកា។>
    text <១០៥>
      text <កេន តេតាទិសោ វណ្ណោ កេន តេ ឥធ មិជ្ឈតិ>
      text <ឧប្បជ្ជន្តិ ច តេ ភោគា យេ កេចិ មនសោ បិយា។>
    text <១០៦>
      text <បុច្ឆាមិ តំ ទេវិ មហានុភាវេ មនុស្សភូតា កិមកាសិ បុញ្ញំ>
      text <កេនាសិ ឯវំ ជលិតានុភាវា វណ្ណោ ច តេ សព្ពទិសា បភាសតីតិ។>
    text <១០៧>
      text <ឧប្បណ្ឌុកិំ កិសំ ឆាតំ នគ្គំ សម្បតិតច្ឆវិំ>
      text <មុនិ ការុណិកោ លោកេ តំ មំ អទ្ទក្ខិ ទុគ្គតំ។>
    text <១០៨>
      text <ភិក្ខូនំ អាលោបំ ទត្វា បាណិមត្តញ្ច ចោឡកំ>
      text <ថាលកស្ស ច បានីយំ មម ទក្ខិណមាទិសិ។>
    text <១០៩>
      text <អាលោបស្ស ផលំ បស្ស ភត្តំ វស្សសតំ ទស>
      text <ភុញ្ជាមិ កាមកាមិនី អនេករសព្យញ្ជនំ។>
    text <១១០>
      text <បាណិមត្តស្ស ចោឡស្ស វិបាកំ បស្ស យាទិសំ>
      text <យាវតា នន្ទរាជស្ស វិជិតស្មិំ បដិច្ឆទា។>
    text <១១១>
      text <តតោ ពហុតរា ភន្តេ វត្ថានច្ឆាទនានិ មេ>
      text <កោសេយ្យកម្ពលីយានិ ខោមកប្បាសិកានិ ច។>
    text <១១២>
      text <វិបុលា ច មហគ្ឃា ច តេបាកាសេវលម្ពរេ>
      text <សាហំ តំ បរិទហាមិ យំ យំ ហិ មនសោ បិយំ។>
    text <១១៣>
      text <ថាលកស្ស ច បានីយំ វិបាកំ បស្ស យាទិសំ>
      text <គម្ភីរា ចតុរស្សា ច បោក្ខរញ្ញោ សុនិម្មិតា។>
    text <១១៤>
      text <សេតោទកា សុប្បតិត្ថា សីតា អប្បដិគន្ធិយា>
      text <បទុមុប្បលសញ្ឆន្នា វារិកិញ្ជក្ខបូរិតា។>
    text <១១៥>
      text <សាហំ រមាមិ កីឡាមិ មោទាមិ អកុតោភយា>
      text <មុនិំ ការុណិកំ លោកេ ភន្តេ វន្ទិតុមាគតាតិ។>
    stand <សំសារមោចកបេតិវត្ថុ បឋមំ។>
  text <២។ សារិបុត្តត្ថេរមាតុបេតិវត្ថុ>
    text <១១៦>
      text <នគ្គា ទុព្ពណ្ណរូបាសិ កិសា ធមនិសន្ថតា>
      text <ឧប្ផាសុលិកេ កិសិកេ កា នុ ត្វំ ឥធ តិដ្ឋសិ។>
    text <១១៧>
      text <អហំ តេ សកិយា មាតា បុព្ពេ អញ្ញាសុ ជាតីសុ>
      text <ឧបបន្នា បេត្តិវិសយំ ខុប្បិបាសសមប្បិតា។>
    text <១១៨>
      text <ឆឌ្ឌិតំ ខិបិតំ ខេឡំ សិង្ឃាណិកំ សិលេសុមំ>
      text <វសញ្ច ឌយ្ហមានានំ វិជាតានញ្ច លោហិតំ។>
    text <១១៩>
      text <វណិកានញ្ច យំ ឃាន-សីសច្ឆិន្នាន លោហិតំ>
      text <ខុទាបរេតា ភុញ្ជាមិ ឥត្ថិបុរិសនិស្សិតំ។>
    text <១២០>
      text <បុព្ពលោហិតំ ភក្ខាមិ បសូនំ មានុសាន ច>
      text <អលេណា អនគារា ច នីលមញ្ចបរាយណា។>
    text <១២១>
      text <ទេហិ បុត្តក មេ ទានំ ទត្វា អន្វាទិសាហិ មេ>
      text <អប្បេវ នាម មុច្ចេយ្យំ បុព្ពលោហិតភោជនាតិ។>
    text <១២២>
      text <មាតុយា វចនំ សុត្វា ឧបតិស្សោនុកម្បកោ>
      text <អាមន្តយិ មោគ្គល្លានំ អនុរុទ្ធញ្ច កប្បិនំ។>
    text <១២៣>
      text <ចតស្សោ កុដិយោ កត្វា សង្ឃេ ចាតុទ្ទិសេ អទា>
      text <កុដិយោ អន្នបានញ្ច មាតុ ទក្ខិណមាទិសី។>
    text <១២៤>
      text <សមនន្តរានុទ្ទិដ្ឋេ វិបាកោ ឧទបជ្ជថ>
      text <ភោជនំ បានីយំ វត្ថំ ទក្ខិណាយ ឥទំ ផលំ។>
    text <១២៥>
      text <តតោ សុទ្ធា សុចិវសនា កាសិកុត្តមធារិនី>
      text <វិចិត្តវត្ថាភរណា កោលិតំ ឧបសង្កមិ។>
    text <១២៦>
      text <អភិក្កន្តេន វណ្ណេន យា ត្វំ តិដ្ឋសិ ទេវតេ>
      text <ឱភាសេន្តី ទិសា សព្ពា ឱសធី វិយ តារកា។>
    text <១២៧>
      text <កេន តេតាទិសោ វណ្ណោ កេន តេ ឥធ មិជ្ឈតិ>
      text <ឧប្បជ្ជន្តិ ច តេ ភោគា យេ កេចិ មនសោ បិយា។>
    text <១២៨>
      text <បុច្ឆាមិ តំ ទេវិ មហានុភាវេ មនុស្សភូតា កិមកាសិ បុញ្ញំ>
      text <កេនាសិ ឯវំ ជលិតានុភាវា វណ្ណោ ច តេ សព្ពទិសា បភាសតីតិ។>
    text <១២៩>
      text <សារិបុត្តស្សាហំ មាតា បុព្ពេ អញ្ញាសុ ជាតីសុ>
      text <ឧបបន្នា បេត្តិវិសយំ ខុប្បិបាសសមប្បិតា។>
    text <១៣០>
      text <ឆឌ្ឌិតំ ខិបិតំ ខេឡំ សិង្ឃាណិកំ សិលេសុមំ>
      text <វសញ្ច ឌយ្ហមានានំ វិជាតានញ្ច លោហិតំ។>
    text <១៣១>
      text <វណិកានញ្ច យំ ឃាន-សីសច្ឆិន្នាន លោហិតំ>
      text <ខុទាបរេតា ភុញ្ជាមិ ឥត្ថិបុរិសនិស្សិតំ។>
    text <១៣២>
      text <បុព្ពលោហិតំ ភក្ខិស្សំ បសូនំ មានុសាន ច>
      text <អលេណា អនគារា ច នីលមញ្ចបរាយណា។>
    text <១៣៣>
      text <សារិបុត្តស្ស ទានេន មោទាមិ អកុតោភយា>
      text <មុនិំ ការុណិកំ លោកេ ភន្តេ វន្ទិតុមាគតាតិ។>
    stand <សារិបុត្តត្ថេរស្ស មាតុបេតិវត្ថុ ទុតិយំ។>
  text <៣។ មត្តាបេតិវត្ថុ>
    text <១៣៤>
      text <នគ្គា ទុព្ពណ្ណរូបាសិ កិសា ធមនិសន្ថតា>
      text <ឧប្ផាសុលិកេ កិសិកេ កា នុ ត្វំ ឥធ តិដ្ឋសីតិ។>
    text <១៣៥>
      text <អហំ មត្តា តុវំ តិស្សា សបត្តី តេ បុរេ អហុំ>
      text <បាបកម្មំ ករិត្វាន បេតលោកំ ឥតោ គតាតិ។>
    text <១៣៦>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន បេតលោកំ ឥតោ គតាតិ។>
    text <១៣៧>
      text <ចណ្ឌី ច ផរុសា ចាសិំ ឥស្សុកី មច្ឆរី សឋា>
      text <តាហំ ទុរុត្តំ វត្វាន បេតលោកំ ឥតោ គតាតិ។>
    text <១៣៨>
      text <សព្ពំ អហម្បិ ជានាមិ យថា ត្វំ ចណ្ឌិកា អហុ>
      text <អញ្ញញ្ច ខោ តំ បុច្ឆាមិ កេនាសិ បំសុកុន្ថិតាតិ។>
    text <១៣៩>
      text <សីសំន្ហាតា តុវំ អាសិ សុចិវត្ថា អលង្កតា>
      text <អហញ្ច ខោ អធិមត្តំ សមលង្កតតរា តយា។>
    text <១៤០>
      text <តស្សា មេ បេក្ខមានាយ សាមិកេន សមន្តយិ>
      text <តតោ មេ ឥស្សា វិបុលា កោធោ មេ សមជាយថ។>
    text <១៤១>
      text <តតោ បំសុំ គហេត្វាន បំសុនា តំ ហិ ឱកិរិំ>
      text <តស្ស កម្មវិបាកេន តេនម្ហិ បំសុកុន្ថិតាតិ។>
    text <១៤២>
      text <សច្ចំ អហម្បិ ជានាមិ បំសុនា មំ ត្វមោកិរិ>
      text <អញ្ញញ្ច ខោ តំ បុច្ឆាមិ កេន ខជ្ជសិ កច្ឆុយាតិ។>
    text <១៤៣>
      text <ភេសជ្ជហារី ឧភយោ វនន្តំ អគមិម្ហសេ>
      text <ត្វញ្ច ភេសជ្ជមាហរិ អហញ្ច កបិកច្ឆុនោ។>
    text <១៤៤>
      text <តស្សា ត្យាជានមានាយ សេយ្យំ ត្យាហំ សមោកិរិំ>
      text <តស្ស កម្មវិបាកេន តេន ខជ្ជាមិ កច្ឆុយាតិ។>
    text <១៤៥>
      text <សច្ចំ អហម្បិ ជានាមិ សេយ្យំ មេ ត្វំ សមោកិរិ>
      text <អញ្ញញ្ច ខោ តំ បុច្ឆាមិ កេនាសិ នគ្គិយា តុវន្តិ។>
    text <១៤៦>
      text <សហាយានំ សមយោ អាសិ ញាតីនំ សមិតី អហុ>
      text <ត្វញ្ច អាមន្តិតា អាសិ សសាមិនី នោ ច ខោ អហំ។>
    text <១៤៧>
      text <តស្សា ត្យាជានមានាយ ទុស្សំ ត្យាហំ អបានុទិំ>
      text <តស្ស កម្មវិបាកេន តេនម្ហិ នគ្គិយា អហន្តិ។>
    text <១៤៨>
      text <សច្ចំ អហម្បិ ជានាមិ ទុស្សំ មេ ត្វំ អបានុទិ>
      text <អញ្ញញ្ច ខោ តំ បុច្ឆាមិ កេនាសិ គូថគន្ធិនីតិ។>
    text <១៤៩>
      text <តវ គន្ធញ្ច មាលញ្ច បច្ចគ្ឃញ្ច វិលេបនំ>
      text <គូថកូបេ អធារេសិំ តំ បាបំ បកតំ មយា>
      text <តស្ស កម្មវិបាកេន តេនម្ហិ គូថគន្ធិនីតិ។>
    text <១៥០>
      text <សច្ចំ អហម្បិ ជានាមិ តំ បាបំ បកតំ តយា>
      text <អញ្ញញ្ច ខោ តំ បុច្ឆាមិ កេនាសិ ទុគ្គតា តុវន្តិ។>
    text <១៥១>
      text <ឧភិន្នំ សមកំ អាសិ យំ គេហេ វិជ្ជតេ ធនំ>
      text <សន្តេសុ ទេយ្យធម្មេសុ ទីបំ នាកាសិមត្តនោ>
      text <តស្ស កម្មវិបាកេន តេនម្ហិ ទុគ្គតា អហំ។>
    text <១៥២>
      text <តទេវ មំ ត្វំ អវច បាបកម្មំ និសេវសិ>
      text <ន ហិ បាបេហិ កម្មេហិ សុលភា ហោតិ សុគ្គតីតិ។>
    text <១៥៣>
      text <វាមតោ មំ ត្វំ បច្ចេសិ អថោបិ មំ ឧសូយសិ>
      text <បស្ស បាបានំ កម្មានំ វិបាកោ ហោតិ យាទិសោ។>
    text <១៥៤>
      text <តេ ឃរា តា ច ទាសិយោ តានេវាភរណានិមេ>
      text <តេ អញ្ញេ បរិចារេន្តិ ន ភោគា ហោន្តិ សស្សតា។>
    text <១៥៥>
      text <ឥទានិ ភូតស្ស បិតា អាបណា គេហមេហិតិ>
      text <អប្បេវ តេ ទទេ កិញ្ចិ មា សុ តាវ ឥតោ អគាតិ។>
    text <១៥៦>
      text <នគ្គា ទុព្ពណ្ណរូបាម្ហិ កិសា ធមនិសន្ថតា>
      text <កោបីនមេតំ ឥត្ថីនំ មា មំ ភូតបិតាទ្ទសាតិ។>
    text <១៥៧>
      text <ហន្ទ កិំ វា ត្យាហំ ទម្មិ កិំ វា តេធ ករោមហំ>
      text <យេន ត្វំ សុខិតា អស្ស សព្ពកាមសមិទ្ធិនីតិ។>
    text <១៥៨>
      text <ចត្តារោ ភិក្ខូ សង្ឃតោ ចត្តារោ បន បុគ្គលា>
      text <អដ្ឋ ភិក្ខូ ភោជយិត្វា មម ទក្ខិណមាទិស>
      text <តទាហំ សុខិតា ហេស្សំ សព្ពកាមសមិទ្ធិនីតិ។>
    text <១៥៩>
      text <សាធូតិ សា បដិស្សុត្វា ភោជយិត្វាដ្ឋ ភិក្ខវោ>
      text <វត្ថេហច្ឆាទយិត្វាន តស្សា ទក្ខិណមាទិសី។>
    text <១៦០>
      text <សមនន្តរានុទ្ទិដ្ឋេ វិបាកោ ឧទបជ្ជថ>
      text <ភោជនច្ឆាទនបានីយំ ទក្ខិណាយ ឥទំ ផលំ។>
    text <១៦១>
      text <តតោ សុទ្ធា សុចិវសនា កាសិកុត្តមធារិនី>
      text <វិចិត្តវត្ថាភរណា សបត្តិំ ឧបសង្កមិ។>
    text <១៦២>
      text <អភិក្កន្តេន វណ្ណេន យា ត្វំ តិដ្ឋសិ ទេវតេ>
      text <ឱភាសេន្តី ទិសា សព្ពា ឱសធី វិយ តារកា។>
    text <១៦៣>
      text <កេន តេតាទិសោ វណ្ណោ កេន តេ ឥធ មិជ្ឈតិ>
      text <ឧប្បជ្ជន្តិ ច តេ ភោគា យេ កេចិ មនសោ បិយា។>
    text <១៦៤>
      text <បុច្ឆាមិ តំ ទេវិ មហានុភាវេ មនុស្សភូតា កិមកាសិ បុញ្ញំ>
      text <កេនាសិ ឯវំ ជលិតានុភាវា វណ្ណោ ច តេ សព្ពទិសា បភាសតីតិ។>
    text <១៦៥>
      text <អហំ មត្តា តុវំ តិស្សា សបត្តី តេ បុរេ អហុំ>
      text <បាបកម្មំ ករិត្វាន បេតលោកំ ឥតោ គតា។>
    text <១៦៦>
      text <តវ ទិន្នេន ទានេន មោទាមិ អកុតោភយា>
      text <ចីរំ ជីវាហិ ភគិនិ សហ សព្ពេហិ ញាតិភិ>
      text <អសោកំ វិរជំ ឋានំ អាវាសំ វសវត្តិនំ។>
    text <១៦៧>
      text <ឥធ ធម្មំ ចរិត្វាន ទានំ ទត្វាន សោភនេ>
      text <វិនេយ្យ មច្ឆេរមលំ សមូលំ អនិន្ទិតា សគ្គមុបេហិ ឋានន្តិ។>
    stand <មត្តាបេតិវត្ថុ តតិយំ។>
  text <៤។ នន្ទាបេតិវត្ថុ>
    text <១៦៨>
      text <កាឡី ទុព្ពណ្ណរូបាសិ ផរុសា ភីរុទស្សនា>
      text <បិង្គលាសិ កឡារាសិ ន តំ មញ្ញាមិ មានុសិន្តិ។>
    text <១៦៩>
      text <អហំ នន្ទា នន្ទិសេន ភរិយា តេ បុរេ អហុំ>
      text <បាបកម្មំ ករិត្វាន បេតលោកំ ឥតោ គតាតិ។>
    text <១៧០>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន បេតលោកំ ឥតោ គតាតិ។>
    text <១៧១>
      text <ចណ្ឌី ច ផរុសា ចាសិំ តយិ ចាបិ អគារវា>
      text <តាហំ ទុរុត្តំ វត្វាន បេតលោកំ ឥតោ គតាតិ។>
    text <១៧២>
      text <ហន្ទុត្តរីយំ ទទាមិ តេ ឥមំ ទុស្សំ និវាសយ>
      text <ឥមំ ទុស្សំ និវាសេត្វា ឯហិ នេស្សាមិ តំ ឃរំ។>
    text <១៧៣>
      text <វត្ថញ្ច អន្នបានញ្ច លច្ឆសិ ត្វំ ឃរំ គតា>
      text <បុត្តេ ច តេ បស្សិស្សសិ សុណិសាយោ ច ទក្ខសីតិ។>
    text <១៧៤>
      text <ហត្ថេន ហត្ថេ តេ ទិន្នំ ន មយ្ហំ ឧបកប្បតិ>
      text <ភិក្ខូ ច សីលសម្បន្នេ វីតរាគេ ពហុស្សុតេ។>
    text <១៧៥>
      text <តប្បេហិ អន្នបានេន មម ទក្ខិណមាទិស>
      text <តទាហំ សុខិតា ហេស្សំ សព្ពកាមសមិទ្ធិនីតិ។>
    text <១៧៦>
      text <សាធូតិ សោ បដិស្សុត្វា ទានំ វិបុលមាកិរិ>
      text <អន្នំ បានំ ខាទនីយំ វត្ថសេនាសនានិ ច>
      text <ឆត្តំ គន្ធញ្ច មាលញ្ច វិវិធា ច ឧបាហនា។>
    text <១៧៧>
      text <ភិក្ខូ ច សីលសម្បន្នេ វីតរាគេ ពហុស្សុតេ>
      text <តប្បេត្វា អន្នបានេន តស្សា ទក្ខិណមាទិសី។>
    text <១៧៨>
      text <សមនន្តរានុទ្ទិដ្ឋេ វិបាកោ ឧទបជ្ជថ>
      text <ភោជនច្ឆាទនបានីយំ ទក្ខិណាយ ឥទំ ផលំ។>
    text <១៧៩>
      text <តតោ សុទ្ធា សុចិវសនា កាសិកុត្តមធារិនី>
      text <វិចិត្តវត្ថាភរណា សាមិកំ ឧបសង្កមិ។>
    text <១៨០>
      text <អភិក្កន្តេន វណ្ណេន យា ត្វំ តិដ្ឋសិ ទេវតេ>
      text <ឱភាសេន្តី ទិសា សព្ពា ឱសធី វិយ តារកា។>
    text <១៨១>
      text <កេន តេតាទិសោ វណ្ណោ កេន តេ ឥធ មិជ្ឈតិ>
      text <ឧប្បជ្ជន្តិ ច តេ ភោគា យេ កេចិ មនសោ បិយា។>
    text <១៨២>
      text <បុច្ឆាមិ តំ ទេវិ មហានុភាវេ មនុស្សភូតា កិមកាសិ បុញ្ញំ>
      text <កេនាសិ ឯវំ ជលិតានុភាវា វណ្ណោ ច តេ សព្ពទិសា បភាសតីតិ។>
    text <១៨៣>
      text <អហំ នន្ទា នន្ទិសេន ភរិយា តេ បុរេ អហុំ>
      text <បាបកម្មំ ករិត្វាន បេតលោកំ ឥតោ គតា។>
    text <១៨៤>
      text <តវ ទិន្នេន ទានេន មោទាមិ អកុតោភយា>
      text <ចិរំ ជីវ គហបតិ សហ សព្ពេហិ ញាតិភិ>
      text <អសោកំ វិរជំ ខេមំ អាវាសំ វសវត្តិនំ។>
    text <១៨៥>
      text <ឥធ ធម្មំ ចរិត្វាន ទានំ ទត្វា គហបតិ>
      text <វិនេយ្យ មច្ឆេរមលំ សមូលំ អនិន្ទិតោ សគ្គមុបេហិ ឋានន្តិ។>
    stand <នន្ទាបេតិវត្ថុ ចតុត្ថំ។>
  text <៥។ មដ្ឋកុណ្ឌលីបេតវត្ថុ>
    text <១៨៦>
      text <អលង្កតោ មដ្ឋកុណ្ឌលី មាលធារី ហរិចន្ទនុស្សទោ>
      text <ពាហា បគ្គយ្ហ កន្ទសិ វនមជ្ឈេ កិំ ទុក្ខិតោ តុវន្តិ។>
    text <១៨៧>
      text <សោវណ្ណមយោ បភស្សរោ ឧប្បន្នោ រថបញ្ជរោ មម>
      text <តស្ស ចក្កយុគំ ន វិន្ទាមិ តេន ទុក្ខេន ជហាមិ ជីវិតន្តិ។>
    text <១៨៨>
      text <សោវណ្ណមយំ មណិមយំ លោហិតកមយំ អថ រូបិយមយំ>
      text <អាចិក្ខ មេ ភទ្ទមាណវ ចក្កយុគំ បដិបាទយាមិ តេតិ។>
    text <១៨៩>
      text <សោ មាណវោ តស្ស បាវទិ ចន្ទសូរិយា ឧភយេត្ថ ទិស្សរេ>
      text <សោវណ្ណមយោ រថោ មម តេន ចក្កយុគេន សោភតីតិ។>
    text <១៩០>
      text <ពាលោ ខោ ត្វំ អសិ មាណវ យោ ត្វំ បត្ថយសេ អបត្ថិយំ>
      text <មញ្ញាមិ តុវំ មរិស្សសិ ន ហិ ត្វំ លច្ឆសិ ចន្ទសូរិយេតិ។>
    text <១៩១>
      text <គមនាគមនម្បិ ទិស្សតិ វណ្ណធាតុ ឧភយត្ថ វីថិយា>
      text <បេតោ កាលកតោ ន ទិស្សតិ កោ និធ កន្ទតំ ពាល្យតរោតិ។>
    text <១៩២>
      text <សច្ចំ ខោ វទេសិ មាណវ អហមេវ កន្ទតំ ពាល្យតរោ>
      text <ចន្ទំ វិយ ទារកោ រុទំ បេតំ កាលកតាភិបត្ថយិន្តិ។>
    text <១៩៣>
      text <អាទិត្តំ វត មំ សន្តំ ឃតសិត្តំវ បាវកំ>
      text <វារិនា វិយ ឱសិញ្ចំ សព្ពំ និព្ពាបយេ ទរំ។>
    text <១៩៤>
      text <អព្ពហី វត មេ សល្លំ សោកំ ហទយនិស្សិតំ>
      text <យោ មេ សោកបរេតស្ស បុត្តសោកំ អបានុទិ។>
    text <១៩៥>
      text <ស្វាហំ អព្ពូឡ្ហសល្លោស្មិ សីតិភូតោស្មិ និព្ពុតោ>
      text <ន សោចាមិ ន រោទាមិ តវ សុត្វាន មាណវាតិ។>
    text <១៩៦>
      text <ទេវតា នុសិ គន្ធព្ពោ អទុ សក្កោ បុរិន្ទទោ>
      text <កោ វា ត្វំ កស្ស វា បុត្តោ កថំ ជានេមុ តំ មយន្តិ។>
    text <១៩៧>
      text <យញ្ច កន្ទសិ យញ្ច រោទសិ បុត្តំ អាឡាហនេ សយំ ទហិត្វា>
      text <ស្វាហំ កុសលំ ករិត្វា កម្មំ តិទសានំ សហព្យតំ គតោតិ។>
    text <១៩៨>
      text <អប្បំ វា ពហុំ វា នាទ្ទសាម ទានំ ទទន្តស្ស សកេ អគារេ>
      text <ឧបោសថកម្មំ វា តាទិសំ កេន កម្មេន គតោសិ ទេវលោកន្តិ។>
    text <១៩៩>
      text <អាពាធិកោហំ ទុក្ខិតោ គិលានោ អាតុររូបោម្ហិ សកេ និវេសនេ>
      text <ពុទ្ធំ វិគតរជំ វិតិណ្ណកង្ខំ អទ្ទក្ខិំ សុគតំ អនោមបញ្ញំ។>
    text <២០០>
      text <ស្វាហំ មុទិតមនោ បសន្នចិត្តោ អញ្ជលិំ អករិំ តថាគតស្ស>
      text <តាហំ កុសលំ ករិត្វាន កម្មំ តិទសានំ សហព្យតំ គតោតិ។>
    text <២០១>
      text <អច្ឆរិយំ វត អព្ភុតំ វត អញ្ជលិកម្មស្ស អយមីទិសោ វិបាកោ>
      text <អហម្បិ មុទិតមនោ បសន្នចិត្តោ អជ្ជេវ ពុទ្ធំ សរណំ វជាមីតិ។>
    text <២០២>
      text <អជ្ជេវ ពុទ្ធំ សរណំ វជាហិ ធម្មញ្ច សង្ឃញ្ច បសន្នចិត្តោ>
      text <តថេវ សិក្ខាយ បទានិ បញ្ច អខណ្ឌផុល្លានិ សមាទិយស្សុ។>
    text <២០៣>
      text <បាណាតិបាតា វិរមស្សុ ខិប្បំ លោកេ អទិន្នំ បរិវជ្ជយស្សុ>
      text <អមជ្ជបោ មា ច មុសា ភណាហិ សកេន ទារេន ច ហោហិ តុដ្ឋោតិ។>
    text <២០៤>
      text <អត្ថកាមោសិ មេ យក្ខ ហិតកាមោសិ ទេវតេ>
      text <ករោមិ តុយ្ហំ វចនំ ត្វំសិ អាចរិយោ មមាតិ។>
    text <២០៥>
      text <ឧបេមិ សរណំ ពុទ្ធំ ធម្មញ្ចាបិ អនុត្តរំ>
      text <សង្ឃញ្ច នរទេវស្ស គច្ឆាមិ សរណំ អហំ។>
    text <២០៦>
      text <បាណាតិបាតា វិរមាមិ ខិប្បំ លោកេ អទិន្នំ បរិវជ្ជយាមិ>
      text <អមជ្ជបោ នោ ច មុសា ភណាមិ សកេន ទារេន ច ហោមិ តុដ្ឋោតិ។>
    stand <មដ្ឋកុណ្ឌលីបេតវត្ថុ បញ្ចមំ។>
  text <៦។ កណ្ហបេតវត្ថុ>
    text <២០៧>
      text <ឧដ្ឋេហិ កណ្ហ កិំ សេសិ កោ អត្ថោ សុបនេន តេ>
      text <យោ ច តុយ្ហំ សកោ ភាតា ហទយំ ចក្ខុ ច ទក្ខិណំ>
      text <តស្ស វាតា ពលីយន្តិ សសំ ជប្បតិ កេសវាតិ។>
    text <២០៨>
      text <តស្ស តំ វចនំ សុត្វា រោហិណេយ្យស្ស កេសវោ>
      text <តរមានរូបោ វុដ្ឋាសិ ភាតុសោកេន អដ្ដិតោ។>
    text <២០៩>
      text <កិំ នុ ឧម្មត្តរូបោវ កេវលំ ទ្វារកំ ឥមំ>
      text <សសោ សសោតិ លបសិ កីទិសំ សសមិច្ឆសិ។>
    text <២១០>
      text <សោវណ្ណមយំ មណិមយំ លោហមយំ អថ រូបិយមយំ>
      text <សង្ខសិលាបវាឡមយំ ការយិស្សាមិ តេ សសំ។>
    text <២១១>
      text <សន្តិ អញ្ញេបិ សសកា អរញ្ញវនគោចរា>
      text <តេបិ តេ អានយិស្សាមិ កីទិសំ សសមិច្ឆសីតិ។>
    text <២១២>
      text <នាហមេតេ សសេ ឥច្ឆេ យេ សសា បថវិស្សិតា>
      text <ចន្ទតោ សសមិច្ឆាមិ តំ មេ ឱហរ កេសវាតិ។>
    text <២១៣>
      text <សោ នូន មធុរំ ញាតិ ជីវិតំ វិជហិស្សសិ>
      text <អបត្ថិយំ បត្ថយសិ ចន្ទតោ សសមិច្ឆសីតិ។>
    text <២១៤>
      text <ឯវំ ចេ កណ្ហ ជានាសិ យថញ្ញមនុសាសសិ>
      text <កស្មា បុរេ មតំ បុត្តំ អជ្ជាបិ មនុសោចសិ។>
    text <២១៥>
      text <ន យំ លព្ភា មនុស្សេន អមនុស្សេន វា បន>
      text <ជាតោ មេ មា មរិ បុត្តោ កុតោ លព្ភា អលព្ភិយំ។>
    text <២១៦>
      text <ន មន្តា មូលភេសជ្ជា ឱសធេហិ ធនេន វា>
      text <សក្កា អានយិតុំ កណ្ហ យំ បេតមនុសោចសិ។>
    text <២១៧>
      text <មហទ្ធនា មហាភោគា រដ្ឋវន្តោបិ ខត្តិយា>
      text <បហូតធនធញ្ញាសេ តេបិ នោ អជរាមរា។>
    text <២១៨>
      text <ខត្តិយា ព្រាហ្មណា វេស្សា សុទ្ទា ចណ្ឌាលបុក្កុសា>
      text <ឯតេ ចញ្ញេ ច ជាតិយា តេបិ នោ អជរាមរា។>
    text <២១៩>
      text <យេ មន្តំ បរិវត្តេន្តិ ឆឡង្គំ ព្រហ្មចិន្តិតំ>
      text <ឯតេ ចញ្ញេ ច វិជ្ជាយ តេបិ នោ អជរាមរា។>
    text <២២០>
      text <ឥសយោ វាបិ យេ សន្តា សញ្ញតត្តា តបស្សិនោ>
      text <សរីរំ តេបិ កាលេន វិជហន្តិ តបស្សិនោ។>
    text <២២១>
      text <ភាវិតត្តា អរហន្តោ កតកិច្ចា អនាសវា>
      text <និក្ខិបន្តិ ឥមំ ទេហំ បុញ្ញបាបបរិក្ខយាតិ។>
    text <២២២>
      text <អាទិត្តំ វត មំ សន្តំ ឃតសិត្តំវ បាវកំ>
      text <វារិនា វិយ ឱសិញ្ចំ សព្ពំ និព្ពាបយេ ទរំ។>
    text <២២៣>
      text <អព្ពហី វត មេ សល្លំ សោកំ ហទយនិស្សិតំ>
      text <យោ មេ សោកបរេតស្ស បុត្តសោកំ អបានុទិ។>
    text <២២៤>
      text <ស្វាហំ អព្ពូឡ្ហសល្លោស្មិ សីតិភូតោស្មិ និព្ពុតោ>
      text <ន សោចាមិ ន រោទាមិ តវ សុត្វាន ភាតិក។>
    text <២២៥>
      text <ឯវំ ករោន្តិ សប្បញ្ញា យេ ហោន្តិ អនុកម្បកា>
      text <និវត្តយន្តិ សោកម្ហា ឃដោ ជេដ្ឋំវ ភាតរំ។>
    text <២២៦>
      text <យស្ស ឯតាទិសា ហោន្តិ អមច្ចា បរិចារកា>
      text <សុភាសិតេន អន្វេន្តិ ឃដោ ជេដ្ឋំវ ភាតរន្តិ។>
    stand <កណ្ហបេតវត្ថុ ឆដ្ឋំ។>
  text <៧។ ធនបាលសេដ្ឋិបេតវត្ថុ>
    text <២២៧>
      text <នគ្គោ ទុព្ពណ្ណរូបោសិ កិសោ ធមនិសន្ថតោ>
      text <ឧប្ផាសុលិកោ កិសិកោ កោ នុ ត្វមសិ មារិស។>
    text <២២៨>
      text <អហំ ភទន្តេ បេតោម្ហិ ទុគ្គតោ យមលោកិកោ>
      text <បាបកម្មំ ករិត្វាន បេតលោកំ ឥតោ គតោ។>
    text <២២៩>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន បេតលោកំ ឥតោ គតោ។>
    text <២៣០>
      text <នគរំ អត្ថិ បណ្ណានំ ឯរកច្ឆន្តិ វិស្សុតំ>
      text <តត្ថ សេដ្ឋិ បុរេ អាសិំ ធនបាលោតិ មំ វិទូ។>
    text <២៣១>
      text <អសីតិ សកដវាហានំ ហិរញ្ញស្ស អហោសិ មេ>
      text <បហូតំ មេ ជាតរូបំ មុត្តា វេឡុរិយា ពហូ។>
    text <២៣២>
      text <តាវ មហទ្ធនស្សាបិ ន មេ ទាតុំ បិយំ អហុ>
      text <បិទហិត្វា ទ្វារំ ភុញ្ជិំ មា មំ យាចនកាទ្ទសុំ។>
    text <២៣៣>
      text <អស្សទ្ធោ មច្ឆរី ចាសិំ កទរិយោ បរិភាសកោ>
      text <ទទន្តានំ ករោន្តានំ វារយិស្សំ ពហុ ជនេ។>
    text <២៣៤>
      text <វិបាកោ នត្ថិ ទានស្ស សំយមស្ស កុតោ ផលំ>
      text <បោក្ខរញ្ញោទបានានិ អារាមានិ ច រោបិតេ>
      text <បបាយោ ច វិនាសេសិំ ទុគ្គេ សង្កមនានិ ច។>
    text <២៣៥>
      text <ស្វាហំ អកតកល្យាណោ កតបាបោ តតោ ចុតោ>
      text <ឧបបន្នោ បេត្តិវិសយំ ខុប្បិបាសសមប្បិតោ។>
    text <២៣៦>
      text <បញ្ចបណ្ណាសវស្សានិ យតោ កាលង្កតោ អហំ>
      text <នាភិជានាមិ ភុត្តំ វា បីតំ វា បន បានិយំ។>
    text <២៣៧>
      text <យោ សំយមោ សោ វិនាសោ យោ វិនាសោ សោ សំយមោ>
      text <បេតា ហិ កិរ ជានន្តិ យោ សំយមោ សោ វិនាសោ។>
    text <២៣៨>
      text <អហំ បុរេ សំយមិស្សំ នាទាសិំ ពហុកេ ធនេ>
      text <សន្តេសុ ទេយ្យធម្មេសុ ទីបំ នាកាសិមត្តនោ>
      text <ស្វាហំ បច្ឆានុតប្បាមិ អត្តកម្មផលូបគោ។>
    text <២៣៩>
      text <ឧទ្ធំ ចតូហិ មាសេហិ កាលំកិរិយា ភវិស្សតិ>
      text <ឯកន្តកដុកំ ឃោរំ និរយំ បបតិស្សហំ។>
    text <២៤០>
      text <ចតុក្កណ្ណំ ចតុទ្វារំ វិភត្តំ ភាគសោ មិតំ>
      text <អយោបាការបរិយន្តំ អយសា បដិកុជ្ជិតំ។>
    text <២៤១>
      text <តស្ស អយោមយា ភូមិ ជលិតា តេជសា យុតា>
      text <សមន្តា យោជនសតំ ផរិត្វា តិដ្ឋតិ សព្ពទា។>
    text <២៤២>
      text <តត្ថាហំ ទីឃមទ្ធានំ ទុក្ខំ វេទិស្ស វេទនំ>
      text <ផលំ បាបស្ស កម្មស្ស តស្មា សោចាមហំ ភុសំ។>
    text <២៤៣>
      text <តំ វោ វទាមិ ភទ្ទំ វោ យាវន្តេត្ថ សមាគតា>
      text <មាកត្ថ បាបកំ កម្មំ អាវិ វា យទិ វា រហោ។>
    text <២៤៤>
      text <សចេ តំ បាបកំ កម្មំ ករិស្សថ ករោថ វា>
      text <ន វោ ទុក្ខា បមុត្យត្ថិ ឧប្បច្ចាបិ បលាយតំ។>
    text <២៤៥>
      text <មត្តេយ្យា ហោថ បេត្តេយ្យា កុលេ ជេដ្ឋាបចាយិកា>
      text <សាមញ្ញា ហោថ ព្រហ្មញ្ញា ឯវំ សគ្គំ គមិស្សថាតិ។>
    stand <ធនបាលសេដ្ឋិបេតវត្ថុ សត្តមំ។>
  text <៨។ ចូឡសេដ្ឋិបេតវត្ថុ>
    text <២៤៦>
      text <នគ្គោ កិសោ បព្ពជិតោសិ ភន្តេ រត្តិំ កុហិំ គច្ឆសិ កិស្ស ហេតុ>
      text <អាចិក្ខ មេ តំ អបិ សក្កុណេមុ សព្ពេន វិត្តំ បដិបាទយេ តុវន្តិ។>
    text <២៤៧>
      text <ពារាណសី នគរំ ទូរឃុដ្ឋំ តត្ថាហំ គហបតិ អឌ្ឍកោ អហុ ទីនោ>
      text <អទាតា គេធិតមនោ អាមិសស្មិំ ទុស្សីល្យេន យមវិសយម្ហិ បត្តោ។>
    text <២៤៨>
      text <សោ សូចិកាយ កិលមិតោ តេហិ>
      text <តេនេវ ញាតីសុ យាមិ អាមិសកិញ្ចិក្ខហេតុ>
      text <អទានសីលា ន ច សទ្ទហន្តិ>
      text <ទានផលំ ហោតិ បរម្ហិ លោកេ។>
    text <២៤៩>
      text <ធីតា ច មយ្ហំ លបតេ អភិក្ខណំ ទស្សាមិ ទានំ បិតូនំ បិតាមហានំ>
      text <តមុបក្ខដំ បរិវិសយន្តិ ព្រាហ្មណា យាមិ អហំ អន្ធកវិន្ទំ ភោត្តុន្តិ។>
    text <២៥០>
      text <តមវោច រាជា អនុភវិយាន តម្បិ>
      text <ឯយ្យាសិ ខិប្បំ អហមបិ កស្សំ បូជំ>
      text <អាចិក្ខ មេ តំ យទិ អត្ថិ ហេតុ>
      text <សទ្ធាយិតំ ហេតុវចោ សុណោមាតិ។>
    text <២៥១>
      text <តថាតិ វត្វា អគមាសិ តត្ថ ភុញ្ជិំសុ ភត្តំ ន ច ទក្ខិណារហា>
      text <បច្ចាគមិ រាជគហំ បុនាបរំ បាតុរហោសិ បុរតោ ជនាធិបស្ស។>
    text <២៥២>
      text <ទិស្វាន បេតំ បុនទេវ អាគតំ រាជា អវោច អហមបិ កិំ ទទាមិ>
      text <អាចិក្ខ មេ តំ យទិ អត្ថិ ហេតុ យេន តុវំ ចិរតរំ បីណិតោ សិយាតិ។>
    text <២៥៣>
      text <ពុទ្ធញ្ច សង្ឃំ បរិវិសិយាន រាជ អន្នេន បានេន ច ចីវរេន>
      text <តំ ទក្ខិណំ អាទិស មេ ហិតាយ ឯវំ អហំ ចិរតរំ បីណិតោ សិយាតិ។>
    text <២៥៤>
      text <តតោ ច រាជា និបតិត្វា តាវទេ ទានំ សហត្ថា អតុលំ ទទិត្វា សង្ឃេ>
      text <អារោចេសិ បកតំ តថាគតស្ស តស្ស ច បេតស្ស ទក្ខិណំ អាទិសិត្ថ។>
    text <២៥៥>
      text <សោ បូជិតោ អតិវិយ សោភមានោ បាតុរហោសិ បុរតោ ជនាធិបស្ស>
      text <យក្ខោហមស្មិ បរមិទ្ធិបត្តោ ន មយ្ហមត្ថិ សមា សទិសា មានុសា។>
    text <២៥៦>
      text <បស្សានុភាវំ អបរិមិតំ មមយិទំ តយានុទិដ្ឋំ អតុលំ ទត្វា សង្ឃេ>
      text <សន្តប្បិតោ សតតំ សទា ពហូហិ យាមិ អហំ សុខិតោ មនុស្សទេវាតិ។>
    stand <ចូឡសេដ្ឋិបេតវត្ថុ អដ្ឋមំ និដ្ឋិតំ។>
    stand <ភាណវារំ បឋមំ និដ្ឋិតំ។>
  text <៩។ អង្កុរបេតវត្ថុ>
    text <២៥៧>
      text <យស្ស អត្ថាយ គច្ឆាម កម្ពោជំ ធនហារកា>
      text <អយំ កាមទទោ យក្ខោ ឥមំ យក្ខំ នយាមសេ។>
    text <២៥៨>
      text <ឥមំ យក្ខំ គហេត្វាន សាធុកេន បសយ្ហ វា>
      text <យានំ អារោបយិត្វាន ខិប្បំ គច្ឆាម ទ្វារកន្តិ។>
    text <២៥៩>
      text <យស្ស រុក្ខស្ស ឆាយាយ និសីទេយ្យ សយេយ្យ វា>
      text <ន តស្ស សាខំ ភញ្ជេយ្យ មិត្តទុព្ភោ ហិ បាបកោតិ។>
    text <២៦០>
      text <យស្ស រុក្ខស្ស ឆាយាយ និសីទេយ្យ សយេយ្យ វា>
      text <ខន្ធម្បិ តស្ស ឆិន្ទេយ្យ អត្ថោ ចេ តាទិសោ សិយាតិ។>
    text <២៦១>
      text <យស្ស រុក្ខស្ស ឆាយាយ និសីទេយ្យ សយេយ្យ វា>
      text <ន តស្ស បត្តំ ភិន្ទេយ្យ មិត្តទុព្ភោ ហិ បាបកោតិ។>
    text <២៦២>
      text <យស្ស រុក្ខស្ស ឆាយាយ និសីទេយ្យ សយេយ្យ វា>
      text <សមូលម្បិ តំ អព្ពុហេ អត្ថោ ចេ តាទិសោ សិយាតិ។>
    text <២៦៣>
      text <យស្សេករត្តិម្បិ ឃរេ វសេយ្យ យត្ថន្នបានំ បុរិសោ លភេថ>
      text <ន តស្ស បាបំ មនសាបិ ចិន្តយេ កតញ្ញុតា សប្បុរិសេហិ វណ្ណិតា។>
    text <២៦៤>
      text <យស្សេករត្តិម្បិ ឃរេ វសេយ្យ អន្នេន បានេន ឧបដ្ឋិតោ សិយា>
      text <ន តស្ស បាបំ មនសាបិ ចិន្តយេ អទុព្ភបាណី ទហតេ មិត្តទុព្ភិំ។>
    text <២៦៥>
      text <យោ បុព្ពេ កតកល្យាណោ បច្ឆា បាបេន ហិំសតិ>
      text <អល្លបាណិហតោ បោសោ ន សោ ភទ្រានិ បស្សតីតិ។>
    text <២៦៦>
      text <នាហំ ទេវេន វា មនុស្សេន វា ឥស្សរិយេន វាហំ សុប្បសយ្ហោ>
      text <យក្ខោហមស្មិ បរមិទ្ធិបត្តោ ទូរង្គមោ វណ្ណពលូបបន្នោតិ។>
    text <២៦៧>
      text <បាណិ តេ សព្ពសោ វណ្ណោ បញ្ចធារោ មធុស្សវោ>
      text <នានារសា បគ្ឃរន្តិ មញ្ញេហំ តំ បុរិន្ទទន្តិ។>
    text <២៦៨>
      text <នាម្ហិ ទេវោ ន គន្ធព្ពោ នាបិ សក្កោ បុរិន្ទទោ>
      text <បេតំ មំ អង្កុរ ជានាហិ រោរុវម្ហា ឥធាគតន្តិ។>
    text <២៦៩>
      text <កិំសីលោ កិំសមាចារោ រោរុវស្មិំ បុរេ តុវំ>
      text <កេន តេ ព្រហ្មចរិយេន បុញ្ញំ បាណិម្ហិ ឥជ្ឈតីតិ។>
    text <២៧០>
      text <តុន្នវាយោ បុរេ អាសិំ រោរុវស្មិំ តទា អហំ>
      text <សុកិច្ឆវុត្តិ កបណោ ន មេ វិជ្ជតិ ទាតវេ។>
    text <២៧១>
      text <និវេសនញ្ច មេ អាសិ អសយ្ហស្ស ឧបន្តិកេ>
      text <សទ្ធស្ស ទានបតិនោ កតបុញ្ញស្ស លជ្ជិនោ។>
    text <២៧២>
      text <តត្ថ យាចនកា យន្តិ នានាគោត្តា វនិព្ពកា>
      text <តេ ច មំ តត្ថ បុច្ឆន្តិ អសយ្ហស្ស និវេសនំ។>
    text <២៧៣>
      text <កត្ថ គច្ឆាម ភទ្ទំ វោ កត្ថ ទានំ បទីយតិ>
      text <តេសាហំ បុដ្ឋោ អក្ខាមិ អសយ្ហស្ស និវេសនំ។>
    text <២៧៤>
      text <បគ្គយ្ហ ទក្ខិណំ ពាហុំ ឯត្ថ គច្ឆថ ភទ្ទំ វោ>
      text <ឯត្ថ ទានំ បទីយតិ អសយ្ហស្ស និវេសនេ។>
    text <២៧៥>
      text <តេន បាណិ កាមទទោ តេន បាណិ មធុស្សវោ>
      text <តេន មេ ព្រហ្មចរិយេន បុញ្ញំ បាណិម្ហិ ឥជ្ឈតីតិ។>
    text <២៧៦>
      text <ន កិរ ត្វំ អទា ទានំ សកបាណីហិ កស្សចិ>
      text <បរស្ស ទានំ អនុមោទមានោ បាណិំ បគ្គយ្ហ បាវទិ។>
    text <២៧៧>
      text <តេន បាណិ កាមទទោ តេន បាណិ មធុស្សវោ>
      text <តេន តេ ព្រហ្មចរិយេន បុញ្ញំ បាណិម្ហិ ឥជ្ឈតិ។>
    text <២៧៨>
      text <យោ សោ ទានមទា ភន្តេ បសន្នោ សកបាណិភិ>
      text <សោ ហិត្វា មានុសំ ទេហំ កិំ នុ សោ ទិសតំ គតោតិ។>
    text <២៧៩>
      text <នាហំ បជានាមិ អសយ្ហសាហិនោ អង្គីរសស្ស គតិំ អាគតិំ វា>
      text <សុតញ្ច មេ វេស្សវណស្ស សន្តិកេ សក្កស្ស សហព្យតំ គតោ អសយ្ហោតិ។>
    text <២៨០>
      text <អលមេវ កាតុំ កល្យាណំ ទានំ ទាតុំ យថារហំ>
      text <បាណិំ កាមទទំ ទិស្វា កោ បុញ្ញំ ន ករិស្សតិ។>
    text <២៨១>
      text <សោ ហិ នូន ឥតោ គន្ត្វា អនុប្បត្វាន ទ្វារកំ>
      text <ទានំ បដ្ឋបយិស្សាមិ យំ មមស្ស សុខាវហំ។>
    text <២៨២>
      text <ទស្សាមន្នញ្ច បានញ្ច វត្ថសេនាសនានិ ច>
      text <បបញ្ច ឧទបានញ្ច ទុគ្គេ សង្កមនានិ ចាតិ។>
    text <២៨៣>
      text <កេន តេ អង្គុលី កុណា មុខញ្ច កុណលីកតំ>
      text <អក្ខីនិ ច បគ្ឃរន្តិ កិំ បាបំ បកតំ តយាតិ។>
    text <២៨៤>
      text <អង្គីរសស្ស គហបតិនោ សទ្ធស្ស ឃរមេសិនោ>
      text <តស្សាហំ ទានវិស្សគ្គេ ទានេ អធិកតោ អហុំ។>
    text <២៨៥>
      text <តត្ថ យាចនកេ ទិស្វា អាគតេ ភោជនត្ថិកេ>
      text <ឯកមន្តំ អបក្កម្ម អកាសិំ កុណលិំ មុខំ។>
    text <២៨៦>
      text <តេន មេ អង្គុលី កុណា មុខញ្ច កុណលីកតំ>
      text <អក្ខីនិ មេ បគ្ឃរន្តិ តំ បាបំ បកតំ មយាតិ។>
    text <២៨៧>
      text <ធម្មេន តេ កាបុរិស មុខញ្ច កុណលីកតំ>
      text <អក្ខីនិ ច បគ្ឃរន្តិ យំ តំ បរស្ស ទានស្ស>
      text <អកាសិ កុណលិំ មុខំ។>
    text <២៨៨>
      text <កថំ ហិ ទានំ ទទមានោ ករេយ្យ បរបត្តិយំ>
      text <អន្នំ បានំ ខាទនីយំ វត្ថសេនាសនានិ ច។>
    text <២៨៩>
      text <សោ ហិ នូន ឥតោ គន្ត្វា អនុប្បត្វាន ទ្វារកំ>
      text <ទានំ បដ្ឋបយិស្សាមិ យំ មមស្ស សុខាវហំ។>
    text <២៩០>
      text <ទស្សាមន្នញ្ច បានញ្ច វត្ថសេនាសនានិ ច>
      text <បបញ្ច ឧទបានញ្ច ទុគ្គេ សង្កមនានិ ចាតិ។>
    text <២៩១>
      text <តតោ ហិ សោ និវត្តិត្វា អនុប្បត្វាន ទ្វារកំ>
      text <ទានំ បដ្ឋបយិ អង្កុរោ យំតុមស្ស សុខាវហំ។>
    text <២៩២>
      text <អទា អន្នញ្ច បានញ្ច វត្ថសេនាសនានិ ច>
      text <បបញ្ច ឧទបានញ្ច វិប្បសន្នេន ចេតសា។>
    text <២៩៣>
      text <កោ ឆាតោ កោ ច តសិតោ កោ វត្ថំ បរិទហិស្សតិ>
      text <កស្ស សន្តានិ យោគ្គានិ ឥតោ យោជេន្តុ វាហនំ។>
    text <២៩៤>
      text <កោ ឆត្តិច្ឆតិ គន្ធញ្ច កោ មាលំ កោ ឧបាហនំ>
      text <ឥតិស្សុ តត្ថ ឃោសេន្តិ កប្បកា សូទមាគធា>
      text <សទា សាយញ្ច បាតោ ច អង្កុរស្ស និវេសនេ។>
    text <២៩៥>
      text <សុខំ សុបតិ អង្កុរោ ឥតិ ជានាតិ មំ ជនោ>
      text <ទុក្ខំ សុបាមិ សិន្ធក យំ ន បស្សាមិ យាចកេ។>
    text <២៩៦>
      text <សុខំ សុបតិ អង្កុរោ ឥតិ ជានាតិ មំ ជនោ>
      text <ទុក្ខំ សិន្ធក សុបាមិ អប្បកេ សុ វនិព្ពកេតិ។>
    text <២៩៧>
      text <សក្កោ ចេ តេ វរំ ទជ្ជា តាវតិំសានមិស្សរោ>
      text <កិស្ស សព្ពស្ស លោកស្ស វរមានោ វរំ វរេតិ។>
    text <២៩៨>
      text <សក្កោ ចេ មេ វរំ ទជ្ជា តាវតិំសានមិស្សរោ>
      text <កាលុដ្ឋិតស្ស មេ សតោ សុរិយុគ្គមនំ បតិ>
      text <ទិព្ពា ភក្ខា បាតុភវេយ្យុំ សីលវន្តោ ច យាចកា។>
    text <២៩៩>
      text <ទទតោ មេ ន ខីយេថ ទត្វា នានុតបេយ្យហំ>
      text <ទទំ ចិត្តំ បសាទេយ្យំ ឯតំ សក្កំ វរំ វរេតិ។>
    text <៣០០>
      text <ន សព្ពវិត្តានិ បរេ បវេច្ឆេ ទទេយ្យ ទានញ្ច ធនញ្ច រក្ខេ>
      text <តស្មា ហិ ទានា ធនមេវ សេយ្យោ អតិប្បទានេន កុលា ន ហោន្តិ។>
    text <៣០១>
      text <អទានមតិទានញ្ច នប្បសំសន្តិ បណ្ឌិតា>
      text <តស្មា ហិ ទានា ធនមេវ សេយ្យោ សមេន វត្តេយ្យ ស ធីរធម្មោតិ។>
    text <៣០២>
      text <អហោ វត រេ អហមេវ ទជ្ជំ សន្តោ ច មំ សប្បុរិសា ភជេយ្យុំ>
      text <មេឃោវ និន្នានិ បរិបូរយន្តោ សន្តប្បយេ សព្ពវនិព្ពកានំ។>
    text <៣០៣>
      text <យស្ស យាចនកេ ទិស្វា មុខវណ្ណោ បសីទតិ>
      text <ទត្វា អត្តមនោ ហោតិ តំ ឃរំ វសតោ សុខំ។>
    text <៣០៤>
      text <យស្ស យាចនកេ ទិស្វា មុខវណ្ណោ បសីទតិ>
      text <ទត្វា អត្តមនោ ហោតិ ឯសា យញ្ញស្ស សម្បទា។>
    text <៣០៥>
      text <បុព្ពេវ ទានា សុមនោ ទទំ ចិត្តំ បសាទយេ>
      text <ទត្វា អត្តមនោ ហោតិ ឯសា យញ្ញស្ស សម្បទាតិ។>
    text <៣០៦>
      text <សដ្ឋិ វាហសហស្សានិ អង្កុរស្ស និវេសនេ>
      text <ភោជនំ ទីយតេ និច្ចំ បុញ្ញបេក្ខស្ស ជន្តុនោ។>
    text <៣០៧>
      text <តិសហស្សានិ សូទានិ ហិ អាមុត្តមណិកុណ្ឌលា>
      text <អង្កុរំ ឧបជីវន្តិ ទានេ យញ្ញស្ស វាវដា។>
    text <៣០៨>
      text <សដ្ឋិ បុរិសសហស្សានិ អាមុត្តមណិកុណ្ឌលា>
      text <អង្កុរស្ស មហាទានេ កដ្ឋំ ផាលេន្តិ មាណវា។>
    text <៣០៩>
      text <សោឡសិត្ថិសហស្សានិ សព្ពាលង្ការភូសិតា>
      text <អង្កុរស្ស មហាទានេ វិធា បិណ្ឌេន្តិ នារិយោ។>
    text <៣១០>
      text <សោឡសិត្ថិសហស្សានិ សព្ពាលង្ការភូសិតា>
      text <អង្កុរស្ស មហាទានេ ទព្ពិគាហា ឧបដ្ឋិតា។>
    text <៣១១>
      text <ពហុំ ពហូនំ បាទាសិ ចិរំ បាទាសិ ខត្តិយោ>
      text <សក្កច្ចញ្ច សហត្ថា ច ចិត្តីកត្វា បុនប្បុនំ។>
    text <៣១២>
      text <ពហូ មាសេ ច បក្ខេ ច ឧតុសំវច្ឆរានិ ច>
      text <មហាទានំ បវត្តេសិ អង្កុរោ ទីឃមន្តរំ។>
    text <៣១៣>
      text <ឯវំ ទត្វា យជិត្វា ច អង្កុរោ ទីឃមន្តរំ>
      text <សោ ហិត្វា មានុសំ ទេហំ តាវតិំសូបគោ អហុ។>
    text <៣១៤>
      text <កដច្ឆុភិក្ខំ ទត្វាន អនុរុទ្ធស្ស ឥន្ទកោ>
      text <សោ ហិត្វា មានុសំ ទេហំ តាវតិំសូបគោ អហុ។>
    text <៣១៥>
      text <ទសហិ ឋានេហិ អង្កុរំ ឥន្ទកោ អតិរោចតិ>
      text <រូបេ សទ្ទេ រសេ គន្ធេ ផោដ្ឋព្ពេ ច មនោរមេ។>
    text <៣១៦>
      text <អាយុនា យសសា ចេវ វណ្ណេន ច សុខេន ច>
      text <អាធិបច្ចេន អង្កុរំ ឥន្ទកោ អតិរោចតិ។>
    text <៣១៧>
      text <តាវតិំសេ យទា ពុទ្ធោ សិលាយំ បណ្ឌុកម្ពលេ>
      text <បារិច្ឆត្តកមូលម្ហិ វិហាសិ បុរិសុត្តមោ។>
    text <៣១៨>
      text <ទសសុ លោកធាតូសុ សន្និបតិត្វាន ទេវតា>
      text <បយិរុបាសន្តិ សម្ពុទ្ធំ វសន្តំ នគមុទ្ធនិ។>
    text <៣១៩>
      text <ន កោចិ ទេវោ វណ្ណេន សម្ពុទ្ធំ អតិរោចតិ>
      text <សព្ពេ ទេវេ អតិក្កម្ម សម្ពុទ្ធោវ វិរោចតិ។>
    text <៣២០>
      text <យោជនានិ ទស ទ្វេ ច អង្កុរោយំ តទា អហុ>
      text <អវិទូរេវ ពុទ្ធស្ស ឥន្ទកោ អតិរោចតិ។>
    text <៣២១>
      text <ឱលោកេត្វាន សម្ពុទ្ធោ អង្កុរញ្ចាបិ ឥន្ទកំ>
      text <ទក្ខិណេយ្យំ សម្ភាវេន្តោ ឥទំ វចនមព្រវិ។>
    text <៣២២>
      text <មហាទានំ តយា ទិន្នំ អង្កុរ ទីឃមន្តរំ>
      text <អតិទូរេ និសិន្នោសិ អាគច្ឆ មម សន្តិកេតិ។>
    text <៣២៣>
      text <ចោទិតោ ភាវិតត្តេន អង្កុរោ ឥទមព្រវិ>
      text <កិំ មយ្ហំ តេន ទានេន ទក្ខិណេយ្យេន សុញ្ញតំ។>
    text <៣២៤>
      text <អយំ សោ ឥន្ទកោ យក្ខោ ទជ្ជា ទានំ បរិត្តកំ>
      text <អតិរោចតិ អម្ហេហិ ចន្ទោ តារគណេ យថាតិ។>
    text <៣២៥>
      text <ឧជ្ជង្គលេ យថា ខេត្តេ ពីជំ ពហុម្បិ រោបិតំ>
      text <ន វិបុលផលំ ហោតិ នបិ តោសេតិ កស្សកំ។>
    text <៣២៦>
      text <តថេវ ទានំ ពហុកំ ទុស្សីលេសុ បតិដ្ឋិតំ>
      text <ន វិបុលផលំ ហោតិ នបិ តោសេតិ ទាយកំ។>
    text <៣២៧>
      text <យថាបិ ភទ្ទកេ ខេត្តេ ពីជំ អប្បម្បិ រោបិតំ>
      text <សម្មា ធារំ បវេច្ឆន្តេ ផលំ តោសេតិ កស្សកំ។>
    text <៣២៨>
      text <តថេវ សីលវន្តេសុ គុណវន្តេសុ តាទិសុ>
      text <អប្បកម្បិ កតំ ការំ បុញ្ញំ ហោតិ មហប្ផលន្តិ។>
    text <៣២៩>
      text <វិចេយ្យ ទានំ ទាតព្ពំ យត្ថ ទិន្នំ មហប្ផលំ>
      text <វិចេយ្យ ទានំ ទត្វាន សគ្គំ គច្ឆន្តិ ទាយកា។>
    text <៣៣០>
      text <វិចេយ្យ ទានំ សុគតប្បសត្ថំ យេ ទក្ខិណេយ្យា ឥធ ជីវលោកេ>
      text <ឯតេសុ ទិន្នានិ មហប្ផលានិ ពីជានិ វុត្តានិ យថា សុខេត្តេតិ។>
    stand <អង្កុរបេតវត្ថុ នវមំ។>
  text <១០។ ឧត្តរមាតុបេតិវត្ថុ>
    text <៣៣១>
      text <ទិវាវិហារគតំ ភិក្ខុំ គង្គាតីរេ និសិន្នកំ>
      text <តំ បេតី ឧបសង្កម្ម ទុព្ពណ្ណា ភីរុទស្សនា។>
    text <៣៣២>
      text <កេសា ចស្សា អតិទីឃា យាវភូមាវលម្ពរេ>
      text <កេសេហិ សា បដិច្ឆន្នា សមណំ ឯតទព្រវិ។>
    text <៣៣៣>
      text <បញ្ចបណ្ណាសវស្សានិ យតោ កាលង្កតា អហំ>
      text <នាភិជានាមិ ភុត្តំ វា បីតំ វា បន បានិយំ>
      text <ទេហិ ត្វំ បានិយំ ភន្តេ តសិតា បានិយាយ មេតិ។>
    text <៣៣៤>
      text <អយំ សីតោទិកា គង្គា ហិមវន្តតោ សន្ទតិ>
      text <បិវ ឯត្តោ គហេត្វាន កិំ មំ យាចសិ បានិយន្តិ។>
    text <៣៣៥>
      text <សចាហំ ភន្តេ គង្គាយ សយំ គណ្ហាមិ បានិយំ>
      text <លោហិតំ មេ បរិវត្តតិ តស្មា យាចាមិ បានិយន្តិ។>
    text <៣៣៦>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន គង្គា តេ ហោតិ លោហិតន្តិ។>
    text <៣៣៧>
      text <បុត្តោ មេ ឧត្តរោ នាម សទ្ធោ អាសិ ឧបាសកោ>
      text <សោ ច មយ្ហំ អកាមាយ សមណានំ បវេច្ឆតិ។>
    text <៣៣៨>
      text <ចីវរំ បិណ្ឌបាតញ្ច បច្ចយំ សយនាសនំ>
      text <តមហំ បរិភាសាមិ មច្ឆេរេន ឧបទ្ទុតា។>
    text <៣៣៩>
      text <យំ ត្វំ មយ្ហំ អកាមាយ សមណានំ បវេច្ឆសិ>
      text <ចីវរំ បិណ្ឌបាតញ្ច បច្ចយំ សយនាសនំ។>
    text <៣៤០>
      text <ឯតំ តេ បរលោកស្មិំ លោហិតំ ហោតុ ឧត្តរ>
      text <តស្ស កម្មស្ស វិបាកេន គង្គា មេ ហោតិ លោហិតន្តិ។>
    stand <ឧត្តរមាតុបេតិវត្ថុ ទសមំ។>
  text <១១។ សុត្តបេតវត្ថុ>
    text <៣៤១>
      text <អហំ បុរេ បព្ពជិតស្ស ភិក្ខុនោ សុត្តំ អទាសិំ ឧបសង្កម្ម យាចិតា>
      text <តស្ស វិបាកោ វិបុលផលូបលព្ភតិ ពហុកា ច មេ ឧប្បជ្ជរេ វត្ថកោដិយោ។>
    text <៣៤២>
      text <បុប្ផាភិកិណ្ណំ រមិតំ វិមានំ អនេកចិត្តំ នរនារិសេវិតំ>
      text <សាហំ ភុញ្ជាមិ ច បារុបាមិ ច បហូតវិត្តា ន ច តាវ ខីយតិ។>
    text <៣៤៣>
      text <តស្សេវ កម្មស្ស វិបាកមន្វយា សុខញ្ច សាតញ្ច ឥធូបលព្ភតិ>
      text <សាហំ គន្ត្វា បុនទេវ មានុសំ កាហាមិ បុញ្ញានិ នយយ្យបុត្ត មន្តិ។>
    text <៣៤៤>
      text <សត្ត តុវំ វស្សសតា ឥធាគតា>
      text <ជិណ្ណា ច វុឌ្ឍា ច តហិំ ភវិស្សសិ>
      text <សព្ពេវ តេ កាលកតា ច ញាតកា>
      text <កិំ តត្ថ គន្ត្វាន ឥតោ ករិស្សសីតិ។>
    text <៣៤៥>
      text <សត្តេវ វស្សានិ ឥធាគតាយ មេ ទិព្ពញ្ច សុខញ្ច សមប្បិតាយ>
      text <សាហំ គន្ត្វាន បុនទេវ មានុសំ កាហាមិ បុញ្ញានិ នយយ្យបុត្ត មន្តិ។>
    text <៣៤៦>
      text <សោ តំ គហេត្វាន បសយ្ហ ពាហាយំ បច្ចានយិត្វាន ថេរិំ សុទុព្ពលំ>
      text <វជ្ជេសិ អញ្ញម្បិ ជនំ ឥធាគតំ ករោថ បុញ្ញានិ សុខូបលព្ភតិ។>
    text <៣៤៧>
      text <ទិដ្ឋា មយា អកតេន សាធុនា បេតា វិហញ្ញន្តិ តថេវ មនុស្សា>
      text <កម្មញ្ច កត្វា សុខវេទនីយំ ទេវា មនុស្សា ច សុខេ ឋិតា បជាតិ។>
    stand <សុត្តបេតវត្ថុ ឯកាទសមំ។>
  text <១២។ កណ្ណមុណ្ឌបេតិវត្ថុ>
    text <៣៤៨>
      text <សោណ្ណសោបានផលកា សោណ្ណវាលុកសន្ថតា>
      text <តត្ថ សោគន្ធិយា វគ្គូ សុចិគន្ធា មនោរមា។>
    text <៣៤៩>
      text <នានារុក្ខេហិ សញ្ឆន្នា នានាគន្ធសមេរិតា>
      text <នានាបទុមសញ្ឆន្នា បុណ្ឌរីកសមោតតា។>
    text <៣៥០>
      text <សុរភិំ សម្បវាយន្តិ មនុញ្ញា មាលុតេរិតា>
      text <ហំសកោញ្ចាភិរុទា ច ចក្កវក្កាភិកូជិតា។>
    text <៣៥១>
      text <នានាទិជគណាកិណ្ណា នានាសរគណាយុតា>
      text <នានាផលធរា រុក្ខា នានាបុប្ផធរា វនា។>
    text <៣៥២>
      text <ន មនុស្សេសុ ឦទិសំ នគរំ យាទិសំ ឥទំ>
      text <បាសាទា ពហុកា តុយ្ហំ សោវណ្ណរូបិយាមយា>
      text <ទទ្ទល្លមានា អាភេន្តិ សមន្តា ចតុរោ ទិសា។>
    text <៣៥៣>
      text <បញ្ច ទាសិសតា តុយ្ហំ យា តេមា បរិចារិកា>
      text <តា កម្ពុកាយូរធរា កញ្ចនាវេឡភូសិតា។>
    text <៣៥៤>
      text <បល្លង្កា ពហុកា តុយ្ហំ សោវណ្ណរូបិយាមយា>
      text <កទលិមិគសញ្ឆន្នា សជ្ជា គោនកសន្ថតា។>
    text <៣៥៥>
      text <យត្ថ ត្វំ វាសូបគតា សព្ពកាមសមិទ្ធិនី>
      text <សម្បត្តាយឌ្ឍរត្តាយ តតោ ឧដ្ឋាយ គច្ឆសិ។>
    text <៣៥៦>
      text <ឧយ្យានភូមិំ គន្ត្វាន បោក្ខរញ្ញា សមន្តតោ>
      text <តស្សា តីរេ តុវំ ឋាសិ ហរិតេ សទ្ទលេ សុភេ។>
    text <៣៥៧>
      text <តតោ តេ កណ្ណមុណ្ឌោ សុនខោ អង្គមង្គានិ ខាទតិ>
      text <យទា ច ខាយិតា អាសិ អដ្ឋិសង្ខលិកា កតា>
      text <ឱគាហសិ បោក្ខរណិំ ហោតិ កាយោ យថា បុរេ។>
    text <៣៥៨>
      text <តតោ ត្វំ អង្គបច្ចង្គី សុចារុ បិយទស្សនា>
      text <វត្ថេន បារុបិត្វាន អាយាសិ មម សន្តិកំ។>
    text <៣៥៩>
      text <កិំ នុ កាយេន វាចាយ មនសា ទុក្កដំ កតំ>
      text <កិស្ស កម្មវិបាកេន កណ្ណមុណ្ឌោ សុនខោ តវអង្គមង្គានិ ខាទតីតិ។>
    text <៣៦០>
      text <កិមិលាយំ គហបតិ សទ្ធោ អាសិ ឧបាសកោ>
      text <តស្សាហំ ភរិយា អាសិំ ទុស្សីលា អតិចារិនី។>
    text <៣៦១>
      text <សោ មំ អតិចរមានាយ សាមិកោ ឯតទព្រវិ>
      text <នេតំ ឆន្នំ បតិរូបំ យំ ត្វំ អតិចរាសិ មំ។>
    text <៣៦២>
      text <សាហំ ឃោរញ្ច សបថំ មុសាវាទញ្ច ភាសិសំ>
      text <នាហំ តំ អតិចរាមិ កាយេន ឧទ ចេតសា។>
    text <៣៦៣>
      text <សចាហំ តំ អតិចរាមិ កាយេន ឧទ ចេតសា>
      text <កណ្ណមុណ្ឌោ យំ សុនខោ អង្គមង្គានិ ខាទតុ។>
    text <៣៦៤>
      text <តស្ស កម្មស្ស វិបាកំ មុសាវាទស្ស ចូភយំ>
      text <សត្តេវ វស្សសតានិ អនុភូតំ យតោ ហិ មេ>
      text <កណ្ណមុណ្ឌោ ច សុនខោ អង្គមង្គានិ ខាទតិ។>
    text <៣៦៥>
      text <ត្វញ្ច ទេវ ពហុការោ អត្ថាយ មេ ឥធាគតោ>
      text <សុមុត្តាហំ កណ្ណមុណ្ឌស្ស អសោកា អកុតោភយា។>
    text <៣៦៦>
      text <តាហំ ទេវ នមស្សាមិ យាចាមិ បញ្ជលីកតា>
      text <ភុញ្ជ អមានុសេ កាមេ រម ទេវ មយា សហាតិ។>
    text <៣៦៧>
      text <ភុត្តា អមានុសា កាមា រមិតោម្ហិ តយា សហ>
      text <តាហំ សុភគេ យាចាមិ ខិប្បំ បដិនយាហិ មន្តិ។>
    stand <កណ្ណមុណ្ឌបេតិវត្ថុ ទ្វាទសមំ។>
  text <១៣។ ឧព្ពរិបេតវត្ថុ>
    text <៣៦៨>
      text <អហុ រាជា ព្រហ្មទត្តោ បញ្ចាលានំ រថេសភោ>
      text <អហោរត្តានមច្ចយា រាជា កាលមក្រុព្ពថ។>
    text <៣៦៩>
      text <តស្ស អាឡាហនំ គន្ត្វា ភរិយា កន្ទតិ ឧព្ពរី>
      text <ព្រហ្មទត្តំ អបស្សន្តី ព្រហ្មទត្តាតិ កន្ទតិ។>
    text <៣៧០>
      text <ឥសិ ច តត្ថ អាគច្ឆិ សម្បន្នចរណោ មុនិ>
      text <សោ ច តត្ថ អបុច្ឆិត្ថ យេ តត្ថ សុសមាគតា។>
    text <៣៧១>
      text <កស្ស ឥទំ អាឡាហនំ នានាគន្ធសមេរិតំ>
      text <កស្សាយំ កន្ទតិ ភរិយា ឥតោ ទូរគតំ បតិំ>
      text <ព្រហ្មទត្តំ អបស្សន្តី ព្រហ្មទត្តាតិ កន្ទតិ។>
    text <៣៧២>
      text <តេ ច តត្ថ វិយាកំសុ យេ តត្ថ សុសមាគតា>
      text <ព្រហ្មទត្តស្ស ភទន្តេ ព្រហ្មទត្តស្ស មារិស។>
    text <៣៧៣>
      text <តស្ស ឥទំ អាឡាហនំ នានាគន្ធសមេរិតំ>
      text <តស្សាយំ កន្ទតិ ភរិយា ឥតោ ទូរគតំ បតិំ>
      text <ព្រហ្មទត្តំ អបស្សន្តី ព្រហ្មទត្តាតិ កន្ទតិ។>
    text <៣៧៤>
      text <ឆឡាសីតិសហស្សានិ ព្រហ្មទត្តស្សនាមកា>
      text <ឥមស្មិំ អាឡាហនេ ទឌ្ឍា តេសំ កមនុសោចសីតិ។>
    text <៣៧៥>
      text <យោ រាជា ចូឡនីបុត្តោ បញ្ចាលានំ រថេសភោ>
      text <តំ ភន្តេ អនុសោចាមិ ភត្តារំ សព្ពកាមទន្តិ។>
    text <៣៧៦>
      text <សព្ពេ វាហេសុំ រាជានោ ព្រហ្មទត្តស្សនាមកា>
      text <សព្ពេវចូឡនីបុត្តា បញ្ចាលានំ រថេសភា។>
    text <៣៧៧>
      text <សព្ពេសំ អនុបុព្ពេន មហេសិត្តមការយិ>
      text <កស្មា បុរិមកេ ហិត្វា បច្ឆិមំ អនុសោចសីតិ។>
    text <៣៧៨>
      text <អាតុមេ ឥត្ថិភូតាយ ទីឃរត្តាយ មារិស>
      text <យស្សា មេ ឥត្ថិភូតាយ សំសារេ ពហុភាសសីតិ។>
    text <៣៧៩>
      text <អហុ ឥត្ថី អហុ បុរិសោ បសុយោនិម្បិ អាគមា>
      text <ឯវមេតំ អតីតានំ បរិយន្តោ ន ទិស្សតីតិ។>
    text <៣៨០>
      text <អាទិត្តំ វត មំ សន្តំ ឃតសិត្តំវ បាវកំ>
      text <វារិនា វិយ ឱសិញ្ចំ សព្ពំ និព្ពាបយេ ទរំ។>
    text <៣៨១>
      text <អព្ពហី វត មេ សល្លំ សោកំ ហទយនិស្សិតំ>
      text <យោ មេ សោកបរេតាយ បតិសោកំ អបានុទិ។>
    text <៣៨២>
      text <សាហំ អព្ពូឡ្ហសល្លាស្មិ សីតិភូតាស្មិ និព្ពុតា>
      text <ន សោចាមិ ន រោទាមិ តវ សុត្វា មហាមុនីតិ។>
    text <៣៨៣>
      text <តស្ស តំ វចនំ សុត្វា សមណស្ស សុភាសិតំ>
      text <បត្តចីវរមាទាយ បព្ពជិ អនគារិយំ។>
    text <៣៨៤>
      text <សា ច បព្ពជិតា សន្តា អគារស្មា អនគារិយំ>
      text <មេត្តាចិត្តំ អភាវេសិ ព្រហ្មលោកូបបត្តិយា។>
    text <៣៨៥>
      text <គាមា គាមំ វិចរន្តី និគមេ រាជធានិយោ>
      text <ឧរុវេលា នាម សោ គាមោ យត្ថ កាលមក្រុព្ពថ។>
    text <៣៨៦>
      text <មេត្តាចិត្តំ អាភាវេត្វា ព្រហ្មលោកូបបត្តិយា>
      text <ឥត្ថិចិត្តំ វិរាជេត្វា ព្រហ្មលោកូបគា អហូតិ។>
      text <មោចកំ មាតា មត្តា ច នន្ទា កុណ្ឌលីនា ឃដោ>
      text <ទ្វេ សេដ្ឋី តុន្នវាយោ ច ឧត្តរ សុត្តកណ្ណ ឧព្ពរីតិ។>
    stand <ឧព្ពរិបេតវត្ថុ តេរសមំ។>
    stand <ឧព្ពរិវគ្គោ ទុតិយោ និដ្ឋិតោ។>
    text <តស្សុទ្ទានំ>
