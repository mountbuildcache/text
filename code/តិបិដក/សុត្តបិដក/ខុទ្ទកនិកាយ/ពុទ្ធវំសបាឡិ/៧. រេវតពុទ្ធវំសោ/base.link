text <៧។ រេវតពុទ្ធវំសោ>
  text <១>
    text <សុមនស្ស អបរេន រេវតោ នាម នាយកោ>
    text <អនូបមោ អសទិសោ អតុលោ ឧត្តមោ ជិនោ។>
  text <២>
    text <សោបិ ធម្មំ បកាសេសិ ព្រហ្មុនា អភិយាចិតោ>
    text <ខន្ធធាតុវវត្ថានំ អប្បវត្តំ ភវាភវេ។>
  text <៣>
    text <តស្សាភិសមយា តីណិ អហេសុំ ធម្មទេសនេ>
    text <គណនាយ ន វត្តព្ពោ បឋមាភិសមយោ អហុ។>
  text <៤>
    text <យទា អរិន្ទមំ រាជំ វិនេសិ រេវតោ មុនិ>
    text <តទា កោដិសហស្សានំ ទុតិយាភិសមយោ អហុ។>
  text <៥>
    text <សត្តាហំ បដិសល្លានា វុដ្ឋហិត្វា នរាសភោ>
    text <កោដិសតំ នរមរូនំ វិនេសិ ឧត្តមេ ផលេ។>
  text <៦>
    text <សន្និបាតា តយោ អាសុំ រេវតស្ស មហេសិនោ>
    text <ខីណាសវានំ វិមលានំ សុវិមុត្តាន តាទិនំ។>
  text <៧>
    text <អតិក្កន្តា គណនបថំ បឋមំ យេ សមាគតា>
    text <កោដិសតសហស្សានំ ទុតិយោ អាសិ សមាគមោ។>
  text <៨>
    text <យោបិ បញ្ញាយ អសមោ តស្ស ចក្កានុវត្តកោ>
    text <សោ តទា ព្យាធិតោ អាសិ បត្តោ ជីវិតសំសយំ។>
  text <៩>
    text <តស្ស គិលានបុច្ឆាយ យេ តទា ឧបគតា មុនី>
    text <កោដិសហស្សា អរហន្តោ តតិយោ អាសិ សមាគមោ។>
  text <១០>
    text <អហំ តេន សមយេន អតិទេវោ នាម ព្រាហ្មណោ>
    text <ឧបគន្ត្វា រេវតំ ពុទ្ធំ សរណំ តស្ស គញ្ឆហំ។>
  text <១១>
    text <តស្ស សីលំ សមាធិញ្ច បញ្ញាគុណមនុត្តមំ>
    text <ថោមយិត្វា យថាថាមំ ឧត្តរីយមទាសហំ។>
  text <១២>
    text <សោបិ មំ ពុទ្ធោ ព្យាកាសិ រេវតោ លោកនាយកោ>
    text <អបរិមេយ្យិតោ កប្បេ អយំ ពុទ្ធោ ភវិស្សតិ។>
  text <១៣>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៤>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៥>
    text <តទាបិ តំ ពុទ្ធធម្មំ សរិត្វា អនុព្រូហយិំ>
    text <អាហរិស្សាមិ តំ ធម្មំ យំ មយ្ហំ អភិបត្ថិតំ។>
  text <១៦>
    text <នគរំ សុធញ្ញវតី នាម វិបុលោ នាម ខត្តិយោ>
    text <វិបុលា នាម ជនិកា រេវតស្ស មហេសិនោ។>
  text <១៧>
    text <ឆ ច វស្សសហស្សានិ អគារំ អជ្ឈ សោ វសិ>
    text <សុទស្សនោ រតនគ្ឃិ អាវេឡោ ច វិភូសិតោ>
    text <បុញ្ញកម្មាភិនិព្ពត្តា តយោ បាសាទមុត្តមា។>
  text <១៨>
    text <តេត្តិំស ច សហស្សានិ នារិយោ សមលង្កតា>
    text <សុទស្សនា នាម នារី វរុណោ នាម អត្រជោ។>
  text <១៩>
    text <និមិត្តេ ចតុរោ ទិស្វា រថយានេន និក្ខមិ>
    text <អនូនសត្តមាសានិ បធានំ បទហី ជិនោ។>
  text <២០>
    text <ព្រហ្មុនា យាចិតោ សន្តោ រេវតោ លោកនាយកោ>
    text <វត្តិ ចក្កំ មហាវីរោ វរុណារាមេ សិរីឃរេ។>
  text <២១>
    text <វរុណោ ព្រហ្មទេវោ ច អហេសុំ អគ្គសាវកា>
    text <សម្ភវោ នាមុបដ្ឋាកោ រេវតស្ស មហេសិនោ។>
  text <២២>
    text <ភទ្ទា ចេវ សុភទ្ទា ច អហេសុំ អគ្គសាវិកា>
    text <សោបិ ពុទ្ធោ អសមសមោ នាគមូលេ អពុជ្ឈថ។>
  text <២៣>
    text <បទុមោ កុញ្ជរោ ចេវ អហេសុំ អគ្គុបដ្ឋិកា>
    text <សិរីមា ចេវ យសវតី អហេសុំ អគ្គុបដ្ឋិកា។>
  text <២៤>
    text <ឧច្ចត្តនេន សោ ពុទ្ធោ អសីតិហត្ថមុគ្គតោ>
    text <ឱភាសេតិ ទិសា សព្ពា ឥន្ទកេតុវ ឧគ្គតោ។>
  text <២៥>
    text <តស្ស សរីរេ និព្ពត្តា បភាមាលា អនុត្តរា>
    text <ទិវា វា យទិ វា រត្តិំ សមន្តា ផរតិ យោជនំ។>
  text <២៦>
    text <សដ្ឋិវស្សសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៧>
    text <ទស្សយិត្វា ពុទ្ធពលំ អមតំ លោកេ បកាសយំ>
    text <និព្ពាយិ អនុបាទានោ យថគ្គុបាទានសង្ខយា។>
  text <២៨>
    text <សោ ច កាយោ រតននិភោ សោ ច ធម្មោ អសាទិសោ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <២៩>
    text <រេវតោ យសធរោ ពុទ្ធោ និព្ពុតោ សោ មហាបុរេ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <រេវតស្ស ភគវតោ វំសោ បញ្ចមោ។>
