text <២០។ ផុស្សពុទ្ធវំសោ>
  text <១>
    text <តត្ថេវ មណ្ឌកប្បម្ហិ អហុ សត្ថា អនុត្តរោ>
    text <អនុបមោ អសមសមោ ផុស្សោ លោកគ្គនាយកោ។>
  text <២>
    text <សោបិ សព្ពំ តមំ ហន្ត្វា វិជដេត្វា មហាជដំ>
    text <សទេវកំ តប្បយន្តោ អភិវស្សិ អមតម្ពុនា។>
  text <៣>
    text <ធម្មចក្កំ បវត្តេន្តេ ផុស្សេ នក្ខត្តមង្គលេ>
    text <កោដិសតសហស្សានំ បឋមាភិសមយោ អហុ។>
  text <៤>
    text <នវុតិសតសហស្សានំ ទុតិយាភិសមយោ អហុ>
    text <អសីតិសតសហស្សានំ តតិយាភិសមយោ អហុ។>
  text <៥>
    text <សន្និបាតា តយោ អាសុំ ផុស្សស្សាបិ មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៦>
    text <សដ្ឋិសតសហស្សានំ បឋមោ អាសិ សមាគមោ>
    text <បញ្ញាសសតសហស្សានំ ទុតិយោ អាសិ សមាគមោ។>
  text <៧>
    text <ចត្តារីសសតសហស្សានំ តតិយោ អាសិ សមាគមោ>
    text <អនុបាទា វិមុត្តានំ វោច្ឆិន្នបដិសន្ធិនំ។>
  text <៨>
    text <អហំ តេន សមយេន វិជិតាវី នាម ខត្តិយោ>
    text <ឆឌ្ឌយិត្វា មហារជ្ជំ បព្ពជិំ តស្ស សន្តិកេ។>
  text <៩>
    text <សោបិ មំ ពុទ្ធោ ព្យាកាសិ ផុស្សោ លោកគ្គនាយកោ>
    text <ទ្វេនវុតេ ឥតោ កប្បេ អយំ ពុទ្ធោ ភវិស្សតិ។>
  text <១០>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១១>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១២>
    text <សុត្តន្តំ វិនយញ្ចាបិ នវង្គំ សត្ថុសាសនំ>
    text <សព្ពំ បរិយាបុណិត្វា សោភយិំ ជិនសាសនំ។>
  text <១៣>
    text <តត្ថប្បមត្តោ វិហរន្តោ ព្រហ្មំ ភាវេត្វ ភាវនំ>
    text <អភិញ្ញាសុ បារមិំ គន្ត្វា ព្រហ្មលោកមគញ្ឆហំ។>
  text <១៤>
    text <កាសិកំ នាម នគរំ ជយសេនោ នាម ខត្តិយោ>
    text <សិរិមា នាម ជនិកា ផុស្សស្សាបិ មហេសិនោ។>
  text <១៥>
    text <នវវស្សសហស្សានិ អគារំ អជ្ឈ សោ វសិ>
    text <គរុឡបក្ខ ហំស សុវណ្ណភារា តយោ បាសាទមុត្តមា។>
  text <១៦>
    text <តិំសឥត្ថិសហស្សានិ នារិយោ សមលង្កតា>
    text <កិសាគោតមី នាម នារី អនូបមោ នាម អត្រជោ។>
  text <១៧>
    text <និមិត្តេ ចតុរោ ទិស្វា ហត្ថិយានេន និក្ខមិ>
    text <ឆមាសំ បធានចារំ អចរី បុរិសុត្តមោ។>
  text <១៨>
    text <ព្រហ្មុនា យាចិតោ សន្តោ ផុស្សោ លោកគ្គនាយកោ>
    text <វត្តិ ចក្កំ មហាវីរោ មិគទាយេ នរុត្តមោ។>
  text <១៩>
    text <សុរក្ខិតោ ធម្មសេនោ អហេសុំ អគ្គសាវកា>
    text <សភិយោ នាមុបដ្ឋាកោ ផុស្សស្សាបិ មហេសិនោ។>
  text <២០>
    text <ចាលា ច ឧបចាលា ច អហេសុំ អគ្គសាវិកា>
    text <ពោធិ តស្ស ភគវតោ អាមណ្ឌោតិ បវុច្ចតិ។>
  text <២១>
    text <ធនញ្ចយោ វិសាខោ ច អហេសុំ អគ្គុបដ្ឋកា>
    text <បទុមា ចេវ នាគា ច អហេសុំ អគ្គុបដ្ឋិកា។>
  text <២២>
    text <អដ្ឋបណ្ណាសរតនំ សោបិ អច្ចុគ្គតោ មុនិ>
    text <សោភតេ សតរំសីវ ឧឡុរាជាវ បូរិតោ។>
  text <២៣>
    text <នវុតិវស្សសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៤>
    text <ឱវទិត្វា ពហូ សត្តេ សន្តារេត្វា ពហូ ជនេ>
    text <សោបិ សត្ថា អតុលយសោ និព្ពុតោ សោ សសាវកោ។>
  text <២៥>
    text <ផុស្សោ ជិនវរោ សត្ថា សេនារាមម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <ផុស្សស្ស ភគវតោ វំសោ អដ្ឋារសមោ។>
