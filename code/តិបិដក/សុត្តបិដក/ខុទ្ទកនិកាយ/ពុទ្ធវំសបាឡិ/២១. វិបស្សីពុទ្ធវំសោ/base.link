text <២១។ វិបស្សីពុទ្ធវំសោ>
  text <១>
    text <ផុស្សស្ស ច អបរេន សម្ពុទ្ធោ ទ្វិបទុត្តមោ>
    text <វិបស្សី នាម នាមេន លោកេ ឧប្បជ្ជិ ចក្ខុមា។>
  text <២>
    text <អវិជ្ជំ សព្ពំ បទាលេត្វា បត្តោ សម្ពោធិមុត្តមំ>
    text <ធម្មចក្កំ បវត្តេតុំ បក្កាមិ ពន្ធុមតីបុរំ។>
  text <៣>
    text <ធម្មចក្កំ បវត្តេត្វា ឧភោ ពោធេសិ នាយកោ>
    text <គណនាយ ន វត្តព្ពោ បឋមាភិសមយោ អហុ។>
  text <៤>
    text <បុនាបរំ អមិតយសោ តត្ថ សច្ចំ បកាសយិ>
    text <ចតុរាសីតិសហស្សានំ ទុតិយាភិសមយោ អហុ។>
  text <៥>
    text <ចតុរាសីតិសហស្សានិ សម្ពុទ្ធំ អនុបព្ពជុំ>
    text <តេសមារាមបត្តានំ ធម្មំ ទេសេសិ ចក្ខុមា។>
  text <៦>
    text <សព្ពាការេន ភាសតោ សុត្វា ឧបនិសាទិនោ>
    text <តេបិ ធម្មវរំ គន្ត្វា តតិយាភិសមយោ អហុ។>
  text <៧>
    text <សន្និបាតា តយោ អាសុំ វិបស្សិស្ស មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៨>
    text <អដ្ឋសដ្ឋិសតសហស្សានំ បឋមោ អាសិ សមាគមោ>
    text <ភិក្ខុសតសហស្សានំ ទុតិយោ អាសិ សមាគមោ។>
  text <៩>
    text <អសីតិភិក្ខុសហស្សានំ តតិយោ អាសិ សមាគមោ>
    text <តត្ថ ភិក្ខុគណមជ្ឈេ សម្ពុទ្ធោ អតិរោចតិ។>
  text <១០>
    text <អហំ តេន សមយេន នាគរាជា មហិទ្ធិកោ>
    text <អតុលោ នាម នាមេន បុញ្ញវន្តោ ជុតិន្ធរោ។>
  text <១១>
    text <នេកានំ នាគកោដីនំ បរិវារេត្វានហំ តទា>
    text <វជ្ជន្តោ ទិព្ពតុរិយេហិ លោកជេដ្ឋំ ឧបាគមិំ។>
  text <១២>
    text <ឧបសង្កមិត្វា សម្ពុទ្ធំ វិបស្សិំ លោកនាយកំ>
    text <មណិមុត្តរតនខចិតំ សព្ពាភរណវិភូសិតំ>
    text <និមន្តេត្វា ធម្មរាជស្ស សុវណ្ណបីឋមទាសហំ។>
  text <១៣>
    text <សោបិ មំ ពុទ្ធោ ព្យាកាសិ សង្ឃមជ្ឈេ និសីទិយ>
    text <ឯកនវុតិតោ កប្បេ អយំ ពុទ្ធោ ភវិស្សតិ។>
  text <១៤>
    text <អហុ កបិលវ្ហយា រម្មា និក្ខមិត្វា តថាគតោ>
    text <បធានំ បទហិត្វាន កត្វា ទុក្ករការិកំ។>
  text <១៥>
    text <អជបាលរុក្ខមូលស្មិំ និសីទិត្វា តថាគតោ>
    text <តត្ថ បាយាសំ បគ្គយ្ហ នេរញ្ជរមុបេហិតិ។>
  text <១៦>
    text <នេរញ្ជរាយ តីរម្ហិ បាយាសំ អទ សោ ជិនោ>
    text <បដិយត្តវរមគ្គេន ពោធិមូលមុបេហិតិ។>
  text <១៧>
    text <តតោ បទក្ខិណំ កត្វា ពោធិមណ្ឌំ អនុត្តរោ>
    text <អស្សត្ថមូលេ សម្ពោធិំ ពុជ្ឈិស្សតិ មហាយសោ។>
  text <១៨>
    text <ឥមស្ស ជនិកា មាតា មាយា នាម ភវិស្សតិ>
    text <បិតា សុទ្ធោទនោ នាម អយំ ហេស្សតិ គោតមោ។>
  text <១៩>
    text <អនាសវា វីតរាគា សន្តចិត្តា សមាហិតា>
    text <កោលិតោ ឧបតិស្សោ ច អគ្គា ហេស្សន្តិ សាវកា>
    text <អានន្ទោ នាមុបដ្ឋាកោ ឧបដ្ឋិស្សតិមំ ជិនំ។>
  text <២០>
    text <ខេមា ឧប្បលវណ្ណា ច អគ្គា ហេស្សន្តិ សាវិកា>
    text <អនាសវា វីតរាគា សន្តចិត្តា សមាហិតា>
    text <ពោធិ តស្ស ភគវតោ អស្សត្ថោតិ បវុច្ចតិ។>
  text <២១>
    text <ចិត្តោ ច ហត្ថាឡវកោ អគ្គា ហេស្សន្តុបដ្ឋកា>
    text <នន្ទមាតា ច ឧត្តរា អគ្គា ហេស្សន្តុបដ្ឋិកា>
    text <អាយុ វស្សសតំ តស្ស គោតមស្ស យសស្សិនោ។>
  text <២២>
    text <ឥទំ សុត្វាន វចនំ…បេ។… ហេស្សាម សម្មុខា ឥមំ។>
  text <២៣>
    text <តស្សាហំ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <២៤>
    text <នគរំ ពន្ធុមតី នាម ពន្ធុមា នាម ខត្តិយោ>
    text <មាតា ពន្ធុមតី នាម វិបស្សិស្ស មហេសិនោ។>
  text <២៥>
    text <អដ្ឋវស្សសហស្សានិ អគារំ អជ្ឈ សោ វសិ>
    text <នន្ទោ សុនន្ទោ សិរិមា តយោ បាសាទមុត្តមា។>
  text <២៦>
    text <តិចត្តារីសសហស្សានិ នារិយោ សមលង្កតា>
    text <សុទស្សនា នាម សា នារី សមវត្តក្ខន្ធោ នាម អត្រជោ។>
  text <២៧>
    text <និមិត្តេ ចតុរោ ទិស្វា រថយានេន និក្ខមិ>
    text <អនូនអដ្ឋមាសានិ បធានំ បទហី ជិនោ។>
  text <២៨>
    text <ព្រហ្មុនា យាចិតោ សន្តោ វិបស្សី លោកនាយកោ>
    text <វត្តិ ចក្កំ មហាវីរោ មិគទាយេ នរុត្តមោ។>
  text <២៩>
    text <ខណ្ឌោ ច តិស្សនាមោ ច អហេសុំ អគ្គសាវកា>
    text <អសោកោ នាមុបដ្ឋាកោ វិបស្សិស្ស មហេសិនោ។>
  text <៣០>
    text <ចន្ទា ច ចន្ទមិត្តា ច អហេសុំ អគ្គសាវិកា>
    text <ពោធិ តស្ស ភគវតោ បាដលីតិ បវុច្ចតិ។>
  text <៣១>
    text <បុនព្ពសុមិត្តោ នាគោ ច អហេសុំ អគ្គុបដ្ឋកា>
    text <សិរិមា ឧត្តរា ចេវ អហេសុំ អគ្គុបដ្ឋិកា។>
  text <៣២>
    text <អសីតិហត្ថមុព្ពេធោ វិបស្សី លោកនាយកោ>
    text <បភា និទ្ធាវតិ តស្ស សមន្តា សត្តយោជនេ។>
  text <៣៣>
    text <អសីតិវស្សសហស្សានិ អាយុ ពុទ្ធស្ស តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <៣៤>
    text <ពហុទេវមនុស្សានំ ពន្ធនា បរិមោចយិ>
    text <មគ្គាមគ្គញ្ច អាចិក្ខិ អវសេសបុថុជ្ជនេ។>
  text <៣៥>
    text <អាលោកំ ទស្សយិត្វាន ទេសេត្វា អមតំ បទំ>
    text <ជលិត្វា អគ្គិក្ខន្ធោវ និព្ពុតោ សោ សសាវកោ។>
  text <៣៦>
    text <ឥទ្ធិវរំ បុញ្ញវរំ លក្ខណញ្ច កុសុមិតំ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣៧>
    text <វិបស្សី ជិនវរោ ពុទ្ធោ សុមិត្តារាមម្ហិ និព្ពុតោ>
    text <តត្ថេវស្ស ថូបវរោ សត្តយោជនមុស្សិតោតិ។>
  stand <វិបស្សិស្ស ភគវតោ វំសោ ឯកូនវីសតិមោ។>
