text <១០។ បទុមពុទ្ធវំសោ>
  text <១>
    text <អនោមទស្សិស្ស អបរេន សម្ពុទ្ធោ ទ្វិបទុត្តមោ>
    text <បទុមោ នាម នាមេន អសមោ អប្បដិបុគ្គលោ។>
  text <២>
    text <តស្សាបិ អសមំ សីលំ សមាធិបិ អនន្តកោ>
    text <អសង្ខេយ្យំ ញាណវរំ វិមុត្តិបិ អនូបមា។>
  text <៣>
    text <តស្សាបិ អតុលតេជស្ស ធម្មចក្កប្បវត្តនេ>
    text <អភិសមយា តយោ អាសុំ មហាតមបវាហនា។>
  text <៤>
    text <បឋមាភិសមយេ ពុទ្ធោ កោដិសតមពោធយិ>
    text <ទុតិយាភិសមយេ ធីរោ នវុតិកោដិមពោធយិ។>
  text <៥>
    text <យទា ច បទុមោ ពុទ្ធោ ឱវទី សកមត្រជំ>
    text <តទា អសីតិកោដីនំ តតិយាភិសមយោ អហុ។>
  text <៦>
    text <សន្និបាតា តយោ អាសុំ បទុមស្ស មហេសិនោ>
    text <កោដិសតសហស្សានំ បឋមោ អាសិ សមាគមោ។>
  text <៧>
    text <កថិនត្ថារសមយេ ឧប្បន្នេ កថិនចីវរេ>
    text <ធម្មសេនាបតិត្ថាយ ភិក្ខូ សិព្ពិំសុ ចីវរំ។>
  text <៨>
    text <តទា តេ វិមលា ភិក្ខូ ឆឡភិញ្ញា មហិទ្ធិកា>
    text <តីណិ សតសហស្សានិ សមិំសុ អបរាជិតា។>
  text <៩>
    text <បុនាបរំ សោ នរាសភោ បវនេ វាសំ ឧបាគមិ>
    text <តទា សមាគមោ អាសិ ទ្វិន្នំ សតសហស្សិនំ។>
  text <១០>
    text <អហំ តេន សមយេន សីហោ អាសិំ មិគាធិភូ>
    text <វិវេកមនុព្រូហន្តំ បវនេ អទ្ទសំ ជិនំ។>
  text <១១>
    text <វន្ទិត្វា សិរសា បាទេ កត្វាន តំ បទក្ខិណំ>
    text <តិក្ខត្តុំ អភិនាទិត្វា សត្តាហំ ជិនមុបដ្ឋហំ។>
  text <១២>
    text <សត្តាហំ វរសមាបត្តិយា វុដ្ឋហិត្វា តថាគតោ>
    text <មនសា ចិន្តយិត្វាន កោដិភិក្ខូ សមានយិ។>
  text <១៣>
    text <តទាបិ សោ មហាវីរោ តេសំ មជ្ឈេ វិយាករិ>
    text <អបរិមេយ្យិតោ កប្បេ អយំ ពុទ្ធោ ភវិស្សតិ។>
  text <១៤>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៥>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៦>
    text <ចម្បកំ នាម នគរំ អសមោ នាម ខត្តិយោ>
    text <អសមា នាម ជនិកា បទុមស្ស មហេសិនោ។>
  text <១៧>
    text <ទសវស្សសហស្សានិ អគារំ អជ្ឈ សោ វសិ>
    text <នន្ទាវសុយសុត្តរា តយោ បាសាទមុត្តមា។>
  text <១៨>
    text <តេត្តិំស ច សហស្សានិ នារិយោ សមលង្កតា>
    text <ឧត្តរា នាម សា នារី រម្មោ នាមាសិ អត្រជោ។>
  text <១៩>
    text <និមិត្តេ ចតុរោ ទិស្វា រថយានេន និក្ខមិ>
    text <អនូនអដ្ឋមាសានិ បធានំ បទហី ជិនោ។>
  text <២០>
    text <ព្រហ្មុនា យាចិតោ សន្តោ បទុមោ លោកនាយកោ>
    text <វត្តិ ចក្កំ មហាវីរោ ធនញ្ចុយ្យានមុត្តមេ។>
  text <២១>
    text <សាលោ ច ឧបសាលោ ច អហេសុំ អគ្គសាវកា>
    text <វរុណោ នាមុបដ្ឋាកោ បទុមស្ស មហេសិនោ។>
  text <២២>
    text <រាធា ចេវ សុរាធា ច អហេសុំ អគ្គសាវិកា>
    text <ពោធិ តស្ស ភគវតោ មហាសោណោតិ វុច្ចតិ។>
  text <២៣>
    text <ភិយ្យោ ចេវ អសមោ ច អហេសុំ អគ្គុបដ្ឋកា>
    text <រុចី ច នន្ទរាមា ច អហេសុំ អគ្គុបដ្ឋិកា។>
  text <២៤>
    text <អដ្ឋបណ្ណាសរតនំ អច្ចុគ្គតោ មហាមុនិ>
    text <បភា និទ្ធាវតី តស្ស អសមា សព្ពសោ ទិសា។>
  text <២៥>
    text <ចន្ទប្បភា សូរិយប្បភា រតនគ្គិមណិប្បភា>
    text <សព្ពាបិ តា ហតា ហោន្តិ បត្វា ជិនបភុត្តមំ។>
  text <២៦>
    text <វស្សសតសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៧>
    text <បរិបក្កមានសេ សត្តេ ពោធយិត្វា អសេសតោ>
    text <សេសកេ អនុសាសិត្វា និព្ពុតោ សោ សសាវកោ។>
  text <២៨>
    text <ឧរគោវ តចំ ជិណ្ណំ វទ្ធបត្តំវ បាទបោ>
    text <ជហិត្វា សព្ពសង្ខារេ និព្ពុតោ សោ យថា សិខី។>
  text <២៩>
    text <បទុមោ ជិនវរោ សត្ថា ធម្មារាមម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <បទុមស្ស ភគវតោ វំសោ អដ្ឋមោ។>
