text <១៦។ អត្ថទស្សីពុទ្ធវំសោ>
  text <១>
    text <តត្ថេវ មណ្ឌកប្បម្ហិ អត្ថទស្សី មហាយសោ>
    text <មហាតមំ និហន្ត្វាន បត្តោ សម្ពោធិមុត្តមំ។>
  text <២>
    text <ព្រហ្មុនា យាចិតោ សន្តោ ធម្មចក្កំ បវត្តយិ>
    text <អមតេន តប្បយី លោកំ ទសសហស្សិសទេវកំ។>
  text <៣>
    text <តស្សាបិ លោកនាថស្ស អហេសុំ អភិសមយា តយោ>
    text <កោដិសតសហស្សានំ បឋមាភិសមយោ អហុ។>
  text <៤>
    text <យទា ពុទ្ធោ អត្ថទស្សី ចរតេ ទេវចារិកំ>
    text <កោដិសតសហស្សានំ ទុតិយាភិសមយោ អហុ។>
  text <៥>
    text <បុនាបរំ យទា ពុទ្ធោ ទេសេសិ បិតុសន្តិកេ>
    text <កោដិសតសហស្សានំ តតិយាភិសមយោ អហុ។>
  text <៦>
    text <សន្និបាតា តយោ អាសុំ តស្សាបិ ច មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៧>
    text <អដ្ឋនវុតិសហស្សានំ បឋមោ អាសិ សមាគមោ>
    text <អដ្ឋាសីតិសហស្សានំ ទុតិយោ អាសិ សមាគមោ។>
  text <៨>
    text <អដ្ឋសត្តតិសតសហស្សានំ តតិយោ អាសិ សមាគមោ>
    text <អនុបាទា វិមុត្តានំ វិមលានំ មហេសិនំ។>
  text <៩>
    text <អហំ តេន សមយេន ជដិលោ ឧគ្គតាបនោ>
    text <សុសីមោ នាម នាមេន មហិយា សេដ្ឋសម្មតោ។>
  text <១០>
    text <ទិព្ពំ មន្ទារវំ បុប្ផំ បទុមំ បារិឆត្តកំ>
    text <ទេវលោកាហរិត្វាន សម្ពុទ្ធមភិបូជយិំ។>
  text <១១>
    text <សោបិ មំ ពុទ្ធោ ព្យាកាសិ អត្ថទស្សី មហាមុនិ>
    text <អដ្ឋារសេ កប្បសតេ អយំ ពុទ្ធោ ភវិស្សតិ។>
  text <១២>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៣>
    text <តស្សាបិ វចនំ សុត្វា ហដ្ឋោ សំវិគ្គមានសោ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៤>
    text <សោភណំ នាម នគរំ សាគរោ នាម ខត្តិយោ>
    text <សុទស្សនា នាម ជនិកា អត្ថទស្សិស្ស សត្ថុនោ។>
  text <១៥>
    text <ទសវស្សសហស្សានិ អគារំ អជ្ឈ សោ វសិ>
    text <អមរគិរិ សុគិរិ វាហនា តយោ បាសាទមុត្តមា។>
  text <១៦>
    text <តេត្តិំសញ្ច សហស្សានិ នារិយោ សមលង្កតា>
    text <វិសាខា នាម នារី ច សេលោ នាមាសិ អត្រជោ។>
  text <១៧>
    text <និមិត្តេ ចតុរោ ទិស្វា អស្សយានេន និក្ខមិ>
    text <អនូនអដ្ឋមាសានិ បធានំ បទហី ជិនោ។>
  text <១៨>
    text <ព្រហ្មុនា យាចិតោ សន្តោ អត្ថទស្សី មហាយសោ>
    text <វត្តិ ចក្កំ មហាវីរោ អនោមុយ្យានេ នរាសភោ។>
  text <១៩>
    text <សន្តោ ច ឧបសន្តោ ច អហេសុំ អគ្គសាវកា>
    text <អភយោ នាមុបដ្ឋាកោ អត្ថទស្សិស្ស សត្ថុនោ។>
  text <២០>
    text <ធម្មា ចេវ សុធម្មា ច អហេសុំ អគ្គសាវិកា>
    text <ពោធិ តស្ស ភគវតោ ចម្បកោតិ បវុច្ចតិ។>
  text <២១>
    text <នកុលោ ច និសភោ ច អហេសុំ អគ្គុបដ្ឋកា>
    text <មកិលា ច សុនន្ទា ច អហេសុំ អគ្គុបដ្ឋិកា។>
  text <២២>
    text <សោបិ ពុទ្ធោ អសមសមោ អសីតិហត្ថមុគ្គតោ>
    text <សោភតេ សាលរាជាវ ឧឡុរាជាវ បូរិតោ។>
  text <២៣>
    text <តស្ស បាកតិកា រំសី អនេកសតកោដិយោ>
    text <ឧទ្ធំ អធោ ទស ទិសា ផរន្តិ យោជនំ សទា។>
  text <២៤>
    text <សោបិ ពុទ្ធោ នរាសភោ សព្ពសត្តុត្តមោ មុនិ>
    text <វស្សសតសហស្សានិ លោកេ អដ្ឋាសិ ចក្ខុមា។>
  text <២៥>
    text <អតុលំ ទស្សេត្វា ឱភាសំ វិរោចេត្វា សទេវកេ>
    text <សោបិ អនិច្ចតំ បត្តោ យថគ្គុបាទានសង្ខយា។>
  text <២៦>
    text <អត្ថទស្សី ជិនវរោ អនោមារាមម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <អត្ថទស្សិស្ស ភគវតោ វំសោ ចុទ្ទសមោ។>
