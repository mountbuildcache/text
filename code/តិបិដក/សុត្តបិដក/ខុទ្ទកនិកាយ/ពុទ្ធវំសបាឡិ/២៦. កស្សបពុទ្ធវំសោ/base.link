text <២៦។ កស្សបពុទ្ធវំសោ>
  text <១>
    text <កោណាគមនស្ស អបរេន សម្ពុទ្ធោ ទ្វិបទុត្តមោ>
    text <កស្សបោ នាម គោត្តេន ធម្មរាជា បភង្ករោ។>
  text <២>
    text <សញ្ឆឌ្ឌិតំ កុលមូលំ ពហ្វន្នបានភោជនំ>
    text <ទត្វាន យាចកេ ទានំ បូរយិត្វាន មានសំ>
    text <ឧសភោវ អាឡកំ ភេត្វា បត្តោ សម្ពោធិមុត្តមំ។>
  text <៣>
    text <ធម្មចក្កំ បវត្តេន្តេ កស្សបេ លោកនាយកេ>
    text <វីសកោដិសហស្សានំ បឋមាភិសមយោ អហុ។>
  text <៤>
    text <ចតុមាសំ យទា ពុទ្ធោ លោកេ ចរតិ ចារិកំ>
    text <ទសកោដិសហស្សានំ ទុតិយាភិសមយោ អហុ។>
  text <៥>
    text <យមកំ វិកុព្ពនំ កត្វា ញាណធាតុំ បកិត្តយិ>
    text <បញ្ចកោដិសហស្សានំ តតិយាភិសមយោ អហុ។>
  text <៦>
    text <សុធម្មា ទេវបុរេ រម្មេ តត្ថ ធម្មំ បកិត្តយិ>
    text <តីណិកោដិសហស្សានំ ទេវានំ ពោធយី ជិនោ។>
  text <៧>
    text <នរទេវស្ស យក្ខស្ស អបរេ ធម្មទេសនេ>
    text <ឯតេសានំ អភិសមយា គណនាតោ អសង្ខិយា។>
  text <៨>
    text <តស្សាបិ ទេវទេវស្ស ឯកោ អាសិ សមាគមោ>
    text <ខីណាសវានំ វិមលានំ សន្តចិត្តាន តាទិនំ។>
  text <៩>
    text <វីសភិក្ខុសហស្សានំ តទា អាសិ សមាគមោ>
    text <អតិក្កន្តភវន្តានំ ហិរិសីលេន តាទិនំ។>
  text <១០>
    text <អហំ តទា មាណវកោ ជោតិបាលោតិ វិស្សុតោ>
    text <អជ្ឈាយកោ មន្តធរោ តិណ្ណំ វេទាន បារគូ។>
  text <១១>
    text <លក្ខណេ ឥតិហាសេ ច សធម្មេ បារមិំ គតោ>
    text <ភូមន្តលិក្ខកុសលោ កតវិជ្ជោ អនាវយោ។>
  text <១២>
    text <កស្សបស្ស ភគវតោ ឃដិការោ នាមុបដ្ឋាកោ>
    text <សគារវោ សប្បតិស្សោ និព្ពុតោ តតិយេ ផលេ។>
  text <១៣>
    text <អាទាយ មំ ឃដីការោ ឧបគញ្ឆិ កស្សបំ ជិនំ>
    text <តស្ស ធម្មំ សុណិត្វាន បព្ពជិំ តស្ស សន្តិកេ។>
  text <១៤>
    text <អារទ្ធវីរិយោ ហុត្វា វត្តាវត្តេសុ កោវិទោ>
    text <ន ក្វចិ បរិហាយាមិ បូរេសិំ ជិនសាសនំ។>
  text <១៥>
    text <យាវតា ពុទ្ធភណិតំ នវង្គំ ជិនសាសនំ>
    text <សព្ពំ បរិយាបុណិត្វាន សោភយិំ ជិនសាសនំ។>
  text <១៦>
    text <មម អច្ឆរិយំ ទិស្វា សោបិ ពុទ្ធោ វិយាករិ>
    text <ឥមម្ហិ ភទ្ទកេ កប្បេ អយំ ពុទ្ធោ ភវិស្សតិ។>
  text <១៧>
    text <អហុ កបិលវ្ហយា រម្មា និក្ខមិត្វា តថាគតោ>
    text <បធានំ បទហិត្វាន កត្វា ទុក្ករការិកំ។>
  text <១៨>
    text <អជបាលរុក្ខមូលេ និសីទិត្វា តថាគតោ>
    text <តត្ថ បាយាសំ បគ្គយ្ហ នេរញ្ជរមុបេហិតិ។>
  text <១៩>
    text <នេរញ្ជរាយ តីរម្ហិ បាយាសំ បរិភុញ្ជិយ>
    text <បដិយត្តវរមគ្គេន ពោធិមូលមុបេហិតិ។>
  text <២០>
    text <តតោ បទក្ខិណំ កត្វា ពោធិមណ្ឌំ អនុត្តរោ>
    text <អបរាជិតដ្ឋានម្ហិ ពោធិបល្លង្កមុត្តមេ>
    text <បល្លង្កេន និសីទិត្វា ពុជ្ឈិស្សតិ មហាយសោ។>
  text <២១>
    text <ឥមស្ស ជនិកា មាតា មាយា នាម ភវិស្សតិ>
    text <បិតា សុទ្ធោទនោ នាម អយំ ហេស្សតិ គោតមោ។>
  text <២២>
    text <អនាសវា វីតរាគា សន្តចិត្តា សមាហិតា>
    text <កោលិតោ ឧបតិស្សោ ច អគ្គា ហេស្សន្តិ សាវកា>
    text <អានន្ទោ នាមុបដ្ឋាកោ ឧបដ្ឋិស្សតិមំ ជិនំ។>
  text <២៣>
    text <ខេមា ឧប្បលវណ្ណា ច អគ្គា ហេស្សន្តិ សាវិកា>
    text <អនាសវា សន្តចិត្តា វីតរាគា សមាហិតា>
    text <ពោធិ តស្ស ភគវតោ អស្សត្ថោតិ បវុច្ចតិ។>
  text <២៤>
    text <ចិត្តោ ហត្ថាឡវកោ ច អគ្គា ហេស្សន្តុបដ្ឋកា>
    text <នន្ទមាតា ច ឧត្តរា អគ្គា ហេស្សន្តុបដ្ឋិកា។>
  text <២៥>
    text <ឥទំ សុត្វាន វចនំ អស្សមស្ស មហេសិនោ>
    text <អាមោទិតា នរមរូ ពុទ្ធពីជំ កិរ អយំ។>
  text <២៦>
    text <ឧក្កុដ្ឋិសទ្ទា បវត្តន្តិ អប្ផោដេន្តិ ហសន្តិ ច>
    text <កតញ្ជលី នមស្សន្តិ ទសសហស្សី សទេវកា។>
  text <២៧>
    text <យទិមស្ស លោកនាថស្ស វិរជ្ឈិស្សាម សាសនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <២៨>
    text <យថា មនុស្សា នទិំ តរន្តា បដិតិត្ថំ វិរជ្ឈិយ>
    text <ហេដ្ឋា តិត្ថេ គហេត្វាន ឧត្តរន្តិ មហានទិំ។>
  text <២៩>
    text <ឯវមេវ មយំ សព្ពេ យទិ មុញ្ចាមិមំ ជិនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <៣០>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <៣១>
    text <ឯវមហំ សំសរិត្វា បរិវជ្ជេន្តោ អនាចរំ>
    text <ទុក្ករញ្ច កតំ មយ្ហំ ពោធិយាយេវ ការណា។>
  text <៣២>
    text <នគរំ ពារាណសី នាម កិកី នាមាសិ ខត្តិយោ>
    text <វសតេ តត្ថ នគរេ សម្ពុទ្ធស្ស មហាកុលំ។>
  text <៣៣>
    text <ព្រាហ្មណោ ព្រហ្មទត្តោវ អាសិ ពុទ្ធស្ស សោ បិតា>
    text <ធនវតី នាម ជនិកា កស្សបស្ស មហេសិនោ។>
  text <៣៤>
    text <ទុវេ វស្សសហស្សានិ អគារំ អជ្ឈ សោ វសិ>
    text <ហំសោ យសោ សិរិនន្ទោ តយោ បាសាទមុត្តមា។>
  text <៣៥>
    text <តិសោឡសសហស្សានិ នារិយោ សមលង្កតា>
    text <សុនន្ទា នាម សា នារី វិជិតសេនោ នាម អត្រជោ។>
  text <៣៦>
    text <និមិត្តេ ចតុរោ ទិស្វា បាសាទេនាភិនិក្ខមិ>
    text <សត្តាហំ បធានចារំ អចរី បុរិសុត្តមោ។>
  text <៣៧>
    text <ព្រហ្មុនា យាចិតោ សន្តោ កស្សបោ លោកនាយកោ>
    text <វត្តិ ចក្កំ មហាវីរោ មិគទាយេ នរុត្តមោ។>
  text <៣៨>
    text <តិស្សោ ច ភារទ្វាជោ ច អហេសុំ អគ្គសាវកា>
    text <សព្ពមិត្តោ នាមុបដ្ឋាកោ កស្សបស្ស មហេសិនោ។>
  text <៣៩>
    text <អនុឡា ឧរុវេឡា ច អហេសុំ អគ្គសាវិកា>
    text <ពោធិ តស្ស ភគវតោ និគ្រោធោតិ បវុច្ចតិ។>
  text <៤០>
    text <សុមង្គលោ ឃដិការោ ច អហេសុំ អគ្គុបដ្ឋកា>
    text <វិចិតសេនា ភទ្ទា ច អហេសុំ អគ្គុបដ្ឋិកា។>
  text <៤១>
    text <ឧច្ចត្តនេន សោ ពុទ្ធោ វីសតិរតនុគ្គតោ>
    text <វិជ្ជុលដ្ឋីវ អាកាសេ ចន្ទោវ គហបូរិតោ។>
  text <៤២>
    text <វីសតិវស្សសហស្សានិ អាយុ តស្ស មហេសិនោ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <៤៣>
    text <ធម្មតឡាកំ មាបយិត្វា សីលំ ទត្វា វិលេបនំ>
    text <ធម្មទុស្សំ និវាសេត្វា ធម្មមាលំ វិភជ្ជិយ។>
  text <៤៤>
    text <ធម្មវិមលមាទាសំ ឋបយិត្វា មហាជនេ>
    text <កេចិ និព្ពានំ បត្ថេន្តា បស្សន្តុ មេ អលង្ករំ។>
  text <៤៥>
    text <សីលកញ្ចុកំ ទត្វាន ឈានកវចវម្មិតំ>
    text <ធម្មចម្មំ បារុបិត្វា ទត្វា សន្នាហមុត្តមំ។>
  text <៤៦>
    text <សតិផលកំ ទត្វាន តិខិណញាណកុន្តិមំ>
    text <ធម្មខគ្គវរំ ទត្វា សីលសំសគ្គមទ្ទនំ។>
  text <៤៧>
    text <តេវិជ្ជាភូសនំ ទត្វាន អាវេឡំ ចតុរោ ផលេ>
    text <ឆឡភិញ្ញាភរណំ ទត្វា ធម្មបុប្ផបិឡន្ធនំ។>
  text <៤៨>
    text <សទ្ធម្មបណ្ឌរច្ឆត្តំ ទត្វា បាបនិវារណំ>
    text <មាបយិត្វាភយំ បុប្ផំ និព្ពុតោ សោ សសាវកោ។>
  text <៤៩>
    text <ឯសោ ហិ សម្មាសម្ពុទ្ធោ អប្បមេយ្យោ ទុរាសទោ>
    text <ឯសោ ហិ ធម្មរតនោ ស្វាក្ខាតោ ឯហិបស្សិកោ។>
  text <៥០>
    text <ឯសោ ហិ សង្ឃរតនោ សុប្បដិបន្នោ អនុត្តរោ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៥១>
    text <មហាកស្សបោ ជិនោ សត្ថា សេតព្យារាមម្ហិ និព្ពុតោ>
    text <តត្ថេវស្ស ជិនថូបោ យោជនុព្ពេធមុគ្គតោតិ។>
  stand <កស្សបស្ស ភគវតោ វំសោ ចតុវីសតិមោ។>
