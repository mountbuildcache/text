text <២។ សុមេធបត្ថនាកថា>
  text <១>
    text <កប្បេ ច សតសហស្សេ ចតុរោ ច អសង្ខិយេ>
    text <អមរំ នាម នគរំ ទស្សនេយ្យំ មនោរមំ។>
  text <២>
    text <ទសហិ សទ្ទេហិ អវិវិត្តំ អន្នបានសមាយុតំ>
    text <ហត្ថិសទ្ទំ អស្សសទ្ទំ ភេរិសង្ខរថានិ ច>
    text <ខាទថ បិវថ ចេវ អន្នបានេន ឃោសិតំ។>
  text <៣>
    text <នគរំ សព្ពង្គសម្បន្នំ សព្ពកម្មមុបាគតំ>
    text <សត្តរតនសម្បន្នំ នានាជនសមាកុលំ>
    text <សមិទ្ធំ ទេវនគរំវ អាវាសំ បុញ្ញកម្មិនំ។>
  text <៤>
    text <នគរេ អមរវតិយា សុមេធោ នាម ព្រាហ្មណោ>
    text <អនេកកោដិសន្និចយោ បហូតធនធញ្ញវា។>
  text <៥>
    text <អជ្ឈាយកោ មន្តធរោ តិណ្ណំ វេទាន បារគូ>
    text <លក្ខណេ ឥតិហាសេ ច សធម្មេ បារមិំ គតោ។>
  text <៦>
    text <រហោគតោ និសីទិត្វា ឯវំ ចិន្តេសហំ តទា>
    text <ទុក្ខោ បុនព្ភវោ នាម សរីរស្ស ច ភេទនំ។>
  text <៧>
    text <ជាតិធម្មោ ជរាធម្មោ ព្យាធិធម្មោ សហំ តទា>
    text <អជរំ អមតំ ខេមំ បរិយេសិស្សាមិ និព្ពុតិំ។>
  text <៨>
    text <យំនូនិមំ បូតិកាយំ នានាកុណបបូរិតំ>
    text <ឆឌ្ឌយិត្វាន គច្ឆេយ្យំ អនបេក្ខោ អនត្ថិកោ។>
  text <៩>
    text <អត្ថិ ហេហិតិ សោ មគ្គោ ន សោ សក្កា ន ហេតុយេ>
    text <បរិយេសិស្សាមិ តំ មគ្គំ ភវតោ បរិមុត្តិយា។>
  text <១០>
    text <យថាបិ ទុក្ខេ វិជ្ជន្តេ សុខំ នាមបិ វិជ្ជតិ>
    text <ឯវំ ភវេ វិជ្ជមានេ វិភវោបិ ឥច្ឆិតព្ពកោ។>
  text <១១>
    text <យថាបិ ឧណ្ហេ វិជ្ជន្តេ អបរំ វិជ្ជតិ សីតលំ>
    text <ឯវំ តិវិធគ្គិ វិជ្ជន្តេ និព្ពានំ ឥច្ឆិតព្ពកំ។>
  text <១២>
    text <យថាបិ បាបេ វិជ្ជន្តេ កល្យាណមបិ វិជ្ជតិ>
    text <ឯវមេវ ជាតិ វិជ្ជន្តេ អជាតិបិច្ឆិតព្ពកំ។>
  text <១៣>
    text <យថា គូថគតោ បុរិសោ តឡាកំ ទិស្វាន បូរិតំ>
    text <ន គវេសតិ តំ តឡាកំ ន ទោសោ តឡាកស្ស សោ។>
  text <១៤>
    text <ឯវំ កិលេសមលធោវ វិជ្ជន្តេ អមតន្តឡេ>
    text <ន គវេសតិ តំ តឡាកំ ន ទោសោ អមតន្តឡេ។>
  text <១៥>
    text <យថា អរីហិ បរិរុទ្ធោ វិជ្ជន្តេ គមនម្បថេ>
    text <ន បលាយតិ សោ បុរិសោ ន ទោសោ អញ្ជសស្ស សោ។>
  text <១៦>
    text <ឯវំ កិលេសបរិរុទ្ធោ វិជ្ជមានេ សិវេ បថេ>
    text <ន គវេសតិ តំ មគ្គំ ន ទោសោ សិវមញ្ជសេ។>
  text <១៧>
    text <យថាបិ ព្យាធិតោ បុរិសោ វិជ្ជមានេ តិកិច្ឆកេ>
    text <ន តិកិច្ឆាបេតិ តំ ព្យាធិំ ន ទោសោ សោ តិកិច្ឆកេ។>
  text <១៨>
    text <ឯវំ កិលេសព្យាធីហិ ទុក្ខិតោ បរិបីឡិតោ>
    text <ន គវេសតិ តំ អាចរិយំ ន ទោសោ សោ វិនាយកេ។>
  text <១៩>
    text <យថាបិ កុណបំ បុរិសោ កណ្ឋេ ពន្ធំ ជិគុច្ឆិយ>
    text <មោចយិត្វាន គច្ឆេយ្យ សុខី សេរី សយំវសី។>
  text <២០>
    text <តថេវិមំ បូតិកាយំ នានាកុណបសញ្ចយំ>
    text <ឆឌ្ឌយិត្វាន គច្ឆេយ្យំ អនបេក្ខោ អនត្ថិកោ។>
  text <២១>
    text <យថា ឧច្ចារដ្ឋានម្ហិ ករីសំ នរនារិយោ>
    text <ឆឌ្ឌយិត្វាន គច្ឆន្តិ អនបេក្ខា អនត្ថិកា។>
  text <២២>
    text <ឯវមេវាហំ ឥមំ កាយំ នានាកុណបបូរិតំ>
    text <ឆឌ្ឌយិត្វាន គច្ឆិស្សំ វច្ចំ កត្វា យថា កុដិំ។>
  text <២៣>
    text <យថាបិ ជជ្ជរំ នាវំ បលុគ្គំ ឧទគាហិនិំ>
    text <សាមី ឆឌ្ឌេត្វា គច្ឆន្តិ អនបេក្ខា អនត្ថិកា។>
  text <២៤>
    text <ឯវមេវាហំ ឥមំ កាយំ នវច្ឆិទ្ទំ ធុវស្សវំ>
    text <ឆឌ្ឌយិត្វាន គច្ឆិស្សំ ជិណ្ណនាវំវ សាមិកា។>
  text <២៥>
    text <យថាបិ បុរិសោ ចោរេហិ គច្ឆន្តោ ភណ្ឌមាទិយ>
    text <ភណ្ឌច្ឆេទភយំ ទិស្វា ឆឌ្ឌយិត្វាន គច្ឆតិ។>
  text <២៦>
    text <ឯវមេវ អយំ កាយោ មហាចោរសមោ វិយ>
    text <បហាយិមំ គមិស្សាមិ កុសលច្ឆេទនា ភយា។>
  text <២៧>
    text <ឯវាហំ ចិន្តយិត្វាន នេកកោដិសតំ ធនំ>
    text <នាថានាថានំ ទត្វាន ហិមវន្តមុបាគមិំ។>
  text <២៨>
    text <ហិមវន្តស្សាវិទូរេ ធម្មិកោ នាម បព្ពតោ>
    text <អស្សមោ សុកតោ មយ្ហំ បណ្ណសាលា សុមាបិតា។>
  text <២៩>
    text <ចង្កមំ តត្ថ មាបេសិំ បញ្ចទោសវិវជ្ជិតំ>
    text <អដ្ឋគុណសមូបេតំ អភិញ្ញាពលមាហរិំ។>
  text <៣០>
    text <សាដកំ បជហិំ តត្ថ នវទោសមុបាគតំ>
    text <វាកចីរំ និវាសេសិំ ទ្វាទសគុណមុបាគតំ។>
  text <៣១>
    text <អដ្ឋទោសសមាកិណ្ណំ បជហិំ បណ្ណសាលកំ>
    text <ឧបាគមិំ រុក្ខមូលំ គុណេ ទសហុបាគតំ។>
  text <៣២>
    text <វាបិតំ រោបិតំ ធញ្ញំ បជហិំ និរវសេសតោ>
    text <អនេកគុណសម្បន្នំ បវត្តផលមាទិយិំ។>
  text <៣៣>
    text <តត្ថប្បធានំ បទហិំ និសជ្ជដ្ឋានចង្កមេ>
    text <អព្ភន្តរម្ហិ សត្តាហេ អភិញ្ញាពលបាបុណិំ។>
  text <៣៤>
    text <ឯវំ មេ សិទ្ធិប្បត្តស្ស វសីភូតស្ស សាសនេ>
    text <ទីបង្ករោ នាម ជិនោ ឧប្បជ្ជិ លោកនាយកោ។>
  text <៣៥>
    text <ឧប្បជ្ជន្តេ ច ជាយន្តេ ពុជ្ឈន្តេ ធម្មទេសនេ>
    text <ចតុរោ និមិត្តេ នាទ្ទសំ ឈានរតិសមប្បិតោ។>
  text <៣៦>
    text <បច្ចន្តទេសវិសយេ និមន្តេត្វា តថាគតំ>
    text <តស្ស អាគមនំ មគ្គំ សោធេន្តិ តុដ្ឋមានសា។>
  text <៣៧>
    text <អហំ តេន សមយេន និក្ខមិត្វា សកស្សមា>
    text <ធុនន្តោ វាកចីរានិ គច្ឆាមិ អម្ពរេ តទា។>
  text <៣៨>
    text <វេទជាតំ ជនំ ទិស្វា តុដ្ឋហដ្ឋំ បមោទិតំ>
    text <ឱរោហិត្វាន គគនា មនុស្សេ បុច្ឆិ តាវទេ។>
  text <៣៩>
    text <តុដ្ឋហដ្ឋោ បមុទិតោ វេទជាតោ មហាជនោ>
    text <កស្ស សោធីយតិ មគ្គោ អញ្ជសំ វដុមាយនំ។>
  text <៤០>
    text <តេ មេ បុដ្ឋា វិយាកំសុ ពុទ្ធោ លោកេ អនុត្តរោ>
    text <ទីបង្ករោ នាម ជិនោ ឧប្បជ្ជិ លោកនាយកោ>
    text <តស្ស សោធីយតិ មគ្គោ អញ្ជសំ វដុមាយនំ។>
  text <៤១>
    text <ពុទ្ធោតិវចនំ សុត្វាន បីតិ ឧប្បជ្ជិ តាវទេ>
    text <ពុទ្ធោ ពុទ្ធោតិ កថយន្តោ សោមនស្សំ បវេទយិំ។>
  text <៤២>
    text <តត្ថ ឋត្វា វិចិន្តេសិំ តុដ្ឋោ សំវិគ្គមានសោ>
    text <ឥធ ពីជានិ រោបិស្សំ ខណោ វេ មា ឧបច្ចគា។>
  text <៤៣>
    text <យទិ ពុទ្ធស្ស សោធេថ ឯកោកាសំ ទទាថ មេ>
    text <អហម្បិ សោធយិស្សាមិ អញ្ជសំ វដុមាយនំ។>
  text <៤៤>
    text <អទំសុ តេ មមោកាសំ សោធេតុំ អញ្ជសំ តទា>
    text <ពុទ្ធោ ពុទ្ធោតិ ចិន្តេន្តោ មគ្គំ សោធេមហំ តទា។>
  text <៤៥>
    text <អនិដ្ឋិតេ មមោកាសេ ទីបង្ករោ មហាមុនិ>
    text <ចតូហិ សតសហស្សេហិ ឆឡភិញ្ញេហិ តាទិហិ>
    text <ខីណាសវេហិ វិមលេហិ បដិបជ្ជិ អញ្ជសំ ជិនោ។>
  text <៤៦>
    text <បច្ចុគ្គមនា វត្តន្តិ វជ្ជន្តិ ភេរិយោ ពហូ>
    text <អាមោទិតា នរមរូ សាធុការំ បវត្តយុំ។>
  text <៤៧>
    text <ទេវា មនុស្សេ បស្សន្តិ មនុស្សាបិ ច ទេវតា>
    text <ឧភោបិ តេ បញ្ជលិកា អនុយន្តិ តថាគតំ។>
  text <៤៨>
    text <ទេវា ទិព្ពេហិ តុរិយេហិ មនុស្សា មានុសេហិ ច>
    text <ឧភោបិ តេ វជ្ជយន្តា អនុយន្តិ តថាគតំ។>
  text <៤៩>
    text <ទិព្ពំ មន្ទារវំ បុប្ផំ បទុមំ បារិឆត្តកំ>
    text <ទិសោទិសំ ឱកិរន្តិ អាកាសនភគតា មរូ។>
  text <៥០>
    text <ទិព្ពំ ចន្ទនចុណ្ណញ្ច វរគន្ធញ្ច កេវលំ>
    text <ទិសោទិសំ ឱកិរន្តិ អាកាសនភគតា មរូ។>
  text <៥១>
    text <ចម្បកំ សរលំ នីបំ នាគបុន្នាគកេតកំ>
    text <ទិសោទិសំ ឧក្ខិបន្តិ ភូមិតលគតា នរា។>
  text <៥២>
    text <កេសេ មុញ្ចិត្វាហំ តត្ថ វាកចីរញ្ច ចម្មកំ>
    text <កលលេ បត្ថរិត្វាន អវកុជ្ជោ និបជ្ជហំ។>
  text <៥៣>
    text <អក្កមិត្វាន មំ ពុទ្ធោ សហ សិស្សេហិ គច្ឆតុ>
    text <មា នំ កលលេ អក្កមិត្ថ ហិតាយ មេ ភវិស្សតិ។>
  text <៥៤>
    text <បថវិយំ និបន្នស្ស ឯវំ មេ អាសិ ចេតសោ>
    text <ឥច្ឆមានោ អហំ អជ្ជ កិលេសេ ឈាបយេ មម។>
  text <៥៥>
    text <កិំ មេ អញ្ញាតវេសេន ធម្មំ សច្ឆិកតេនិធ>
    text <សព្ពញ្ញុតំ បាបុណិត្វា ពុទ្ធោ ហេស្សំ សទេវកេ។>
  text <៥៦>
    text <កិំ មេ ឯកេន តិណ្ណេន បុរិសេន ថាមទស្សិនា>
    text <សព្ពញ្ញុតំ បាបុណិត្វា សន្តារេស្សំ សទេវកំ។>
  text <៥៧>
    text <ឥមិនា មេ អធិការេន កតេន បុរិសុត្តមេ>
    text <សព្ពញ្ញុតំ បាបុណិត្វា តារេមិ ជនតំ ពហុំ។>
  text <៥៨>
    text <សំសារសោតំ ឆិន្ទិត្វា វិទ្ធំសេត្វា តយោ ភវេ>
    text <ធម្មនាវំ សមារុយ្ហ សន្តារេស្សំ សទេវកំ។>
  text <៥៩>
    text <មនុស្សត្តំ លិង្គសម្បត្តិ ហេតុ សត្ថារទស្សនំ>
    text <បព្ពជ្ជា គុណសម្បត្តិ អធិការោ ច ឆន្ទតា>
    text <អដ្ឋធម្មសមោធានា អភិនីហារោ សមិជ្ឈតិ។>
  text <៦០>
    text <ទីបង្ករោ លោកវិទូ អាហុតីនំ បដិគ្គហោ>
    text <ឧស្សីសកេ មំ ឋត្វាន ឥទំ វចនមព្រវិ។>
  text <៦១>
    text <បស្សថ ឥមំ តាបសំ ជដិលំ ឧគ្គតាបនំ>
    text <អបរិមេយ្យិតោ កប្បេ ពុទ្ធោ លោកេ ភវិស្សតិ។>
  text <៦២>
    text <អហុ កបិលវ្ហយា រម្មា និក្ខមិត្វា តថាគតោ>
    text <បធានំ បទហិត្វាន កត្វា ទុក្ករការិកំ។>
  text <៦៣>
    text <អជបាលរុក្ខមូលស្មិំ និសីទិត្វា តថាគតោ>
    text <តត្ថ បាយាសំ បគ្គយ្ហ នេរញ្ជរមុបេហិតិ។>
  text <៦៤>
    text <នេរញ្ជរាយ តីរម្ហិ បាយាសំ អទ សោ ជិនោ>
    text <បដិយត្តវរមគ្គេន ពោធិមូលមុបេហិតិ។>
  text <៦៥>
    text <តតោ បទក្ខិណំ កត្វា ពោធិមណ្ឌំ អនុត្តរោ>
    text <អស្សត្ថរុក្ខមូលម្ហិ ពុជ្ឈិស្សតិ មហាយសោ។>
  text <៦៦>
    text <ឥមស្ស ជនិកា មាតា មាយា នាម ភវិស្សតិ>
    text <បិតា សុទ្ធោទនោ នាម អយំ ហេស្សតិ គោតមោ។>
  text <៦៧>
    text <អនាសវា វីតរាគា សន្តចិត្តា សមាហិតា>
    text <កោលិតោ ឧបតិស្សោ ច អគ្គា ហេស្សន្តិ សាវកា>
    text <អានន្ទោ នាមុបដ្ឋាកោ ឧបដ្ឋិស្សតិមំ ជិនំ។>
  text <៦៨>
    text <ខេមា ឧប្បលវណ្ណា ច អគ្គា ហេស្សន្តិ សាវិកា>
    text <អនាសវា វីតរាគា សន្តចិត្តា សមាហិតា>
    text <ពោធិ តស្ស ភគវតោ អស្សត្ថោតិ បវុច្ចតិ។>
  text <៦៩>
    text <ចិត្តោ ច ហត្ថាឡវកោ អគ្គា ហេស្សន្តុបដ្ឋកា>
    text <ឧត្តរា នន្ទមាតា ច អគ្គា ហេស្សន្តុបដ្ឋិកា។>
  text <៧០>
    text <ឥទំ សុត្វាន វចនំ អសមស្ស មហេសិនោ>
    text <អាមោទិតា នរមរូ ពុទ្ធពីជំ កិរ អយំ។>
  text <៧១>
    text <ឧក្កុដ្ឋិសទ្ទា វត្តន្តិ អប្ផោដេន្តិ ហសន្តិ ច>
    text <កតញ្ជលី នមស្សន្តិ ទសសហស្សី សទេវកា។>
  text <៧២>
    text <យទិមស្ស លោកនាថស្ស វិរជ្ឈិស្សាម សាសនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <៧៣>
    text <យថា មនុស្សា នទិំ តរន្តា បដិតិត្ថំ វិរជ្ឈិយ>
    text <ហេដ្ឋាតិត្ថេ គហេត្វាន ឧត្តរន្តិ មហានទិំ។>
  text <៧៤>
    text <ឯវមេវ មយំ សព្ពេ យទិ មុញ្ចាមិមំ ជិនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <៧៥>
    text <ទីបង្ករោ លោកវិទូ អាហុតីនំ បដិគ្គហោ>
    text <មម កម្មំ បកិត្តេត្វា ទក្ខិណំ បាទមុទ្ធរិ។>
  text <៧៦>
    text <យេ តត្ថាសុំ ជិនបុត្តា បទក្ខិណមកំសុ មំ>
    text <ទេវា មនុស្សា អសុរា ច អភិវាទេត្វាន បក្កមុំ។>
  text <៧៧>
    text <ទស្សនំ មេ អតិក្កន្តេ សសង្ឃេ លោកនាយកេ>
    text <សយនា វុដ្ឋហិត្វាន បល្លង្កំ អាភុជិំ តទា។>
  text <៧៨>
    text <សុខេន សុខិតោ ហោមិ បាមោជ្ជេន បមោទិតោ>
    text <បីតិយា ច អភិស្សន្នោ បល្លង្កំ អាភុជិំ តទា។>
  text <៧៩>
    text <បល្លង្កេន និសីទិត្វា ឯវំ ចិន្តេសហំ តទា>
    text <វសីភូតោ អហំ ឈានេ អភិញ្ញាសុ បារមិំគតោ។>
  text <៨០>
    text <សហស្សិយម្ហិ លោកម្ហិ ឥសយោ នត្ថិ មេ សមា>
    text <អសមោ ឥទ្ធិធម្មេសុ អលភិំ ឦទិសំ សុខំ។>
  text <៨១>
    text <បល្លង្កាភុជនេ មយ្ហំ ទសសហស្សាធិវាសិនោ>
    text <មហានាទំ បវត្តេសុំ ធុវំ ពុទ្ធោ ភវិស្សសិ។>
  text <៨២>
    text <យា បុព្ពេ ពោធិសត្តានំ បល្លង្កវរមាភុជេ>
    text <និមិត្តានិ បទិស្សន្តិ តានិ អជ្ជ បទិស្សរេ។>
  text <៨៣>
    text <សីតំ ព្យបគតំ ហោតិ ឧណ្ហញ្ច ឧបសម្មតិ>
    text <តានិ អជ្ជ បទិស្សន្តិ ធុវំ ពុទ្ធោ ភវិស្សសិ។>
  text <៨៤>
    text <ទសសហស្សី លោកធាតូ និស្សទ្ទា ហោន្តិ និរាកុលា>
    text <តានិ អជ្ជ បទិស្សន្តិ ធុវំ ពុទ្ធោ ភវិស្សសិ។>
  text <៨៥>
    text <មហាវាតា ន វាយន្តិ ន សន្ទន្តិ សវន្តិយោ>
    text <តានិ អជ្ជ បទិស្សន្តិ ធុវំ ពុទ្ធោ ភវិស្សសិ។>
  text <៨៦>
    text <ថលជា ទកជា បុប្ផា សព្ពេ បុប្ផន្តិ តាវទេ>
    text <តេបជ្ជ បុប្ផិតា សព្ពេ ធុវំ ពុទ្ធោ ភវិស្សសិ។>
  text <៨៧>
    text <លតា វា យទិ វា រុក្ខា ផលភារា ហោន្តិ តាវទេ>
    text <តេបជ្ជ ផលិតា សព្ពេ ធុវំ ពុទ្ធោ ភវិស្សសិ។>
  text <៨៨>
    text <អាកាសដ្ឋា ច ភូមដ្ឋា រតនា ជោតន្តិ តាវទេ>
    text <តេបជ្ជ រតនា ជោតន្តិ ធុវំ ពុទ្ធោ ភវិស្សសិ។>
  text <៨៩>
    text <មានុស្សកា ច ទិព្ពា ច តុរិយា វជ្ជន្តិ តាវទេ>
    text <តេបជ្ជុភោ អភិរវន្តិ ធុវំ ពុទ្ធោ ភវិស្សសិ។>
  text <៩០>
    text <វិចិត្របុប្ផា គគនា អភិវស្សន្តិ តាវទេ>
    text <តេបិ អជ្ជ បវស្សន្តិ ធុវំ ពុទ្ធោ ភវិស្សសិ។>
  text <៩១>
    text <មហាសមុទ្ទោ អាភុជតិ ទសសហស្សី បកម្បតិ>
    text <តេបជ្ជុភោ អភិរវន្តិ ធុវំ ពុទ្ធោ ភវិស្សសិ។>
  text <៩២>
    text <និរយេបិ ទសសហស្សេ អគ្គី និព្ពន្តិ តាវទេ>
    text <តេបជ្ជ និព្ពុតា អគ្គី ធុវំ ពុទ្ធោ ភវិស្សសិ។>
  text <៩៣>
    text <វិមលោ ហោតិ សូរិយោ សព្ពា ទិស្សន្តិ តារកា>
    text <តេបិ អជ្ជ បទិស្សន្តិ ធុវំ ពុទ្ធោ ភវិស្សសិ។>
  text <៩៤>
    text <អនោវដ្ឋេន ឧទកំ មហិយា ឧព្ភិជ្ជិ តាវទេ>
    text <តម្បជ្ជុព្ភិជ្ជតេ មហិយា ធុវំ ពុទ្ធោ ភវិស្សសិ។>
  text <៩៥>
    text <តារាគណា វិរោចន្តិ នក្ខត្តា គគនមណ្ឌលេ>
    text <វិសាខា ចន្ទិមា យុត្តា ធុវំ ពុទ្ធោ ភវិស្សសិ។>
  text <៩៦>
    text <ពិលាសយា ទរីសយា និក្ខមន្តិ សកាសយា>
    text <តេបជ្ជ អាសយា ឆុទ្ធា ធុវំ ពុទ្ធោ ភវិស្សសិ។>
  text <៩៧>
    text <ន ហោន្តិ អរតី សត្តានំ សន្តុដ្ឋា ហោន្តិ តាវទេ>
    text <តេបជ្ជ សព្ពេ សន្តុដ្ឋា ធុវំ ពុទ្ធោ ភវិស្សសិ។>
  text <៩៨>
    text <រោគា តទុបសម្មន្តិ ជិឃច្ឆា ច វិនស្សតិ>
    text <តានិ អជ្ជ បទិស្សន្តិ ធុវំ ពុទ្ធោ ភវិស្សសិ។>
  text <៩៩>
    text <រាគោ តទា តនុ ហោតិ ទោសោ មោហោ វិនស្សតិ>
    text <តេបជ្ជ វិគតា សព្ពេ ធុវំ ពុទ្ធោ ភវិស្សសិ។>
  text <១០០>
    text <ភយំ តទា ន ភវតិ អជ្ជបេតំ បទិស្សតិ>
    text <តេន លិង្គេន ជានាម ធុវំ ពុទ្ធោ ភវិស្សសិ។>
  text <១០១>
    text <រជោនុទ្ធំសតិ ឧទ្ធំ អជ្ជបេតំ បទិស្សតិ>
    text <តេន លិង្គេន ជានាម ធុវំ ពុទ្ធោ ភវិស្សសិ។>
  text <១០២>
    text <អនិដ្ឋគន្ធោ បក្កមតិ ទិព្ពគន្ធោ បវាយតិ>
    text <សោបជ្ជ វាយតិ គន្ធោ ធុវំ ពុទ្ធោ ភវិស្សសិ។>
  text <១០៣>
    text <សព្ពេ ទេវា បទិស្សន្តិ ឋបយិត្វា អរូបិនោ>
    text <តេបជ្ជ សព្ពេ ទិស្សន្តិ ធុវំ ពុទ្ធោ ភវិស្សសិ។>
  text <១០៤>
    text <យាវតា និរយា នាម សព្ពេ ទិស្សន្តិ តាវទេ>
    text <តេបជ្ជ សព្ពេ ទិស្សន្តិ ធុវំ ពុទ្ធោ ភវិស្សសិ។>
  text <១០៥>
    text <កុដ្ដា កវាដា សេលា ច ន ហោន្តាវរណា តទា>
    text <អាកាសភូតា តេបជ្ជ ធុវំ ពុទ្ធោ ភវិស្សសិ។>
  text <១០៦>
    text <ចុតី ច ឧបបត្តិ ច ខណេ តស្មិំ ន វិជ្ជតិ>
    text <តានិបជ្ជ បទិស្សន្តិ ធុវំ ពុទ្ធោ ភវិស្សសិ។>
  text <១០៧>
    text <ទឡ្ហំ បគ្គណ្ហ វីរិយំ មា និវត្ត អភិក្កម>
    text <មយម្បេតំ វិជានាម ធុវំ ពុទ្ធោ ភវិស្សសិ។>
  text <១០៨>
    text <ពុទ្ធស្ស វចនំ សុត្វា ទសសហស្សីនចូភយំ>
    text <តុដ្ឋហដ្ឋោ បមោទិតោ ឯវំ ចិន្តេសហំ តទា។>
  text <១០៩>
    text <អទ្វេជ្ឈវចនា ពុទ្ធា អមោឃវចនា ជិនា>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១០>
    text <យថា ខិត្តំ នភេ លេឌ្ឌុ ធុវំ បតតិ ភូមិយំ>
    text <តថេវ ពុទ្ធសេដ្ឋានំ វចនំ ធុវសស្សតំ>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១១>
    text <យថាបិ សព្ពសត្តានំ មរណំ ធុវសស្សតំ>
    text <តថេវ ពុទ្ធសេដ្ឋានំ វចនំ ធុវសស្សតំ>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១២>
    text <យថា រត្តិក្ខយេ បត្តេ សូរិយុគ្គមនំ ធុវំ>
    text <តថេវ ពុទ្ធសេដ្ឋានំ វចនំ ធុវសស្សតំ>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១៣>
    text <យថា និក្ខន្តសយនស្ស សីហស្ស នទនំ ធុវំ>
    text <តថេវ ពុទ្ធសេដ្ឋានំ វចនំ ធុវសស្សតំ>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១៤>
    text <យថា អាបន្នសត្តានំ ភារមោរោបនំ ធុវំ>
    text <តថេវ ពុទ្ធសេដ្ឋានំ វចនំ ធុវសស្សតំ>
    text <វិតថំ នត្ថិ ពុទ្ធានំ ធុវំ ពុទ្ធោ ភវាមហំ។>
  text <១១៥>
    text <ហន្ទ ពុទ្ធករេ ធម្មេ វិចិនាមិ ឥតោ ចិតោ>
    text <ឧទ្ធំ អធោ ទស ទិសា យាវតា ធម្មធាតុយា។>
  text <១១៦>
    text <វិចិនន្តោ តទា ទក្ខិំ បឋមំ ទានបារមិំ>
    text <បុព្ពកេហិ មហេសីហិ អនុចិណ្ណំ មហាបថំ។>
  text <១១៧>
    text <ឥមំ ត្វំ បឋមំ តាវ ទឡ្ហំ កត្វា សមាទិយ>
    text <ទានបារមិតំ គច្ឆ យទិ ពោធិំ បត្តុមិច្ឆសិ។>
  text <១១៨>
    text <យថាបិ កុម្ភោ សម្បុណ្ណោ យស្ស កស្សចិ អធោ កតោ>
    text <វមតេ វុទកំ និស្សេសំ ន តត្ថ បរិរក្ខតិ។>
  text <១១៩>
    text <តថេវ យាចកេ ទិស្វា ហីនមុក្កដ្ឋមជ្ឈិមេ>
    text <ទទាហិ ទានំ និស្សេសំ កុម្ភោ វិយ អធោ កតោ។>
  text <១២០>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១២១>
    text <វិចិនន្តោ តទា ទក្ខិំ ទុតិយំ សីលបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១២២>
    text <ឥមំ ត្វំ ទុតិយំ តាវ ទឡ្ហំ កត្វា សមាទិយ>
    text <សីលបារមិតំ គច្ឆ យទិ ពោធិំ បត្តុមិច្ឆសិ។>
  text <១២៣>
    text <យថាបិ ចមរី វាលំ កិស្មិញ្ចិ បដិលគ្គិតំ>
    text <ឧបេតិ មរណំ តត្ថ ន វិកោបេតិ វាលធិំ។>
  text <១២៤>
    text <តថេវ ត្វំ ចតូសុ ភូមីសុ សីលានិ បរិបូរយ>
    text <បរិរក្ខ សព្ពទា សីលំ ចមរី វិយ វាលធិំ។>
  text <១២៥>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១២៦>
    text <វិចិនន្តោ តទា ទក្ខិំ តតិយំ នេក្ខម្មបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១២៧>
    text <ឥមំ ត្វំ តតិយំ តាវ ទឡ្ហំ កត្វា សមាទិយ>
    text <នេក្ខម្មបារមិតំ គច្ឆ យទិ ពោធិំ បត្តុមិច្ឆសិ។>
  text <១២៨>
    text <យថា អន្ទុឃរេ បុរិសោ ចិរវុត្ថោ ទុខដ្ដិតោ>
    text <ន តត្ថ រាគំ ជនេសិ មុត្តិំយេវ គវេសតិ។>
  text <១២៩>
    text <តថេវ ត្វំ សព្ពភវេ បស្ស អន្ទុឃរេ វិយ>
    text <នេក្ខម្មាភិមុខោ ហោហិ ភវតោ បរិមុត្តិយា។>
  text <១៣០>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៣១>
    text <វិចិនន្តោ តទា ទក្ខិំ ចតុត្ថំ បញ្ញាបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៣២>
    text <ឥមំ ត្វំ ចតុត្ថំ តាវ ទឡ្ហំ កត្វា សមាទិយ>
    text <បញ្ញាបារមិតំ គច្ឆ យទិ ពោធិំ បត្តុមិច្ឆសិ។>
  text <១៣៣>
    text <យថាបិ ភិក្ខុ ភិក្ខន្តោ ហីនមុក្កដ្ឋមជ្ឈិមេ>
    text <កុលានិ ន វិវជ្ជេន្តោ ឯវំ លភតិ យាបនំ។>
  text <១៣៤>
    text <តថេវ ត្វំ សព្ពកាលំ បរិបុច្ឆំ ពុធំ ជនំ>
    text <បញ្ញាបារមិតំ គន្ត្វា សម្ពោធិំ បាបុណិស្សសិ។>
  text <១៣៥>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៣៦>
    text <វិចិនន្តោ តទា ទក្ខិំ បញ្ចមំ វីរិយបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៣៧>
    text <ឥមំ ត្វំ បញ្ចមំ តាវ ទឡ្ហំ កត្វា សមាទិយ>
    text <វីរិយបារមិតំ គច្ឆ យទិ ពោធិំ បត្តុមិច្ឆសិ។>
  text <១៣៨>
    text <យថាបិ សីហោ មិគរាជា និសជ្ជដ្ឋានចង្កមេ>
    text <អលីនវីរិយោ ហោតិ បគ្គហិតមនោ សទា។>
  text <១៣៩>
    text <តថេវ ត្វំ សព្ពភវេ បគ្គណ្ហ វីរិយំ ទឡ្ហំ>
    text <វីរិយបារមិតំ គន្ត្វា សម្ពោធិំ បាបុណិស្សសិ។>
  text <១៤០>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៤១>
    text <វិចិនន្តោ តទា ទក្ខិំ ឆដ្ឋមំ ខន្តិបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៤២>
    text <ឥមំ ត្វំ ឆដ្ឋមំ តាវ ទឡ្ហំ កត្វា សមាទិយ>
    text <តត្ថ អទ្វេជ្ឈមានសោ សម្ពោធិំ បាបុណិស្សសិ។>
  text <១៤៣>
    text <យថាបិ បថវី នាម សុចិម្បិ អសុចិម្បិ ច>
    text <សព្ពំ សហតិ និក្ខេបំ ន ករោតិ បដិឃំ តយា។>
  text <១៤៤>
    text <តថេវ ត្វម្បិ សព្ពេសំ សម្មានាវមានក្ខមោ>
    text <ខន្តិបារមិតំ គន្ត្វា សម្ពោធិំ បាបុណិស្សសិ។>
  text <១៤៥>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៤៦>
    text <វិចិនន្តោ តទា ទក្ខិំ សត្តមំ សច្ចបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៤៧>
    text <ឥមំ ត្វំ សត្តមំ តាវ ទឡ្ហំ កត្វា សមាទិយ>
    text <តត្ថ អទ្វេជ្ឈវចនោ សម្ពោធិំ បាបុណិស្សសិ។>
  text <១៤៨>
    text <យថាបិ ឱសធី នាម តុលាភូតា សទេវកេ>
    text <សមយេ ឧតុវស្សេ វា ន វោក្កមតិ វីថិតោ។>
  text <១៤៩>
    text <តថេវ ត្វម្បិ សច្ចេសុ មា វោក្កម ហិ វីថិតោ>
    text <សច្ចបារមិតំ គន្ត្វា សម្ពោធិំ បាបុណិស្សសិ។>
  text <១៥០>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៥១>
    text <វិចិនន្តោ តទា ទក្ខិំ អដ្ឋមំ អធិដ្ឋានបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៥២>
    text <ឥមំ ត្វំ អដ្ឋមំ តាវ ទឡ្ហំ កត្វា សមាទិយ>
    text <តត្ថ ត្វំ អចលោ ហុត្វា សម្ពោធិំ បាបុណិស្សសិ។>
  text <១៥៣>
    text <យថាបិ បព្ពតោ សេលោ អចលោ សុប្បតិដ្ឋិតោ>
    text <ន កម្បតិ ភុសវាតេហិ សកដ្ឋានេវ តិដ្ឋតិ។>
  text <១៥៤>
    text <តថេវ ត្វម្បិ អធិដ្ឋានេ សព្ពទា អចលោ ភវ>
    text <អធិដ្ឋានបារមិតំ គន្ត្វា សម្ពោធិំ បាបុណិស្សសិ។>
  text <១៥៥>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៥៦>
    text <វិចិនន្តោ តទា ទក្ខិំ នវមំ មេត្តាបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៥៧>
    text <ឥមំ ត្វំ នវមំ តាវ ទឡ្ហំ កត្វា សមាទិយ>
    text <មេត្តាយ អសមោ ហោហិ យទិ ពោធិំ បត្តុមិច្ឆសិ។>
  text <១៥៨>
    text <យថាបិ ឧទកំ នាម កល្យាណេ បាបកេ ជនេ>
    text <សមំ ផរតិ សីតេន បវាហេតិ រជោមលំ។>
  text <១៥៩>
    text <តថេវ ត្វំ ហិតាហិតេ សមំ មេត្តាយ ភាវយ>
    text <មេត្តាបារមិតំ គន្ត្វា សម្ពោធិំ បាបុណិស្សសិ។>
  text <១៦០>
    text <នហេតេ ឯត្តកាយេវ ពុទ្ធធម្មា ភវិស្សរេ>
    text <អញ្ញេបិ វិចិនិស្សាមិ យេ ធម្មា ពោធិបាចនា។>
  text <១៦១>
    text <វិចិនន្តោ តទា ទក្ខិំ ទសមំ ឧបេក្ខាបារមិំ>
    text <បុព្ពកេហិ មហេសីហិ អាសេវិតនិសេវិតំ។>
  text <១៦២>
    text <ឥមំ ត្វំ ទសមំ តាវ ទឡ្ហំ កត្វា សមាទិយ>
    text <តុលាភូតោ ទឡ្ហោ ហុត្វា សម្ពោធិំ បាបុណិស្សសិ។>
  text <១៦៣>
    text <យថាបិ បថវី នាម និក្ខិត្តំ អសុចិំ សុចិំ>
    text <ឧបេក្ខតិ ឧភោបេតេ កោបានុនយវជ្ជិតា។>
  text <១៦៤>
    text <តថេវ ត្វំ សុខទុក្ខេ តុលាភូតោ សទា ភវ>
    text <ឧបេក្ខាបារមិតំ គន្ត្វា សម្ពោធិំ បាបុណិស្សសិ។>
  text <១៦៥>
    text <ឯត្តកាយេវ តេ លោកេ យេ ធម្មា ពោធិបាចនា>
    text <តតុទ្ធំ នត្ថិ អញ្ញត្រ ទឡ្ហំ តត្ថ បតិដ្ឋហ។>
  text <១៦៦>
    text <ឥមេ ធម្មេ សម្មសតោ សភាវសរសលក្ខណេ>
    text <ធម្មតេជេន វសុធា ទសសហស្សី បកម្បថ។>
  text <១៦៧>
    text <ចលតី រវតី បថវី ឧច្ឆុយន្តំវ បីឡិតំ>
    text <តេលយន្តេ យថា ចក្កំ ឯវំ កម្បតិ មេទនី។>
  text <១៦៨>
    text <យាវតា បរិសា អាសិ ពុទ្ធស្ស បរិវេសនេ>
    text <បវេធមានា សា តត្ថ មុច្ឆិតា សេតិ ភូមិយំ។>
  text <១៦៩>
    text <ឃដានេកសហស្សានិ កុម្ភីនញ្ច សតា ពហូ>
    text <សញ្ចុណ្ណមថិតា តត្ថ អញ្ញមញ្ញំ បឃដ្ដិតា។>
  text <១៧០>
    text <ឧព្ពិគ្គា តសិតា ភីតា ភន្តា ព្យាថិតមានសា>
    text <មហាជនា សមាគម្ម ទីបង្ករមុបាគមុំ។>
  text <១៧១>
    text <កិំ ភវិស្សតិ លោកស្ស កល្យាណមថ បាបកំ>
    text <សព្ពោ ឧបទ្ទុតោ លោកោ តំ វិនោទេហិ ចក្ខុម។>
  text <១៧២>
    text <តេសំ តទា សញ្ញបេសិ ទីបង្ករោ មហាមុនិ>
    text <វិសដ្ឋា ហោថ មា ភេថ ឥមស្មិំ បថវិកម្បនេ។>
  text <១៧៣>
    text <យមហំ អជ្ជ ព្យាកាសិំ ពុទ្ធោ លោកេ ភវិស្សតិ>
    text <ឯសោ សម្មសតិ ធម្មំ បុព្ពកំ ជិនសេវិតំ។>
  text <១៧៤>
    text <តស្ស សម្មសតោ ធម្មំ ពុទ្ធភូមិំ អសេសតោ>
    text <តេនាយំ កម្បិតា បថវី ទសសហស្សី សទេវកេ។>
  text <១៧៥>
    text <ពុទ្ធស្ស វចនំ សុត្វា មនោ និព្ពាយិ តាវទេ>
    text <សព្ពេ មំ ឧបសង្កម្ម បុនាបិ អភិវន្ទិសុំ។>
  text <១៧៦>
    text <សមាទិយិត្វា ពុទ្ធគុណំ ទឡ្ហំ កត្វាន មានសំ>
    text <ទីបង្ករំ នមស្សិត្វា អាសនា វុដ្ឋហិំ តទា។>
  text <១៧៧>
    text <ទិព្ពំ មានុសកំ បុប្ផំ ទេវា មានុសកា ឧភោ>
    text <សមោកិរន្តិ បុប្ផេហិ វុដ្ឋហន្តស្ស អាសនា។>
  text <១៧៨>
    text <វេទយន្តិ ច តេ សោត្ថិំ ទេវា មានុសកា ឧភោ>
    text <មហន្តំ បត្ថិតំ តុយ្ហំ តំ លភស្សុ យថិច្ឆិតំ។>
  text <១៧៩>
    text <សព្ពីតិយោ វិវជ្ជន្តុ សោកោ រោគោ វិនស្សតុ>
    text <មា តេ ភវន្ត្វន្តរាយា ផុស ខិប្បំ ពោធិមុត្តមំ។>
  text <១៨០>
    text <យថាបិ សមយេ បត្តេ បុប្ផន្តិ បុប្ផិនោ ទុមា>
    text <តថេវ ត្វំ មហាវីរ ពុទ្ធញាណេន បុប្ផសិ។>
  text <១៨១>
    text <យថា យេ កេចិ សម្ពុទ្ធា បូរយុំ ទស បារមី>
    text <តថេវ ត្វំ មហាវីរ បូរយ ទស បារមី។>
  text <១៨២>
    text <យថា យេ កេចិ សម្ពុទ្ធា ពោធិមណ្ឌម្ហិ ពុជ្ឈរេ>
    text <តថេវ ត្វំ មហាវីរ ពុជ្ឈស្សុ ជិនពោធិយំ។>
  text <១៨៣>
    text <យថា យេ កេចិ សម្ពុទ្ធា ធម្មចក្កំ បវត្តយុំ>
    text <តថេវ ត្វំ មហាវីរ ធម្មចក្កំ បវត្តយ។>
  text <១៨៤>
    text <បុណ្ណមាយេ យថា ចន្ទោ បរិសុទ្ធោ វិរោចតិ>
    text <តថេវ ត្វំ បុណ្ណមនោ វិរោច ទសសហស្សិយំ។>
  text <១៨៥>
    text <រាហុមុត្តោ យថា សូរិយោ តាបេន អតិរោចតិ>
    text <តថេវ លោកា មុញ្ចិត្វា វិរោច សិរិយា តុវំ។>
  text <១៨៦>
    text <យថា យា កាចិ នទិយោ ឱសរន្តិ មហោទធិំ>
    text <ឯវំ សទេវកា លោកា ឱសរន្តុ តវន្តិកេ។>
  text <១៨៧>
    text <តេហិ ថុតប្បសត្ថោ សោ ទស ធម្មេ សមាទិយ>
    text <តេ ធម្មេ បរិបូរេន្តោ បវនំ បាវិសី តទាតិ។>
  stand <សុមេធបត្ថនាកថា និដ្ឋិតា។>
