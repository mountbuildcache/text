text <១៧។ ធម្មទស្សីពុទ្ធវំសោ>
  text <១>
    text <តត្ថេវ មណ្ឌកប្បម្ហិ ធម្មទស្សី មហាយសោ>
    text <តមន្ធការំ វិធមិត្វា អតិរោចតិ សទេវកេ។>
  text <២>
    text <តស្សាបិ អតុលតេជស្ស ធម្មចក្កប្បវត្តនេ>
    text <កោដិសតសហស្សានំ បឋមាភិសមយោ អហុ។>
  text <៣>
    text <យទា ពុទ្ធោ ធម្មទស្សី វិនេសិ សញ្ជយំ ឥសិំ>
    text <តទា នវុតិកោដីនំ ទុតិយាភិសមយោ អហុ។>
  text <៤>
    text <យទា សក្កោ ឧបាគញ្ឆិ សបរិសោ វិនាយកំ>
    text <តទា អសីតិកោដីនំ តតិយាភិសមយោ អហុ។>
  text <៥>
    text <តស្សាបិ ទេវទេវស្ស សន្និបាតា តយោ អហុំ>
    text <ខីណាសវានំ វិមលានំ សន្តចិត្តាន តាទិនំ។>
  text <៦>
    text <យទា ពុទ្ធោ ធម្មទស្សី សរណេ វស្សំ ឧបាគមិ>
    text <តទា កោដិសតសហស្សានំ បឋមោ អាសិ សមាគមោ។>
  text <៧>
    text <បុនាបរំ យទា ពុទ្ធោ ទេវតោ ឯតិ មានុសំ>
    text <តទាបិ សតកោដីនំ ទុតិយោ អាសិ សមាគមោ។>
  text <៨>
    text <បុនាបរំ យទា ពុទ្ធោ បកាសេសិ ធុតេ គុណេ>
    text <តទា អសីតិកោដីនំ តតិយោ អាសិ សមាគមោ។>
  text <៩>
    text <អហំ តេន សមយេន សក្កោ អាសិំ បុរិន្ទទោ>
    text <ទិព្ពេន គន្ធមាលេន តុរិយេនាភិបូជយិំ។>
  text <១០>
    text <សោបិ មំ ពុទ្ធោ ព្យាកាសិ ទេវមជ្ឈេ និសីទិយ>
    text <អដ្ឋារសេ កប្បសតេ អយំ ពុទ្ធោ ភវិស្សតិ។>
  text <១១>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១២>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៣>
    text <សរណំ នាម នគរំ សរណោ នាម ខត្តិយោ>
    text <សុនន្ទា នាម ជនិកា ធម្មទស្សិស្ស សត្ថុនោ។>
  text <១៤>
    text <អដ្ឋវស្សសហស្សានិ អគារំ អជ្ឈ សោ វសិ>
    text <អរជោ វិរជោ សុទស្សនោ តយោ បាសាទមុត្តមា។>
  text <១៥>
    text <តិចត្តារីសសហស្សានិ នារិយោ សមលង្កតា>
    text <វិចិកោឡិ នាម នារី អត្រជោ បុញ្ញវឌ្ឍនោ។>
  text <១៦>
    text <និមិត្តេ ចតុរោ ទិស្វា បាសាទេនាភិនិក្ខមិ>
    text <សត្តាហំ បធានចារំ អចរី បុរិសុត្តមោ។>
  text <១៧>
    text <ព្រហ្មុនា យាចិតោ សន្តោ ធម្មទស្សី នរាសភោ>
    text <វត្តិ ចក្កំ មហាវីរោ មិគទាយេ នរុត្តមោ។>
  text <១៨>
    text <បទុមោ ផុស្សទេវោ ច អហេសុំ អគ្គសាវកា>
    text <សុនេត្តោ នាមុបដ្ឋាកោ ធម្មទស្សិស្ស សត្ថុនោ។>
  text <១៩>
    text <ខេមា ច សច្ចនាមា ច អហេសុំ អគ្គសាវិកា>
    text <ពោធិ តស្ស ភគវតោ ពិម្ពិជាលោតិ វុច្ចតិ។>
  text <២០>
    text <សុភទ្ទោ កដិស្សហោ ចេវ អហេសុំ អគ្គុបដ្ឋកា>
    text <សាឡិយា ច កឡិយា ច អហេសុំ អគ្គុបដ្ឋិកា។>
  text <២១>
    text <សោបិ ពុទ្ធោ អសមសមោ អសីតិហត្ថមុគ្គតោ>
    text <អតិរោចតិ តេជេន ទសសហស្សិម្ហិ ធាតុយា។>
  text <២២>
    text <សុផុល្លោ សាលរាជាវ វិជ្ជូវ គគនេ យថា>
    text <មជ្ឈន្ហិកេវ សូរិយោ ឯវំ សោ ឧបសោភថ។>
  text <២៣>
    text <តស្សាបិ អតុលតេជស្ស សមកំ អាសិ ជីវិតំ>
    text <វស្សសតសហស្សានិ លោកេ អដ្ឋាសិ ចក្ខុមា។>
  text <២៤>
    text <ឱភាសំ ទស្សយិត្វាន វិមលំ កត្វាន សាសនំ>
    text <ចវិ ចន្ទោវ គគនេ និព្ពុតោ សោ សសាវកោ។>
  text <២៥>
    text <ធម្មទស្សី មហាវីរោ សាលារាមម្ហិ និព្ពុតោ>
    text <តត្ថេវស្ស ថូបវរោ តីណិយោជនមុគ្គតោតិ។>
  stand <ធម្មទស្សិស្ស ភគវតោ វំសោ បន្នរសមោ។>
