text <១៩។ តិស្សពុទ្ធវំសោ>
  text <១>
    text <សិទ្ធត្ថស្ស អបរេន អសមោ អប្បដិបុគ្គលោ>
    text <អនន្តតេជោ អមិតយសោ តិស្សោ លោកគ្គនាយកោ។>
  text <២>
    text <តមន្ធការំ វិធមិត្វា ឱភាសេត្វា សទេវកំ>
    text <អនុកម្បកោ មហាវីរោ លោកេ ឧប្បជ្ជិ ចក្ខុមា។>
  text <៣>
    text <តស្សាបិ អតុលា ឥទ្ធិ អតុលំ សីលំ សមាធិ ច>
    text <សព្ពត្ថ បារមិំ គន្ត្វា ធម្មចក្កំ បវត្តយិ។>
  text <៤>
    text <សោ ពុទ្ធោ ទសសហស្សិម្ហិ វិញ្ញាបេសិ គិរំ សុចិំ>
    text <កោដិសតានិ អភិសមិំសុ បឋមេ ធម្មទេសនេ។>
  text <៥>
    text <ទុតិយោ នវុតិកោដីនំ តតិយោ សដ្ឋិកោដិយោ>
    text <ពន្ធនាតោ បមោចេសិ សត្តេ នរមរូ តទា។>
  text <៦>
    text <សន្និបាតា តយោ អាសុំ តិស្សេ លោកគ្គនាយកេ>
    text <ខីណាសវានំ វិមលានំ សន្តចិត្តាន តាទិនំ។>
  text <៧>
    text <ខីណាសវសតសហស្សានំ បឋមោ អាសិ សមាគមោ>
    text <នវុតិសតសហស្សានំ ទុតិយោ អាសិ សមាគមោ។>
  text <៨>
    text <អសីតិសតសហស្សានំ តតិយោ អាសិ សមាគមោ>
    text <ខីណាសវានំ វិមលានំ បុប្ផិតានំ វិមុត្តិយា។>
  text <៩>
    text <អហំ តេន សមយេន សុជាតោ នាម ខត្តិយោ>
    text <មហាភោគំ ឆឌ្ឌយិត្វា បព្ពជិំ ឥសិបព្ពជំ។>
  text <១០>
    text <មយិ បព្ពជិតេ សន្តេ ឧប្បជ្ជិ លោកនាយកោ>
    text <ពុទ្ធោតិ សទ្ទំ សុត្វាន បីតិ មេ ឧបបជ្ជថ។>
  text <១១>
    text <ទិព្ពំ មន្ទារវំ បុប្ផំ បទុមំ បារិឆត្តកំ>
    text <ឧភោ ហត្ថេហិ បគ្គយ្ហ ធុនមានោ ឧបាគមិំ។>
  text <១២>
    text <ចតុវណ្ណបរិវុតំ តិស្សំ លោកគ្គនាយកំ>
    text <តមហំ បុប្ផំ គហេត្វា មត្ថកេ ធារយិំ ជិនំ។>
  text <១៣>
    text <សោបិ មំ ពុទ្ធោ ព្យាកាសិ ជនមជ្ឈេ និសីទិយ>
    text <ទ្វេនវុតេ ឥតោ កប្បេ អយំ ពុទ្ធោ ភវិស្សតិ។>
  text <១៤>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៥>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៦>
    text <ខេមកំ នាម នគរំ ជនសន្ធោ នាម ខត្តិយោ>
    text <បទុមា នាម ជនិកា តិស្សស្ស ច មហេសិនោ។>
  text <១៧>
    text <សត្តវស្សសហស្សានិ អគារំ អជ្ឈ សោ វសិ>
    text <គុហាសេល នារិសយ និសភា តយោ បាសាទមុត្តមា។>
  text <១៨>
    text <សមតិំសសហស្សានិ នារិយោ សមលង្កតា>
    text <សុភទ្ទានាមិកា នារី អានន្ទោ នាម អត្រជោ។>
  text <១៩>
    text <និមិត្តេ ចតុរោ ទិស្វា អស្សយានេន និក្ខមិ>
    text <អនូនអដ្ឋមាសានិ បធានំ បទហី ជិនោ។>
  text <២០>
    text <ព្រហ្មុនា យាចិតោ សន្តោ តិស្សោ លោកគ្គនាយកោ>
    text <វត្តិ ចក្កំ មហាវីរោ យសវតិយមុត្តមេ។>
  text <២១>
    text <ព្រហ្មទេវោ ឧទយោ ច អហេសុំ អគ្គសាវកា>
    text <សមង្គោ នាមុបដ្ឋាកោ តិស្សស្ស ច មហេសិនោ។>
  text <២២>
    text <ផុស្សា ចេវ សុទត្តា ច អហេសុំ អគ្គសាវិកា>
    text <ពោធិ តស្ស ភគវតោ អសនោតិ បវុច្ចតិ។>
  text <២៣>
    text <សម្ពលោ ច សិរិមា ចេវ អហេសុំ អគ្គុបដ្ឋកា>
    text <កិសាគោតមី ឧបសេនា អហេសុំ អគ្គុបដ្ឋិកា។>
  text <២៤>
    text <សោ ពុទ្ធោ សដ្ឋិរតនោ អហុ ឧច្ចត្តនេ ជិនោ>
    text <អនូបមោ អសទិសោ ហិមវា វិយ ទិស្សតិ។>
  text <២៥>
    text <តស្សាបិ អតុលតេជស្ស អាយុ អាសិ អនុត្តរោ>
    text <វស្សសតសហស្សានិ លោកេ អដ្ឋាសិ ចក្ខុមា។>
  text <២៦>
    text <ឧត្តមំ បវរំ សេដ្ឋំ អនុភោត្វា មហាយសំ>
    text <ជលិត្វា អគ្គិក្ខន្ធោវ និព្ពុតោ សោ សសាវកោ។>
  text <២៧>
    text <វលាហកោវ អនិលេន សូរិយេន វិយ ឧស្សវោ>
    text <អន្ធការោវ បទីបេន និព្ពុតោ សោ សសាវកោ។>
  text <២៨>
    text <តិស្សោ ជិនវរោ ពុទ្ធោ នន្ទារាមម្ហិ និព្ពុតោ>
    text <តត្ថេវស្ស ជិនថូបោ តីណិយោជនមុគ្គតោតិ។>
  stand <តិស្សស្ស ភគវតោ វំសោ សត្តរសមោ។>
