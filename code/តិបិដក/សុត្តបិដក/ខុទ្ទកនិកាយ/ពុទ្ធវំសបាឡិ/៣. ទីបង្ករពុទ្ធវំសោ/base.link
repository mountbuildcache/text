text <៣។ ទីបង្ករពុទ្ធវំសោ>
  text <១>
    text <តទា តេ ភោជយិត្វាន សសង្ឃំ លោកនាយកំ>
    text <ឧបគច្ឆុំ សរណំ តស្ស ទីបង្ករស្ស សត្ថុនោ។>
  text <២>
    text <សរណាគមនេ កញ្ចិ និវេសេសិ តថាគតោ>
    text <កញ្ចិ បញ្ចសុ សីលេសុ សីលេ ទសវិធេ បរំ។>
  text <៣>
    text <កស្សចិ ទេតិ សាមញ្ញំ ចតុរោ ផលមុត្តមេ>
    text <កស្សចិ អសមេ ធម្មេ ទេតិ សោ បដិសម្ភិទា។>
  text <៤>
    text <កស្សចិ វរសមាបត្តិយោ អដ្ឋ ទេតិ នរាសភោ>
    text <តិស្សោ កស្សចិ វិជ្ជាយោ ឆឡភិញ្ញា បវេច្ឆតិ។>
  text <៥>
    text <តេន យោគេន ជនកាយំ ឱវទតិ មហាមុនិ>
    text <តេន វិត្ថារិកំ អាសិ លោកនាថស្ស សាសនំ។>
  text <៦>
    text <មហាហនុសភក្ខន្ធោ ទីបង្ករស្ស នាមកោ>
    text <ពហូ ជនេ តារយតិ បរិមោចេតិ ទុគ្គតិំ។>
  text <៧>
    text <ពោធនេយ្យំ ជនំ ទិស្វា សតសហស្សេបិ យោជនេ>
    text <ខណេន ឧបគន្ត្វាន ពោធេតិ តំ មហាមុនិ។>
  text <៨>
    text <បឋមាភិសមយេ ពុទ្ធោ កោដិសតមពោធយិ>
    text <ទុតិយាភិសមយេ នាថោ នវុតិកោដិមពោធយិ។>
  text <៩>
    text <យទា ច ទេវភវនម្ហិ ពុទ្ធោ ធម្មមទេសយិ>
    text <នវុតិកោដិសហស្សានំ តតិយាភិសមយោ អហុ។>
  text <១០>
    text <សន្និបាតា តយោ អាសុំ ទីបង្ករស្ស សត្ថុនោ>
    text <កោដិសតសហស្សានំ បឋមោ អាសិ សមាគមោ។>
  text <១១>
    text <បុន នារទកូដម្ហិ បវិវេកគតេ ជិនេ>
    text <ខីណាសវា វីតមលា សមិំសុ សតកោដិយោ។>
  text <១២>
    text <យម្ហិ កាលេ មហាវីរោ សុទស្សនសិលុច្ចយេ>
    text <នវកោដិសហស្សេហិ បវារេសិ មហាមុនិ។>
  text <១៣>
    text <ទសវីសសហស្សានំ ធម្មាភិសមយោ អហុ>
    text <ឯកទ្វិន្នំ អភិសមយា គណនាតោ អសង្ខិយា។>
  text <១៤>
    text <វិត្ថារិកំ ពាហុជញ្ញំ ឥទ្ធំ ផីតំ អហូ តទា>
    text <ទីបង្ករស្ស ភគវតោ សាសនំ សុវិសោធិតំ។>
  text <១៥>
    text <ចត្តារិ សតសហស្សានិ ឆឡភិញ្ញា មហិទ្ធិកា>
    text <ទីបង្ករំ លោកវិទុំ បរិវារេន្តិ សព្ពទា។>
  text <១៦>
    text <យេ កេចិ តេន សមយេន ជហន្តិ មានុសំ ភវំ>
    text <អបត្តមានសា សេខា គរហិតា ភវន្តិ តេ។>
  text <១៧>
    text <សុបុប្ផិតំ បាវចនំ អរហន្តេហិ តាទិហិ>
    text <ខីណាសវេហិ វិមលេហិ ឧបសោភតិ សព្ពទា។>
  text <១៨>
    text <នគរំ រម្មវតី នាម សុទេវោ នាម ខត្តិយោ>
    text <សុមេធា នាម ជនិកា ទីបង្ករស្ស សត្ថុនោ។>
  text <១៩>
    text <ទសវស្សសហស្សានិ អគារំ អជ្ឈ សោ វសិ>
    text <ហំសា កោញ្ចា មយូរា ច តយោ បាសាទមុត្តមា។>
  text <២០>
    text <តីណិសតសហស្សានិ នារិយោ សមលង្កតា>
    text <បទុមា នាម សា នារី ឧសភក្ខន្ធោ អត្រជោ។>
  text <២១>
    text <និមិត្តេ ចតុរោ ទិស្វា ហត្ថិយានេន និក្ខមិ>
    text <អនូនទសមាសានិ បធានេ បទហី ជិនោ។>
  text <២២>
    text <បធានចារំ ចរិត្វាន អពុជ្ឈិ មានសំ មុនិ>
    text <ព្រហ្មុនា យាចិតោ សន្តោ ទីបង្ករោ មហាមុនិ។>
  text <២៣>
    text <វត្តិ ចក្កំ មហាវីរោ នន្ទារាមេ សិរីឃរេ>
    text <និសិន្នោ សិរីសមូលម្ហិ អកា តិត្ថិយមទ្ទនំ។>
  text <២៤>
    text <សុមង្គលោ ច តិស្សោ ច អហេសុំ អគ្គសាវកា>
    text <សាគតោ នាមុបដ្ឋាកោ ទីបង្ករស្ស សត្ថុនោ។>
  text <២៥>
    text <នន្ទា ចេវ សុនន្ទា ច អហេសុំ អគ្គសាវិកា>
    text <ពោធិ តស្ស ភគវតោ បិប្ផលីតិ បវុច្ចតិ។>
  text <២៦>
    text <តបុស្សភល្លិកា នាម អហេសុំ អគ្គុបដ្ឋកា>
    text <សិរិមា កោណា ឧបដ្ឋិកា ទីបង្ករស្ស សត្ថុនោ។>
  text <២៧>
    text <អសីតិហត្ថមុព្ពេធោ ទីបង្ករោ មហាមុនិ>
    text <សោភតិ ទីបរុក្ខោវ សាលរាជាវ ផុល្លិតោ។>
  text <២៨>
    text <សតសហស្សវស្សានិ អាយុ តស្ស មហេសិនោ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៩>
    text <ជោតយិត្វាន សទ្ធម្មំ សន្តារេត្វា មហាជនំ>
    text <ជលិត្វា អគ្គិក្ខន្ធោវ និព្ពុតោ សោ សសាវកោ។>
  text <៣០>
    text <សា ច ឥទ្ធិ សោ ច យសោ តានិ ច បាទេសុ ចក្ករតនានិ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣១>
    text <ទីបង្ករោ ជិនោ សត្ថា នន្ទារាមម្ហិ និព្ពុតោ>
    text <តត្ថេវស្ស ជិនថូបោ ឆត្តិំសុព្ពេធយោជនោតិ។>
  stand <ទីបង្ករស្ស ភគវតោ វំសោ បឋមោ។>
