text <១៤។ សុជាតពុទ្ធវំសោ>
  text <១>
    text <តត្ថេវ មណ្ឌកប្បម្ហិ សុជាតោ នាម នាយកោ>
    text <សីហហនុសភក្ខន្ធោ អប្បមេយ្យោ ទុរាសទោ។>
  text <២>
    text <ចន្ទោវ វិមលោ សុទ្ធោ សតរំសីវ បតាបវា>
    text <ឯវំ សោភតិ សម្ពុទ្ធោ ជលន្តោ សិរិយា សទា។>
  text <៣>
    text <បាបុណិត្វាន សម្ពុទ្ធោ កេវលំ ពោធិមុត្តមំ>
    text <សុមង្គលម្ហិ នគរេ ធម្មចក្កំ បវត្តយិ។>
  text <៤>
    text <ទេសេន្តេ បវរំ ធម្មំ សុជាតេ លោកនាយកេ>
    text <អសីតិកោដី អភិសមិំសុ បឋមេ ធម្មទេសនេ។>
  text <៥>
    text <យទា សុជាតោ អមិតយសោ ទេវេ វស្សំ ឧបាគមិ>
    text <សត្តតិំសសតសហស្សានំ ទុតិយាភិសមយោ អហុ។>
  text <៦>
    text <យទា សុជាតោ អសមសមោ ឧបគច្ឆិ បិតុសន្តិកំ>
    text <សដ្ឋិសតសហស្សានំ តតិយាភិសមយោ អហុ។>
  text <៧>
    text <សន្និបាតា តយោ អាសុំ សុជាតស្ស មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៨>
    text <អភិញ្ញាពលប្បត្តានំ អប្បត្តានំ ភវាភវេ>
    text <សដ្ឋិសតសហស្សានិ បឋមំ សន្និបតិំសុ តេ។>
  text <៩>
    text <បុនាបរំ សន្និបាតេ តិទិវោរោហណេ ជិនេ>
    text <បញ្ញាសសតសហស្សានំ ទុតិយោ អាសិ សមាគមោ។>
  text <១០>
    text <ឧបសង្កមន្តោ នរាសភំ តស្ស យោ អគ្គសាវកោ>
    text <ចតូហិ សតសហស្សេហិ សម្ពុទ្ធំ ឧបសង្កមិ។>
  text <១១>
    text <អហំ តេន សមយេន ចតុទីបម្ហិ ឥស្សរោ>
    text <អន្តលិក្ខចរោ អាសិំ ចក្កវត្តី មហព្ពលោ។>
  text <១២>
    text <លោកេ អច្ឆរិយំ ទិស្វា អព្ភុតំ លោមហំសនំ>
    text <ឧបគន្ត្វាន វន្ទិំ សោ សុជាតំ លោកនាយកំ។>
  text <១៣>
    text <ចតុទីបេ មហារជ្ជំ រតនេ សត្ត ឧត្តមេ>
    text <ពុទ្ធេ និយ្យាទយិត្វាន បព្ពជិំ តស្ស សន្តិកេ។>
  text <១៤>
    text <អារាមិកា ជនបទេ ឧដ្ឋានំ បដិបិណ្ឌិយ>
    text <ឧបនេន្តិ ភិក្ខុសង្ឃស្ស បច្ចយំ សយនាសនំ។>
  text <១៥>
    text <សោបិ មំ ពុទ្ធោ ព្យាកាសិ ទសសហស្សិម្ហិ ឥស្សរោ>
    text <តិំសកប្បសហស្សម្ហិ អយំ ពុទ្ធោ ភវិស្សតិ។>
  text <១៦>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៧>
    text <តស្សាបិ វចនំ សុត្វា ភិយ្យោ ហាសំ ជនេសហំ>
    text <អធិដ្ឋហិំ វតំ ឧគ្គំ ទសបារមិបូរិយា។>
  text <១៨>
    text <សុត្តន្តំ វិនយញ្ចាបិ នវង្គំ សត្ថុសាសនំ>
    text <សព្ពំ បរិយាបុណិត្វាន សោភយិំ ជិនសាសនំ។>
  text <១៩>
    text <តត្ថប្បមត្តោ វិហរន្តោ ព្រហ្មំ ភាវេត្វ ភាវនំ>
    text <អភិញ្ញាបារមិំ គន្ត្វា ព្រហ្មលោកមគញ្ឆហំ។>
  text <២០>
    text <សុមង្គលំ នាម នគរំ ឧគ្គតោ នាម ខត្តិយោ>
    text <មាតា បភាវតី នាម សុជាតស្ស មហេសិនោ។>
  text <២១>
    text <នវវស្សសហស្សានិ អគារំ អជ្ឈ សោ វសិ>
    text <សិរី ឧបសិរី នន្ទោ តយោ បាសាទមុត្តមា។>
  text <២២>
    text <តេវីសតិសហស្សានិ នារិយោ សមលង្កតា>
    text <សិរិនន្ទា នាម នារី ឧបសេនោ នាម អត្រជោ។>
  text <២៣>
    text <និមិត្តេ ចតុរោ ទិស្វា អស្សយានេន និក្ខមិ>
    text <អនូននវមាសានិ បធានំ បទហី ជិនោ។>
  text <២៤>
    text <ព្រហ្មុនា យាចិតោ សន្តោ សុជាតោ លោកនាយកោ>
    text <វត្តិ ចក្កំ មហាវីរោ សុមង្គលុយ្យានមុត្តមេ។>
  text <២៥>
    text <សុទស្សនោ សុទេវោ ច អហេសុំ អគ្គសាវកា>
    text <នារទោ នាមុបដ្ឋាកោ សុជាតស្ស មហេសិនោ។>
  text <២៦>
    text <នាគា ច នាគសមាលា ច អហេសុំ អគ្គសាវិកា>
    text <ពោធិ តស្ស ភគវតោ មហាវេឡូតិ វុច្ចតិ។>
  text <២៧>
    text <សោ ច រុក្ខោ ឃនក្ខន្ធោ អច្ឆិទ្ទោ ហោតិ បត្តិកោ>
    text <ឧជុ វំសោ ព្រហា ហោតិ ទស្សនីយោ មនោរមោ។>
  text <២៨>
    text <ឯកក្ខន្ធោ បវឌ្ឍិត្វា តតោ សាខា បភិជ្ជតិ>
    text <យថា សុពទ្ធោ មោរហត្ថោ ឯវំ សោភតិ សោ ទុមោ។>
  text <២៩>
    text <ន តស្ស កណ្ដកា ហោន្តិ នាបិ ឆិទ្ទំ មហា អហុ>
    text <វិត្ថិណ្ណសាខោ អវិរលោ សន្ទច្ឆាយោ មនោរមោ។>
  text <៣០>
    text <សុទត្តោ ចេវ ចិត្តោ ច អហេសុំ អគ្គុបដ្ឋកា>
    text <សុភទ្ទា ច បទុមា ច អហេសុំ អគ្គុបដ្ឋិកា។>
  text <៣១>
    text <បញ្ញាសរតនោ អាសិ ឧច្ចត្តនេន សោ ជិនោ>
    text <សព្ពាការវរូបេតោ សព្ពគុណមុបាគតោ។>
  text <៣២>
    text <តស្ស បភា អសមសមា និទ្ធាវតិ សមន្តតោ>
    text <អប្បមាណោ អតុលិយោ ឱបម្មេហិ អនូបមោ។>
  text <៣៣>
    text <នវុតិវស្សសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <៣៤>
    text <យថាបិ សាគរេ ឩមី គគនេ តារកា យថា>
    text <ឯវំ តទា បាវចនំ អរហន្តេហិ ចិត្តិតំ។>
  text <៣៥>
    text <សោ ច ពុទ្ធោ អសមសមោ គុណានិ ច តានិ អតុលិយានិ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣៦>
    text <សុជាតោ ជិនវរោ ពុទ្ធោ សិលារាមម្ហិ និព្ពុតោ>
    text <តត្ថេវ តស្ស ចេតិយោ តីណិគាវុតមុគ្គតោតិ។>
  stand <សុជាតស្ស ភគវតោ វំសោ ទ្វាទសមោ។>
