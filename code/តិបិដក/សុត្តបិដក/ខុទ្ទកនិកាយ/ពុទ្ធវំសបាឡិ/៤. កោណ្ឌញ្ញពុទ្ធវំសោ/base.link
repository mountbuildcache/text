text <៤។ កោណ្ឌញ្ញពុទ្ធវំសោ>
  text <១>
    text <ទីបង្ករស្ស អបរេន កោណ្ឌញ្ញោ នាម នាយកោ>
    text <អនន្តតេជោ អមិតយសោ អប្បមេយ្យោ ទុរាសទោ។>
  text <២>
    text <ធរណូបមោ ខមនេន សីលេន សាគរូបមោ>
    text <សមាធិនា មេរូបមោ ញាណេន គគនូបមោ។>
  text <៣>
    text <ឥន្ទ្រិយពលពោជ្ឈង្គ-មគ្គសច្ចប្បកាសនំ>
    text <បកាសេសិ សទា ពុទ្ធោ ហិតាយ សព្ពបាណិនំ។>
  text <៤>
    text <ធម្មចក្កំ បវត្តេន្តេ កោណ្ឌញ្ញេ លោកនាយកេ>
    text <កោដិសតសហស្សានំ បឋមាភិសមយោ អហុ។>
  text <៥>
    text <តតោ បរម្បិ ទេសេន្តេ នរមរូនំ សមាគមេ>
    text <នវុតិកោដិសហស្សានំ ទុតិយាភិសមយោ អហុ។>
  text <៦>
    text <តិត្ថិយេ អភិមទ្ទន្តោ យទា ធម្មមទេសយិ>
    text <អសីតិកោដិសហស្សានំ តតិយាភិសមយោ អហុ។>
  text <៧>
    text <សន្និបាតា តយោ អាសុំ កោណ្ឌញ្ញស្ស មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៨>
    text <កោដិសតសហស្សានំ បឋមោ អាសិ សមាគមោ>
    text <ទុតិយោ កោដិសហស្សានំ តតិយោ នវុតិកោដិនំ។>
  text <៩>
    text <អហំ តេន សមយេន វិជិតាវី នាម ខត្តិយោ>
    text <សមុទ្ទំ អន្តមន្តេន ឥស្សរិយំ វត្តយាមហំ។>
  text <១០>
    text <កោដិសតសហស្សានំ វិមលានំ មហេសិនំ>
    text <សហ លោកគ្គនាថេន បរមន្នេន តប្បយិំ។>
  text <១១>
    text <សោបិ មំ ពុទ្ធោ ព្យាកាសិ កោណ្ឌញ្ញោ លោកនាយកោ>
    text <អបរិមេយ្យិតោ កប្បេ ពុទ្ធោ លោកេ ភវិស្សតិ។>
  text <១២>
    text <បធានំ បទហិត្វាន កត្វា ទុក្ករការិកំ>
    text <អស្សត្ថមូលេ សម្ពុទ្ធោ ពុជ្ឈិស្សតិ មហាយសោ។>
  text <១៣>
    text <ឥមស្ស ជនិកា មាតា មាយា នាម ភវិស្សតិ>
    text <បិតា សុទ្ធោទនោ នាម អយំ ហេស្សតិ គោតមោ។>
  text <១៤>
    text <កោលិតោ ឧបតិស្សោ ច អគ្គា ហេស្សន្តិ សាវកា>
    text <អានន្ទោ នាមុបដ្ឋាកោ ឧបដ្ឋិស្សតិមំ ជិនំ។>
  text <១៥>
    text <ខេមា ឧប្បលវណ្ណា ច អគ្គា ហេស្សន្តិ សាវិកា>
    text <ពោធិ តស្ស ភគវតោ អស្សត្ថោតិ បវុច្ចតិ។>
  text <១៦>
    text <ចិត្តោ ច ហត្ថាឡវកោ អគ្គា ហេស្សន្តុបដ្ឋកា>
    text <នន្ទមាតា ច ឧត្តរា អគ្គា ហេស្សន្តុបដ្ឋិកា>
    text <អាយុ វស្សសតំ តស្ស គោតមស្ស យសស្សិនោ។>
  text <១៧>
    text <ឥទំ សុត្វាន វចនំ អសមស្ស មហេសិនោ>
    text <អាមោទិតា នរមរូ ពុទ្ធពីជំ កិរ អយំ។>
  text <១៨>
    text <ឧក្កុដ្ឋិសទ្ទា វត្តន្តិ អប្ផោដេន្តិ ហសន្តិ ច>
    text <កតញ្ជលី នមស្សន្តិ ទសសហស្សិទេវតា។>
  text <១៩>
    text <យទិមស្ស លោកនាថស្ស វិរជ្ឈិស្សាម សាសនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <២០>
    text <យថា មនុស្សា នទិំ តរន្តា បដិតិត្ថំ វិរជ្ឈិយ>
    text <ហេដ្ឋាតិត្ថេ គហេត្វាន ឧត្តរន្តិ មហានទិំ។>
  text <២១>
    text <ឯវមេវ មយំ សព្ពេ យទិ មុញ្ចាមិមំ ជិនំ>
    text <អនាគតម្ហិ អទ្ធានេ ហេស្សាម សម្មុខា ឥមំ។>
  text <២២>
    text <តស្សាហំ វចនំ សុត្វា ភិយ្យោ ចិត្តំ បសាទយិំ>
    text <តមេវ អត្ថំ សាធេន្តោ មហារជ្ជំ ជិនេ អទំ>
    text <មហារជ្ជំ ទទិត្វាន បព្ពជិំ តស្ស សន្តិកេ។>
  text <២៣>
    text <សុត្តន្តំ វិនយញ្ចាបិ នវង្គំ សត្ថុសាសនំ>
    text <សព្ពំ បរិយាបុណិត្វាន សោភយិំ ជិនសាសនំ។>
  text <២៤>
    text <តត្ថប្បមត្តោ វិហរន្តោ និសជ្ជដ្ឋានចង្កមេ>
    text <អភិញ្ញាបារមិំ គន្ត្វា ព្រហ្មលោកមគញ្ឆហំ។>
  text <២៥>
    text <នគរំ រម្មវតី នាម សុនន្ទោ នាម ខត្តិយោ>
    text <សុជាតា នាម ជនិកា កោណ្ឌញ្ញស្ស មហេសិនោ។>
  text <២៦>
    text <ទសវស្សសហស្សានិ អគារំ អជ្ឈ សោ វសិ>
    text <សុចិ សុរុចិ សុភោ ច តយោ បាសាទមុត្តមា។>
  text <២៧>
    text <តីណិសតសហស្សានិ នារិយោ សមលង្កតា>
    text <រុចិទេវី នាម នារី វិជិតសេនោ អត្រជោ។>
  text <២៨>
    text <និមិត្តេ ចតុរោ ទិស្វា រថយានេន និក្ខមិ>
    text <អនូនទសមាសានិ បធានំ បទហី ជិនោ។>
  text <២៩>
    text <ព្រហ្មុនា យាចិតោ សន្តោ កោណ្ឌញ្ញោ ទ្វិបទុត្តមោ>
    text <វត្តិ ចក្កំ មហាវីរោ ទេវានំ នគរុត្តមេ។>
  text <៣០>
    text <ភទ្ទោ ចេវ សុភទ្ទោ ច អហេសុំ អគ្គសាវកា>
    text <អនុរុទ្ធោ នាមុបដ្ឋាកោ កោណ្ឌញ្ញស្ស មហេសិនោ។>
  text <៣១>
    text <តិស្សា ច ឧបតិស្សា ច អហេសុំ អគ្គសាវិកា>
    text <សាលកល្យាណិកោ ពោធិ កោណ្ឌញ្ញស្ស មហេសិនោ។>
  text <៣២>
    text <សោណោ ច ឧបសោណោ ច អហេសុំ អគ្គុបដ្ឋកា>
    text <នន្ទា ចេវ សិរីមា ច អហេសុំ អគ្គុបដ្ឋិកា។>
  text <៣៣>
    text <សោ អដ្ឋាសីតិ ហត្ថានិ អច្ចុគ្គតោ មហាមុនិ>
    text <សោភតេ ឧឡុរាជាវ សូរិយោ មជ្ឈន្ហិកេ យថា។>
  text <៣៤>
    text <វស្សសតសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <៣៥>
    text <ខីណាសវេហិ វិមលេហិ វិចិត្តា អាសិ មេទនី>
    text <យថា គគនមុឡូហិ ឯវំ សោ ឧបសោភថ។>
  text <៣៦>
    text <តេបិ នាគា អប្បមេយ្យា អសង្ខោភា ទុរាសទា>
    text <វិជ្ជុបាតំវ ទស្សេត្វា និព្ពុតា តេ មហាយសា។>
  text <៣៧>
    text <សា ច អតុលិយា ជិនស្ស ឥទ្ធិ ញាណបរិភាវិតោ ច សមាធិ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣៨>
    text <កោណ្ឌញ្ញោ បវរោ ពុទ្ធោ ចន្ទារាមម្ហិ និព្ពុតោ>
    text <តត្ថេវ ចេតិយោ ចិត្តោ សត្ត យោជនមុស្សិតោតិ។>
  stand <កោណ្ឌញ្ញស្ស ភគវតោ វំសោ ទុតិយោ។>
