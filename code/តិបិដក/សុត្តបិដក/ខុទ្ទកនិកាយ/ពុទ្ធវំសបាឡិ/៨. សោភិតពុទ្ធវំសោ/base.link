text <៨។ សោភិតពុទ្ធវំសោ>
  text <១>
    text <រេវតស្ស អបរេន សោភិតោ នាម នាយកោ>
    text <សមាហិតោ សន្តចិត្តោ អសមោ អប្បដិបុគ្គលោ។>
  text <២>
    text <សោ ជិនោ សកគេហម្ហិ មានសំ វិនិវត្តយិ>
    text <បត្វាន កេវលំ ពោធិំ ធម្មចក្កំ បវត្តយិ។>
  text <៣>
    text <យាវ ហេដ្ឋា អវីចិតោ ភវគ្គា ចាបិ ឧទ្ធតោ>
    text <ឯត្ថន្តរេ ឯកបរិសា អហោសិ ធម្មទេសនេ។>
  text <៤>
    text <តាយ បរិសាយ សម្ពុទ្ធោ ធម្មចក្កំ បវត្តយិ>
    text <គណនាយ ន វត្តព្ពោ បឋមាភិសមយោ អហុ។>
  text <៥>
    text <តតោ បរម្បិ ទេសេន្តេ មរូនញ្ច សមាគមេ>
    text <នវុតិកោដិសហស្សានំ ទុតិយាភិសមយោ អហុ។>
  text <៦>
    text <បុនាបរំ រាជបុត្តោ ជយសេនោ នាម ខត្តិយោ>
    text <អារាមំ រោបយិត្វាន ពុទ្ធេ និយ្យាទយី តទា។>
  text <៧>
    text <តស្ស យាគំ បកិត្តេន្តោ ធម្មំ ទេសេសិ ចក្ខុមា>
    text <តទា កោដិសហស្សានំ តតិយាភិសមយោ អហុ។>
  text <៨>
    text <សន្និបាតា តយោ អាសុំ សោភិតស្ស មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <៩>
    text <ឧគ្គតោ នាម សោ រាជា ទានំ ទេតិ នរុត្តមេ>
    text <តម្ហិ ទានេ សមាគញ្ឆុំ អរហន្តា សតកោដិយោ។>
  text <១០>
    text <បុនាបរំ បុរគណោ ទេតិ ទានំ នរុត្តមេ>
    text <តទា នវុតិកោដីនំ ទុតិយោ អាសិ សមាគមោ។>
  text <១១>
    text <ទេវលោកេ វសិត្វាន យទា ឱរោហតី ជិនោ>
    text <តទា អសីតិកោដីនំ តតិយោ អាសិ សមាគមោ។>
  text <១២>
    text <អហំ តេន សមយេន សុជាតោ នាម ព្រាហ្មណោ>
    text <តទា សសាវកំ ពុទ្ធំ អន្នបានេន តប្បយិំ។>
  text <១៣>
    text <សោបិ មំ ពុទ្ធោ ព្យាកាសិ សោភិតោ លោកនាយកោ>
    text <អបរិមេយ្យិតោ កប្បេ អយំ ពុទ្ធោ ភវិស្សតិ។>
  text <១៤>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <១៥>
    text <តស្សាបិ វចនំ សុត្វា ហដ្ឋោ សំវិគ្គមានសោ>
    text <តមេវត្ថមនុប្បត្តិយា ឧគ្គំ ធិតិមកាសហំ។>
  text <១៦>
    text <សុធម្មំ នាម នគរំ សុធម្មោ នាម ខត្តិយោ>
    text <សុធម្មា នាម ជនិកា សោភិតស្ស មហេសិនោ។>
  text <១៧>
    text <នវវស្សសហស្សានិ អគារំ អជ្ឈ សោ វសិ>
    text <កុមុទោ នាឡិនោ បទុមោ តយោ បាសាទមុត្តមា។>
  text <១៨>
    text <សត្តតិំសសហស្សានិ នារិយោ សមលង្កតា>
    text <មណិលា នាម សា នារី សីហោ នាមាសិ អត្រជោ។>
  text <១៩>
    text <និមិត្តេ ចតុរោ ទិស្វា បាសាទេនាភិនិក្ខមិ>
    text <សត្តាហំ បធានចារំ ចរិត្វា បុរិសុត្តមោ។>
  text <២០>
    text <ព្រហ្មុនា យាចិតោ សន្តោ សោភិតោ លោកនាយកោ>
    text <វត្តិ ចក្កំ មហាវីរោ សុធម្មុយ្យានមុត្តមេ។>
  text <២១>
    text <អសមោ ច សុនេត្តោ ច អហេសុំ អគ្គសាវកា>
    text <អនោមោ នាមុបដ្ឋាកោ សោភិតស្ស មហេសិនោ។>
  text <២២>
    text <នកុលា ច សុជាតា ច អហេសុំ អគ្គសាវិកា>
    text <ពុជ្ឈមានោ ច សោ ពុទ្ធោ នាគមូលេ អពុជ្ឈថ។>
  text <២៣>
    text <រម្មោ ចេវ សុទត្តោ ច អហេសុំ អគ្គុបដ្ឋកា>
    text <នកុលា ចេវ ចិត្តា ច អហេសុំ អគ្គុបដ្ឋិកា។>
  text <២៤>
    text <អដ្ឋបណ្ណាសរតនំ អច្ចុគ្គតោ មហាមុនិ>
    text <ឱភាសេតិ ទិសា សព្ពា សតរំសីវ ឧគ្គតោ។>
  text <២៥>
    text <យថា សុផុល្លំ បវនំ នានាគន្ធេហិ ធូបិតំ>
    text <តថេវ តស្ស បាវចនំ សីលគន្ធេហិ ធូបិតំ។>
  text <២៦>
    text <យថាបិ សាគរោ នាម ទស្សនេន អតប្បិយោ>
    text <តថេវ តស្ស បាវចនំ សវណេន អតប្បិយំ។>
  text <២៧>
    text <នវុតិវស្សសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៨>
    text <ឱវាទំ អនុសិដ្ឋិញ្ច ទត្វាន សេសកេ ជនេ>
    text <ហុតាសនោវ តាបេត្វា និព្ពុតោ សោ សសាវកោ។>
  text <២៩>
    text <សោ ច ពុទ្ធោ អសមសមោ តេបិ សាវកា ពលប្បត្តា>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣០>
    text <សោភិតោ វរសម្ពុទ្ធោ សីហារាមម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <សោភិតស្ស ភគវតោ វំសោ ឆដ្ឋោ។>
