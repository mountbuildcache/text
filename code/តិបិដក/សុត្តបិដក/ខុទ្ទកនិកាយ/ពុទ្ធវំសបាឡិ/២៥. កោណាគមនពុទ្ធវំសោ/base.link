text <២៥។ កោណាគមនពុទ្ធវំសោ>
  text <១>
    text <កកុសន្ធស្ស អបរេន សម្ពុទ្ធោ ទ្វិបទុត្តមោ>
    text <កោណាគមនោ នាម ជិនោ លោកជេដ្ឋោ នរាសភោ។>
  text <២>
    text <ទសធម្មេ បូរយិត្វាន កន្តារំ សមតិក្កមិ>
    text <បវាហិយ មលំ សព្ពំ បត្តោ សម្ពោធិមុត្តមំ។>
  text <៣>
    text <ធម្មចក្កំ បវត្តេន្តេ កោណាគមននាយកេ>
    text <តិំសកោដិសហស្សានំ បឋមាភិសមយោ អហុ។>
  text <៤>
    text <បាដិហីរំ ករោន្តេ ច បរវាទប្បមទ្ទនេ>
    text <វីសតិកោដិសហស្សានំ ទុតិយាភិសមយោ អហុ។>
  text <៥>
    text <តតោ វិកុព្ពនំ កត្វា ជិនោ ទេវបុរំ គតោ>
    text <វសតេ តត្ថ សម្ពុទ្ធោ សិលាយ បណ្ឌុកម្ពលេ។>
  text <៦>
    text <បករណេ សត្ត ទេសេន្តោ វស្សំ វសតិ សោ មុនិ>
    text <ទសកោដិសហស្សានំ តតិយាភិសមយោ អហុ។>
  text <៧>
    text <តស្សាបិ ទេវទេវស្ស ឯកោ អាសិ សមាគមោ>
    text <ខីណាសវានំ វិមលានំ សន្តចិត្តាន តាទិនំ។>
  text <៨>
    text <តិំសភិក្ខុសហស្សានំ តទា អាសិ សមាគមោ>
    text <ឱឃានមតិក្កន្តានំ ភិជ្ជិតានញ្ច មច្ចុយា។>
  text <៩>
    text <អហំ តេន សមយេន បព្ពតោ នាម ខត្តិយោ>
    text <មិត្តាមច្ចេហិ សម្បន្នោ អនន្តពលវាហនោ។>
  text <១០>
    text <សម្ពុទ្ធទស្សនំ គន្ត្វា សុត្វា ធម្មមនុត្តរំ>
    text <និមន្តេត្វា សជិនសង្ឃំ ទានំ ទត្វា យទិច្ឆកំ។>
  text <១១>
    text <បដ្ដុណ្ណំ ចីនបដ្ដញ្ច កោសេយ្យំ កម្ពលម្បិ ច>
    text <សោវណ្ណបាទុកញ្ចេវ អទាសិំ សត្ថុសាវកេ។>
  text <១២>
    text <សោបិ មំ ពុទ្ធោ ព្យាកាសិ សង្ឃមជ្ឈេ និសីទិយ>
    text <ឥមម្ហិ ភទ្ទកេ កប្បេ អយំ ពុទ្ធោ ភវិស្សតិ។>
  text <១៣>
    text <អហុ កបិលវ្ហយា រម្មា…បេ។… ហេស្សាម សម្មុខា ឥមំ។>
  text <១៤>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <១៥>
    text <សព្ពញ្ញុតំ គវេសន្តោ ទានំ ទត្វា នរុត្តមេ>
    text <ឱហាយាហំ មហារជ្ជំ បព្ពជិំ ជិនសន្តិកេ។>
  text <១៦>
    text <នគរំ សោភវតី នាម សោភោ នាមាសិ ខត្តិយោ>
    text <វសតេ តត្ថ នគរេ សម្ពុទ្ធស្ស មហាកុលំ។>
  text <១៧>
    text <ព្រាហ្មណោ យញ្ញទត្តោ ច អាសិ ពុទ្ធស្ស សោ បិតា>
    text <ឧត្តរា នាម ជនិកា កោណាគមនស្ស សត្ថុនោ។>
  text <១៨>
    text <តីណិ វស្សសហស្សានិ អគារំ អជ្ឈ សោ វសិ>
    text <តុសិតសន្តុសិតសន្តុដ្ឋា តយោ បាសាទមុត្តមា។>
  text <១៩>
    text <អនូនសោឡសសហស្សានិ នារិយោ សមលង្កតា>
    text <រុចិគត្តា នាម នារី សត្ថវាហោ នាម អត្រជោ។>
  text <២០>
    text <និមិត្តេ ចតុរោ ទិស្វា ហត្ថិយានេន និក្ខមិ>
    text <ឆមាសំ បធានចារំ អចរី បុរិសុត្តមោ។>
  text <២១>
    text <ព្រហ្មុនា យាចិតោ សន្តោ កោណាគមននាយកោ>
    text <វត្តិ ចក្កំ មហាវីរោ មិគទាយេ នរុត្តមោ។>
  text <២២>
    text <ភិយ្យសោ ឧត្តរោ នាម អហេសុំ អគ្គសាវកា>
    text <សោត្ថិជោ នាមុបដ្ឋាកោ កោណាគមនស្ស សត្ថុនោ។>
  text <២៣>
    text <សមុទ្ទា ឧត្តរា ចេវ អហេសុំ អគ្គសាវិកា>
    text <ពោធិ តស្ស ភគវតោ ឧទុម្ពរោតិ បវុច្ចតិ។>
  text <២៤>
    text <ឧគ្គោ ច សោមទេវោ ច អហេសុំ អគ្គុបដ្ឋកា>
    text <សីវលា ចេវ សាមា ច អហេសុំ អគ្គុបដ្ឋិកា។>
  text <២៥>
    text <ឧច្ចត្តនេន សោ ពុទ្ធោ តិំសហត្ថសមុគ្គតោ>
    text <ឧក្កាមុខេ យថា កម្ពុ ឯវំ រំសីហិ មណ្ឌិតោ។>
  text <២៦>
    text <តិំសវស្សសហស្សានិ អាយុ ពុទ្ធស្ស តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <២៧>
    text <ធម្មចេតិំ សមុស្សេត្វា ធម្មទុស្សវិភូសិតំ>
    text <ធម្មបុប្ផគុឡំ កត្វា និព្ពុតោ សោ សសាវកោ។>
  text <២៨>
    text <មហាវិលាសោ តស្ស ជនោ សិរិធម្មប្បកាសនោ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <២៩>
    text <កោណាគមនោ សម្ពុទ្ធោ បព្ពតារាមម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោតិ។>
  stand <កោណាគមនស្ស ភគវតោ វំសោ តេវីសតិមោ។>
