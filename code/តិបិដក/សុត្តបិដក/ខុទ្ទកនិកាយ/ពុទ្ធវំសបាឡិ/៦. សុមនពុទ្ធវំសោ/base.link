text <៦។ សុមនពុទ្ធវំសោ>
  text <១>
    text <មង្គលស្ស អបរេន សុមនោ នាម នាយកោ>
    text <សព្ពធម្មេហិ អសមោ សព្ពសត្តានមុត្តមោ។>
  text <២>
    text <តទា អមតភេរិំ សោ អាហនី មេខលេ បុរេ>
    text <ធម្មសង្ខសមាយុត្តំ នវង្គំ ជិនសាសនំ។>
  text <៣>
    text <និជ្ជិនិត្វា កិលេសេ សោ បត្វា សម្ពោធិមុត្តមំ>
    text <មាបេសិ នគរំ សត្ថា សទ្ធម្មបុរវរុត្តមំ។>
  text <៤>
    text <និរន្តរំ អកុដិលំ ឧជុំ វិបុលវិត្ថតំ>
    text <មាបេសិ សោ មហាវីថិំ សតិបដ្ឋានវរុត្តមំ។>
  text <៥>
    text <ផលេ ចត្តារិ សាមញ្ញេ ចតស្សោ បដិសម្ភិទា>
    text <ឆឡភិញ្ញាដ្ឋសមាបត្តី បសារេសិ តត្ថ វីថិយំ។>
  text <៦>
    text <យេ អប្បមត្តា អខិលា ហិរិវីរិយេហុបាគតា>
    text <តេ តេ ឥមេ គុណវរេ អាទិយន្តិ យថា សុខំ។>
  text <៧>
    text <ឯវមេតេន យោគេន ឧទ្ធរន្តោ មហាជនំ>
    text <ពោធេសិ បឋមំ សត្ថា កោដិសតសហស្សិយោ។>
  text <៨>
    text <យម្ហិ កាលេ មហាវីរោ ឱវទី តិត្ថិយេ គណេ>
    text <កោដិសហស្សាភិសមិំសុ ទុតិយេ ធម្មទេសនេ។>
  text <៩>
    text <យទា ទេវា មនុស្សា ច សមគ្គា ឯកមានសា>
    text <និរោធបញ្ហំ បុច្ឆិំសុ សំសយញ្ចាបិ មានសំ។>
  text <១០>
    text <តទាបិ ធម្មទេសនេ និរោធបរិទីបនេ>
    text <នវុតិកោដិសហស្សានំ តតិយាភិសមយោ អហុ។>
  text <១១>
    text <សន្និបាតា តយោ អាសុំ សុមនស្ស មហេសិនោ>
    text <ខីណាសវានំ វិមលានំ សន្តចិត្តាន តាទិនំ។>
  text <១២>
    text <វស្សំវុត្ថស្ស ភគវតោ អភិឃុដ្ឋេ បវារណេ>
    text <កោដិសតសហស្សេហិ បវារេសិ តថាគតោ។>
  text <១៣>
    text <តតោបរំ សន្និបាតេ វិមលេ កញ្ចនបព្ពតេ>
    text <នវុតិកោដិសហស្សានំ ទុតិយោ អាសិ សមាគមោ។>
  text <១៤>
    text <យទា សក្កោ ទេវរាជា ពុទ្ធទស្សនុបាគមិ>
    text <អសីតិកោដិសហស្សានំ តតិយោ អាសិ សមាគមោ។>
  text <១៥>
    text <អហំ តេន សមយេន នាគរាជា មហិទ្ធិកោ>
    text <អតុលោ នាម នាមេន ឧស្សន្នកុសលសញ្ចយោ។>
  text <១៦>
    text <តទាហំ នាគភាវនា និក្ខមិត្វា សញាតិភិ>
    text <នាគានំ ទិព្ពតុរិយេហិ សសង្ឃំ ជិនមុបដ្ឋហិំ។>
  text <១៧>
    text <កោដិសតសហស្សានំ អន្នបានេន តប្បយិំ>
    text <បច្ចេកទុស្សយុគំ ទត្វា សរណំ តមុបាគមិំ។>
  text <១៨>
    text <សោបិ មំ ពុទ្ធោ ព្យាកាសិ សុមនោ លោកនាយកោ>
    text <អបរិមេយ្យិតោ កប្បេ អយំ ពុទ្ធោ ភវិស្សតិ។>
  text <១៩>
    text <បធានំ បទហិត្វាន…បេ។… ហេស្សាម សម្មុខា ឥមំ។>
  text <២០>
    text <តស្សាបិ វចនំ សុត្វា ភិយ្យោ ចិត្តំ បសាទយិំ>
    text <ឧត្តរិំ វតមធិដ្ឋាសិំ ទសបារមិបូរិយា។>
  text <២១>
    text <នគរំ មេខលំ នាម សុទត្តោ នាម ខត្តិយោ>
    text <សិរិមា នាម ជនិកា សុមនស្ស មហេសិនោ។>
  text <២២>
    text <នវវស្សសហស្សានិ អគារំ អជ្ឈ សោ វសិ>
    text <ចន្ទោ សុចន្ទោ វដំសោ ច តយោ បាសាទមុត្តមា។>
  text <២៣>
    text <តេសដ្ឋិសតសហស្សានិ នារិយោ សមលង្កតា>
    text <វដំសិកា នាម នារី អនូបមោ នាម អត្រជោ។>
  text <២៤>
    text <និមិត្តេ ចតុរោ ទិស្វា ហត្ថិយានេន និក្ខមិ>
    text <អនូនទសមាសានិ បធានំ បទហី ជិនោ។>
  text <២៥>
    text <ព្រហ្មុនា យាចិតោ សន្តោ សុមនោ លោកនាយកោ>
    text <វត្តិ ចក្កំ មហាវីរោ មេខលេ បុរមុត្តមេ។>
  text <២៦>
    text <សរណោ ភាវិតត្តោ ច អហេសុំ អគ្គសាវកា>
    text <ឧទេនោ នាមុបដ្ឋាកោ សុមនស្ស មហេសិនោ។>
  text <២៧>
    text <សោណា ច ឧបសោណា ច អហេសុំ អគ្គសាវិកា>
    text <សោបិ ពុទ្ធោ អមិតយសោ នាគមូលេ អពុជ្ឈថ។>
  text <២៨>
    text <វរុណោ ចេវ សរណោ ច អហេសុំ អគ្គុបដ្ឋកា>
    text <ចាលា ច ឧបចាលា ច អហេសុំ អគ្គុបដ្ឋិកា។>
  text <២៩>
    text <ឧច្ចត្តនេន សោ ពុទ្ធោ នវុតិហត្ថមុគ្គតោ>
    text <កញ្ចនគ្ឃិយសង្កាសោ ទសសហស្សី វិរោចតិ។>
  text <៣០>
    text <នវុតិវស្សសហស្សានិ អាយុ វិជ្ជតិ តាវទេ>
    text <តាវតា តិដ្ឋមានោ សោ តារេសិ ជនតំ ពហុំ។>
  text <៣១>
    text <តារណីយេ តារយិត្វា ពោធនីយេ ច ពោធយិ>
    text <បរិនិព្ពាយិ សម្ពុទ្ធោ ឧឡុរាជាវ អត្ថមិ។>
  text <៣២>
    text <តេ ច ខីណាសវា ភិក្ខូ សោ ច ពុទ្ធោ អសាទិសោ>
    text <អតុលប្បភំ ទស្សយិត្វា និព្ពុតា យេ មហាយសា។>
  text <៣៣>
    text <តញ្ច ញាណំ អតុលិយំ តានិ ច អតុលានិ រតនានិ>
    text <សព្ពំ តមន្តរហិតំ ននុ រិត្តា សព្ពសង្ខារា។>
  text <៣៤>
    text <សុមនោ យសធរោ ពុទ្ធោ អង្គារាមម្ហិ និព្ពុតោ>
    text <តត្ថេវ តស្ស ជិនថូបោ ចតុយោជនមុគ្គតោតិ។>
  stand <សុមនស្ស ភគវតោ វំសោ ចតុត្ថោ។>
