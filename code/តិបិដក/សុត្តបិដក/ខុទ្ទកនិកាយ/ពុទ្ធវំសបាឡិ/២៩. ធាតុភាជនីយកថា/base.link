text <២៩។ ធាតុភាជនីយកថា>
  text <១>
    text <មហាគោតមោ ជិនវរោ កុសិនារម្ហិ និព្ពុតោ>
    text <ធាតុវិត្ថារិកំ អាសិ តេសុ តេសុ បទេសតោ។>
  text <២>
    text <ឯកោ អជាតសត្តុស្ស ឯកោ វេសាលិយា បុរេ>
    text <ឯកោ កបិលវត្ថុស្មិំ ឯកោ ច អល្លកប្បកេ។>
  text <៣>
    text <ឯកោ ច រាមគាមម្ហិ ឯកោ ច វេឋទីបកេ>
    text <ឯកោ បាវេយ្យកេ មល្លេ ឯកោ ច កោសិនារកេ។>
  text <៤>
    text <កុម្ភស្ស ថូបំ ការេសិ ព្រាហ្មណោ ទោណសវ្ហយោ>
    text <អង្គារថូបំ ការេសុំ មោរិយា តុដ្ឋមានសា។>
  text <៥>
    text <អដ្ឋ សារីរិកា ថូបា នវមោ កុម្ភចេតិយោ>
    text <អង្គារថូបោ ទសមោ តទាយេវ បតិដ្ឋិតោ។>
  text <៦>
    text <ឧណ្ហីសំ ចតស្សោ ទាឋា អក្ខកា ទ្វេ ច ធាតុយោ>
    text <អសម្ភិន្នា ឥមា សត្ត សេសា ភិន្នាវ ធាតុយោ។>
  text <៧>
    text <មហន្តា មុគ្គមត្តា ច មជ្ឈិមា ភិន្នតណ្ឌុលា>
    text <ខុទ្ទកា សាសបមត្តា ច នានាវណ្ណា ច ធាតុយោ។>
  text <៨>
    text <មហន្តា សុវណ្ណវណ្ណា ច មុត្តវណ្ណា ច មជ្ឈិមា>
    text <ខុទ្ទកា មកុលវណ្ណា ច សោឡសទោណមត្តិកា។>
  text <៩>
    text <មហន្តា បញ្ច នាឡិយោ នាឡិយោ បញ្ច មជ្ឈិមា>
    text <ខុទ្ទកា ឆ នាឡី ចេវ ឯតា សព្ពាបិ ធាតុយោ។>
  text <១០>
    text <ឧណ្ហីសំ សីហឡេ ទីបេ ព្រហ្មលោកេ ច វាមកំ>
    text <សីហឡេ ទក្ខិណក្ខញ្ច សព្ពាបេតា បតិដ្ឋិតា។>
  text <១១>
    text <ឯកា ទាឋា តិទសបុរេ ឯកា នាគបុរេ អហុ>
    text <ឯកា គន្ធារវិសយេ ឯកា កលិង្គរាជិនោ។>
  text <១២>
    text <ចត្តាលីសសមា ទន្តា កេសា លោមា ច សព្ពសោ>
    text <ទេវា ហរិំសុ ឯកេកំ ចក្កវាឡបរម្បរា។>
  text <១៣>
    text <វជិរាយំ ភគវតោ បត្តោ ទណ្ឌញ្ច ចីវរំ>
    text <និវាសនំ កុលឃរេ បច្ចត្ថរណំ កបិលវ្ហយេ។>
  text <១៤>
    text <បាដលិបុត្តបុរម្ហិ ករណំ កាយពន្ធនំ>
    text <ចម្បាយុទកសាដិយំ ឧណ្ណលោមញ្ច កោសលេ។>
  text <១៥>
    text <កាសាវំ ព្រហ្មលោកេ ច វេឋនំ តិទសេ បុរេ>
    text <និសីទនំ អវន្តីសុ រដ្ឋេ អត្ថរណំ តទា។>
  text <១៦>
    text <អរណី ច មិថិលាយំ វិទេហេ បរិសាវនំ>
    text <វាសិ សូចិឃរញ្ចាបិ ឥន្ទបត្ថបុរេ តទា។>
  text <១៧>
    text <បរិក្ខារា អវសេសា ជនបទេ អបរន្តកេ>
    text <បរិភុត្តានិ មុនិនា អកំសុ មនុជា តទា។>
  text <១៨>
    text <ធាតុវិត្ថារិកំ អាសិ គោតមស្ស មហេសិនោ>
    text <បាណីនំ អនុកម្បាយ អហុ បោរាណិកំ តទាតិ។>
  stand <ធាតុភាជនីយកថា និដ្ឋិតា។>
  stand <ពុទ្ធវំសោនិដ្ឋិតោ។>
