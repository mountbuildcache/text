text <១។ រតនចង្កមនកណ្ឌំ>
  stand <។ នមោ តស្ស ភគវតោ អរហតោ សម្មាសម្ពុទ្ធស្ស។ខុទ្ទកនិកាយេ>
  text <១>
    text <ព្រហ្មា ច លោកាធិបតី សហម្បតី កតញ្ជលី អនធិវរំ អយាចថ>
    text <សន្តីធ សត្តាប្បរជក្ខជាតិកា ទេសេហិ ធម្មំ អនុកម្បិមំ បជំ។>
  text <២>
    text <សម្បន្នវិជ្ជាចរណស្ស តាទិនោ ជុតិន្ធរស្សន្តិមទេហធារិនោ>
    text <តថាគតស្សប្បដិបុគ្គលស្ស ឧប្បជ្ជិ ការុញ្ញតា សព្ពសត្តេ។>
  text <៣>
    text <ន ហេតេ ជានន្តិ សទេវមានុសា ពុទ្ធោ អយំ កីទិសកោ នរុត្តមោ>
    text <ឥទ្ធិពលំ បញ្ញាពលញ្ច កីទិសំ ពុទ្ធពលំ លោកហិតស្ស កីទិសំ។>
  text <៤>
    text <ន ហេតេ ជានន្តិ សទេវមានុសា ពុទ្ធោ អយំ ឯទិសកោ នរុត្តមោ>
    text <ឥទ្ធិពលំ បញ្ញាពលញ្ច ឯទិសំ ពុទ្ធពលំ លោកហិតស្ស ឯទិសំ។>
  text <៥>
    text <ហន្ទាហំ ទស្សយិស្សាមិ ពុទ្ធពលមនុត្តរំ>
    text <ចង្កមំ មាបយិស្សាមិ នភេ រតនមណ្ឌិតំ។>
  text <៦>
    text <ភុម្មា មហារាជិកា តាវតិំសា យាមា ច ទេវា តុសិតា ច និម្មិតា>
    text <បរនិម្មិតា យេបិ ច ព្រហ្មកាយិកា អានន្ទិតា វិបុលមកំសុ ឃោសំ។>
  text <៧>
    text <ឱភាសិតា ច បថវី សទេវកា បុថូ ច លោកន្តរិកា អសំវុតា>
    text <តមោ ច តិព្ពោ វិហតោ តទា អហុ ទិស្វាន អច្ឆេរកំ បាដិហីរំ។>
  text <៨>
    text <សទេវគន្ធព្ពមនុស្សរក្ខសេ អាភា ឧឡារា វិបុលា អជាយថ>
    text <ឥមស្មិំ លោកេ បរស្មិញ្ចោភយស្មិំ អធោ ច ឧទ្ធំ តិរិយញ្ច វិត្ថតំ។>
  text <៩>
    text <សត្តុត្តមោ អនធិវរោ វិនាយកោ សត្ថា អហូ ទេវមនុស្សបូជិតោ>
    text <មហានុភាវោ សតបុញ្ញលក្ខណោ ទស្សេសិ អច្ឆេរកំ បាដិហីរំ។>
  text <១០>
    text <សោ យាចិតោ ទេវវរេន ចក្ខុមា អត្ថំ សមេក្ខិត្វា តទា នរុត្តមោ>
    text <ចង្កមំ មាបយិ លោកនាយកោ សុនិដ្ឋិតំ សព្ពរតននិម្មិតំ។>
  text <១១>
    text <ឥទ្ធី ច អាទេសនានុសាសនី តិបាដិហីរេ ភគវា វសី អហុ>
    text <ចង្កមំ មាបយិ លោកនាយកោ សុនិដ្ឋិតំ សព្ពរតននិម្មិតំ។>
  text <១២>
    text <ទសសហស្សីលោកធាតុយា សិនេរុបព្ពតុត្តមេ>
    text <ថម្ភេវ ទស្សេសិ បដិបាដិយា ចង្កមេ រតនាមយេ។>
  text <១៣>
    text <ទសសហស្សី អតិក្កម្ម ចង្កមំ មាបយី ជិនោ>
    text <សព្ពសោណ្ណមយា បស្សេ ចង្កមេ រតនាមយេ។>
  text <១៤>
    text <តុលាសង្ឃាដានុវគ្គា សោវណ្ណផលកត្ថតា>
    text <វេទិកា សព្ពសោវណ្ណា ទុភតោ បស្សេសុ និម្មិតា។>
  text <១៥>
    text <មណិមុត្តាវាលុកាកិណ្ណា និម្មិតោ រតនាមយោ>
    text <ឱភាសេតិ ទិសា សព្ពា សតរំសីវ ឧគ្គតោ។>
  text <១៦>
    text <តស្មិំ ចង្កមនេ ធីរោ ទ្វត្តិំសវរលក្ខណោ>
    text <វិរោចមានោ សម្ពុទ្ធោ ចង្កមេ ចង្កមី ជិនោ។>
  text <១៧>
    text <ទិព្ពំ មន្ទារវំ បុប្ផំ បទុមំ បារិឆត្តកំ>
    text <ចង្កមនេ ឱកិរន្តិ សព្ពេ ទេវា សមាគតា។>
  text <១៨>
    text <បស្សន្តិ តំ ទេវសង្ឃា ទសសហស្សី បមោទិតា>
    text <នមស្សមានា និបតន្តិ តុដ្ឋហដ្ឋា បមោទិតា។>
  text <១៩>
    text <តាវតិំសា ច យាមា ច តុសិតា ចាបិ ទេវតា>
    text <និម្មានរតិនោ ទេវា យេ ទេវា វសវត្តិនោ>
    text <ឧទគ្គចិត្តា សុមនា បស្សន្តិ លោកនាយកំ។>
  text <២០>
    text <សទេវគន្ធព្ពមនុស្សរក្ខសា នាគា សុបណ្ណា អថ វាបិ កិន្នរា>
    text <បស្សន្តិ តំ លោកហិតានុកម្បកំ នភេវ អច្ចុគ្គតចន្ទមណ្ឌលំ។>
  text <២១>
    text <អាភស្សរា សុភកិណ្ហា វេហប្ផលា អកនិដ្ឋា ច ទេវតា>
    text <សុសុទ្ធសុក្កវត្ថវសនា តិដ្ឋន្តិ បញ្ជលីកតា។>
  text <២២>
    text <មុញ្ចន្តិ បុប្ផំ បន បញ្ចវណ្ណិកំ មន្ទារវំ ចន្ទនចុណ្ណមិស្សិតំ>
    text <ភមេន្តិ ចេលានិ ច អម្ពរេ តទា អហោ ជិនោ លោកហិតានុកម្បកោ។>
  text <២៣>
    text <តុវំ សត្ថា ច កេតូ ច ធជោ យូបោ ច បាណិនំ>
    text <បរាយនោ បតិដ្ឋា ច ទីបោ ច ទ្វិបទុត្តមោ។>
  text <២៤>
    text <ទសសហស្សីលោកធាតុយា ទេវតាយោ មហិទ្ធិកា>
    text <បរិវារេត្វា នមស្សន្តិ តុដ្ឋហដ្ឋា បមោទិតា។>
  text <២៥>
    text <ទេវតា ទេវកញ្ញា ច បសន្នា តុដ្ឋមានសា>
    text <បញ្ចវណ្ណិកបុប្ផេហិ បូជយន្តិ នរាសភំ។>
  text <២៦>
    text <បស្សន្តិ តំ ទេវសង្ឃា បសន្នា តុដ្ឋមានសា>
    text <បញ្ចវណ្ណិកបុប្ផេហិ បូជយន្តិ នរាសភំ។>
  text <២៧>
    text <អហោ អច្ឆរិយំ លោកេ អព្ភុតំ លោមហំសនំ>
    text <ន មេទិសំ ភូតបុព្ពំ អច្ឆេរំ លោមហំសនំ។>
  text <២៨>
    text <សកសកម្ហិ ភវនេ និសីទិត្វាន ទេវតា>
    text <ហសន្តិ តា មហាហសិតំ ទិស្វានច្ឆេរកំ នភេ។>
  text <២៩>
    text <អាកាសដ្ឋា ច ភូមដ្ឋា តិណបន្ថនិវាសិនោ>
    text <កតញ្ជលី នមស្សន្តិ តុដ្ឋហដ្ឋា បមោទិតា។>
  text <៣០>
    text <យេបិ ទីឃាយុកា នាគា បុញ្ញវន្តោ មហិទ្ធិកា>
    text <បមោទិតា នមស្សន្តិ បូជយន្តិ នរុត្តមំ។>
  text <៣១>
    text <សង្គីតិយោ បវត្តេន្តិ អម្ពរេ អនិលញ្ជសេ>
    text <ចម្មនទ្ធានិ វាទេន្តិ ទិស្វានច្ឆេរកំ នភេ។>
  text <៣២>
    text <សង្ខា ច បណវា ចេវ អថោបិ ឌិណ្ឌិមា ពហូ>
    text <អន្តលិក្ខស្មិំ វជ្ជន្តិ ទិស្វានច្ឆេរកំ នភេ។>
  text <៣៣>
    text <អព្ភុតោ វត នោ អជ្ជ ឧប្បជ្ជិ លោមហំសនោ>
    text <ធុវមត្ថសិទ្ធិំ លភាម ខណោ នោ បដិបាទិតោ។>
  text <៣៤>
    text <ពុទ្ធោតិ តេសំ សុត្វាន បីតិ ឧប្បជ្ជិ តាវទេ>
    text <ពុទ្ធោ ពុទ្ធោតិ កថយន្តា តិដ្ឋន្តិ បញ្ជលីកតា។>
  text <៣៥>
    text <ហិង្ការា សាធុការា ច ឧក្កុដ្ឋិ សម្បហំសនំ>
    text <បជា ច វិវិធា គគនេ វត្តេន្តិ បញ្ជលីកតា។>
  text <៣៦>
    text <គាយន្តិ សេឡេន្តិ ច វាទយន្តិ ច ភុជានិ បោថេន្តិ ច នច្ចយន្តិ ច>
    text <មុញ្ចន្តិ បុប្ផំ បន បញ្ចវណ្ណិកំ មន្ទារវំ ចន្ទនចុណ្ណមិស្សិតំ។>
  text <៣៧>
    text <យថា តុយ្ហំ មហាវីរ បាទេសុ ចក្កលក្ខណំ>
    text <ធជវជិរបដាកា វឌ្ឍមានង្កុសាចិតំ។>
  text <៣៨>
    text <រូបេ សីលេ សមាធិម្ហិ បញ្ញាយ ច អសាទិសោ>
    text <វិមុត្តិយា អសមសមោ ធម្មចក្កប្បវត្តនេ។>
  text <៣៩>
    text <ទសនាគពលំ កាយេ តុយ្ហំ បាកតិកំ ពលំ>
    text <ឥទ្ធិពលេន អសមោ ធម្មចក្កប្បវត្តនេ។>
  text <៤០>
    text <ឯវំ សព្ពគុណូបេតំ សព្ពង្គសមុបាគតំ>
    text <មហាមុនិំ ការុណិកំ លោកនាថំ នមស្សថ។>
  text <៤១>
    text <អភិវាទនំ ថោមនញ្ច វន្ទនញ្ច បសំសនំ>
    text <នមស្សនញ្ច បូជញ្ច សព្ពំ អរហសី តុវំ។>
  text <៤២>
    text <យេ កេចិ លោកេ វន្ទនេយ្យា វន្ទនំ អរហន្តិ យេ>
    text <សព្ពសេដ្ឋោ មហាវីរ សទិសោ តេ ន វិជ្ជតិ។>
  text <៤៣>
    text <សារិបុត្តោ មហាបញ្ញោ សមាធិជ្ឈានកោវិទោ>
    text <គិជ្ឈកូដេ ឋិតោយេវ បស្សតិ លោកនាយកំ។>
  text <៤៤>
    text <សុផុល្លំ សាលរាជំវ ចន្ទំវ គគនេ យថា>
    text <មជ្ឈន្ហិកេវ សូរិយំ ឱលោកេសិ នរាសភំ។>
  text <៤៥>
    text <ជលន្តំ ទីបរុក្ខំវ តរុណសូរិយំវ ឧគ្គតំ>
    text <ព្យាមប្បភានុរញ្ជិតំ ធីរំ បស្សតិ លោកនាយកំ។>
  text <៤៦>
    text <បញ្ចន្នំ ភិក្ខុសតានំ កតកិច្ចាន តាទិនំ>
    text <ខីណាសវានំ វិមលានំ ខណេន សន្និបាតយិ។>
  text <៤៧>
    text <លោកប្បសាទនំ នាម បាដិហីរំ និទស្សយិ>
    text <អម្ហេបិ តត្ថ គន្ត្វាន វន្ទិស្សាម មយំ ជិនំ។>
  text <៤៨>
    text <ឯថ សព្ពេ គមិស្សាម បុច្ឆិស្សាម មយំ ជិនំ>
    text <កង្ខំ វិនោទយិស្សាម បស្សិត្វា លោកនាយកំ។>
  text <៤៩>
    text <សាធូតិ តេ បដិស្សុត្វា និបកា សំវុតិន្ទ្រិយា>
    text <បត្តចីវរមាទាយ តរមានា ឧបាគមុំ។>
  text <៥០>
    text <ខីណាសវេហិ វិមលេហិ ទន្តេហិ ឧត្តមេ ទមេ>
    text <សារិបុត្តោ មហាបញ្ញោ ឥទ្ធិយា ឧបសង្កមិ។>
  text <៥១>
    text <តេហិ ភិក្ខូហិ បរិវុតោ សារិបុត្តោ មហាគណី>
    text <លឡន្តោ ទេវោវ គគនេ ឥទ្ធិយា ឧបសង្កមិ។>
  text <៥២>
    text <ឧក្កាសិតញ្ច ខិបិតំ អជ្ឈុបេក្ខិយ សុព្ពតា>
    text <សគារវា សប្បតិស្សា សម្ពុទ្ធំ ឧបសង្កមុំ។>
  text <៥៣>
    text <ឧបសង្កមិត្វា បស្សន្តិ សយម្ភុំ លោកនាយកំ>
    text <នភេ អច្ចុគ្គតំ ធីរំ ចន្ទំវ គគនេ យថា។>
  text <៥៤>
    text <ជលន្តំ ទីបរុក្ខំវ វិជ្ជុំវ គគនេ យថា>
    text <មជ្ឈន្ហិកេវ សូរិយំ បស្សន្តិ លោកនាយកំ។>
  text <៥៥>
    text <បញ្ចភិក្ខុសតា សព្ពេ បស្សន្តិ លោកនាយកំ>
    text <រហទមិវ វិប្បសន្នំ សុផុល្លំ បទុមំ យថា។>
  text <៥៦>
    text <អញ្ជលិំ បគ្គហេត្វាន តុដ្ឋហដ្ឋា បមោទិតា>
    text <នមស្សមានា និបតន្តិ សត្ថុនោ ចក្កលក្ខណេ។>
  text <៥៧>
    text <សារិបុត្តោ មហាបញ្ញោ កោរណ្ឌសមសាទិសោ>
    text <សមាធិជ្ឈានកុសលោ វន្ទតេ លោកនាយកំ។>
  text <៥៨>
    text <គជ្ជិតា កាលមេឃោវ នីលុប្បលសមសាទិសោ>
    text <ឥទ្ធិពលេន អសមោ មោគ្គល្លានោ មហិទ្ធិកោ។>
  text <៥៩>
    text <មហាកស្សបោបិ ច ថេរោ ឧត្តត្តកនកសន្និភោ>
    text <ធុតគុណេ អគ្គនិក្ខិត្តោ ថោមិតោ សត្ថុវណ្ណិតោ។>
  text <៦០>
    text <ទិព្ពចក្ខូនំ យោ អគ្គោ អនុរុទ្ធោ មហាគណី>
    text <ញាតិសេដ្ឋោ ភគវតោ អវិទូរេវ តិដ្ឋតិ។>
  text <៦១>
    text <អាបត្តិអនាបត្តិយា សតេកិច្ឆាយ កោវិទោ>
    text <វិនយេ អគ្គនិក្ខិត្តោ ឧបាលិ សត្ថុវណ្ណិតោ។>
  text <៦២>
    text <សុខុមនិបុណត្ថបដិវិទ្ធោ កថិកានំ បវរោ គណី>
    text <ឥសិ មន្តានិយា បុត្តោ បុណ្ណោ នាមាតិ វិស្សុតោ។>
  text <៦៣>
    text <ឯតេសំ ចិត្តមញ្ញាយ ឱបម្មកុសលោ មុនិ>
    text <កង្ខច្ឆេទោ មហាវីរោ កថេសិ អត្តនោ គុណំ។>
  text <៦៤>
    text <ចត្តារោ តេ អសង្ខេយ្យា កោដិ យេសំ ន នាយតិ>
    text <សត្តកាយោ ច អាកាសោ ចក្កវាឡា ចនន្តកា>
    text <ពុទ្ធញាណំ អប្បមេយ្យំ ន សក្កា ឯតេ វិជានិតុំ។>
  text <៦៥>
    text <កិមេតំ អច្ឆរិយំ លោកេ យំ មេ ឥទ្ធិវិកុព្ពនំ>
    text <អញ្ញេ ពហូ អច្ឆរិយា អព្ភុតា លោមហំសនា។>
  text <៦៦>
    text <យទាហំ តុសិតេ កាយេ សន្តុសិតោ នាមហំ តទា>
    text <ទសសហស្សី សមាគម្ម យាចន្តិ បញ្ជលី មមំ។>
  text <៦៧>
    text <កាលោ ខោ តេ មហាវីរ ឧប្បជ្ជ មាតុកុច្ឆិយំ>
    text <សទេវកំ តារយន្តោ ពុជ្ឈស្សុ អមតំ បទំ។>
  text <៦៨>
    text <តុសិតា កាយា ចវិត្វាន យទា ឱក្កមិ កុច្ឆិយំ>
    text <ទសសហស្សីលោកធាតុ កម្បិត្ថ ធរណី តទា។>
  text <៦៩>
    text <យទាហំ មាតុកុច្ឆិតោ សម្បជានោវ និក្ខមិំ>
    text <សាធុការំ បវត្តេន្តិ ទសសហស្សី បកម្បថ។>
  text <៧០>
    text <ឱក្កន្តិំ មេ សមោ នត្ថិ ជាតិតោ អភិនិក្ខមេ>
    text <សម្ពោធិយំ អហំ សេដ្ឋោ ធម្មចក្កប្បវត្តនេ។>
  text <៧១>
    text <អហោ អច្ឆរិយំ លោកេ ពុទ្ធានំ គុណមហន្តតា>
    text <ទសសហស្សីលោកធាតុ ឆប្បការំ បកម្បថ>
    text <ឱភាសោ ច មហា អាសិ អច្ឆេរំ លោមហំសនំ។>
  text <៧២>
    text <ភគវា តម្ហិ សមយេ លោកជេដ្ឋោ នរាសភោ>
    text <សទេវកំ ទស្សយន្តោ ឥទ្ធិយា ចង្កមី ជិនោ។>
  text <៧៣>
    text <ចង្កមេ ចង្កមន្តោវ កថេសិ លោកនាយកោ>
    text <អន្តរា ន និវត្តេតិ ចតុហត្ថេ ចង្កមេ យថា។>
  text <៧៤>
    text <សារិបុត្តោ មហាបញ្ញោ សមាធិជ្ឈានកោវិទោ>
    text <បញ្ញាយ បារមិប្បត្តោ បុច្ឆតិ លោកនាយកំ។>
  text <៧៥>
    text <កីទិសោ តេ មហាវីរ អភិនីហារោ នរុត្តម>
    text <កម្ហិ កាលេ តយា ធីរ បត្ថិតា ពោធិមុត្តមា។>
  text <៧៦>
    text <ទានំ សីលញ្ច នេក្ខម្មំ បញ្ញាវីរិយញ្ច កីទិសំ>
    text <ខន្តិសច្ចមធិដ្ឋានំ មេត្តុបេក្ខា ច កីទិសា។>
  text <៧៧>
    text <ទស បារមី តយា ធីរ កីទិសី លោកនាយក>
    text <កថំ ឧបបារមី បុណ្ណា បរមត្ថបារមី កថំ។>
  text <៧៨>
    text <តស្ស បុដ្ឋោ វិយាកាសិ ករវីកមធុរគិរោ>
    text <និព្ពាបយន្តោ ហទយំ ហាសយន្តោ សទេវកំ។>
  text <៧៩>
    text <អតីតពុទ្ធានំ ជិនានំ ទេសិតំ និកីលិតំ ពុទ្ធបរម្បរាគតំ>
    text <បុព្ពេនិវាសានុគតាយ ពុទ្ធិយា បកាសយី លោកហិតំ សទេវកេ។>
  text <៨០>
    text <បីតិបាមោជ្ជជននំ សោកសល្លវិនោទនំ>
    text <សព្ពសម្បត្តិបដិលាភំ ចិត្តីកត្វា សុណាថ មេ។>
  text <៨១>
    text <មទនិម្មទនំ សោកនុទំ សំសារបរិមោចនំ>
    text <សព្ពទុក្ខក្ខយំ មគ្គំ សក្កច្ចំ បដិបជ្ជថាតិ។>
  stand <រតនចង្កមនកណ្ឌោ និដ្ឋិតោ។>
