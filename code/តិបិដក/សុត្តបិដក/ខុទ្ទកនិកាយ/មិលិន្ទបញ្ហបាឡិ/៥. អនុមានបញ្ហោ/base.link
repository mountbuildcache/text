text <៥។ អនុមានបញ្ហោ>
  text <១។ ពុទ្ធវគ្គោ>
    text <១។ ទ្វិន្នំ ពុទ្ធានំ អនុប្បជ្ជមានបញ្ហោ>
      text <១>, <ភន្តេ នាគសេន ភាសិតម្បេតំ ភគវតា អដ្ឋានមេតំ ភិក្ខវេ អនវកាសោ យំ ឯកិស្សា លោកធាតុយា ទ្វេ អរហន្តោ សម្មាសម្ពុទ្ធោ អបុព្ពំ អចរិមំ ឧប្បជ្ជេយ្យុំ នេតំ ឋានំ វិជ្ជតីតិ។ ទេសេន្តា ច ភន្តេ នាគសេន សព្ពេបិ តថាគតា សត្តតិំស ពោធិបក្ខិយធម្មេ ទេសេន្តិ កថយមានា ច ចត្តារិ អរិយសច្ចានិ កថេន្តិ សិក្ខាបេន្តា ច តីសុ សិក្ខាសុ សិក្ខាបេន្តិ អនុសាសមានា ច អប្បមាទប្បដិបត្តិយំ អនុសាសន្តិ។ យទិ ភន្តេ នាគសេន សព្ពេសម្បិ តថាគតានំ ឯកា ទេសនា ឯកា កថា ឯកា សិក្ខា ឯកា អនុសិដ្ឋិ កេន ការណេន ទ្វេ តថាគតា ឯកក្ខណេ នុប្បជ្ជន្តិ។ ឯកេនបិ តាវ ពុទ្ធុប្បាទេន អយំ លោកោ ឱភាសជាតោ យទិ ទុតិយោ ពុទ្ធោ ភវេយ្យ ទ្វិន្នំ បភាយ អយំ លោកោ ភិយ្យោសោមត្តាយ ឱភាសជាតោ ភវេយ្យ ឱវទមានា ច ទ្វេ តថាគតា សុខំ ឱវទេយ្យុំ អនុសាសមានា ច សុខំ អនុសាសេយ្យុំ តត្ថ មេ ការណំ ព្រូហិ យថាហំ និស្សំសយោ ភវេយ្យន្តិ។>
      text <អយំ មហារាជ ទសសហស្សី លោកធាតុ ឯកពុទ្ធធារណី ឯកស្សេវ តថាគតស្ស គុណំ ធារេតិ យទិ ទុតិយោ ពុទ្ធោ ឧប្បជ្ជេយ្យ នាយំ ទសសហស្សី លោកធាតុ ធារេយ្យ ចលេយ្យ កម្បេយ្យ នមេយ្យ ឱនមេយ្យ វិនមេយ្យ វិកិរេយ្យ វិធមេយ្យ វិទ្ធំសេយ្យ ន ឋានមុបគច្ឆេយ្យ។>
      text <យថា មហារាជ នាវា ឯកបុរិសសន្ធារណី ភវេយ្យ ឯកស្មិំ បុរិសេ អភិរូឡ្ហេ សា នាវា សមុបាទិកា ភវេយ្យ។ អថ ទុតិយោ បុរិសោ អាគច្ឆេយ្យ តាទិសោ អាយុនា វណ្ណេន វយេន បមាណេន កិសថូលេន សព្ពង្គបច្ចង្គេន សោ តំ នាវំ អភិរូហេយ្យ អបិ នុ សា មហារាជ នាវា ទ្វិន្នម្បិ ធារេយ្យាតិ។ ន ហិ ភន្តេ ចលេយ្យ កម្បេយ្យ នមេយ្យ ឱនមេយ្យ វិនមេយ្យ វិកិរេយ្យ វិធមេយ្យ វិទ្ធំសេយ្យ ន ឋានមុបគច្ឆេយ្យ ឱសីទេយ្យ ឧទកេតិ។ ឯវមេវ ខោ មហារាជ អយំ ទសសហស្សី លោកធាតុ ឯកពុទ្ធធារណី ឯកស្សេវ តថាគតស្ស គុណំ ធារេតិ យទិ ទុតិយោ ពុទ្ធោ ឧប្បជ្ជេយ្យ នាយំ ទសសហស្សី លោកធាតុ ធារេយ្យ ចលេយ្យ កម្បេយ្យ នមេយ្យ ឱនមេយ្យ វិនមេយ្យ វិកិរេយ្យ វិធមេយ្យ វិទ្ធំសេយ្យ ន ឋានមុបគច្ឆេយ្យ។>
      text <យថា វា បន មហារាជ បុរិសោ យាវទត្ថំ ភោជនំ ភុញ្ជេយ្យ ឆាទេន្តំ យាវ កណ្ឋមភិបូរយិត្វា សោ ធាតោ បីណិតោ បរិបុណ្ណោ និរន្តរោ តន្ទិកតោ អនោនមិតទណ្ឌជាតោ បុនទេវ តត្តកំ ភោជនំ ភុញ្ជេយ្យ អបិ នុ ខោ សោ មហារាជ បុរិសោ សុខិតោ ភវេយ្យាតិ។ ន ហិ ភន្តេ សកិំ ភុត្តោវ មរេយ្យាតិ។ ឯវមេវ ខោ មហារាជ អយំ ទសសហស្សី លោកធាតុ ឯកពុទ្ធធារណី ឯកស្សេវ តថាគតស្ស គុណំ ធារេតិ យទិ ទុតិយោ ពុទ្ធោ ឧប្បជ្ជេយ្យ នាយំ ទសសហស្សី លោកធាតុ ធារេយ្យ ចលេយ្យ កម្បេយ្យ នមេយ្យ ឱនមេយ្យ វិនមេយ្យ វិកិរេយ្យ វិធមេយ្យ វិទ្ធំសេយ្យ ន ឋានមុបគច្ឆេយ្យាតិ។>
      text <កិំ នុ ខោ ភន្តេ នាគសេន អតិធម្មភារេន បថវី ចលតីតិ។ ឥធ មហារាជ ទ្វេ សកដា រតនបរិបូរិតា ភវេយ្យុំ យាវ មុខសមា ឯកស្មា សកដតោ រតនំ គហេត្វា ឯកស្មិំ សកដេ អាកិរេយ្យុំ អបិ នុ ខោ តំ មហារាជ សកដំ ទ្វិន្នម្បិ សកដានំ រតនំ ធារេយ្យាតិ។ ន ហិ ភន្តេ នាភិបិ តស្ស ផលេយ្យ អរាបិ តស្ស ភិជ្ជេយ្យុំ នេមិបិ តស្ស ឱបតេយ្យ អក្ខោបិ តស្ស ភិជ្ជេយ្យាតិ។ កិំ នុ ខោ មហារាជ អតិរតនភារេន សកដំ ភិជ្ជតីតិ។ អាម ភន្តេតិ។ ឯវមេវ ខោ មហារាជ អតិធម្មភារេន បថវី ចលតិ។>
      text <អបិ ច មហារាជ ឥមំ ការណំ ពុទ្ធពលបរិទីបនាយ ឱសារិតំ។ អញ្ញម្បិ តត្ថ អភិរូបំ ការណំ សុណោហិ យេន ការណេន ទ្វេ សម្មាសម្ពុទ្ធោ ឯកក្ខណេ នុប្បជ្ជន្តិ។ យទិ មហារាជ ទ្វេ សម្មាសម្ពុទ្ធា ឯកក្ខណេ ឧប្បជ្ជេយ្យុំ តេសំ បរិសាយ វិវាទោ ឧប្បជ្ជេយ្យ តុម្ហាកំ ពុទ្ធោ អម្ហាកំ ពុទ្ធោតិ ឧភតោ បក្ខជាតា ភវេយ្យុំ យថា មហារាជ ទ្វិន្នំ ពលវាមច្ចានំ បរិសាយ វិវាទោ ឧប្បជ្ជេយ្យ តុម្ហាកំ អមច្ចោ អម្ហាកំ អមច្ចោតិ ឧភតោ បក្ខជាតា ហោន្តិ ឯវមេវ ខោ មហារាជ យទិ ទ្វេ សម្មាសម្ពុទ្ធា ឯកក្ខណេ ឧប្បជ្ជេយ្យុំ តេសំ បរិសាយ វិវាទោ ឧប្បជ្ជេយ្យ តុម្ហាកំ ពុទ្ធោ អម្ហាកំ ពុទ្ធោតិ ឧភតោ បក្ខជាតា ភវេយ្យុំ។ ឥទំ តាវ មហារាជ ឯកំ ការណំ យេន ការណេន ទ្វេ សម្មាសម្ពុទ្ធា ឯកក្ខណេ នុប្បជ្ជន្តិ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន ទ្វេ សម្មាសម្ពុទ្ធា ឯកក្ខណេ នុប្បជ្ជន្តិ។ យទិ មហារាជ ទ្វេ សម្មាសម្ពុទ្ធា ឯកក្ខណេ ឧប្បជ្ជេយ្យុំ អគ្គោ ពុទ្ធោតិ យំ វចនំ តំ មិច្ឆា ភវេយ្យ ជេដ្ឋោ ពុទ្ធោតិ យំ វចនំ តំ មិច្ឆា ភវេយ្យ សេដ្ឋោ ពុទ្ធោតិ វិសិដ្ឋោ ពុទ្ធោតិ ឧត្តមោ ពុទ្ធោតិ បវរោ ពុទ្ធោតិ អសមោ ពុទ្ធោតិ អសមសមោ ពុទ្ធោតិ អប្បដិមោ ពុទ្ធោតិ អប្បដិភាគោ ពុទ្ធោតិ អប្បដិបុគ្គលោ ពុទ្ធោតិ យំ វចនំ តំ មិច្ឆា ភវេយ្យ។ ឥទម្បិ ខោ ត្វំ មហារាជ ការណំ អត្ថតោ សម្បដិច្ឆ យេន ការណេន ទ្វេ សម្មាសម្ពុទ្ធា ឯកក្ខណេ នុប្បជ្ជន្តិ។>
      text <អបិ ច ខោ មហារាជ ពុទ្ធានំ ភគវន្តានំ សភាវបកតិ ឯសាយំ ឯកោ យេវ ពុទ្ធោ លោកេ ឧប្បជ្ជតិ។ កស្មា ការណា។ មហន្តតាយ សព្ពញ្ញុពុទ្ធគុណានំ។ អញ្ញម្បិ មហារាជ យំ លោកេ មហន្តំ តំ ឯកំ យេវ ហោតិ។ បថវី មហារាជ មហន្តី សា ឯកា យេវ។ សាគរោ មហន្តោ សោ ឯកោ យេវ។ សិនេរុ គិរិរាជា មហន្តោ សោ ឯកោ យេវ។ អាកាសោ មហន្តោ សោ ឯកោ យេវ។ សក្កោ មហន្តោ សោ ឯកោ យេវ។ មារោ មហន្តោ សោ ឯកោ យេវ។ មហាព្រហ្មា មហន្តោ សោ ឯកោ យេវ។ តថាគតោ អរហំ សម្មាសម្ពុទ្ធោ មហន្តោ សោ ឯកោ យេវ លោកស្មិំ។ យត្ថ តេ ឧប្បជ្ជន្តិ តត្ថ អញ្ញស្ស ឱកាសោ ន ហោតិ តស្មា មហារាជ តថាគតោ អរហំ សម្មាសម្ពុទ្ធោ ឯកោ យេវ លោកស្មិំ ឧប្បជ្ជតីតិ។>
      text <សុកថិតោ ភន្តេ នាគសេន បញ្ហោ ឱបម្មេហិ ការណេហិ។ អនិបុណោបេតំ សុត្វា អត្តមនោ ភវេយ្យ កិំ បន មាទិសោ មហាបញ្ញោ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ទ្វិន្នំ ពុទ្ធានំ អនុប្បជ្ជមានបញ្ហោ បឋមោ។>
    text <២។ គោតមិវត្ថទានបញ្ហោ>
      text <២>, <ភន្តេ នាគសេន ភាសិតម្បេតំ ភគវតា មាតុច្ឆាយ មហាបជាបតិយា គោតមិយា វស្សិកសាដិកាយ ទីយមានាយ សង្ឃេ គោតមិ ទេហិ សង្ឃេ តេ ទិន្នេ អហញ្ចេវ បូជិតោ ភវិស្សាមិ សង្ឃោ ចាតិ។ កិំ នុ ខោ ភន្តេ នាគសេន តថាគតោ សង្ឃរតនតោ ន ភារិកោ ន គរុកោ ន ទក្ខិណេយ្យោ យំ តថាគតោ សកាយ មាតុច្ឆាយ សយំ បិញ្ជិតំ សយំ លុញ្ចិតំ សយំ បោថិតំ សយំ កន្តិតំ សយំ វាយិតំ វស្សិកសាដិកំ អត្តនោ ទីយមានំ សង្ឃស្ស ទាបេសិ។ យទិ ភន្តេ នាគសេន តថាគតោ សង្ឃរតនតោ ឧត្តរោ ភវេយ្យ អធិកោ វា វិសិដ្ឋោ វា មយិ ទិន្នេ មហប្ផលំ ភវិស្សតីតិ ន តថាគតោ មាតុច្ឆាយ សយំ បិញ្ជិតំ សយំ លុញ្ចិតំ សយំ បោថិតំ វស្សិកសាដិកំ សង្ឃេ ទាបេយ្យ យស្មា ច ខោ ភន្តេ នាគសេន តថាគតោ អត្តានំ ន បត្ថយតិ ន ឧបនិស្សយតិ តស្មា តថាគតោ មាតុច្ឆាយ តំ វស្សិកសាដិកំ សង្ឃស្ស ទាបេសីតិ។>
      text <ភាសិតម្បេតំ មហារាជ ភគវតា មាតុច្ឆាយ មហាបជាបតិយា គោតមិយា វស្សិកសាដិកាយ ទីយមានាយ សង្ឃេ គោតមិ ទេហិ សង្ឃេ តេ ទិន្នេ អហញ្ចេវ បូជិតោ ភវិស្សាមិ សង្ឃោ ចាតិ។ តំ បន ន អត្តនោ បតិមាននស្ស អវិបាកតាយ ន អទក្ខិណេយ្យតាយ អបិ ច ខោ មហារាជ ហិតត្ថាយ អនុកម្បាយ អនាគតមទ្ធានំ សង្ឃោ មមច្ចយេន ចិត្តីកតោ ភវិស្សតីតិ វិជ្ជមានេ យេវ គុណេ បរិកិត្តយន្តោ ឯវមាហ សង្ឃេ គោតមិ ទេហិ សង្ឃេ តេ ទិន្នេ អហញ្ចេវ បូជិតោ ភវិស្សាមិ សង្ឃោ ចាតិ។>
      text <យថា មហារាជ បិតា ធរមានោ យេវ អមច្ចភដពលទោវារិកអនីកដ្ឋបារិសជ្ជជនមជ្ឈេ រញ្ញោ សន្តិកេ បុត្តស្ស វិជ្ជមានំ យេវ គុណំ បកិត្តេតិ ឥធ ឋបិតោ អនាគតមទ្ធានំ ជនមជ្ឈេ បូជិតោ ភវិស្សតីតិ។ ឯវមេវ ខោ មហារាជ តថាគតោ ហិតត្ថាយ អនុកម្បាយ អនាគតមទ្ធានំ សង្ឃោ មមច្ចយេន ចិត្តីកតោ ភវិស្សតីតិ វិជ្ជមានេ យេវ គុណេ បកិត្តយន្តោ ឯវមាហ សង្ឃេ គោតមិ ទេហិ សង្ឃេ តេ ទិន្នេ អហញ្ចេវ បុជិតោ ភវិស្សាមិ សង្ឃោ ចាតិ។>
      text <ន ខោ មហារាជ តាវតកេន វស្សិកសាដិកានុប្បទានមត្តកេន សង្ឃោ តថាគតតោ អធិកោ នាម ហោតិ វិសិដ្ឋោ វា។ យថា មហារាជ មាតាបិតរោ បុត្តានំ ឧច្ឆាទេន្តិ បរិមទ្ទន្តិ នហាបេន្តិ សម្ពាហេន្តិ អបិ នុ ខោ មហារាជ តាវតកេន ឧច្ឆាទនបរិមទ្ទននហាបនសម្ពាហនមត្តកេន បុត្តោ មាតាបិតូហិ អធិកោ នាម ហោតិ វិសិដ្ឋោ វាតិ។ ន ហិ ភន្តេ អកាមករណីយា ភន្តេ បុត្តា មាតាបិតូនំ តស្មា មាតាបិតរោ បុត្តានំ ឧច្ឆាទនបរិមទ្ទននហាបនសម្ពាហនំ ករោន្តីតិ។ ឯវមេវ ខោ មហារាជ ន តាវតកេន វស្សិកសាដិកានុប្បទានមត្តកេន សង្ឃោ តថាគតតោ អធិកោ នាម ហោតិ វិសិដ្ឋោ វាតិ។ អបិ ច តថាគតោ អកាមករណីយំ ករោន្តោ មាតុច្ឆាយ តំ វស្សិកសាដិកំ សង្ឃស្ស ទាបេសិ។>
      text <យថា វា បន មហារាជ កោចិទេវ បុរិសោ រញ្ញោ ឧបាយនំ អាហរេយ្យ តំ រាជា ឧបាយនំ អញ្ញតរស្ស ភដស្ស វា ពលស្ស វា សេនាបតិស្ស វា បុរោហិតស្ស វា ទទេយ្យ។ អបិ នុ ខោ សោ មហារាជ បុរិសោ តាវតកេន ឧបាយនបដិលាភមត្តកេន រញ្ញា អធិកោ នាម ហោតិ វិសិដ្ឋោ វាតិ។ ន ហិ ភន្តេ រាជភត្តិកោ ភន្តេ សោ បុរិសោ រាជូបជីវី តដ្ឋានេ ឋបេន្តោ រាជា ឧបាយនំ ទេតីតិ។ ឯវមេវ ខោ មហារាជ ន តាវតកេន វស្សិកសាដិកានុប្បទានមត្តកេន សង្ឃោ តថាគតតោ អធិកោ នាម ហោតិ វិសិដ្ឋោ វា អថ ខោ តថាគតភត្តិកោ តថាគតូបជីវី។ តដ្ឋានេ ឋបេន្តោ តថាគតោ សង្ឃស្ស វស្សិកសាដិកំ ទាបេសិ។>
      text <អបិ ច មហារាជ តថាគតស្ស ឯវំ អហោសិ សភាវបដិបូជនីយោ សង្ឃោ មម សន្តកេន សង្ឃំ បដិបូជេស្សាមីតិ សង្ឃស្ស វស្សិកសាដិកំ ទាបេសិ ន មហារាជ តថាគតោ អត្តនោ យេវ បដិបូជនំ វណ្ណេតិ អថ ខោ យេ លោកេ បដិបូជនារហា តេសម្បិ តថាគតោ បដិបូជនំ វណ្ណេតិ។>
      text <ភាសិតម្បេតំ មហារាជ ភគវតា ទេវាតិទេវេន មជ្ឈិមនិកាយវរលញ្ឆកេ ធម្មទាយាទធម្មបរិយាយេ អប្បិច្ឆប្បដិបត្តិំ បកិត្តយមានេន អសុ យេវ មេ បុរិមោ ភិក្ខុ បុជ្ជតរោ ច បាសំសតរោ ចាតិ។ នត្ថិ មហារាជ ភវេសុ កោចិ សត្តោ តថាគតតោ ទក្ខិណេយ្យោ វា ឧត្តរោ វា អធិកោ វា វិសិដ្ឋោ វា តថាគតោវ ឧត្តរោ អធិកោ វិសិដ្ឋោ។>
      text <ភាសិតម្បេតំ មហារាជ សំយុត្តនិកាយវរេ មាណវគាមិកេន ទេវបុត្តេន ភគវតោ បុរតោ ឋត្វា ទេវមនុស្សមជ្ឈេ>
      block
        text <វិបុលោ រាជគហីយានំ គិរិ សេដ្ឋោ បវុច្ចតិ>
        text <សេតោ ហិមវតំ សេដ្ឋោ អាទិច្ចោ អឃគាមិនំ។>
        text <សមុទ្ទោ ឧទធិនំ សេដ្ឋោ នក្ខត្តានញ្ច ចន្ទិមា>
        text <សទេវកស្ស លោកស្ស ពុទ្ធោ អគ្គោ បវុច្ចតីតិ។>
        text <ឯកោ មនោបសាទោ សរណគមនមញ្ជលិបណាមោ វា>
        text <ឧស្សហតេ តារយិតុំ មារពលនិសូទនេ ពុទ្ធេតិ។>
        text <អារម្ភថ និក្ខមថ យុញ្ជថ ពុទ្ធសាសនេ>
        text <ធុនាថ មច្ចុនោ សេនំ នឡាគារំវ កុញ្ជរោតិ។>
        text <យោ សីលវា ទុស្សីលេសុ ទទាតិ ទានំ ធម្មេន លទ្ធំ សុបសន្នចិត្តោ>
        text <អភិសទ្ទហំ កម្មផលំ ឧឡារំ សា ទក្ខិណា ទាយកតោ វិសុជ្ឈតីតិ។>
        text <ន មេ ទេស្សា ឧភោ បុត្តា មទ្ទី ទេវី ន ទេស្សិយា>
        text <សព្ពញ្ញុតំ បិយំ មយ្ហំ តស្មា បិយេ អទាសហន្តិ។>
        text <សហស្សគ្ឃំ ហិ មំ តាត ព្រាហ្មណស្ស បិតា អទា>
        text <អថោ កណ្ហាជិនំ កញ្ញំ ហត្ថីនញ្ច សតេន ចាតិ។>
        text <ជិឃច្ឆាយ បិបាសាយ អហិទដ្ឋា វិសេន ច>
        text <អគ្គិឧទកសត្តីហិ អកាលេ តត្ថ មីយតិ>
        text <វាតបិត្តេន សេម្ហេន សន្និបាតេនុតូហិ ច>
        text <វិសមោបក្កមកម្មេហិ អកាលេ តត្ថ មីយតីតិ។>
        text <ពហូ ជនេ តារយិត្វា និព្ពុតោ ឧបធិក្ខយេ>
        text <អនុមានេន ញាតព្ពំ អត្ថិ សោ ទ្វិបទុត្តមោតិ។>
        text <កម្មមូលំ គហេត្វាន អាបណំ ឧបគច្ឆថ>
        text <អារម្មណំ កិណិត្វាន តតោ មុច្ចថ មុត្តិយាតិ។>
        text <ន បុប្ផគន្ធោ បដិវាតមេតិ ន ចន្ទនំ តគ្គរមល្លិកា វា>
        text <សតញ្ច គន្ធោ បដិវាតមេតិ សព្ពា ទិសា សប្បុរិសោ បវាយតិ។>
        text <ចន្ទនំ តគរំ វាបិ ឧប្បលំ អថ វស្សិកី>
        text <ឯតេសំ គន្ធជាតានំ សីលគន្ធោ អនុត្តរោ។>
        text <អប្បមត្តោ អយំ គន្ធោ យ្វាយំ តគរចន្ទនំ>
        text <យោ ច សីលវតំ គន្ធោ វាតិ ទេវេសុ ឧត្តមោតិ។>
        text <កម្មមូលំ ជនា ទត្វា គណ្ហន្តិ អមតម្ផលំ>
        text <តេន តេ សុខិតា ហោន្តិ យេ កីតា អមតប្ផលន្តិ។>
        text <យេ កេចិ អគទា លោកេ វិសានំ បដិពាហកា>
        text <ធម្មាគទសមំ នត្ថិ ឯតំ បិវថ ភិក្ខវោតិ។>
        text <យេ កេចិ ឱសធា លោកេ វិជ្ជន្តិ វិវិធា ពហូ>
        text <ធម្មោសធសមំ នត្ថិ ឯតំ បិវថ ភិក្ខវោ។>
        text <ធម្មោសធំ បិវិត្វាន អជរាមរណា សិយុំ>
        text <ភាវយិត្វា ច បស្សិត្វា និព្ពុតា ឧបធិក្ខយេតិ។>
        text <ព្យាធិតំ ជនតំ ទិស្វា អមតាបណំ បសារយិ>
        text <កម្មេន តំ កិណិត្វាន អមតំ អាទេថ ភិក្ខវោតិ។>
        text <ឯវរូបានិ សីលានិ សន្តិ ពុទ្ធស្ស អាបណេ>
        text <កម្មេន តំ កិណិត្វាន រតនំ វោ បិឡន្ធថាតិ។>
        text <សមាធិរតនមាលស្ស កុវិតក្កា ន ជាយរេ>
        text <ន ច វិក្ខិបតេ ចិត្តំ ឯតំ តុម្ហេ បិឡន្ធថាតិ។>
        text <បញ្ញារតនមាលស្ស ន ចិរំ វត្តតេ ភវោ>
        text <ខិប្បំ ផស្សេតិ អមតំ ន ច សោ រោចតេ ភវេតិ។>
        text <មណិមាលាធរំ គេហ ជនោ សាមិំ ឧទិក្ខតិ>
        text <វិមុត្តិរតនមាលន្តុ ឧទិក្ខន្តិ សទេវកាតិ។>
        text <យេ ញាណេន ពុជ្ឈន្តិ អរិយា កតកិច្ចតំ>
        text <តំ ញាណរតនំ លទ្ធុំ វាយមេថ ជិនោរសាតិ។>
        text <បដិសម្ភិទា កិណិត្វាន ញាណេន ផស្សយេយ្យ យោ>
        text <អច្ឆម្ភិតោ អនុព្ពិគ្គោ អតិរោចតិ សទេវកេតិ។>
        text <ពោជ្ឈង្គរតនមាលស្ស ឧដ្ឋហន្តិ សទេវកា>
        text <កម្មេន តំ កិណិត្វាន រតនំ វោ បិឡន្ធថាតិ។>
        text <អាយុ អរោគតា វណ្ណំ សគ្គំ ឧច្ចាកុលីនតា>
        text <អសង្ខតញ្ច អមតំ អត្ថិ សព្ពាបណេ ជិនេ។>
        text <អប្បេន ពហុកេនាបិ កម្មមូលេន គយ្ហតិ>
        text <កិណិត្វា សទ្ធាមូលេន សមិទ្ធា ហោថ ភិក្ខវោតិ។>
        text <វីតរាគា វីតទោសា វីតមោហា អនាសវា>
        text <វីតតណ្ហា អនាទានា ធម្មនគរេ វសន្តិ តេ។>
        text <អារញ្ញិកា ធុតធរា ឈាយិនោ លូខចីវរា>
        text <វិវេកាភិរតា ធីរា ធម្មនគរេ វសន្តិ តេ។>
        text <នេសជ្ជិកា សន្ថតិកា អថោបិ ឋានចង្កមា>
        text <បំសុកូលធរា សព្ពេ ធម្មនគរេ វសន្តិ តេ។>
        text <តិចីវរធរា សន្តា ចម្មខណ្ឌចតុត្ថកា>
        text <រតា ឯកាសនេ វិញ្ញូ ធម្មនគរេ វសន្តិ តេ។>
        text <អប្បិច្ឆា និបកា ធីរា អប្បាហារា អលោលុបា>
        text <លាភាលាភេន សន្តុដ្ឋា ធម្មនគរេ វសន្តិ តេ។>
        text <ឈាយី ឈានរតា ធីរា សន្តចិត្តា សមាហិតា>
        text <អាកិញ្ចញ្ញំ បត្ថយានា ធម្មនគរេ វសន្តិ តេ។>
        text <បដិបន្នា ផលដ្ឋា ច សេក្ខា ផលសមង្គិនោ>
        text <អាសីសកា ឧត្តមត្ថំ ធម្មនគរេ វសន្តិ តេ។>
        text <សោតាបន្នា ច វិមលា សកទាគាមិនោ ច យេ>
        text <អនាគាមី ច អរហន្តោ ធម្មនគរេ វសន្តិ តេ។>
        text <សតិបដ្ឋានកុសលា ពោជ្ឈង្គភាវនារតា>
        text <វិបស្សកា ធម្មធរា ធម្មនគរេ វសន្តិ តេ។>
        text <ឥទ្ធិបាទេសុ កុសលា សមាធិភាវនារតា>
        text <សម្មប្បធានានុយុត្តា ធម្មនគរេ វសន្តិ តេ។>
        text <អភិញ្ញាបារមិប្បត្តា បេត្តិកេ គោចរេ រតា>
        text <អន្តលិក្ខម្ហិ ចរណា ធម្មនគរេ វសន្តិ តេ។>
        text <ឱក្ខិត្តចក្ខូ មិតភាណី គុត្តទ្វារា សុសំវុតា>
        text <សុទន្តា ឧត្តមេ ទម្មេ ធម្មនគរេ វសន្តិ តេ។>
        text <តេវិជ្ជា ឆឡភិញ្ញា ច ឥទ្ធិយា បារមិំ គតា>
        text <បញ្ញាយ បារមិប្បត្តា ធម្មនគរេ វសន្តិ តេតិ។>
        text <យថាបិ នគរំ ទិស្វា សុវិភត្តំ មនោរមំ>
        text <អនុមានេន ជានន្តិ វឌ្ឍកិស្ស មហត្តនំ។>
        text <តថេវ លោកនាថស្ស ទិស្វា ធម្មបុរំ វរំ>
        text <អនុមានេន ជានន្តិ អត្ថិ សោ ភគវា ឥតិ។>
        text <អនុមានេន ជានន្តិ ឩមិំ ទិស្វាន សាគរេ>
        text <យថាយំ ទិស្សតេ ឩមិ មហន្តោ សោ ភវិស្សតិ។>
        text <តថា ពុទ្ធំ សោកនុទំ សព្ពត្ថមបរាជិតំ>
        text <តណ្ហក្ខយមនុប្បត្តំ ភវសំសារមោចនំ។>
        text <អនុមានេន ញាតព្ពំ ឩមិំ ទិស្វា សទេវកេ>
        text <យថា ធម្មូមិវិប្ផារោ អគ្គោ ពុទ្ធោ ភវិស្សតិ។>
        text <អនុមានេន ជានន្តិ ទិស្វា អច្ចុគ្គតំ គិរិំ>
        text <យថា អច្ចុគ្គតោ ឯសោ ហិមវា សោ ភវិស្សតិ។>
        text <តថា ទិស្វា ធម្មគិរិំ សីតីភូតំ និរូបធិំ>
        text <អច្ចុគ្គតំ ភគវតោ អចលំ សុប្បតិដ្ឋិតំ។>
        text <អនុមានេន ញាតព្ពំ ទិស្វាន ធម្មបព្ពតំ>
        text <តថា ហិ សោ មហាវីរោ អគ្គោ ពុទ្ធោ ភវិស្សតិ។>
        text <យថាបិ គជរាជស្ស បទំ ទិស្វាន មានុសា>
        text <អនុមានេន ជានន្តិ មហា ឯសោ គជោ ឥតិ។>
        text <តថេវ ពុទ្ធនាគស្ស បទំ ទិស្វា វិភាវិនោ>
        text <អនុមានេន ជានន្តិ ឧឡារោ សោ ភវិស្សតិ។>
        text <អនុមានេន ជានន្តិ ភីតេ ទិស្វាន កុម្មិគេ>
        text <មិគរាជស្ស សទ្ទេន ភីតាមេ កុម្មិគា ឥតិ។>
        text <តថេវ តិត្ថិយេ ទិស្វា វិត្ថតេ ភីតមានសេ>
        text <អនុមានេន ញាតព្ពំ ធម្មរាជេន គជ្ជិតំ។>
        text <និព្ពុតំ បថវិំ ទិស្វា ហរិតបត្តំ មហោទិកំ>
        text <អនុមានេន ជានន្តិ មហាមេឃេន និព្ពុតំ។>
        text <តថេវិមំ ជនំ ទិស្វា អាមោទិតបមោទិតំ>
        text <អនុមានេន ញាតព្ពំ ធម្មមេឃេន តប្បិតំ។>
        text <លគ្គំ ទិស្វា ភុសំ បង្កំ កលលទ្ទគតំ មហិំ>
        text <អនុមានេន ជានន្តិ វារិក្ខន្ធោ មហា គតោ។>
        text <តថេវិមំ ជនំ ទិស្វា រជបង្កសមោហិតំ>
        text <វហិតំ ធម្មនទិយា វិសដ្ឋំ ធម្មសាគរេ។>
        text <ធម្មាមតគតំ ទិស្វា សទេវកមិមំ មហិំ>
        text <អនុមានេន ញាតព្ពំ ធម្មក្ខន្ធោ មហា គតោ។>
        text <អនុមានេន ជានន្តិ ឃាយិត្វា គន្ធមុត្តមំ>
        text <យថាយំ វាយតេ គន្ធោ ហេស្សន្តិ បុប្ផិតា ទុមា។>
        text <តថេវាយំ សីលគន្ធោ បវាយតិ សទេវកេ>
        text <អនុមានេន ញាតព្ពំ អត្ថិ ពុទ្ធោ អនុត្តរោតិ។>
        text <បស្សតារញ្ញកេ ភិក្ខូ អជ្ឈោគាឡ្ហេ ធុតេ គុណេ>
        text <បុន បស្សតិ គិហី រាជា អនាគាមិផលេ ឋិតេ។>
        text <ឧភោបិ តេ វិលោកេត្វា ឧប្បជ្ជិ សំសយោ មហា>
        text <ពុជ្ឈេយ្យ ចេ គិហី ធម្មេ ធុតង្គំ និប្ផលំ សិយា។>
        text <បរវាទិវាទមថនំ និបុណំ បិដកត្តយេ>
        text <ហន្ទ បុច្ឆេ កថិសេដ្ឋំ សោ មេ កង្ខំ វិនេស្សតីតិ។>
      text <តា ខោ បនេតា មហារាជ មាណវគាមិកេន ទេវបុត្តេន គាថា សុគីតា ន ទុគ្គីតា សុភាសិតា ន ទុព្ភាសិតា អនុមតា ច ភគវតា ននុ មហារាជ ថេរេនបិ សារិបុត្តេន ធម្មសេនាបតិនា ភណិតំ>
      text <ភគវតា ច ភណិតំ ទេវាតិទេវេន ឯកបុគ្គលោ ភិក្ខវេ លោកេ ឧប្បជ្ជមានោ ឧប្បជ្ជតិ ពហុជនហិតាយ ពហុជនសុខាយ លោកានុកម្បាយ អត្ថាយ ហិតាយ សុខាយ ទេវមនុស្សានំ។ កតមោ ឯកបុគ្គលោ។ តថាគតោ អរហំ សម្មាសម្ពុទ្ធោ…បេ។… ទេវមនុស្សានន្តិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <គោតមិវត្ថទានបញ្ហោ ទុតិយោ។>
    text <៣។ គិហិបព្ពជិតសម្មាបដិបត្តិបញ្ហោ>
      text <៣ ភន្តេ នាគសេន ភាសិតម្បេតំ ភគវតា គិហិនោ វាហំ ភិក្ខវេ បព្ពជិតស្ស វា សម្មាបដិបត្តិំ វណ្ណេមិ គិហី វា ភិក្ខវេ បព្ពជិតោ វា សម្មាបដិបន្នោ សម្មាបដិបត្តាធិករណហេតុ អារាធកោ ហោតិ ញាយំ ធម្មំ កុសលន្តិ។ យទិ ភន្តេ នាគសេន គិហី ឱទាតវសនោ កាមភោគី បុត្តទារសម្ពាធសយនំ អជ្ឈាវសន្តោ កាសិកចន្ទនំ បច្ចនុភោន្តោ មាលាគន្ធវិលេបនំ ធារេន្តោ ជាតរូបរជតំ សាទិយន្តោ មណិកុណ្ឌល វិចិត្តមោឡិពទ្ធោ សម្មាបដិបន្នោ អារាធកោ ហោតិ ញាយំ ធម្មំ កុសលំ បព្ពជិតោបិ ភណ្ឌុកាសាវវត្ថវសនោ បរបិណ្ឌមជ្ឈុបគតោ ចតូសុ សីលក្ខន្ធេសុ សម្មាបរិបូរការី ទិយឌ្ឍេសុ សិក្ខាបទសតេសុ សមាទាយ វត្តន្តោ តេរសសុ ធុតគុណេសុ អនវសេសំ វត្តន្តោ សម្មាបដិបន្នោ អារាធកោ ហោតិ ញាយំ ធម្មំ កុសលំ។ តត្ថ ភន្តេ កោ វិសេសោ គិហិនោ វា បព្ពជិតស្ស វា។ អផលំ ហោតិ តបោកម្មំ និរត្ថកា បព្ពជ្ជា។ វញ្ឈា សិក្ខាបទគោបនា មោឃំ ធុតគុណសមាទានំ កិំ តត្ថ ទុក្ខមនុចិណ្ណេន ននុ នាម សុខេនេវ សុខំ អធិគន្តព្ពន្តិ។>
      text <ភាសិតម្បេតំ មហារាជ ភគវតា គិហិនោ វាហំ ភិក្ខវេ បព្ពជិតស្ស វា សម្មាបដិបត្តិំ វណ្ណេមិ គិហី វា ភិក្ខវេ បព្ពជិតោ វា សម្មាបដិបន្នោ សម្មាបដិបត្តាធិករណហេតុ អារាធកោ ហោតិ ញាយំ ធម្មំ កុសលន្តិ។ ឯវមេតំ មហារាជ សម្មាបដិបន្នោវ សេដ្ឋោ បព្ពជិតោបិ មហារាជ បព្ពជិតោម្ហីតិ ន សម្មា បដិបជ្ជេយ្យ អថ ខោ សោ អារកាវ សាមញ្ញា អារកាវ ព្រហ្មញ្ញា បគេវ គិហី ឱទាតវសនោ។ គិហីបិ មហារាជ សម្មាបដិបន្នោ អារាធកោ ហោតិ ញាយំ ធម្មំ កុសលំ បព្ពជិតោបិ មហារាជ សម្មាបដិបន្នោ អារាធកោ ហោតិ ញាយំ ធម្មំ កុសលំ។>
      text <អបិ ច ខោ មហារាជ បព្ពជិតោវ សាមញ្ញស្ស ឥស្សរោ អធិបតិ បព្ពជ្ជា មហារាជ ពហុគុណា អនេកគុណា អប្បមាណគុណា ន សក្កា បព្ពជ្ជាយ គុណំ បរិមាណំ កាតុំ។>
      text <យថា មហារាជ កាមទទស្ស មណិរតនស្ស ន សក្កា ធនេន អគ្ឃោ បរិមាណំ កាតុំ ឯត្តកំ មណិរតនស្ស មូលន្តិ ឯវមេវ ខោ មហារាជ បព្ពជ្ជា ពហុគុណា អនេកគុណា អប្បមាណគុណា ន សក្កា បព្ពជ្ជាយ គុណំ បរិមាណំ កាតុំ។>
      text <យថា វា បន មហារាជ មហាសមុទ្ទេ ឩមិយោ ន សក្កា បរិមាណំ កាតុំ ឯត្តកា មហាសមុទ្ទេ ឩមិយោតិ ឯវមេវ ខោ មហារាជ បព្ពជ្ជា ពហុគុណា អនេកគុណា អប្បមាណគុណា ន សក្កា បព្ពជ្ជាយ គុណំ បរិមាណំ កាតុំ។>
      text <បព្ពជិតស្ស មហារាជ យំ កិញ្ចិ ករណីយំ សព្ពំ តំ ខិប្បមេវ សមិជ្ឈតិ នោ ចិររត្តាយ។ កិំ ការណា។ បព្ពជិតោ មហារាជ អប្បិច្ឆោ ហោតិ សន្តុដ្ឋោ បវិវិត្តោ អសំសដ្ឋោ អារទ្ធវីរិយោ និរាលយោ អនិកេតោ បរិបុណ្ណសីលោ សល្លេខិតាចារោ ធុតប្បដិបត្តិកុសលោ ហោតិ តំ ការណា បព្ពជិតស្ស យំ កិញ្ចិ ករណីយំ សព្ពំ តំ ខិប្បមេវ សមិជ្ឈតិ នោ ចិររត្តាយ។ យថា មហារាជ និគ្គណ្ឋិសមសុធោតឧជុវិមលនារាចោ សុសជ្ជិតោ សម្មា វហតិ ឯវមេវ ខោ មហារាជ បព្ពជិតស្ស យំ កិញ្ចិ ករណីយំ សព្ពំ តំ ខិប្បមេវ សមិជ្ឈតិ នោ ចិររត្តាយាតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <គិហិបព្ពជិតសម្មាបដិបត្តិបញ្ហោ តតិយោ។>
    text <៤។ បដិបទាទោសបញ្ហោ>
      text <៤>, <ភន្តេ នាគសេន យទា ពោធិសត្តោ ទុក្ករការិកំ អកាសិ នេតាទិសោ អញ្ញត្រ អារម្ភោ អហោសិ និក្កមោ កិលេសយុទ្ធំ មច្ចុសេនំ វិធមនំ អាហារបរិគ្គហោ ទុក្ករការិកា ឯវរូបេ បរក្កមេ កិញ្ចិ អស្សាទំ អលភិត្វា តមេវ ចិត្តំ បរិហាបេត្វា ឯវមវោច ន ខោ បនាហំ ឥមាយ កដុកាយ ទុក្ករការិកាយ អធិគច្ឆាមិ ឧត្តរិមនុស្សធម្មំ អលមរិយញាណទស្សនវិសេសំ សិយា នុ ខោ អញ្ញោ មគ្គោ ពោធាយាតិ តតោ និព្ពិន្ទិត្វា អញ្ញេន មគេន សព្ពញ្ញុតំ បត្តោ បុន តាយ បដិបទាយ សាវកេ អនុសាសតិ សមាទបេតិ។>
      text <កេន ន ខោ ភន្តេ នាគសេន ការណេន តថាគតោ យាយ បដិបទាយ អត្តនា និព្ពិន្នោ វិរត្តរូបោ តត្ថ សាវកេ អនុសាសតិ សមាទបេតីតិ។>
      text <តទាបិ មហារាជ ឯតរហិបិ សា យេវ បដិបទា តំ យេវ បដិបទំ បដិបជ្ជិត្វា ពោធិសត្តោ សព្ពញ្ញុតំ បត្តោ។ អបិ ច មហារាជ ពោធិសត្តោ អតិវីរិយំ ករោន្តោ និរវសេសតោ អាហារំ ឧបរុន្ធិ។ តស្ស អាហារូបរោធេន ចិត្តទុព្ពល្យំ ឧប្បជ្ជិ។ សោ តេន ទុព្ពល្យេន នាសក្ខិ សព្ពញ្ញុតំ បាបុណិតុំ សោ មត្តមត្តំ កពឡីការាហារំ សេវន្តោ តាយេវ បដិបទាយ នចិរស្សេវ សព្ពញ្ញុតំ បាបុណិ។ សោ យេវ មហារាជ បដិបទា សព្ពេសំ តថាគតានំ សព្ពញ្ញុតញាណប្បដិលាភាយ។>
      text <យថា មហារាជ សព្ពេសំ សត្តានំ អាហារោ ឧបត្ថម្ភោ អាហារូបនិស្សិតា សព្ពេ សត្តា សុខំ អនុភវន្តិ ឯវមេវ ខោ មហារាជ សា យេវ បដិបទា សព្ពេសំ តថាគតានំ សព្ពញ្ញុតញាណប្បដិលាភាយ នេសោ មហារាជ ទោសោ អារម្ភស្ស ន និក្កមស្ស ន កិលេសយុទ្ធស្ស យេន តថាគតោ តស្មិំ សមយេ ន បាបុណិ សព្ពញ្ញុតញាណំ អថ ខោ អាហារូបរោធស្សេវេសោ ទោសោ សទា បដិយត្តា យេវេសា បដិបទា។>
      text <យថា មហារាជ បុរិសោ អទ្ធានំ អតិវេគេន គច្ឆេយ្យ តេន សោ បក្ខហតោ វា ភវេយ្យ បីឋសប្បី វា អសញ្ចរោ បថវិតលេ។ អបិ នុ ខោ មហារាជ មហាបថវិយា ទោសោ អត្ថិ យេន សោ បុរិសោ បក្ខហតោ អហោសីតិ។ ន ហិ ភន្តេ សទា បដិយត្តា ភន្តេ មហាបថវី កុតោ តស្សា ទោសោ។ វាយាមស្សេវេសោ ទោសោ យេន សោ បុរិសោ បក្ខហតោ អហោសីតិ។ ឯវមេវ ខោ មហារាជ នេសោ ទោសោ អារម្ភស្ស ន និក្កមស្ស ន កិលេសយុទ្ធស្ស យេន តថាគតោ តស្មិំ សមយេ ន បាបុណិ សព្ពញ្ញុតញាណំ អថ ខោ អាហារូបរោធស្សេវេសោ ទោសោ សទា បដិយត្តា យេវេសា បដិបទា។>
      text <យថា វា បន មហារាជ បុរិសោ កិលិដ្ឋំ សាដកំ និវាសេយ្យ ន សោ តំ ធោវាបេយ្យ នេសោ ទោសោ ឧទកស្ស សទា បដិយត្តំ ឧទកំ។ បុរិសស្សេវេសោ ទោសោ។ ឯវមេវ ខោ មហារាជ នេសោ ទោសោ អារម្ភស្ស ន និក្កមស្ស ន កិលេសយុទ្ធស្ស យេន តថាគតោ តស្មិំ សមយេ ន បាបុណិ សព្ពញ្ញុតញាណំ អថ ខោ អាហារូបរោធស្សេវេសោ ទោសោ សទា បដិយត្តា យេវេសា បដិបទា តស្មា តថាគតោ តាយេវ បដិបទាយ សាវកេ អនុសាសតិ សមាទបេតិ ឯវំ ខោ មហារាជ សទា បដិយត្តា អនវជ្ជា សា បដិបទាតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <បដិបទាទោសបញ្ហោ ចតុត្ថោ។>
    text <៥។ ហីនាយាវត្តនបញ្ហោ>
      text <៥>, <ភន្តេ នាគសេន មហន្តំ ឥទំ តថាគតសាសនំ សារំ វរំ សេដ្ឋំ បវរំ អនុបមំ បរិសុទ្ធំ វិមលំ បណ្ឌរំ អនវជ្ជំ ន យុត្តំ គិហិំ តាវតកំ បព្ពជេតុំ គិហី យេវ ឯកស្មិំ ផលេ វិនេត្វា យទា អបុនរាវត្តី ហោតិ តទា សោ បព្ពាជេតព្ពោ។ កិំ ការណា។ ឥមេ ទុជ្ជនា តាវ តត្ថ សាសនេ វិសុទ្ធេ បព្ពជិត្វា បដិនិវត្តិត្វា ហីនាយាវត្តន្តិ តេសំ បច្ចាគមនេន អយំ មហាជនោ ឯវំ វិចិន្តេតិ តុច្ឆកំ វត ភោ ឯតំ សមណស្ស គោតមស្ស សាសនំ ភវិស្សតិ យំ ឥមេ បដិនិវត្តន្តីតិ ឥទមេត្ថ ការណន្តិ។>
      text <យថា មហារាជ តឡាកោ ភវេយ្យ សម្បុណ្ណសុចិវិមលសីតលសលិលោ អថ យោ កោចិ កិលិដ្ឋោ មលកទ្ទមគតោ តំ តឡាកំ គន្ត្វា អនហាយិត្វា កិលិដ្ឋោវ បដិនិវត្តេយ្យ តត្ថ មហារាជ កតមំ ជនោ គរហេយ្យ កិលិដ្ឋំ វា តឡាកំ វាតិ។ កិលិដ្ឋំ ភន្តេ ជនោ គរហេយ្យ អយំ តឡាកំ គន្ត្វា អនហាយិត្វា កិលិដ្ឋោវ បដិនិវត្តោ កិំ ឥមំ អនហាយិតុកាមំ តឡាកោ សយំ នហាបេស្សតិ កោ ទោសោ តឡាកស្សាតិ។ ឯវមេវ ខោ មហារាជ តថាគតោ វិមុត្តិវរសលិលសម្បុណ្ណំ សទ្ធម្មវរតឡាកំ មាបេសិ យេ កេចិ កិលេសមលកិលិដ្ឋា សចេតនា ពុធា តេ ឥធ នហាយិត្វា សព្ពកិលេសេ បវាហយិស្សន្តីតិ។ យទិ កោចិ តំ សទ្ធម្មវរតឡាកំ គន្ត្វា អនហាយិត្វា សកិលេសោវ បដិនិវត្តិត្វា ហីនាយាវត្តតិ តំ យេវ ជនោ គរហិស្សតិ អយំ ជិនសាសនេ បព្ពជិត្វា តត្ថ បតិដ្ឋំ អលភិត្វា ហីនាយាវត្តោ កិំ ឥមំ អប្បដិបជ្ជន្តំ ជិនសាសនំ សយំ ពោធេស្សតិ កោ ទោសោ ជិនសាសនស្សាតិ។>
      text <យថា វា បន មហារាជ បុរិសោ បរមព្យាធិតោ រោគុប្បត្តិកុសលំ អមោឃធុវសិទ្ធកម្មំ ភិសក្កំ សល្លកត្តំ ទិស្វា អតិកិច្ឆាបេត្វា សព្យាធិកោវ បដិនិវត្តេយ្យ តត្ថ កតមំ ជនោ គរហេយ្យ អាតុរំ វា ភិសក្កំ វាតិ។ អាតុរំ ភន្តេ ជនោ គរហេយ្យ អយំ រោគុប្បត្តិកុសលំ អមោឃធុវសិទ្ធកម្មំ ភិសក្កំ សល្លកត្តំ ទិស្វា អតិកិច្ឆាបេត្វា សព្យាធិកោវ បដិនិវត្តោ កិំ ឥមំ អតិកិច្ឆាបេន្តំ ភិសក្កោ សយំ តិកិច្ឆិស្សតិ កោ ទោសោ ភិសក្កស្សាតិ។ ឯវមេវ ខោ មហារាជ តថាគតោ អន្តោសាសនសមុគ្គេ កេវលំ សកលកិលេសព្យាធិវូបសមនសមត្ថំ អមតោសធំ បក្ខិបិ យេ កេចិ កិលេសព្យាធិបីឡិតា សចេតនា ពុធា តេ ឥមំ អមតោសធំ បិវិត្វា សព្ពកិលេសព្យាធិំ វូបសមេស្សន្តីតិ។ យទិ កោចិ យំ អមតោសធំ អបិវិត្វា សកិលេសោវ បដិនិវត្តិត្វា ហីនាយាវត្តតិ តំ យេវ ជនោ គរហិស្សតិ អយំ ជិនសាសនេ បព្ពជិត្វា តត្ថ បតិដ្ឋំ អលភិត្វា ហីនាយាវត្តោ កិំ ឥមំ អប្បដិបជ្ជន្តំ ជិនសាសនំ សយំ ពោធេស្សតិ កោ ទោសោ ជិនសាសនស្សាតិ។>
      text <យថា វា បន មហារាជ ឆាតោ បុរិសោ មហតិមហាបុញ្ញភត្តបរិវេសនំ គន្ត្វា តំ ភត្តំ អភុញ្ជិត្វា ឆាតោវ បដិនិវត្តេយ្យ តត្ថ កតមំ ជនោ គរហេយ្យ ឆាតំ វា បុញ្ញភត្តំ វាតិ។ ឆាតំ ភន្តេ ជនោ គរហេយ្យ អយំ ខុទាបីឡិតោ បុញ្ញភត្តំ បដិលភិត្វា អភុញ្ជិត្វា ឆាតោវ បដិនិវត្តោ កិំ ឥមស្ស អភុញ្ជន្តស្ស ភោជនំ សយំ មុខំ បវិសិស្សតិ កោ ទោសោ ភោជនស្សាតិ។ ឯវមេវ ខោ មហារាជ តថាគតោ អន្តោសាសនសមុគ្គេ បរមបវរំ សន្តំ សិវំ បណីតំ អមតំ បរមមធុរំ កាយគតាសតិភោជនំ ឋបេសិ យេ កេចិ កិលេសឆាតជ្ឈត្តា តណ្ហាបរេតមានសា សចេតនា ពុធា តេ ឥមំ ភោជនំ ភុញ្ជិត្វា កាមរូបារូបភវេសុ សព្ពំ តណ្ហមបនេស្សន្តីតិ។ យទិ កោចិ តំ ភោជនំ អភុញ្ជិត្វា តណ្ហាសិតោវ បដិនិវត្តិត្វា ហីនាយាវត្តតិ តញ្ញេវ ជនោ គរហិស្សតិ អយំ ជិនសាសនេ បព្ពជិត្វា តត្ថ បតិដ្ឋំ អលភិត្វា ហីនាយាវត្តោ កិំ ឥមំ អប្បដិបជ្ជន្តំ ជិនសាសនំ សយំ ពោធេស្សសិ កោ ទោសោ ជិនសាសនស្សាតិ។>
      text <យទិ មហារាជ តថាគតោ គិហិំ យេវ ឯកស្មិំ ផលេ វិនីតំ បព្ពាជេយ្យ ន នាមាយំ បព្ពជ្ជា កិលេសប្បហានាយ វិសុទ្ធិយា វា នត្ថិ បព្ពជ្ជាយ ករណីយំ។ យថា មហារាជ បុរិសោ អនេកសតេន កម្មេន តឡាកំ ខណាបេត្វា បរិសាយ ឯវមនុស្សាវេយ្យ មា មេ ភោន្តោ កេចិ សំកិលិដ្ឋា ឥមំ តឡាកំ ឱតរថ បវាហិតរជោជល្លា បរិសុទ្ធា វិមលមដ្ឋា ឥមំ តឡាកំ ឱតរថាតិ។ អបិ នុ ខោ មហារាជ តេសំ បវាហិតរជោជល្លានំ បរិសុទ្ធានំ វិមលមដ្ឋានំ តេន តឡាកេន ករណីយំ ភវេយ្យាតិ។ ន ហិ ភន្តេ យស្សត្ថាយ តេ តំ តឡាកំ ឧបគច្ឆេយ្យុំ តំ អញ្ញត្រេវ តេសំ កតំ ករណីយំ កិំ តេសំ តេន តឡាកេនាតិ។ ឯវមេវ ខោ មហារាជ យទិ តថាគតោ គិហិំ យេវ ឯកស្មិំ ផលេ វិនីតំ បព្ពាជេយ្យ តត្ថេវ តេសំ កតំ ករណីយំ កិំ តេសំ បព្ពជ្ជាយ។>
      text <យថា វា បន មហារាជ សភាវឥសិភត្តិកោ សុតមន្តបទធរោ អតក្កិកោ រោគុប្បត្តិកុសលោ អមោឃធុវសិទ្ធកម្មោ ភិសក្កោ សល្លកត្តោ សព្ពរោគូបសមភេសជ្ជំ សន្និបាតេត្វា បរិសាយ ឯវមនុស្សាវេយ្យ មា ខោ ភោន្តោ កេចិ សព្យាធិកា មម សន្តិកេ ឧបគច្ឆថ អព្យាធិកា អរោគា មម សន្តិកេ ឧបគច្ឆថាតិ។ អបិ នុ ខោ មហារាជ តេសំ អព្យាធិកានំ អរោគានំ បរិបុណ្ណានំ ឧទគ្គានំ តេន ភិសក្កេន ករណីយំ ភវេយ្យាតិ។ ន ហិ ភន្តេ យស្សត្ថាយ តេ តំ ភិសក្កំ សល្លកត្តំ ឧបគច្ឆេយ្យុំ តំ អញ្ញត្រេវ តេសំ កតំ ករណីយំ កិំ តេសំ តេន ភិសក្កេនាតិ។ ឯវមេវ ខោ មហារាជ យទិ តថាគតោ គិហិំ យេវ ឯកស្មិំ ផលេ វិនីតំ បព្ពាជេយ្យ តត្ថេវ តេសំ កតំ ករណីយំ កិំ តេសំ បព្ពជ្ជាយ។>
      text <យថា វា បន មហារាជ កោចិ បុរិសោ អនេកថាលិបាកសតំ ភោជនំ បដិយាទាបេត្វា បរិសាយ ឯវមនុស្សាវេយ្យ មា មេ ភោន្តោ កេចិ ឆាតា ឥមំ បរិវេសនំ ឧបគច្ឆថ សុភុត្តា តិត្តា សុហិតា ធាតា បីណិតា បរិបុណ្ណា ឥមំ បរិវេសនំ ឧបគច្ឆថាតិ។ អបិ នុ ខោ មហារាជ តេសំ ភុត្តាវីនំ តិត្តានំ សុហិតានំ ធាតានំ បីណិតានំ បរិបុណ្ណានំ តេន ភោជនេន ករណីយំ ភវេយ្យាតិ។ ន ហិ ភន្តេ យស្សត្ថាយ តេ តំ បរិវេសនំ ឧបគច្ឆេយ្យុំ តំ អញ្ញត្រេវ តេសំ កតំ ករណីយំ កិំ តេសំ តាយ បរិវេសនាយាតិ។ ឯវមេវ ខោ មហារាជ យទិ តថាគតោ គិហិំ យេវ ឯកស្មិំ ផលេ វិនីតំ បព្ពាជេយ្យ តត្ថេវ តេសំ កតំ ករណីយំ កិំ តេសំ បព្ពជ្ជាយ។>
      text <អបិ ច មហារាជ យេ ហីនាយាវត្តន្តិ តេ ជិនសាសនស្ស បញ្ច អតុលិយេ គុណេ ទស្សេន្តិ។ កតមេ បញ្ច។ ភូមិមហន្តភាវំ ទស្សេន្តិ បរិសុទ្ធវិមលភាវំ ទស្សេន្តិ បាបេហិ អសំវាសិយភាវំ ទស្សេន្តិ ទុប្បដិវេធភាវំ ទស្សេន្តិ ពហុសំវររក្ខិយភាវំ ទស្សេន្តិ។>
      text <កថំ ភូមិមហន្តភាវំ ទស្សេន្តិ។ យថា មហារាជ បុរិសោ អធនោ ហីនជច្ចោ និព្ពិសេសោ ពុទ្ធិបរិហីនោ មហារជ្ជំ បដិលភិត្វា ន ចិរស្សេវ បរិបតតិ បរិធំសតិ បរិហាយតិ យសតោ ន សក្កោតិ ឥស្សរិយំ សន្ធារេតុំ។ កិំ ការណំ។ មហន្តត្តា ឥស្សរិយស្ស។ ឯវមេវ ខោ មហារាជ យេ កេចិ និព្ពិសេសា អកតបុញ្ញា ពុទ្ធិបរិហីនា ជិនសាសនេ បព្ពជន្តិ តេ តំ បព្ពជ្ជំ បវរុត្តមំ សន្ធារេតុំ អវិសហន្តា ន ចិរស្សេវ ជិនសាសនា បរិបតិត្វា បរិធំសិត្វា បរិហាយិត្វា ហីនាយាវត្តន្តិ ន សក្កោន្តិ ជិនសាសនំ សន្ធារេតុំ។ កិំ ការណំ។ មហន្តត្តា ជិនសាសនភូមិយា។ ឯវំ ភូមិមហន្តភាវំ ទស្សេន្តិ។>
      text <កថំ បរិសុទ្ធវិមលភាវំ ទស្សេន្តិ។ យថា មហារាជ វារិ បោក្ខរបត្តេ វិកិរតិ វិធមតិ វិធំសេតិ ន ឋានមុបគច្ឆតិ នូបលិម្បតិ។ កិំ ការណំ។ បរិសុទ្ធវិមលត្តា បទុមស្ស។ ឯវមេវ ខោ មហារាជ យេ កេចិ សឋា កូដា វង្កា កុដិលា វិសមទិដ្ឋិនោ ជិនសាសនេ បព្ពជន្តិ តេ បរិសុទ្ធវិមលនិក្កណ្ដកបណ្ឌរវរប្បវរសាសនតោ ន ចិរស្សេវ វិកិរិត្វា វិធមិត្វា វិធំសេត្វា អសណ្ឋហិត្វា អនុបលិម្បិត្វា ហីនាយាវត្តន្តិ។ កិំ ការណំ។ បរិសុទ្ធវិមលត្តា ជិនសាសនស្ស។ ឯវំ បរិសុទ្ធវិមលភាវំ ទស្សេន្តិ។>
      text <កថំ បាបេហិ អសំវាសិយភាវំ ទស្សេន្តិ។ យថា មហារាជ មហាសមុទ្ទោ ន មតេន កុណបេន សំវសតិ យំ ហោតិ មហាសមុទ្ទេ មតំ កុណបំ តំ ខិប្បមេវ តីរំ ឧបនេតិ ថលំ វា ឧស្សារេតិ។ កិំ ការណំ។ មហាភូតានំ ភវនត្តា មហាសមុទ្ទស្ស។ ឯវមេវ ខោ មហារាជ យេ កេចិ បាបកា អសំវុតា អហិរិកា អកិរិយា ឱសន្នវីរិយា កុសីតា កិលិដ្ឋា ទុជ្ជនា មនុស្សា ជិនសាសនេ បព្ពជន្តិ តេ ន ចិរស្សេវ ជិនសាសនតោ អរហន្តវិមលខីណាសវមហាភូតភវនតោ និក្ខមិត្វា អសំវសិត្វា ហីនាយាវត្តន្តិ។ កិំ ការណំ។ បាបេហិ អសំវាសិយត្តា ជិនសាសនស្ស។ ឯវំ បាបេហិ អសំវាសិយភាវំ ទស្សេន្តិ។>
      text <កថំ ទុប្បដិវេធភាវំ ទស្សេន្តិ។ យថា មហារាជ យេ កេចិ អឆេកា អសិក្ខិតា អសិប្បិនោ មតិវិប្បហីនា ឥស្សាសា វាលគ្គវេធំ អវិសហន្តា វិគឡន្តិ បក្កមន្តិ។ កិំ ការណំ។ សណ្ហសុខុមទុប្បដិវេធត្តា វាលគ្គស្ស។ ឯវមេវ ខោ មហារាជ យេ កេចិ ទុប្បញ្ញា ជឡា ឯឡមូគា មូឡ្ហា ទន្ធគតិកា ជនា ជិនសាសនេ បព្ពជន្តិ តេ តំ បរមសណ្ហសុខុមចតុសច្ចប្បដិវេធំ បដិវិជ្ឈិតុំ អវិសហន្តា ជិនសាសនា វិគឡិត្វា បក្កមិត្វា ន ចិរស្សេវ ហីនាយាវត្តន្តិ។ កិំ ការណំ។ បរមសណ្ហសុខុមទុប្បដិវេធតាយ សច្ចានំ។ ឯវំ ទុប្បដិវេធភាវំ ទស្សេន្តិ។>
      text <កថំ ពហុសំវររក្ខិយភាវំ ទស្សេន្តិ។ យថា មហារាជ កោចិទេវ បុរិសោ មហតិមហាយុទ្ធភូមិមុបគតោ បរសេនាយ ទិសាវិទិសាហិ សមន្តា បរិវារិតោ សត្តិហត្ថំ ជនមុបេន្តំ ទិស្វា ភីតោ ឱសក្កតិ បដិនិវត្តតិ បលាយតិ។ កិំ ការណំ។ ពហុវិធយុទ្ធមុខរក្ខណភយា។ ឯវមេវ ខោ មហារាជ យេ កេចិ បាបកា អសំវុតា អហិរិកា អកិរិយា អក្ខន្តី ចបលា ចលិតា ឥត្តរា ពាលជនា ជិនសាសនេ បព្ពជន្តិ តេ ពហុវិធំ សិក្ខាបទំ បរិរក្ខិតុំ អវិសហន្តា ឱសក្កិត្វា បដិនិវត្តិត្វា បលាយិត្វា ន ចិរស្សេវ ហីនាយាវត្តន្តិ។ កិំ ការណំ។ ពហុវិធសំវររក្ខិយភាវត្តា ជិនសាសនស្ស។ ឯវំ ពហុវិធសំវររក្ខិយភាវំ ទស្សេន្តិ។>
      text <ថលជុត្តមេបិ មហារាជ វស្សិកាគុម្ពេ កិមិវិទ្ធានិ បុប្ផានិ ហោន្តិ តានិ អង្កុរានិ សង្កុដិតានិ អន្តរា យេវ បរិបតន្តិ ន ច តេសុ បរិបតិតេសុ វស្សិកាគុម្ពោ ហីឡិតោ នាម ហោតិ។ យានិ តត្ថ ឋិតានិ បុប្ផានិ តានិ សម្មា គន្ធេន ទិសាវិទិសំ អភិព្យាបេន្តិ។ ឯវមេវ ខោ មហារាជ យេ តេ ជិនសាសនេ បព្ពជិត្វា ហីនាយាវត្តន្តិ តេ ជិនសាសនេ កិមិវិទ្ធានិ វស្សិកាបុប្ផានិ វិយ វណ្ណគន្ធរហិតា និព្ពណ្ណាការសីលា អភព្ពា វេបុល្លាយ ន ច តេសំ ហីនាយាវត្តនេន ជិនសាសនំ ហីឡិតំ នាម ហោតិ។ យេ តត្ថ ឋិតា ភិក្ខូ តេ សទេវកំ លោកំ សីលវរគន្ធេន អភិព្យាបេន្តិ។>
      text <សាលីនម្បិ មហារាជ និរាតង្កានំ លោហិតកានំ អន្តរេ ករុម្ភកំ នាម សាលិជាតិ ឧប្បជ្ជិត្វា អន្តរា យេវ វិនស្សតិ ន ច តស្សា វិនដ្ឋត្តា លោហិតកសាលី ហីឡិតា នាម ហោន្តិ។ យេ តត្ថ ឋិតា សាលី តេ រាជូបភោគា ហោន្តិ។ ឯវមេវ ខោ មហារាជ យេ តេ ជិនសាសនេ បព្ពជិត្វា ហីនាយាវត្តន្តិ តេ លោហិតកសាលីនមន្តរេ ករុម្ភកា វិយ ជិនសាសនេ ន វឌ្ឍិត្វា វេបុល្លតំ ន បាបុណិត្វា អន្តរា យេវ ហីនាយាវត្តន្តិ ន ច តេសំ ហីនាយាវត្តនេន ជិនសាសនំ ហីឡិតំ នាម ហោតិ។ យេ តត្ថ ឋិតា ភិក្ខូ តេ អរហត្តស្ស អនុច្ឆវិកា ហោន្តិ។>
      text <កាមទទស្សាបិ មហារាជ មណិរតនស្ស ឯកទេសំ កក្កសំ ឧប្បជ្ជតិ ន ច តត្ថ កក្កសុប្បន្នត្តា មណិរតនំ ហីឡិតំ នាម ហោតិ។ យំ តត្ថ បរិសុទ្ធំ មណិរតនស្ស តំ ជនស្ស ហាសករំ ហោតិ។ ឯវមេវ ខោ មហារាជ យេ តេ ជិនសាសនេ បព្ពជិត្វា ហីនាយាវត្តន្តិ កក្កសា តេ ជិនសាសនេ បបដិកា ន ច តេសំ ហីនាយាវត្តនេន ជិនសាសនំ ហីឡិតំ នាម ហោតិ។ យេ តត្ថ ឋិតា ភិក្ខូ តេ ទេវមនុស្សានំ ហាសជនកា ហោន្តិ។>
      text <ជាតិសម្បន្នស្សបិ មហារាជ លោហិតចន្ទនស្ស ឯកទេសំ បូតិកំ ហោតិ អប្បគន្ធំ។ ន តេន លោហិតចន្ទនំ ហីឡិតំ នាម ហោតិ។ យំ តត្ថ អបូតិកំ សុគន្ធំ តំ សមន្តា វិធូបេតិ អភិព្យាបេតិ។ ឯវមេវ ខោ មហារាជ យេ តេ ជិនសាសនេ បព្ពជិត្វា ហីនាយាវត្តន្តិ តេ លោហិតចន្ទនសារន្តរេ បូតិកទេសមិវ ឆឌ្ឌនីយា ជិនសាសនេ ន ច តេសំ ហីនាយាវត្តនេន ជិនសាសនំ ហីឡិតំ នាម ហោតិ។ យេ តត្ថ ឋិតា ភិក្ខូ តេ សទេវកំ លោកំ សីលវរចន្ទនគន្ធេន អនុលិម្បយន្តីតិ។>
      text <សាធុ ភន្តេ នាគសេន តេន តេន អនុច្ឆវិកេន តេន តេន សទិសេន ការណេន និរវជ្ជមនុបាបិតំ ជិនសាសនំ សេដ្ឋភាវេន បរិទីបិតំ ហីនាយាវត្តមានាបិ តេ ជិនសាសនស្ស សេដ្ឋភាវំ យេវ បរិទីបេន្តីតិ។>
      stand <ហីនាយាវត្តនបញ្ហោ បញ្ចមោ។>
    text <៦។ អរហន្តវេទនាវេទិយនបញ្ហោ>
      text <៦>, <ភន្តេ នាគសេន តុម្ហេ ភណថ អរហា ឯកំ វេទនំ វេទយតិ កាយិកំ ន ចេតសិកន្តិ។ កិំ នុ ខោ ភន្តេ នាគសេន អរហតោ ចិត្តំ យំ កាយំ និស្សាយ បវត្តតិ តត្ថ អរហា អនិស្សរោ អស្សាមី អវសវត្តីតិ។ អាម មហារាជាតិ។ ន ខោ ភន្តេ នាគសេន យុត្តមេតំ យំ សោ សកចិត្តស្ស បវត្តមានេ កាយេ អនិស្សរោ ហោតិ អស្សាមី អវសវត្តី សកុណោបិ តាវ ភន្តេ យស្មិំ កុលាវកេ បដិវសតិ តត្ថ សោ ឥស្សរោ ហោតិ សាមី វសវត្តីតិ។>
      text <ទសយិមេ មហារាជ កាយានុគតា ធម្មា ភវេ ភវេ កាយំ អនុធាវន្តិ អនុបរិវត្តន្តិ។ កតមេ ទស។ សីតំ ឧណ្ហំ ជិឃច្ឆា បិបាសា ឧច្ចារោ បស្សាវោ មិទ្ធំ ជរា ព្យាធិ មរណំ។ ឥមេ ខោ មហារាជ ទស កាយានុគតា ធម្មា ភវេ ភវេ កាយំ អនុធាវន្តិ អនុបរិវត្តន្តិ តត្ថ អរហា អនិស្សរោ អស្សាមី អវសវត្តីតិ។>
      text <ភន្តេ នាគសេន កេន ការណេន អរហតោ កាយេ អាណា នប្បវត្តតិ ឥស្សរិយំ វា តត្ថ មេ ការណំ ព្រូហីតិ។ យថា មហារាជ យេ កេចិ បថវិនិស្សិតា សត្តា សព្ពេ តេ បថវិំ និស្សាយ ចរន្តិ វិហរន្តិ វុត្តិំ កប្បេន្តិ អបិ នុ ខោ មហារាជ តេសំ បថវិយា អាណា បវត្តតិ ឥស្សរិយំ វាតិ។ ន ហិ ភន្តេតិ។ ឯវមេវ ខោ មហារាជ អរហតោ ចិត្តំ កាយំ និស្សាយ បវត្តតិ ន ច អរហតោ កាយេ អាណា បវត្តតិ ឥស្សរិយំ វាតិ។>
      text <ភន្តេ នាគសេន កេន ការណេន បុថុជ្ជនោ កាយិកម្បិ ចេតសិកម្បិ វេទនំ វេទយតីតិ។ អភាវិតត្តា មហារាជ ចិត្តស្ស បុថុជ្ជនោ កាយិកម្បិ ចេតសិកម្បិ វេទនំ វេទយតិ។ យថា មហារាជ គោណោ ឆាតោ បរិតសិតោ អពលទុព្ពលបរិត្តកតិណេសុ វា លតាយ វា ឧបនិពទ្ធោ អស្ស យទា សោ គោណោ បរិកុបិតោ ហោតិ តទា សហ ឧបនិពន្ធនេន បក្កមតិ។ ឯវមេវ ខោ មហារាជ អភាវិតចិត្តស្ស វេទនា ឧប្បជ្ជិត្វា ចិត្តំ បរិកោបេតិ ចិត្តំ បរិកុបិតំ កាយំ អាភុជតិ និព្ភុជតិ សម្បរិវត្តកំ ករោតិ។ អថ ខោ សោ អភាវិតចិត្តោ តសតិ រវតិ ភេរវរាវមភិរវតិ ឥទមេត្ថ មហារាជ ការណំ យេន ការណេន បុថុជ្ជនោ កាយិកម្បិ ចេតសិកម្បិ វេទនំ វេទយតីតិ។>
      text <កិំ បន តំ ការណំ យេន ការណេន អរហា ឯកំ វេទនំ វេទយតិ កាយិកំ ន ចេតសិកន្តិ។ អរហតោ មហារាជ ចិត្តំ ភាវិតំ ហោតិ សុភាវិតំ ទន្តំ សុទន្តំ អស្សវំ វចនករំ សោ ទុក្ខាយ វេទនាយ ផុដ្ឋោ សមានោ អនិច្ចន្តិ ទឡ្ហំ គណ្ហាតិ សមាធិថម្ភេ ចិត្តំ ឧបនិពន្ធតិ តស្ស តំ ចិត្តំ សមាធិថម្ភេ ឧបនិពន្ធនំ ន វេធតិ ន ចលតិ ឋិតំ ហោតិ អវិក្ខិត្តំ តស្ស វេទនាវិការវិប្ផារេន កាយោ អាភុជតិ និព្ភុជតិ សម្បរិវត្តតិ ឥទមេត្ថ មហារាជ ការណំ យេន ការណេន អរហា ឯកំ វេទនំ វេទយតិ កាយិកំ ន ចេតសិកន្តិ។>
      text <ភន្តេ នាគសេន តំ នាម លោកេ អច្ឆរិយំ យំ កាយេ ចលមានេ ចិត្តំ ន ចលតិ តត្ថ មេ ការណំ ព្រូហីតិ។ យថា មហារាជ មហតិមហារុក្ខេ ខន្ធសាខាបលាសសម្បន្នេ អនិលពលសមាហតេ សាខា ចលតិ អបិ នុ តស្ស ខន្ធោបិ ចលតីតិ។ ន ហិ ភន្តេតិ។ ឯវមេវ ខោ មហារាជ អរហា ទុក្ខាយ វេទនាយ ផុដ្ឋោ សមានោ អនិច្ចន្តិ ទឡ្ហំ គណ្ហាតិ សមាធិថម្ភេ ចិត្តំ ឧបនិពន្ធតិ តស្ស តំ ចិត្តំ សមាធិថម្ភេ ឧបនិពន្ធនំ ន វេធតិ ន ចលតិ ឋិតំ ហោតិ អវិក្ខិត្តំ តស្ស វេទនាវិការវិប្ផារេន កាយោ អាភុជតិ និព្ភុជតិ សម្បរិវត្តតិ ចិត្តំ បន តស្ស ន វេធតិ ន ចលតិ ខន្ធោ វិយ មហារុក្ខស្សាតិ។ អច្ឆរិយំ ភន្តេ នាគសេន អព្ភុតំ ភន្តេ នាគសេន ន មេ ឯវរូបោ សព្ពកាលិកោ ធម្មបទីបោ ទិដ្ឋបុព្ពោតិ។>
      stand <អរហន្តវេទនាវេទិយនបញ្ហោ ឆដ្ឋោ។>
    text <៧។ អភិសមយន្តរាយករបញ្ហោ>
      text <៧>, <ភន្តេ នាគសេន ឥធ យោ កោចិ គិហី បារាជិកំ អជ្ឈាបន្នោ ភវេយ្យ សោ អបរេន សមយេន បព្ពាជេយ្យ អត្តនាបិ សោ ន ជានេយ្យ គិហិបារាជិកំ អជ្ឈាបន្នោស្មីតិ នបិ តស្ស អញ្ញោ កោចិ អាចិក្ខេយ្យ គិហិបារាជិកំ អជ្ឈាបន្នោសីតិ។ សោ ច តថត្តាយ បដិបជ្ជេយ្យ អបិ នុ តស្ស ធម្មាភិសមយោ ភវេយ្យាតិ។ ន ហិ មហារាជាតិ។ កេន ភន្តេ ការណេនាតិ។ យោ តស្ស ហេតុ ធម្មាភិសមយាយ សោ តស្ស សមុច្ឆិន្នោ តស្មា ធម្មាភិសមយោ ន ភវតីតិ។>
      text <ភន្តេ នាគសេន តុម្ហេ ភណថ ជានន្តស្ស កុក្កុច្ចំ ហោតិ កុក្កុច្ចេ សតិ អាវរណំ ហោតិ អាវដេ ចិត្តេ ធម្មាភិសមយោ ន ហោតីតិ។ ឥមស្ស បន អជានន្តស្ស អកុក្កុច្ចជាតស្ស សន្តចិត្តស្ស វិហរតោ កេន ការណេន ធម្មាភិសមយោ ន ហោតិ វិសមេន វិសមេនេសោ បញ្ហោ គច្ឆតិ ចិន្តេត្វា វិសជ្ជេថាតិ។>
      text <រុហតិ មហារាជ សុកដ្ឋេ សុកលលេ មណ្ឌខេត្តេ សារទំ សុខសយិតំ ពីជន្តិ។ អាម ភន្តេតិ។ អបិ នុ មហារាជ តញ្ញេវ ពីជំ ឃនសេលសិលាតលេ រុហេយ្យាតិ។ ន ហិ ភន្តេតិ។ កិស្ស បន មហារាជ តញ្ញេវ ពីជំ កលលេ រុហតិ កិស្ស ឃនសេលេ ន រុហតីតិ។ នត្ថិ ភន្តេ តស្ស ពីជស្ស រុហនាយ ឃនសេលេ ហេតុ អហេតុនា ពីជំ ន រុហតីតិ។ ឯវមេវ ខោ មហារាជ យេន ហេតុនា តស្ស ធម្មាភិសមយោ ភវេយ្យ សោ តស្ស ហេតុ សមុច្ឆិន្នោ អហេតុនា ធម្មាភិសមយោ ន ហោតិ។>
      text <យថា វា បន មហារាជ ទណ្ឌលេឌ្ឌុលគុឡមុគ្គរា បថវិយា ឋានមុបគច្ឆន្តិ អបិ នុ មហារាជ តេ យេវ ទណ្ឌលេឌ្ឌុលគុឡមុគ្គរា គគនេ ឋានមុបគច្ឆន្តីតិ។ ន ហិ ភន្តេតិ។ កិំ បនេត្ថ មហារាជ ការណំ យេន ការណេន តេ យេវ ទណ្ឌលេឌ្ឌុលគុឡមុគ្គរា បថវិយា ឋានមុបគច្ឆន្តិ កេន ការណេន គគនេ ន តិដ្ឋន្តីតិ។ នត្ថិ ភន្តេ តេសំ ទណ្ឌលេឌ្ឌុលគុឡមុគ្គរានំ បតិដ្ឋានាយ អាកាសេ ហេតុ អហេតុនា ន តិដ្ឋន្តីតិ។ ឯវមេវ ខោ មហារាជ តស្ស តេន ទោសេន អភិសមយហេតុ សមុច្ឆិន្នោ ហេតុសមុគ្ឃាតេ អហេតុនា អភិសមយោ ន ហោតីតិ។>
      text <យថា វា បន មហារាជ ថលេ អគ្គិ ជលតិ អបិ នុ ខោ មហារាជ សោ យេវ អគ្គិ ឧទកេ ជលតីតិ។ ន ហិ ភន្តេតិ។ កិំ បនេត្ថ មហារាជ ការណំ យេន ការណេន សោ យេវ អគ្គិ ថលេ ជលតិ កេន ការណេន ឧទកេ ន ជលតីតិ។ នត្ថិ ភន្តេ អគ្គិស្ស ជលនាយ ឧទកេ ហេតុ អហេតុនា ន ជលតីតិ។ ឯវមេវ ខោ មហារាជ តស្ស តេន ទោសេន អភិសមយហេតុ សមុច្ឆិន្នោ ហេតុសមុគ្ឃាតេ អហេតុនា ធម្មាភិសមយោ ន ហោតីតិ។>
      text <ភន្តេ នាគសេន បុនបេតំ អត្ថំ ចិន្តេហិ ន មេ តត្ថ ចិត្តសញ្ញត្តិ ភវតិ អជានន្តស្ស អសតិ កុក្កុច្ចេ អាវរណំ ហោតីតិ ការណេន មំ សញ្ញាបេហីតិ។ អបិ នុ មហារាជ វិសំ ហលាហលំ អជានន្តេន ខាយិតំ ជីវិតំ ហរតីតិ។ អាម ភន្តេតិ។ ឯវមេវ ខោ មហារាជ អជានន្តេនបិ កតំ បាបំ អភិសមយន្តរាយករំ ហោតិ។>
      text <អបិ នុ មហារាជ អគ្គិ អជានិត្វា អក្កមន្តំ ឌហតីតិ។ អាម ភន្តេតិ។ ឯវមេវ ខោ មហារាជ អជានន្តេនបិ កតំ បាបំ អភិសមយន្តរាយករំ ហោតិ។>
      text <អបិ នុ មហារាជ អជានន្តំ អាសីវិសោ ឌំសិត្វា ជីវិតំ ហរតីតិ។ អាម ភន្តេតិ។ ឯវមេវ ខោ មហារាជ អជានន្តេនបិ កតំ បាបំ អភិសមយន្តរាយករំ ហោតិ។>
      text <ននុ មហារាជ កាលិង្គរាជា សមណកោលញ្ញោ សត្តរតនបរិកិណ្ណោ ហត្ថិរតនមភិរុយ្ហ កុលទស្សនាយ គច្ឆន្តោ អជានន្តោបិ នាសក្ខិ ពោធិមណ្ឌស្ស ឧបរិតោ គន្តុំ ឥទមេត្ថ មហារាជ ការណំ យេន ការណេន អជានន្តេនបិ កតំ បាបំ អភិសមយន្តរាយករំ ហោតីតិ។ ជិនភាសិតំ ភន្តេ នាគសេន ការណំ ន សក្កា បដិក្កោសិតុំ ឯសោវេតស្ស អត្ថោ តថា សម្បដិច្ឆាមីតិ។>
      stand <អភិសមយន្តរាយករបញ្ហោ សត្តមោ។>
    text <៨។ ទុស្សីលបញ្ហោ>
      text <៨>, <ភន្តេ នាគសេន គិហិទុស្សីលស្ស ច សមណទុស្សីលស្ស ច កោ វិសេសោ កិំ នានាករណំ ឧភោបេតេ សមសមគតិកា ឧភិន្នម្បិ សមសមោ វិបាកោ ហោតិ ឧទាហុ កិញ្ចិ នានាការណំ អត្ថីតិ។>
      text <ទស យិមេ មហារាជ គុណា សមណទុស្សីលស្ស គិហិទុស្សីលតោ វិសេសេន អតិរេកា ទសហិ ច ការណេហិ ឧត្តរិំ ទក្ខិណំ វិសោធេតិ។>
      text <កតមេ ទស គុណា សមណទុស្សីលស្ស គិហិទុស្សីលតោ វិសេសេន អតិរេកា។ ឥធ មហារាជ សមណទុស្សីលោ ពុទ្ធេ សគារវោ ហោតិ ធម្មេ សគារវោ ហោតិ សង្ឃេ សគារវោ ហោតិ សព្រហ្មចារីសុ សគារវោ ហោតិ ឧទ្ទេសបរិបុច្ឆាយ វាយមតិ សវនពហុលោ ហោតិ ភិន្នសីលោបិ មហារាជ ទុស្សីលោ បរិសគតោ អាកប្បំ ឧបដ្ឋបេតិ គរហភយា កាយិកំ វាចសិកំ រក្ខតិ បធានាភិមុខញ្ចស្ស ហោតិ ចិត្តំ ភិក្ខុសាមញ្ញំ ឧបគតោ ហោតិ។ ករោន្តោបិ មហារាជ សមណទុស្សីលោ បាបំ បដិច្ឆន្នំ អាចរតិ។ យថា មហារាជ ឥត្ថី សបតិកា និលីយិត្វា រហស្សេនេវ បាបមាចរតិ ឯវមេវ ខោ មហារាជ ករោន្តោបិ សមណទុស្សីលោ បាបំ បដិច្ឆន្នំ អាចរតិ។ ឥមេ ខោ មហារាជ ទស គុណា សមណទុស្សីលស្ស គិហិទុស្សីលតោ វិសេសេន អតិរេកា។>
      text <កតមេហិ ទសហិ ការណេហិ ឧត្តរិំ ទក្ខិណំ វិសោធេតិ។ អនវជ្ជកវចធារណតាយបិ ទក្ខិណំ វិសោធេតិ ឥសិសាមញ្ញភណ្ឌុលិង្គធារណតោបិ ទក្ខិណំ វិសោធេតិ សង្ឃសមយមនុប្បវិដ្ឋតាយបិ ទក្ខិណំ វិសោធេតិ ពុទ្ធធម្មសង្ឃសរណគតតាយបិ ទក្ខិណំ វិសោធេតិ បធានាសយនិកេតវាសិតាយបិ ទក្ខិណំ វិសោធេតិ ជិនសាសនធរ បរិយេសនតោបិ ទក្ខិណំ វិសោធេតិ បវរធម្មទេសនតោបិ ទក្ខិណំ វិសោធេតិ ធម្មទីបគតិបរាយណតាយបិ ទក្ខិណំ វិសោធេតិ អគ្គោ ពុទ្ធោតិ ឯកន្តឧជុទិដ្ឋិតាយបិ ទក្ខិណំ វិសោធេតិ ឧបោសថសមាទានតោបិ ទក្ខិណំ វិសោធេតិ។ ឥមេហិ ខោ មហារាជ ទសហិ ការណេហិ ឧត្តរិំ ទក្ខិណំ វិសោធេតិ។>
      text <សុវិបន្នោបិ ហិ មហារាជ សមណទុស្សីលោ ទាយកានំ ទក្ខិណំ វិសោធេតិ។ យថា មហារាជ ឧទកំ សុពហលម្បិ កលលកទ្ទមរជោជល្លំ អបនេតិ ឯវមេវ ខោ មហារាជ សុវិបន្នោបិ សមណទុស្សីលោ ទាយកានំ ទក្ខិណំ វិសោធេតិ។>
      text <យថា វា បន មហារាជ ឧណ្ហោទកំ សុកុធិតម្បិ ជ្ជលន្តំ មហន្តំ អគ្គិក្ខន្ធំ និព្ពាបេតិ ឯវមេវ ខោ មហារាជ សុវិបន្នោបិ សមណទុស្សីលោ ទាយកានំ ទក្ខិណំ វិសោធេតិ។>
      text <យថា វា បន មហារាជ ភោជនំ វិរសម្បិ ខុទាទុព្ពល្យំ អបនេតិ ឯវមេវ ខោ មហារាជ សុវិបន្នោបិ សមណទុស្សីលោ ទាយកានំ ទក្ខិណំ វិសោធេតិ។>
      text <ភាសិតម្បេតំ មហារាជ តថាគតេន ទេវាតិទេវេន មជ្ឈិមនិកាយវរលញ្ឆកេ ទក្ខិណវិភង្គេ វេយ្យាករណេ>
      text <អច្ឆរិយំ ភន្តេ នាគសេន អព្ភុតំ ភន្តេ នាគសេន តាវតកំ មយំ បញ្ហំ អបុច្ឆិម្ហ តំ ត្វំ ឱបម្មេហិ ការណេហិ វិភាវេន្តោ អមតមធុរំ សវនូបគំ អកាសិ។ យថា នាម ភន្តេ សូទោ វា សូទន្តេវាសី វា តាវតកំ មំសំ លភិត្វា នានាវិធេហិ សម្ភារេហិ សម្បាទេត្វា រាជូបភោគំ ករោតិ ឯវមេវ ខោ ភន្តេ នាគសេន តាវតកំ មយំ បញ្ហំ អបុច្ឆិម្ហ តំ ត្វំ ឱបម្មេហិ ការណេហិ វិភាវេត្វា អមតមធុរំ សវនូបគំ អកាសីតិ។>
      stand <ទុស្សីលបញ្ហោ អដ្ឋមោ។>
    text <៩។ ឧទកសត្តជីវបញ្ហោ>
      text <៩>, <ភន្តេ នាគសេន ឥមំ ឧទកំ អគ្គិម្ហិ តប្បមានំ ចិច្ចិដាយតិ ចិដិចិដាយតិ សទ្ទាយតិ ពហុវិធំ កិំ នុ ខោ ភន្តេ នាគសេន ឧទកំ ជីវតិ កិំ កីឡមានំ សទ្ទាយតិ ឧទាហុ អញ្ញេន បដិបីឡិតំ សទ្ទាយតីតិ។ ន ហិ មហារាជ ឧទកំ ជីវតិ នត្ថិ ឧទកេ ជីវោ វា សត្តោ វា អបិ ច មហារាជ អគ្គិសន្តាបវេគស្ស មហន្តតាយ ឧទកំ ចិច្ចិដាយតិ ចិដិចិដាយតិ សទ្ទាយតិ ពហុវិធន្តិ។>
      text <ភន្តេ នាគសេន ឥធេកច្ចេ តិត្ថិយា ឧទកំ ជីវតីតិ សីតោទកំ បដិក្ខិបិត្វា ឧទកំ តាបេត្វា វេកតិកវេកតិកំ បរិភុញ្ជន្តិ តេ តុម្ហេ គរហន្តិ បរិភវន្តិ ឯកិន្ទ្រិយំ សមណា សក្យបុត្តិយា ជីវំ វិហេឋេន្តីតិ តំ តេសំ គរហំ បរិភវំ វិនោទេហិ អបនេហិ និច្ឆារេហីតិ។ ន ហិ មហារាជ ឧទកំ ជីវតិ នត្ថិ មហារាជ ឧទកេ ជីវោ វា សត្តោ វា អបិ ច មហារាជ អគ្គិសន្តាបវេគស្ស មហន្តតាយ ឧទកំ ចិច្ចិដាយតិ ចិដិចិដាយតិ សទ្ទាយតិ ពហុវិធំ។>
      text <យថា មហារាជ ឧទកំ សោព្ភសរសរិតទហតឡាកកន្ទរបទរឧទបាននិន្នបោក្ខរណិគតំ វាតាតបវេគស្ស មហន្តតាយ បរិយាទិយតិ បរិក្ខយំ គច្ឆតិ អបិ នុ តត្ថ ឧទកំ ចិច្ចិដាយតិ ចិដិចិដាយតិ សទ្ទាយតិ ពហុវិធន្តិ។ ន ហិ ភន្តេតិ។ យទិ មហារាជ ឧទកំ ជីវេយ្យ តត្ថាបិ ឧទកំ សទ្ទាយេយ្យ ឥមិនាបិ មហារាជ ការណេន ជានាហិ នត្ថិ ឧទកេ ជីវោ វា សត្តោ វា អគ្គិសន្តាបវេគស្ស មហន្តតាយ ឧទកំ ចិច្ចិដាយតិ ចិដិចិដាយតិ សទ្ទាយតិ ពហុវិធន្តិ។>
      text <អបរម្បិ មហារាជ ឧត្តរិំ ការណំ សុណោហិ នត្ថិ ឧទកេ ជីវោ វា សត្តោ វា អគ្គិសន្តាបវេគស្ស មហន្តតាយ ឧទកំ សទ្ទាយតីតិ។ យទា បន មហារាជ ឧទកំ តណ្ឌុលេហិ សម្មិស្សិតំ ភាជនគតំ ហោតិ បិហិតំ ឧទ្ធនេ អឋបិតំ អបិ នុ តត្ថ ឧទកំ សទ្ទាយតីតិ។ ន ហិ ភន្តេ អចលំ ហោតិ សន្តសន្តន្តិ។ តំ យេវ បន មហារាជ ឧទកំ ភាជនគតំ អគ្គិំ ឧជ្ជាលេត្វា ឧទ្ធនេ ឋបិតំ ហោតិ អបិ នុ តត្ថ ឧទកំ អចលំ ហោតិ សន្តសន្តន្តិ។ ន ហិ ភន្តេ ចលតិ ខុព្ភតិ លុឡតិ អាវិលតិ ឩមិជាតំ ហោតិ ឧទ្ធមធោ ទិសាវិទិសំ គច្ឆតិ ឧត្តរតិ បតរតិ ផេណមាលី ហោតីតិ។ កិស្ស បន តំ មហារាជ បាកតិកំ ឧទកំ ន ចលតិ សន្តសន្តំ ហោតិ កិស្ស បន អគ្គិគតំ ចលតិ ខុព្ភតិ លុឡតិ អាវិលតិ ឩមិជាតំ ហោតិ ឧទ្ធមធោ ទិសាវិទិសំ គច្ឆតិ ឧត្តរតិ បតរតិ ផេណមាលី ហោតីតិ។ បាកតិកំ ភន្តេ ឧទកំ ន ចលតិ អគ្គិកតំ បន ឧទកំ អគ្គិសន្តាបវេគស្ស មហន្តតាយ ចិច្ចិដាយតិ ចិដិចិដាយតិ សទ្ទាយតិ ពហុវិធន្តិ។ ឥមិនាបិ មហារាជ ការណេន ជានាហិ នត្ថិ ឧទកេ ជីវោ វា សត្តោ វា អគ្គិសន្តាបវេគស្ស មហន្តតាយ ឧទកំ សទ្ទាយតីតិ។>
      text <អបរម្បិ មហារាជ ឧត្តរំ ការណំ សុណោហិ នត្ថិ ឧទកេ ជីវោ វា សត្តោ វា អគ្គិសន្តាបវេគស្ស មហន្តតាយ ឧទកំ សទ្ទាយតិ។ ហោតិ តំ មហារាជ ឧទកំ ឃរេ ឃរេ ឧទកវារកគតំ បិហិតន្តិ។ អាម ភន្តេតិ។ អបិ នុ តំ មហារាជ ឧទកំ ចលតិ ខុព្ភតិ លុឡតិ អាវិលតិ ឩមិជាតំ ហោតិ ឧទ្ធមធោ ទិសាវិទិសំ គច្ឆតិ ឧត្តរតិ បតរតិ ផេណមាលី ហោតីតិ។ ន ហិ ភន្តេ អចលំ តំ ហោតិ បាកតិកំ ឧទកវារកគតំ ឧទកន្តិ។>
      text <សុតបុព្ពំ បន តយា មហារាជ មហាសមុទ្ទេ ឧទកំ ចលតិ ខុព្ភតិ លុឡតិ អាវិលតិ ឩមិជាតំ ហោតិ ឧទ្ធមធោ ទិសាវិទិសំ គច្ឆតិ ឧត្តរតិ បតរតិ ផេណមាលី ហោតិ ឧស្សក្កិត្វា ឱស្សក្កិត្វា វេលាយ បហរតិ សទ្ទាយតិ ពហុវិធន្តិ។ អាម ភន្តេ សុតបុព្ពំ ឯតំ មយា ទិដ្ឋបុព្ពញ្ច មហាសមុទ្ទេ ឧទកំ ហត្ថសតម្បិ ទ្វេបិ ហត្ថសតានិ គគនេ ឧស្សក្កតីតិ។ កិស្ស មហារាជ ឧទកវារកគតំ ឧទកំ ន ចលតិ ន សទ្ទាយតិ កិស្ស បន មហាសមុទ្ទេ ឧទកំ ចលតិ សទ្ទាយតីតិ។ វាតវេគស្ស មហន្តតាយ ភន្តេ មហាសមុទ្ទេ ឧទកំ ចលតិ សទ្ទាយតិ ឧទកវារកគតំ ឧទកំ អឃដ្ដិតំ កេហិចិ ន ចលតិ ន សទ្ទាយតីតិ។ យថា មហារាជ វាតវេគស្ស មហន្តតាយ មហាសមុទ្ទេ ឧទកំ ចលតិ សទ្ទាយតិ ឯវមេវ អគ្គិសន្តាបវេគស្ស មហន្តតាយ ឧទកំ សទ្ទាយតីតិ។>
      text <ននុ មហារាជ ភេរិបោក្ខរំ សុក្ខំ សុក្ខេន គោចម្មេន ឱនន្ធន្តីតិ។ អាម ភន្តេ។ អបិ នុ មហារាជ ភេរិយា ជីវោ វា សត្តោ វា អត្ថីតិ។ ន ហិ ភន្តេតិ។ កិស្ស បន មហារាជ ភេរី សទ្ទាយតីតិ។ ឥត្ថិយា វា ភន្តេ បុរិសស្ស វា តជ្ជេន វាយាមេនាតិ។ យថា មហារាជ ឥត្ថិយា វា បុរិសស្ស វា តជ្ជេន វាយាមេន ភេរី សទ្ទាយតិ ឯវមេវ អគ្គិសន្តាបវេគស្ស មហន្តតាយ ឧទកំ សទ្ទាយតិ។ ឥមិនាបិ មហារាជ ការណេន ជានាហិ នត្ថិ ឧទកេ ជីវោ វា សត្តោ វា អគ្គិសន្តាបវេគស្ស មហន្តតាយ ឧទកំ សទ្ទាយតីតិ។>
      text <មយ្ហម្បិ តាវ មហារាជ តវ បុច្ឆិតព្ពំ អត្ថិ ឯវមេសោ បញ្ហោ សុវិនិច្ឆិតោ ហោតិ កិំ នុ ខោ មហារាជ សព្ពេហិបិ ភាជនេហិ ឧទកំ តប្បមានំ សទ្ទាយតិ ឧទាហុ ឯកច្ចេហិ យេវ ភាជនេហិ តប្បមានំ សទ្ទាយតីតិ។ ន ហិ ភន្តេ សព្ពេហិបិ ភាជនេហិ ឧទកំ តប្បមានំ សទ្ទាយតិ ឯកច្ចេហិ យេវ ភាជនេហិ ឧទកំ តប្បមានំ សទ្ទាយតីតិ។ តេន ហិ មហារាជ ជហិតោសិ សកសមយំ បច្ចាគតោសិ មម វិសយំ នត្ថិ ឧទកេ ជីវោ វា សត្តោ វា។ យទិ មហារាជ សព្ពេហិបិ ភាជនេហិ ឧទកំ តប្បមានំ សទ្ទាយេយ្យ យុត្តមិទំ ឧទកំ ជីវតីតិ វត្តុំ។ ន ហិ មហារាជ ឧទកំ ទ្វយំ ហោតិ យំ សទ្ទាយតិ តំ ជីវតិ យំ ន សទ្ទាយតិ តំ ន ជីវតីតិ។ យទិ មហារាជ ឧទកំ ជីវេយ្យ មហន្តានំ ហត្ថិនាគានំ ឧស្សន្នកាយានំ បភិន្នានំ សោណ្ឌាយ ឧស្សិញ្ចិត្វា មុខេ បក្ខិបិត្វា កុច្ឆិំ បវេសយន្តានំ តម្បិ ឧទកំ តេសំ ទន្តន្តរេ ចិប្បិយមានំ សទ្ទាយេយ្យ។ ហត្ថសតិកាបិ មហានាវា គរុកា ភារិកា អនេកសតសហស្សភារបរិបូរា មហាសមុទ្ទេ វិចរន្តិ តាហិបិ ចិប្បិយមានំ ឧទកំ សទ្ទាយេយ្យ។ មហតិមហន្តាបិ មច្ឆា អនេកសតយោជនិកកាយា តិមី តិមិង្គលា តិមិរបិង្គលា អព្ភន្តរេ និមុគ្គា មហាសមុទ្ទេ និវាសដ្ឋានតាយ បដិវសន្តា មហាឧទកធារា អាចមន្តិ ធមន្តិ ច តេសម្បិ តំ ទន្តន្តរេបិ ឧទរន្តរេបិ ចិប្បិយមានំ ឧទកំ សទ្ទាយេយ្យ។ យស្មា ច ខោ មហារាជ ឯវរូបេហិ ឯវរូបេហិ មហន្តេហិ បដិបីឡនេហិ បដិបីឡិតំ ឧទកំ ន សទ្ទាយតិ តស្មាបិ នត្ថិ ឧទកេ ជីវោ វា សត្តោ វាតិ ឯវមេតំ មហារាជ ធារេហីតិ។>
      text <សាធុ ភន្តេ នាគសេន ទោសាគតោ បញ្ហោ អនុច្ឆវិកាយ វិភត្តិយា វិភត្តោ យថា នាម ភន្តេ នាគសេន មហគ្ឃំ មណិរតនំ ឆេកំ អាចរិយំ កុសលំ សិក្ខិតំ មណិការំ បាបុណិត្វា កិត្តិំ លភេយ្យ ថោមនំ បសំសំ មុត្តារតនំ វា មុត្តិកំ ទុស្សរតនំ វា ទុស្សិកំ លោហិតចន្ទនំ វា គន្ធិកំ បាបុណិត្វា កិត្តិំ លភេយ្យ ថោមនំ បសំសំ។ ឯវមេវ ខោ ភន្តេ នាគសេន ទោសាគតោ បញ្ហោ អនុច្ឆវិកាយ វិភត្តិយា វិភត្តោ ឯវមេតំ តថា សម្បដិច្ឆាមីតិ។>
      stand <ឧទកសត្តជីវបញ្ហោ នវមោ។>
      stand <ពុទ្ធវគ្គោ បឋមោ។>
      stand <ឥមស្មិំ វគ្គេ នវ បញ្ហា។>
  text <២។ និប្បបញ្ចវគ្គោ>
    text <១។ និប្បបញ្ចបញ្ហោ>
      text <១>, <ភន្តេ នាគសេន ភាសិតម្បេតំ ភគវតា និប្បបញ្ចារាមា ភិក្ខវេ វិហរថ និប្បបញ្ចរតិនោតិ កតមំ តំ និប្បបញ្ចន្តិ។ សោតាបត្តិផលំ មហារាជ និប្បបញ្ចំ សកទាគាមិផលំ និប្បបញ្ចំ អនាគាមិផលំ និប្បបញ្ចំ អរហត្តផលំ និប្បបញ្ចន្តិ។>
      text <យទិ ភន្តេ នាគសេន សោតាបត្តិផលំ និប្បបញ្ចំ សកទាគាមិអនាគាមិអរហត្តផលំ និប្បបញ្ចំ កិស្ស បន ឥមេ ភិក្ខូ ឧទ្ទិសន្តិ បរិបុច្ឆន្តិ សុត្តំ គេយ្យំ វេយ្យាករណំ គាថំ ឧទានំ ឥតិវុត្តកំ ជាតកំ អព្ភុតធម្មំ វេទល្លំ នវកម្មេន បលិពុជ្ឈន្តិ ទានេន ច បូជាយ ច ននុ តេ ជិនប្បដិក្ខិត្តំ កម្មំ ករោតីតិ។>
      text <យេ តេ មហារាជ ភិក្ខូ ឧទ្ទិសន្តិ បរិបុច្ឆន្តិ សុត្តំ គេយ្យំ វេយ្យាករណំ គាថំ ឧទានំ ឥតិវុត្តកំ ជាតកំ អព្ភុតធម្មំ វេទល្លំ នវកម្មេន បលិពុជ្ឈន្តិ ទានេន ច បូជាយ ច សព្ពេ តេ និប្បបញ្ចស្ស បត្តិយា ករោន្តិ។ យេ តេ មហារាជ សភាវបរិសុទ្ធា បុព្ពេ វាសិតវាសនា តេ ឯកចិត្តក្ខណេន និប្បបច ហោន្តិ។ យេ បន តេ ភិក្ខូ មហារជក្ខា តេ ឥមេហិ បយោគេហិ និប្បបញ្ចា ហោន្តិ។>
      text <យថា មហារាជ ឯកោ បុរិសោ ខេត្តេ ពីជំ រោបេត្វា អត្តនោ យថាពលវីរិយេន វិនា បាការវតិយា ធញ្ញំ ឧទ្ធរេយ្យ ឯកោ បុរិសោ ខេត្តេ ពីជំ រោបេត្វា វនំ បវិសិត្វា កដ្ឋញ្ច សាខញ្ច ឆិន្ទិត្វា វតិបាការំ កត្វា ធញ្ញំ ឧទ្ធរេយ្យ។ យា តត្ថ តស្ស វតិបាការបរិយេសនា សា ធញ្ញត្ថាយ។ ឯវមេវ ខោ មហារាជ យេ តេ សភាវបរិសុទ្ធា បុព្ពេ វាសិតវាសនា តេ ឯកចិត្តក្ខណេន និប្បបញ្ចា ហោន្តិ វិនា វតិបាការំ បុរិសោ វិយ ធញ្ញុទ្ធារោ។ យេ បន តេ ភិក្ខូ មហារជក្ខា តេ ឥមេហិ បយោគេហិ និប្បបញ្ចា ហោន្តិ វតិបាការំ កត្វា បុរិសោ វិយ ធញ្ញុទ្ធារោ។>
      text <យថា វា បន មហារាជ បុរិសោ មហតិមហន្តេ អម្ពរុក្ខមត្ថកេ ផលបិណ្ឌិ ភវេយ្យ អថ តត្ថ យោ កោចិ ឥទ្ធិមា អាគន្ត្វា តស្ស ផលំ ហរេយ្យ យោ បន តត្ថ អនិទ្ធិមា សោ កដ្ឋញ្ច វល្លិញ្ច ឆិន្ទិត្វា និស្សេណិំ ពន្ធិត្វា តាយ តំ រុក្ខំ អភិរុហិត្វា ផលំ ហរេយ្យ។ យា តត្ថ តស្ស និស្សេណិបរិយេសនា សា ផលត្ថាយ។ ឯវមេវ ខោ មហារាជ យេ តេ សភាវបរិសុទ្ធា បុព្ពេ វាសិតវាសនា តេ ឯកចិត្តក្ខណេន និប្បបញ្ចា ហោន្តិ ឥទ្ធិមា វិយ រុក្ខផលំ ហរន្តោ។ យេ បន តេ ភិក្ខូ មហារជក្ខា តេ ឥមិនា បយោគេន សច្ចានិ អភិសមេន្តិ និស្សេណិយា វិយ បុរិសោ រុក្ខផលំ ហរន្តោ។>
      text <យថា វា បន មហារាជ ឯកោ បុរិសោ អត្ថករណិកោ ឯកកោ យេវ សាមិកំ ឧបគន្ត្វា អត្ថំ សាធេតិ។ ឯកោ ធនវា ធនវសេន បរិសំ វឌ្ឍេត្វា បរិសាយ អត្ថំ សាធេតិ។ យា តត្ថ តស្ស បរិសបរិយេសនា សា អត្ថត្ថាយ។ ឯវមេវ ខោ មហារាជ យេ តេ សភាវបរិសុទ្ធា បុព្ពេ វាសិតវាសនា តេ ឯកចិត្តក្ខណេន ឆសុ អភិញ្ញាសុ វសិភាវំ បាបុណន្តិ បុរិសោ វិយ ឯកកោ អត្ថសិទ្ធិំ ករោន្តោ។ យេ បន តេ ភិក្ខូ មហារជក្ខា តេ ឥមេហិ បយោគេហិ សាមញ្ញត្ថមភិសាធេន្តិ បរិសាយ វិយ បុរិសោ អត្ថសិទ្ធិំ ករោន្តោ។>
      text <ឧទ្ទេសោបិ មហារាជ ពហុការោ បរិបុច្ឆាបិ ពហុការា នវកម្មម្បិ ពហុការំ ទានម្បិ ពហុការំ បូជាបិ ពហុការា តេសុ តេសុ ករណីយេសុ។ យថា មហារាជ បុរិសោ រាជូបសេវី កតាវី អមច្ចភដពលទោវារិកអនីកដ្ឋបារិសជ្ជជនេហិ តេ តស្ស ករណីយេ អនុប្បត្តេ សព្ពេបិ ឧបការា ហោន្តិ។ ឯវមេវ ខោ មហារាជ ឧទ្ទេសោបិ ពហុការោ បរិបុច្ឆាបិ ពហុការា នវកម្មម្បិ ពហុការំ ទានម្បិ ពហុការំ បូជាបិ ពហុការា តេសុ តេសុ ករណីយេសុ។ យទិ មហារាជ សព្ពេបិ អភិជាតិបរិសុទ្ធា ភវេយ្យុំ អនុសាសនេន ករណីយំ ន ភវេយ្យ។ យស្មា ច ខោ មហារាជ សវនេន ករណីយំ ហោតិ ថេរោ មហារាជ សារិបុត្តោ អបរិមិតមសង្ខេយ្យកប្បំ ឧបាទាយ ឧបចិតកុសលមូលោ បញ្ញាយ កោដិំ គតោ សោបិ វិនា សវនេន នាសក្ខិ អាសវក្ខយំ បាបុណិតុំ។ តស្មា មហារាជ ពហុការំ សវនំ តថា ឧទ្ទេសោបិ បរិបុច្ឆាបិ។ តស្មា ឧទ្ទេសបរិបុច្ឆាបិ និប្បបញ្ចា សង្ខតាតិ។ សុនិជ្ឈាបិតោ ភន្តេ នាគសេន បញ្ហោ ឯវមេតំ តថា សម្បដិច្ឆាមីតិ។>
      stand <និប្បបញ្ចបញ្ហោ បឋមោ។>
    text <២។ ខីណាសវភាវបញ្ហោ>
      text <២>, <ភន្តេ នាគសេន តុម្ហេ ភណថ យោ គិហី អរហត្តំ បត្តោ ទ្វេ វាស្ស គតិយោ ភវន្តិ អនញ្ញា តស្មិំ យេវ ទិវសេ បព្ពជតិ វា បរិនិព្ពាយតិ វា។ ន សោ ទិវសោ សក្កា អតិក្កមេតុន្តិ។ សចេ សោ ភន្តេ នាគសេន តស្មិំ ទិវសេ អាចរិយំ វា ឧបជ្ឈាយំ វា បត្តចីវរំ វា ន លភេថ អបិ នុ ខោ សោ អរហា សយំ វា បព្ពជេយ្យ ទិវសំ វា អតិក្កមេយ្យ អញ្ញោ កោចិ អរហា ឥទ្ធិមា អាគន្ត្វា តំ បព្ពាជេយ្យ វា បរិនិព្ពាយេយ្យ វាតិ។ ន សោ មហារាជ អរហា សយំ បព្ពជេយ្យ សយំ បព្ពជន្តោ ថេយ្យំ អាបជ្ជតិ ន ច ទិវសំ អតិក្កមេយ្យ អញ្ញស្ស អរហន្តស្ស អាគមនំ ភវេយ្យ វា ន វា ភវេយ្យ តស្មិំ យេវ ទិវសេ បរិនិព្ពាយេយ្យាតិ។ តេន ហិ ភន្តេ នាគសេន អរហត្តស្ស សន្តភាវោ វិជហិតោ ហោតិ យេន អធិគតស្ស ជីវិតហារោ ភវតីតិ។>
      text <វិសមំ មហារាជ គិហិលិង្គំ វិសមេ លិង្គេ លិង្គទុព្ពលតាយ អរហត្តំ បត្តោ គិហី តស្មិំ យេវ ទិវសេ បព្ពជតិ វា បរិនិព្ពាយតិ វា។ នេសោ មហារាជ ទោសោ អរហត្តស្ស គិហិលិង្គស្សេវេសោ ទោសោ យទិទំ លិង្គទុព្ពលតា។>
      text <យថា មហារាជ ភោជនំ សព្ពសត្តានំ អាយុបាលកំ ជីវិតរក្ខកំ វិសមកោដ្ឋស្ស មន្ទទុព្ពលគហណិកស្ស អវិបាកេន ជីវិតំ ហរតិ។ នេសោ មហារាជ ទោសោ ភោជនស្ស កោដ្ឋស្សេវេសោ ទោសោ យទិទំ អគ្គិទុព្ពលតា។ ឯវមេវ ខោ មហារាជ វិសមេ លិង្គេ លិង្គទុព្ពលតាយ អរហត្តំ បត្តោ គិហី តស្មិំ យេវ ទិវសេ បព្ពជតិ វា បរិនិព្ពាយតិ វា។ នេសោ មហារាជ ទោសោ អរហត្តស្ស គិហិលិង្គស្សេវេសោ ទោសោ យទិទំ លិង្គទុព្ពលតា។>
      text <យថា វា បន មហារាជ បរិត្តំ តិណសលាកំ ឧបរិ គរុកេ បាសាណេ ឋបិតេ ទុព្ពលតាយ ភិជ្ជិត្វា បតតិ។ ឯវមេវ ខោ មហារាជ អរហត្តំ បត្តោ គិហី តេន លិង្គេន អរហត្តំ ធារេតុំ អសក្កោន្តោ តស្មិំ យេវ ទិវសេ បព្ពជតិ វា បរិនិព្ពាយតិ វា។>
      text <យថា វា បន មហារាជ បុរិសោ អពលោ ទុព្ពលោ និហីនជច្ចោ បរិត្តបុញ្ញោ មហតិមហារជ្ជំ លភិត្វា ខណេន បរិបតតិ បរិធំសតិ ឱសក្កតិ ន សក្កោតិ ឥស្សរិយំ ធារេតុំ ឯវមេវ ខោ មហារាជ អរហត្តំ បត្តោ គិហី តេន លិង្គេន អរហត្តំ ធារេតុំ ន សក្កោតិ តេន ការណេន តស្មិំ យេវ ទិវសេ បព្ពជតិ វា បរិនិព្ពាយតិ វាតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ខីណាសវភាវបញ្ហោ ទុតិយោ។>
    text <៣។ ខីណាសវសតិសម្មោសបញ្ហោ>
      text <៣>, <ភន្តេ នាគសេន អត្ថិ អរហតោ សតិសម្មោសោតិ។ វិគតសតិសម្មោសា ខោ មហារាជ អរហន្តោ នត្ថិ អរហន្តានំ សតិសម្មោសោតិ។ អាបជ្ជេយ្យ បន ភន្តេ អរហា អាបត្តិន្តិ។ អាម មហារាជាតិ។ កិស្មិំ វត្ថុស្មិន្តិ។ កុដិការេ មហារាជ សញ្ចរិត្តេ វិកាលេ កាលសញ្ញាយ បវារិតេ អប្បវារិតសញ្ញាយ អនតិរិត្តេ អតិរិត្តសញ្ញាយាតិ។>
      text <ភន្តេ នាគសេន តុម្ហេ ភណថ យេ អាបត្តិំ អាបជ្ជន្តិ តេ ទ្វីហិ ការណេហិ អាបជ្ជន្តិ អនាទរិយេន វា អជាននេន វាតិ។ អបិ នុ ខោ ភន្តេ អរហតោ អនាទរិយំ ហោតិ យំ អរហា អាបត្តិំ អាបជ្ជតីតិ។ ន ហិ មហារាជាតិ។>
      text <យទិ ភន្តេ នាគសេន អរហា អាបត្តិំ អាបជ្ជតិ នត្ថិ ច អរហតោ អនាទរិយំ តេន ហិ អត្ថិ អរហតោ សតិសម្មោសោតិ។ នត្ថិ មហារាជ អរហតោ សតិសម្មោសោ អាបត្តិញ្ច អរហា អាបជ្ជតីតិ។>
      text <តេន ហិ ភន្តេ ការណេន មំ សញ្ញាបេហិ កិំ តត្ថ ការណន្តិ។ ទ្វេមេ មហារាជ កិលេសា លោកវជ្ជំ បណ្ណត្តិវជ្ជញ្ចាតិ។ កតមំ មហារាជ លោកវជ្ជំ។ ទស អកុសលកម្មបថា ឥទំ វុច្ចតិ លោកវជ្ជំ។ កតមំ បណ្ណត្តិវជ្ជំ។ យំ លោកេ អត្ថិ សមណានំ អននុច្ឆវិកំ អននុលោមិកំ គិហីនំ អនវជ្ជំ។ តត្ថ ភគវា សាវកានំ សិក្ខាបទំ បញ្ញបេតិ យាវជីវំ អនតិក្កមនីយន្តិ។ វិកាលភោជនំ មហារាជ លោកស្ស អនវជ្ជំ តំ ជិនសាសនេ វជ្ជំ។ ភូតគាមវិកោបនំ មហារាជ លោកស្ស អនវជ្ជំ តំ ជិនសាសនេ វជ្ជំ។ ឧទកេ ហស្សធម្មំ មហារាជ លោកស្ស អនវជ្ជំ តំ ជិនសាសនេ វជ្ជំ។ ឥតិ ឯវរូបានិ ឯវរូបានិ មហារាជ ជិនសាសនេ វជ្ជានិ ឥទំ វុច្ចតិ បណ្ណត្តិវជ្ជំ។>
      text <លោកវជ្ជំ អភព្ពោ ខីណាសវោ តំ អជ្ឈាចរិតុំ យំ កិលេសំ បណ្ណត្តិវជ្ជំ តំ អជានន្តោ អាបជ្ជេយ្យ។ អវិសយោ មហារាជ ឯកច្ចស្ស អរហតោ សព្ពំ ជានិតុំ ន ហិ តស្ស ពលំ អត្ថិ សព្ពំ ជានិតុំ។ អនញ្ញាតំ មហារាជ អរហតោ ឥត្ថិបុរិសានំ នាមម្បិ គោត្តម្បិ មគ្គោបិ តស្ស មហិយា អនញ្ញាតោ វិមុត្តិំ យេវ មហារាជ ឯកច្ចោ អរហា ជានេយ្យ ឆឡភិញ្ញោ អរហា សកវិសយំ ជានេយ្យ សព្ពញ្ញូ មហារាជ តថាគតោវ សព្ពំ ជានាតីតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ខីណាសវសតិសម្មោសបញ្ហោ តតិយោ។>
    text <៤។ លោកេ នត្ថិភាវបញ្ហោ>
      text <៤>, <ភន្តេ នាគសេន ទិស្សន្តិ លោកេ ពុទ្ធា ទិស្សន្តិ បច្ចេកពុទ្ធា ទិស្សន្តិ តថាគតស្ស សាវកា ទិស្សន្តិ ចក្កវត្តិរាជានោ ទិស្សន្តិ បទេសរាជានោ ទិស្សន្តិ ទេវមនុស្សា ទិស្សន្តិ សធនា ទិស្សន្តិ អធនា ទិស្សន្តិ សុគតា ទិស្សន្តិ ទុគ្គតា ទិស្សតិ បុរិសស្ស ឥត្ថិលិង្គំ បាតុភូតំ ទិស្សតិ ឥត្ថិយា បុរិសលិង្គំ បាតុភូតំ ទិស្សតិ សុកតំ ទុក្កតំ កម្មំ ទិស្សន្តិ កល្យាណបាបកានំ កម្មានំ វិបាកូបភោគិនោ សត្តា អត្ថិ លោកេ សត្តា អណ្ឌជា ជលាពុជា សំសេទជា ឱបបាតិកា អត្ថិ សត្តា អបទា ទ្វិបទា ចតុប្បទា ពហុប្បទា អត្ថិ លោកេ យក្ខា រក្ខសា កុម្ភណ្ឌា អសុរា ទានវា គន្ធព្ពា បេតា បិសាចា អត្ថិ កិន្នរា មហោរគា នាគា សុបណ្ណា សិទ្ធា វិជ្ជាធរា អត្ថិ ហត្ថី អស្សា គាវោ មហិំសា ឱដ្ឋា គទ្រភា អជា ឯឡកា មិគា សូករា សីហា ព្យគ្ឃា ទីបី អច្ឆា កោកា តរច្ឆា សោណា សិង្គាលា អត្ថិ ពហុវិធា សកុណា អត្ថិ សុវណ្ណំ រជតំ មុត្តា មណិ សង្ខោ សិលា បវាឡំ លោហិតង្កោ មសារគល្លំ វេឡុរិយោ វជិរំ ផលិកំ កាឡលោហំ តម្ពលោហំ វដ្ដលោហំ កំសលោហំ អត្ថិ ខោមំ កោសេយ្យំ កប្បាសិកំ សាណំ ភង្គំ កម្ពលំ អត្ថិ សាលិ វីហិ យវោ កង្គុ កុទ្រូសោ វរកោ គោធូមោ មុគ្គោ មាសោ តិលំ កុលត្ថំ អត្ថិ មូលគន្ធោ សារគន្ធោ ផេគ្គុគន្ធោ តចគន្ធោ បត្តគន្ធោ បុប្ផគន្ធោ ផលគន្ធោ សព្ពគន្ធោ អត្ថិ តិណ លតា គច្ឆ រុក្ខ ឱសធិ វនប្បតិ នទី បព្ពត សមុទ្ទ មច្ឆកច្ឆបា សព្ពំ លោកេ អត្ថិ។ យំ ភន្តេ លោកេ នត្ថិ តំ មេ កថេហីតិ។>
      text <តីណិមានិ មហារាជ លោកេ នត្ថិ។ កតមានិ តីណិ។ សចេតនា វា អចេតនា វា អជរាមរា លោកេ នត្ថិ សង្ខារានំ និច្ចតា នត្ថិ បរមត្ថេន សត្តូបលទ្ធិ នត្ថិ ឥមានិ ខោ មហារាជ តីណិ លោកេ នត្ថីតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <លោកេ នត្ថិភាវបញ្ហោ ចតុត្ថោ។>
    text <៥។ អកម្មជាទិបញ្ហោ>
      text <៥>, <ភន្តេ នាគសេន ទិស្សន្តិ លោកេ កម្មនិព្ពត្តា ទិស្សន្តិ ហេតុនិព្ពត្តា ទិស្សន្តិ ឧតុនិព្ពត្តា យំ លោកេ អកម្មជំ អហេតុជំ អនុតុជំ តំ មេ កថេហីតិ។ ទ្វេមេ មហារាជ លោកស្មិំ អកម្មជា អហេតុជា អនុតុជា។ កតមេ ទ្វេ។ អាកាសោ មហារាជ អកម្មជោ អហេតុជោ អនុតុជោ និព្ពានំ មហារាជ អកម្មជំ អហេតុជំ អនុតុជំ។ ឥមេ ខោ មហារាជ ទ្វេ អកម្មជា អហេតុជា អនុតុជាតិ។>
      text <មា ភន្តេ នាគសេន ជិនវចនំ មក្ខេហិ មា អជានិត្វា បញ្ហំ ព្យាករោហីតិ។ កិំ ខោ មហារាជ អហំ វទាមិ យំ មំ ត្វំ ឯវំ វទេសិ មា ភន្តេ នាគសេន ជិនវចនំ មក្ខេហិ មា អជានិត្វា បញ្ហំ ព្យាករោហីតិ។ ភន្តេ នាគសេន យុត្តមិទំ តាវ វត្តុំ អាកាសោ អកម្មជោ អហេតុជោ អនុតុជោតិ។ អនេកសតេហិ បន ភន្តេ នាគសេន ការណេហិ ភគវតា សាវកានំ និព្ពានស្ស សច្ឆិកិរិយាយ មគ្គោ អក្ខាតោ អថ ច បន ត្វំ ឯវំ វទេសិ អហេតុជំ និព្ពានន្តិ។ សច្ចំ មហារាជ ភគវតា អនេកសតេហិ ការណេហិ សាវកានំ និព្ពានស្ស សច្ឆិកិរិយាយ មគ្គោ អក្ខាតោ ន ច បន និព្ពានស្ស ឧប្បាទាយ ហេតុ អក្ខាតោតិ។>
      text <ឯត្ថ មយំ ភន្តេ នាគសេន អន្ធការតោ អន្ធការតរំ បវិសាម វនតោ វនតរំ បវិសាម គហនតោ គហនតរំ បវិសាម យត្រ ហិ នាម និព្ពានស្ស សច្ឆិកិរិយាយ ហេតុ អត្ថិ តស្ស បន ធម្មស្ស ឧប្បាទាយ ហេតុ នត្ថិ។ យទិ ភន្តេ នាគសេន និព្ពានស្ស សច្ឆិកិរិយាយ ហេតុ អត្ថិ តេន ហិ និព្ពានស្ស ឧប្បាទាយបិ ហេតុ ឥច្ឆិតព្ពោ។>
      text <យថា បន ភន្តេ នាគសេន បុត្តស្ស បិតា អត្ថិ តេន ការណេន បិតុនោបិ បិតា ឥច្ឆិតព្ពោ។ យថា អន្តេវាសិកស្ស អាចរិយោ អត្ថិ តេន ការណេន អាចរិយស្សបិ អាចរិយោ ឥច្ឆិតព្ពោ។ យថា អង្កុរស្ស ពីជំ អត្ថិ តេន ការណេន ពីជស្សបិ ពីជំ ឥច្ឆិតព្ពំ។ ឯវមេវ ខោ ភន្តេ នាគសេន យទិ និព្ពានស្ស សច្ឆិកិរិយាយ ហេតុ អត្ថិ តេន ការណេន និព្ពានស្ស ឧប្បាទាយបិ ហេតុ ឥច្ឆិតព្ពោ។>
      text <យថា រុក្ខស្ស វា លតាយ វា អគ្គេ សតិ តេន ការណេន មជ្ឈម្បិ អត្ថិ មូលម្បិ អត្ថិ។ ឯវមេវ ខោ ភន្តេ នាគសេន យទិ និព្ពានស្ស សច្ឆិកិរិយាយ ហេតុ អត្ថិ តេន ការណេន និព្ពានស្ស ឧប្បាទាយបិ ហេតុ ឥច្ឆិតព្ពោតិ។>
      text <អនុប្បាទនីយំ មហារាជ និព្ពានំ តស្មា ន និព្ពានស្ស ឧប្បាទាយ ហេតុ អក្ខាតោតិ។ ឥង្ឃ ភន្តេ នាគសេន ការណំ ទស្សេត្វា ការណេន មំ សញ្ញាបេហិ យថាហំ ជានេយ្យំ និព្ពានស្ស សច្ឆិកិរិយាយ ហេតុ អត្ថិ និព្ពានស្ស ឧប្បាទាយ ហេតុ នត្ថីតិ។>
      text <តេន ហិ មហារាជ សក្កច្ចំ សោតំ ឱទហ សាធុកំ សុណោហិ វក្ខាមិ តត្ថ ការណំ សក្កុណេយ្យ មហារាជ បុរិសោ បាកតិកេន ពលេន ឥតោ ហិមវន្តំ បព្ពតរាជំ ឧបគន្តុន្តិ។ អាម ភន្តេតិ។ សក្កុណេយ្យ បន សោ មហារាជ បុរិសោ បាកតិកេន ពលេន ហិមវន្តំ បព្ពតរាជំ ឥធ អាហរិតុន្តិ។ ន ហិ ភន្តេតិ។ ឯវមេវ ខោ មហារាជ សក្កា និព្ពានស្ស សច្ឆិកិរិយាយ មគ្គោ អក្ខាតុំ ន សក្កា និព្ពានស្ស ឧប្បាទាយ ហេតុ ទស្សេតុំ។>
      text <សក្កុណេយ្យ មហារាជ បុរិសោ បាកតិកេន ពលេន មហាសមុទ្ទំ នាវាយ ឧត្តរិត្វា បារិមតីរំ គន្តុន្តិ។ អាម ភន្តេតិ។ សក្កុណេយ្យ បន សោ មហារាជ បុរិសោ បាកតិកេន ពលេន មហាសមុទ្ទស្ស បារិមតីរំ ឥធ អាហរិតុន្តិ។ ន ហិ ភន្តេតិ។ ឯវមេវ ខោ មហារាជ សក្កា និព្ពានស្ស សច្ឆិកិរិយាយ មគ្គោ អក្ខាតុំ ន សក្កា និព្ពានស្ស ឧប្បាទាយ ហេតុ ទស្សេតុំ។ កិំ ការណា។ អសង្ខតត្តា ធម្មស្សាតិ។>
      text <អសង្ខតំ ភន្តេ នាគសេន និព្ពានន្តិ។ អាម មហារាជ អសង្ខតំ និព្ពានំ ន កេហិចិ កតំ និព្ពានំ មហារាជ ន វត្តព្ពំ ឧប្បន្នន្តិ វា អនុប្បន្នន្តិ វា ឧប្បាទនីយន្តិ វា អតីតន្តិ វា អនាគតន្តិ វា បច្ចុប្បន្នន្តិ វា ចក្ខុវិញ្ញេយ្យន្តិ វា សោតវិញ្ញេយ្យន្តិ វា ឃានវិញ្ញេយ្យន្តិ វា ជិវ្ហាវិញ្ញេយ្យន្តិ វា កាយវិញ្ញេយ្យន្តិ វាតិ។ យទិ ភន្តេ នាគសេន និព្ពានំ ន ឧប្បន្នំ ន អនុប្បន្នំ ន ឧប្បាទនីយំ ន អតីតំ ន អនាគតំ ន បច្ចុប្បន្នំ ន ចក្ខុវិញ្ញេយ្យំ ន សោតវិញ្ញេយ្យំ ន ឃានវិញ្ញេយ្យំ ន ជិវ្ហាវិញ្ញេយ្យំ ន កាយវិញ្ញេយ្យំ តេន ហិ ភន្តេ នាគសេន តុម្ហេ នត្ថិធម្មំ និព្ពានំ អបទិសថ នត្ថិ និព្ពានន្តិ។ អត្ថិ មហារាជ និព្ពានំ មនោវិញ្ញេយ្យំ និព្ពានំ វិសុទ្ធេន មានសេន បណីតេន ឧជុកេន អនាវរណេន និរាមិសេន សម្មាបដិបន្នោ អរិយសាវកោ និព្ពានំ បស្សតីតិ។>
      text <កីទិសំ បន តំ ភន្តេ និព្ពានំ យំ តំ ឱបម្មេហិ អាទីបនីយំ ការណេហិ មំ សញ្ញាបេហិ យថា អត្ថិធម្មំ ឱបម្មេហិ អាទីបនីយន្តិ។ អត្ថិ មហារាជ វាតោ នាមាតិ។ អាម ភន្តេតិ។ ឥង្ឃ មហារាជ វាតំ ទស្សេហិ វណ្ណតោ វា សណ្ឋានតោ វា អណុំ វា ថូលំ វា ទីឃំ វា រស្សំ វាតិ។ ន សក្កា ភន្តេ នាគសេន វាតោ ឧបទស្សយិតុំ ន សោ វាតោ ហត្ថគ្គហណំ វា និម្មទ្ទនំ វា ឧបេតិ អបិ ច អត្ថិ សោ វាតោតិ។ យទិ មហារាជ ន សក្កា វាតោ ឧបទស្សយិតុំ តេន ហិ នត្ថិ វាតោតិ។ ជានាមហំ ភន្តេ នាគសេន វាតោ អត្ថីតិ មេ ហទយេ អនុបវិដ្ឋំ ន ចាហំ សក្កោមិ វាតំ ឧបទស្សយិតុន្តិ។ ឯវមេវ ខោ មហារាជ អត្ថិ និព្ពានំ ន ច សក្កា និព្ពានំ ឧបទស្សយិតុំ វណ្ណេន វា សណ្ឋានេន វាតិ។ សាធុ ភន្តេ នាគសេន សូបទស្សិតំ ឱបម្មំ សុនិទ្ទិដ្ឋំ ការណំ ឯវមេតំ តថា សម្បដិច្ឆាមិ អត្ថិ និព្ពានន្តិ។>
      stand <អកម្មជាទិបញ្ហោ បញ្ចមោ។>
    text <៦។ កម្មជាទិបញ្ហោ>
      text <៦>, <ភន្តេ នាគសេន កតមេ ឯត្ថ កម្មជា កតមេ ហេតុជា កតមេ ឧតុជា កតមេ ន កម្មជា ន ហេតុជា ន ឧតុជាតិ។ យេ កេចិ មហារាជ សត្តា សចេតនា សព្ពេ តេ កម្មជា អគ្គិ ច សព្ពានិ ច ពីជជាតានិ ហេតុជានិ បថវី ច បព្ពតា ច ឧទកញ្ច វាតោ ច សព្ពេ តេ ឧតុជា អាកាសោ ច និព្ពានញ្ច ឥមេ ទ្វេ អកម្មជា អហេតុជា អនុតុជា។ និព្ពានំ បន មហារាជ ន វត្តព្ពំ កម្មជន្តិ វា ហេតុជន្តិ វា ឧតុជន្តិ វា ឧប្បន្នន្តិ វា អនុប្បន្នន្តិ វា ឧប្បាទនីយន្តិ វា អតីតន្តិ វា អនាគតន្តិ វា បច្ចុប្បន្នន្តិ វា ចក្ខុវិញ្ញេយ្យន្តិ វា សោតវិញ្ញេយ្យន្តិ វា ឃានវិញ្ញេយ្យន្តិ វា ជិវ្ហាវិញ្ញេយ្យន្តិ វា កាយវិញ្ញេយ្យន្តិ វា អបិ ច មហារាជ មនោវិញ្ញេយ្យំ និព្ពានំ យំ សោ សម្មាបដិបន្នោ អរិយសាវកោ វិសុទ្ធេន ញាណេន បស្សតីតិ។ រមណីយោ ភន្តេ នាគសេន បញ្ហោ សុវិនិច្ឆិតោ និស្សំសយោ ឯកន្តគតោ វិមតិ ឧប្បច្ឆិន្នា ត្វំ គណិវរបវរមាសជ្ជាតិ។>
      stand <កម្មជាទិបញ្ហោ ឆដ្ឋោ។>
    text <៧។ យក្ខបញ្ហោ>
      text <៧>, <ភន្តេ នាគសេន អត្ថិ លោកេ យក្ខា នាមាតិ។ អាម មហារាជ អត្ថិ លោកេ យក្ខា នាមាតិ។ ចវន្តិ បន តេ ភន្តេ យក្ខា តម្ហា យោនិយាតិ។ អាម មហារាជ ចវន្តិ តេ យក្ខា តម្ហា យោនិយាតិ។ កិស្ស បន ភន្តេ នាគសេន តេសំ មតានំ យក្ខានំ សរីរំ ន ទិស្សតិ កុណបគន្ធោបិ ន វាយតីតិ។ ទិស្សតិ មហារាជ មតានំ យក្ខានំ សរីរំ កុណបគន្ធោបិ តេសំ វាយតិ មតានំ មហារាជ យក្ខានំ សរីរំ កីដវណ្ណេន វា ទិស្សតិ កិមិវណ្ណេន វា ទិស្សតិ កិបិល្លិកវណ្ណេន វា ទិស្សតិ បដង្គវណ្ណេន វា ទិស្សតិ អហិវណ្ណេន វា ទិស្សតិ វិច្ឆិកវណ្ណេន វា ទិស្សតិ សតបទិវណ្ណេន វា ទិស្សតិ ទិជវណ្ណេន វា ទិស្សតិ មិគវណ្ណេន វា ទិស្សតីតិ។ កោ ហិ ភន្តេ នាគសេន អញ្ញោ ឥទំ បញ្ហំ បុដ្ឋោ វិសជ្ជេយ្យ អញ្ញត្រ តវាទិសេន ពុទ្ធិមតាតិ។>
      stand <យក្ខបញ្ហោ សត្តមោ។>
    text <៨។ អនវសេសសិក្ខាបទបញ្ហោ>
      text <៨>, <ភន្តេ នាគសេន យេ តេ អហេសុំ តិកិច្ឆកានំ បុព្ពកា អាចរិយា សេយ្យថិទំ នារទោ ធម្មន្តរី អង្គិរសោ កបិលោ កណ្ឌរគ្គិ សាមោ អតុលោ បុព្ពកច្ចាយនោ សព្ពេបេតេ អាចរិយា សកិំ យេវ រោគុប្បត្តិញ្ច និទានញ្ច សភាវញ្ច សមុដ្ឋានញ្ច តិកិច្ឆញ្ច កិរិយញ្ច សិទ្ធាសិទ្ធញ្ច សព្ពំ តំ និរវសេសំ ជានិត្វា ឥមស្មិំ កាយេ ឯត្តកា រោគា ឧប្បជ្ជិស្សន្តីតិ ឯកប្បហារេន កលាបគ្គាហំ ករិត្វា សុត្តំ ពន្ធិំសុ អសព្ពញ្ញុនោ ឯតេ សព្ពេ កិស្ស បន តថាគតោ សព្ពញ្ញូ សមានោ អនាគតំ កិរិយំ ពុទ្ធញាណេន ជានិត្វា ឯត្តកេ នាម វត្ថុស្មិំ ឯត្តកំ នាម សិក្ខាបទំ បញ្ញបេតព្ពំ ភវិស្សតីតិ បរិច្ឆិន្ទិត្វា អនវសេសតោ សិក្ខាបទំ ន បញ្ញបេសិ ឧប្បន្នុប្បន្នេ វត្ថុស្មិំ អយសេ បាកដេ ទោសេ វិត្ថារិកេ បុថុគតេ ឧជ្ឈាយន្តេសុ មនុស្សេសុ តស្មិំ តស្មិំ កាលេ សាវកានំ សិក្ខាបទំ បញ្ញបេសីតិ។>
      text <ញាតមេតំ មហារាជ តថាគតស្ស ឥមស្មិំ សមយេ ឥមេសុ មនុស្សេសុ សាធិកំ ទិយឌ្ឍសិក្ខាបទសតំ បញ្ញបេតព្ពំ ភវិស្សតីតិ អបិ ច តថាគតស្ស ឯវំ អហោសិ សចេ ខោ អហំ សាធិកំ ទិយឌ្ឍសិក្ខាបទសតំ ឯកប្បហារំ បញ្ញបេស្សាមិ មហាជនោ សន្តាសមាបជ្ជិស្សតិ ពហុកំ ឥធ រក្ខិតព្ពំ ទុក្ករំ វត ភោ សមណស្ស គោតមស្ស សាសនេ បព្ពជិតុន្តិ បព្ពជិតុកាមាបិ ន បព្ពជិស្សន្តិ វចនញ្ច មេ ន សទ្ទហិស្សន្តិ អសទ្ទហន្តា តេ មនុស្សា អបាយគាមិនោ ភវិស្សន្ន-តិ ឧប្បន្នុប្បន្នេ វត្ថុស្មិំ ធម្មទេសនាយ វិញ្ញាបេត្វា បាកដេ ទោសេ សិក្ខាបទំ បញ្ញបេស្សាមីតិ។ អច្ឆរិយំ ភន្តេ នាគសេន ពុទ្ធានំ អព្ភុតំ ភន្តេ នាគសេន ពុទ្ធានំ យាវ មហន្តំ តថាគតស្ស សព្ពញ្ញុតញាណំ ឯវមេតំ ភន្តេ នាគសេន សុនិទ្ទិដ្ឋោ ឯសោ អត្ថោ តថាគតេន ពហុកំ ឥធ សិក្ខិតព្ពន្តិ សុត្វា សត្តានំ សន្តាសោ ឧប្បជ្ជេយ្យ ឯកោបិ ជិនសាសនេ ន បព្ពជេយ្យ ឯវមេតំ តថា សម្បដិច្ឆាមីតិ។>
      stand <អនវសេសសិក្ខាបទបញ្ហោ អដ្ឋមោ។>
    text <៩។ សូរិយតបនបញ្ហោ>
      text <៩>, <ភន្តេ នាគសេន អយំ សូរិយោ សព្ពកាលំ កឋិនំ តបតិ ឧទាហុ កិញ្ចិកាលំ មន្ទំ តបតីតិ។ សព្ពកាលំ មហារាជ សូរិយោ កឋិនំ តបតិ ន កិញ្ចិកាលំ មន្ទំ តបតីតិ។ យទិ ភន្តេ នាគសេន សូរិយោ សព្ពកាលំ កឋិនំ តបតិ កិស្ស បន អប្បេកទា សូរិយោ កឋិនំ តបតិ អប្បេកទា មន្ទំ តបតីតិ។ ចត្តារោមេ មហារាជ សូរិយស្ស រោគា យេសំ អញ្ញតរេន រោគេន បដិបីឡិតោ សូរិយោ មន្ទំ តបតិ។ កតមេ ចត្តារោ។ អព្ភំ មហារាជ សូរិយស្ស រោគោ តេន រោគេន បដិបីឡិតោ សូរិយោ មន្ទំ តបតិ។ មហិកា មហារាជ សូរិយស្ស រោគោ តេន រោគេន បដិបីឡិតោ សូរិយោ មន្ទំ តបតិ។ មេឃោ មហារាជ សូរិយស្ស រោគោ តេន រោគេន បដិបីឡិតោ សូរិយោ មន្ទំ តបតិ។ រាហុ មហារាជ សូរិយស្ស រោគោ តេន រោគេន បដិបីឡិតោ សូរិយោ មន្ទំ តបតិ។ ឥមេ ខោ មហារាជ ចត្តារោ សូរិយស្ស រោគា យេសំ អញ្ញតរេន រោគេន បដិបីឡិតោ សូរិយោ មន្ទំ តបតីតិ។ អច្ឆរិយំ ភន្តេ នាគសេន អព្ភុតំ ភន្តេ នាគសេន សូរិយស្សបិ តាវ តេជោសម្បន្នស្ស រោគោ ឧប្បជ្ជិស្សតិ កិមង្គំ បន អញ្ញេសំ សត្តានំ នត្ថិ ភន្តេ ឯសា វិភត្តិ អញ្ញស្ស អញ្ញត្រ តវាទិសេន ពុទ្ធិមតាតិ។>
      stand <សូរិយតបនបញ្ហោ នវមោ។>
    text <១០។ កឋិនតបនបញ្ហោ>
      text <១០>, <ភន្តេ នាគសេន កិស្ស ហេមន្តេ សូរិយោ កឋិនំ តបតិ នោ តថា គិម្ហេតិ។ គិម្ហេ មហារាជ អនុបហតំ ហោតិ រជោជល្លំ វាតក្ខុភិតា រេណូ គគនានុគតា ហោន្តិ អាកាសេបិ អព្ភា សុពហលា ហោន្តិ មហាវាតោ ច អធិមត្តំ វាយតិ តេ សព្ពេ នានាកុលា សមាយុតា សូរិយរំសិយោ បិទហន្តិ តេន គិម្ហេ សូរិយោ មន្ទំ តបតិ។>
      text <ហេមន្តេ បន មហារាជ ហេដ្ឋា បថវី និព្ពុតា ហោតិ ឧបរិ មហាមេឃោ ឧបដ្ឋិតោ ហោតិ ឧបសន្តំ ហោតិ រជោជល្លំ រេណុ ច សន្តសន្តំ គគនេ ចរតិ វិគតវលាហកោ ច ហោតិ អាកាសោ វាតោ ច មន្ទមន្ទំ វាយតិ ឯតេសំ ឧបរតិយា វិសុទ្ធា ហោន្តិ សូរិយរំសិយោ ឧបឃាតវិមុត្តស្ស សូរិយស្ស តាបោ អតិ វិយ តបតិ។ ឥទមេត្ថ មហារាជ ការណំ យេន ការណេន សូរិយោ ហេមន្តេ កឋិនំ តបតិ នោ តថា គិម្ហេតិ។ សព្ពីតិមុត្តោ ភន្តេ សូរិយោ កឋិនំ តបតិ មេឃាទិសហគតោ កឋិនំ ន តបតីតិ។>
      stand <កឋិនតបនបញ្ហោ ទសមោ។>
      stand <និប្បបញ្ចវគ្គោ ទុតិយោ។>
      stand <ឥមស្មិំ វគ្គេ ទស បញ្ហា។>
  text <៣។ វេស្សន្តរវគ្គោ>
    text <១។ វេស្សន្តរបញ្ហោ>
      text <១>, <ភន្តេ នាគសេន សព្ពេវ ពោធិសត្តា បុត្តទារំ ទេន្តិ ឧទាហុ វេស្សន្តរេនេវ រញ្ញា បុត្តទារំ ទិន្នន្តិ។ សព្ពេបិ មហារាជ ពោធិសត្តា បុត្តទារំ ទេន្តិ ន វេស្សន្តរេនេវ រញ្ញា បុត្តទារំ ទិន្នន្តិ។ អបិ ច ខោ ភន្តេ នាគសេន តេសំ អនុមតេន ទេន្តីតិ។ ភរិយា មហារាជ អនុមតា ទារកា បន ពាលតាយ វិលបិំសុ យទិ តេ អត្ថតោ ជានេយ្យុំ តេបិ អនុមោទេយ្យុំ ន តេ វិលបេយ្យុន្តិ។>
      text <ទុក្ករំ ភន្តេ នាគសេន ពោធិសត្តេន កតំ យំ សោ អត្តនោ ឱរសេ បិយេ បុត្តេ ព្រាហ្មណស្ស ទាសត្ថាយ អទាសិ។>
      text <ឥទម្បិ ទុតិយំ ទុក្ករតោ ទុក្ករតរំ យំ សោ អត្តនោ ឱរសេ បិយេ បុត្តេ ពាលកេ តរុណកេ លតាយ ពន្ធិត្វា តេន ព្រាហ្មណេន លតាយ អនុមជ្ជីយន្តេ ទិស្វា អជ្ឈុបេក្ខិ។>
      text <ឥទម្បិ តតិយំ ទុក្ករតោ ទុក្ករតរំ យំ សោ សកេន ពលេន ពន្ធនា មុច្ចិត្វា អាគតេ ទារកេ សារជ្ជមុបគតេ បុនទេវ លតាយ ពន្ធិត្វា អទាសិ។>
      text <ឥទម្បិ ចតុត្ថំ ទុក្ករតោ ទុក្ករតរំ យំ សោ ទារកេ អយំ ខោ តាត យក្ខោ ខាទិតុំ នេតិ អម្ហេតិ វិលបន្តេ មា ភាយិត្ថាតិ ន អស្សាសេសិ។>
      text <ឥទម្បិ បញ្ចមំ ទុក្ករតោ ទុក្ករតរំ យំ សោ ជាលិស្ស កុមារស្ស រុទមានស្ស បាទេសុ និបតិត្វា អលំ តាត កណ្ហាជិនំ និវត្តេហិ អហមេវ គច្ឆាមិ យក្ខេន សហ ខាទតុ មំ យក្ខោតិ យាចមានស្ស ឯវំ ន សម្បដិច្ឆិ។>
      text <ឥទម្បិ ឆដ្ឋំ ទុក្ករតោ ទុក្ករតរំ យំ សោ ជាលិស្ស កុមារស្ស បាសាណសមំ នូន តេ តាត ហទយំ យំ ត្វំ អម្ហាកំ ទុក្ខិតានំ បេក្ខមានោ និម្មនុស្សកេ ព្រហារញ្ញេ យក្ខេន នីយមានេ ន និវារេសីតិ វិលបមានស្ស ការុញ្ញំ នាកាសិ។>
      text <ឥទម្បិ សត្តមំ ទុក្ករតោ ទុក្ករតរំ យំ តស្ស រុឡរុឡស្ស ភីមភីមស្ស នីតេ ទារកេ អទស្សនំ គមិតេ ន ផលិ ហទយំ សតធា វា សហស្សធា វា បុញ្ញកាមេន មនុជេន កិំ បរទុក្ខាបនេន ននុ នាម សកទានំ ទាតព្ពំ ហោតីតិ។>
      text <ទុក្ករស្ស មហារាជ កតត្តា ពោធិសត្តស្ស កិត្តិសទ្ទោ ទសសហស្សិយា លោកធាតុយា សទេវមនុស្សេសុ អព្ភុគ្គតោ ទេវា ទេវភវនេ បកិត្តេន្តិ អសុរា អសុរភវនេ បកិត្តេន្តិ គរុឡា គរុឡភវនេ បកិត្តេន្តិ នាគា នាគភវនេ បកិត្តេន្តិ យក្ខា យក្ខភវនេ បកិត្តេន្តិ អនុបុព្ពេន តស្ស កិត្តិសទ្ទោ បរម្បរាយ អជ្ជេតរហិ ឥធ អម្ហាកំ សមយំ អនុប្បត្តោ តំ មយំ ទានំ បកិត្តេន្តា វិកោបេន្តា និសិន្នា សុទិន្នំ ឧទាហុ ទុទ្ទិន្នន្តិ។ សោ ខោ បនាយំ មហារាជ កិត្តិសទ្ទោ និបុណានំ វិញ្ញូនំ វិទូនំ វិភាវីនំ ពោធិសត្តានំ ទស គុណេ អនុទស្សតិ។ កតមេ ទស។ អគេធតា និរាលយតា ចាគោ បហានំ អបុនរាវត្តិតា សុខុមតា មហន្តតា ទុរនុពោធតា ទុល្លភតា អសទិសតា ពុទ្ធធម្មស្ស សោ ខោ បនាយំ មហារាជ កិត្តិសទ្ទោ និបុណានំ វិញ្ញូនំ វិទូនំ វិភាវីនំ ពោធិសត្តានំ ឥមេ ទស គុណេ អនុទស្សតីតិ។>
      text <ភន្តេ នាគសេន យោ បរំ ទុក្ខាបេត្វា ទានំ ទេតិ អបិ នុ តំ ទានំ សុខវិបាកំ ហោតិ សគ្គសំវត្តនិកន្តិ។ អាម មហារាជ កិំ វត្តព្ពន្តិ។ ឥង្ឃ ភន្តេ នាគសេន ការណំ ឧបទស្សេហីតិ។ ឥធ មហារាជ កោចិ សមណោ វា ព្រាហ្មណោ វា សីលវា ហោតិ កល្យាណធម្មោ សោ ភវេយ្យ បក្ខហតោ វា បីឋសប្បី វា អញ្ញតរំ វា ព្យាធិំ អាបន្នោ តមេនំ យោ កោចិ បុញ្ញកាមោ យានំ អារោបេត្វា បត្ថិតំ ទេសមនុបាបេយ្យ អបិ នុ ខោ មហារាជ តស្ស បុរិសស្ស តតោនិទានំ កិញ្ចិ សុខំ និព្ពត្តេយ្យ សគ្គសំវត្តនិកំ តំ កម្មន្តិ។ អាម ភន្តេ កិំ វត្តព្ពំ។ ហត្ថិយានំ វា សោ ភន្តេ បុរិសោ លភេយ្យ អស្សយានំ វា រថយានំ វា ថលេ ថលយានំ ជលេ ជលយានំ ទេវេសុ ទេវយានំ មនុស្សេសុ មនុស្សយានំ តទនុច្ឆវិកំ តទនុលោមិកំ ភវេ ភវេ និព្ពត្តេយ្យ តទនុច្ឆវិកានិ តទនុលោមិកានិ ចស្ស សុខានិ និព្ពត្តេយ្យុំ សុគតិតោ សុគតិំ គច្ឆេយ្យ តេនេវ កម្មាភិសន្ទេន ឥទ្ធិយានំ អភិរុយ្ហ បត្ថិតំ និព្ពាននគរំ បាបុណេយ្យាតិ។ តេន ហិ មហារាជ បរទុក្ខាបនេន ទិន្នទានំ សុខវិបាកំ ហោតិ សគ្គសំវត្តនិកំ យំ សោ បុរិសោ ពលីពទ្ទេ ទុក្ខាបេត្វា ឯវរូបំ សុខំ អនុភវតិ។>
      text <អបរម្បិ មហារាជ ឧត្តរិំ ការណំ សុណោហិ យថា បរទុក្ខាបនេន ទិន្នទានំ សុខវិបាកំ ហោតិ សគ្គសំវត្តនិកំ។ ឥធ មហារាជ យោ កោចិ រាជា ជនបទតោ ធម្មិកំ ពលិំ ឧទ្ធរាបេត្វា អាណាបវត្តនេន ទានំ ទទេយ្យ អបិ នុ ខោ សោ មហារាជ រាជា តតោនិទានំ កិញ្ចិ សុខំ អនុភវេយ្យ សគ្គសំវត្តនិកំ តំ ទានន្តិ។ អាម ភន្តេ កិំ វត្តព្ពំ តតោនិទានំ សោ ភន្តេ រាជា ឧត្តរិំ អនេកសតសហស្សគុណំ លភេយ្យ។ រាជូនំ អតិរាជា ភវេយ្យ ទេវានំ អតិទេវោ ភវេយ្យ ព្រហ្មានំ អតិព្រហ្មា ភវេយ្យ សមណានំ អតិសមណោ ភវេយ្យ ព្រាហ្មណានំ អតិព្រាហ្មណោ ភវេយ្យ អរហន្តានំ អតិអរហា ភវេយ្យាតិ។ តេន ហិ មហារាជ បរទុក្ខាបនេន ទិន្នទានំ សុខវិបាកំ ហោតិ សគ្គសំវត្តនិកំ យំ សោ រាជា ពលិនា ជនំ បីឡេត្វា ទិន្នទានេន ឯវរូបំ ឧត្តរិំ យសសុខំ អនុភវតីតិ។>
      text <អតិទានំ ភន្តេ នាគសេន វេស្សន្តរេន រញ្ញា ទិន្នំ យំ សោ សកំ ភរិយំ បរស្ស ភរិយត្ថាយ អទាសិ សកេ ឱរសេ បុត្តេ ព្រាហ្មណស្ស ទាសត្ថាយ អទាសិ អតិទានំ នាម ភន្តេ នាគសេន លោកេ វិទូហិ និន្ទិតំ គរហិតំ យថា នាម ភន្តេ នាគសេន អតិភារេន សកដស្ស អក្ខោ ភិជ្ជតិ អតិភារេន នាវា ឱសីទតិ អតិភុត្តេន ភោជនំ វិសមំ បរិណមតិ អតិវស្សេន ធញ្ញំ វិនស្សតិ អតិទានេន ភោគក្ខយំ ឧបេតិ អតិតាបេន បថវី ឧបឌយ្ហតិ អតិរាគេន ឧម្មត្តកោ ហោតិ អតិទោសេន វជ្ឈោ ហោតិ អតិមោហេន អនយំ អាបជ្ជតិ អតិលោភេន ចោរគ្គហណមុបគច្ឆតិ អតិភយេន និរុជ្ឈតិ អតិបូរេន នទី ឧត្តរតិ អតិវាតេន អសនិ បតតិ អតិអគ្គិនា ឱទនំ ឧត្តរតិ អតិសញ្ចរណេន ន ចិរំ ជីវតិ។ ឯវមេវ ខោ ភន្តេ នាគសេន អតិទានំ នាម លោកេ វិទូហិ និន្ទិតំ គរហិតំ អតិទានំ ភន្តេ នាគសេន វេស្សន្តរេន រញ្ញា ទិន្នំ ន តត្ថ កិញ្ចិ ផលំ ឥច្ឆិតព្ពន្តិ។>
      text <អតិទានំ មហារាជ លោកេ វិទូហិ វណ្ណិតំ ថុតំ បសត្ថំ យេ កេចិ យាទិសំ កីទិសំ ទានំ ទេន្តិ អតិទានទាយី លោកេ កិត្តិំ បាបុណាតិ។ យថា មហារាជ អតិបវរតាយ ទិព្ពំ វនមូលំ គហិតម្បិ ហត្ថបាសេ ឋិតានំ បរជនានំ ន ទស្សយតិ អគទោ អតិជច្ចតាយ បីឡាយ សមុគ្ឃាតកោ រោគានំ អន្តករោ អគ្គិ អតិជោតិតាយ ឌហតិ ឧទកំ អតិសីតតាយ និព្ពាបេតិ បទុមំ បរិសុទ្ធតាយ ន ឧបលិម្បតិ វារិកទ្ទមេន មណិ អតិគុណតាយ កាមទទោ វជិរំ អតិតិខិណតាយ វិជ្ឈតិ មណិមុត្តាផលិកំ បថវី អតិមហន្តតាយ នរោរគមិគបក្ខិជលសេលបព្ពតទុមេ ធារេតិ សមុទ្ទោ អតិមហន្តតាយ អបរិបូរណោ សិនេរុ អតិភារតាយ អចលោ អាកាសោ អតិវិត្ថារតាយ អនន្តោ សូរិយោ អតិប្បភតាយ តិមិរំ ឃាតេតិ សីហោ អតិជាតិតាយ វិគតភយោ មល្លោ អតិពលវតាយ បដិមល្លំ ខិប្បំ ឧក្ខិបតិ រាជា អតិបុញ្ញតាយ អធិបតិ ភិក្ខុ អតិសីលវន្តតាយ នាគយក្ខនរមរូហិ នមស្សនីយោ ពុទ្ធោ អតិអគ្គតាយ អនុបមោ។ ឯវមេវ ខោ មហារាជ អតិទានំ នាម លោកេ វិទូហិ វណ្ណិតំ ថុតំ បសត្ថំ យេ កេចិ យាទិសំ កីទិសំ ទានំ ទេន្តិ អតិទានទាយី លោកេ កិត្តិំ បាបុណាតិ អតិទានេន វេស្សន្តរោ រាជា ទសសហស្សិយា លោកធាតុយា វណ្ណិតោ ថុតោ បសត្ថោ មហិតោ កិត្តិតោ តេនេវ អតិទានេន វេស្សន្តរោ រាជា អជ្ជេតរហិ ពុទ្ធោ ជាតោ អគ្គោ សទេវកេ លោកេ។>
      text <អត្ថិ បន មហារាជ លោកេ ឋបនីយំ ទានំ យំ ទក្ខិណេយ្យេ អនុប្បត្តេ ន ទាតព្ពន្តិ។ ទស ខោ បនិមានិ ភន្តេ នាគសេន ទានានិ យានិ លោកេ អទានសម្មតានិ យោ តានិ ទានានិ ទេតិ សោ អបាយគាមី ហោតិ។ កតមានិ ទស។ មជ្ជទានំ ភន្តេ នាគសេន លោកេ អទានសម្មតំ យោ តំ ទានំ ទេតិ សោ អបាយគាមី ហោតិ។ សមជ្ជទានំ…បេ។… ឥត្ថិទានំ…បេ។… ឧសភទានំ…បេ។… ចិត្តកម្មទានំ…បេ។… សត្ថទានំ …បេ។… វិសទានំ…បេ។… សង្ខលិកទានំ…បេ។… កុក្កុដសូករទានំ…បេ។… តុលាកូដមានកូដទានំ ភន្តេ នាគសេន លោកេ អទានសម្មតំ ហោតិ យោ តំ ទានំ ទេតិ សោ អបាយគាមី ហោតិ។ ឥមានិ ខោ ភន្តេ នាគសេន ទស ទានានិ លោកេ អទានសម្មតានិ យោ តានិ ទានានិ ទេតិ សោ អបាយគាមី ហោតីតិ។>
      text <នាហំ តំ មហារាជ អទានសម្មតំ បុច្ឆាមិ ឥមំ ខ្វាហំ មហារាជ តំ បុច្ឆាមិ អត្ថិ បន មហារាជ លោកេ ឋបនីយំ ទានំ យំ ទក្ខិណេយ្យេ អនុប្បត្តេ ន ទាតព្ពន្តិ។ នត្ថិ ភន្តេ នាគសេន លោកេ ឋបនីយំ ទានំ។ យំ ទក្ខិណេយ្យេ អនុប្បត្តេ ន ទាតព្ពំ ចិត្តប្បសាទេ ឧប្បន្នេ កេចិ ទក្ខិណេយ្យានំ ភោជនំ ទេន្តិ កេចិ អច្ឆាទនំ កេចិ សយនំ កេចិ អាវសថំ កេចិ អត្ថរណបាវុរណំ កេចិ ទាសិទាសំ កេចិ ខេត្តវត្ថុំ កេចិ ទ្វិបទចតុប្បទំ កេចិ សតំ សហស្សំ សតសហស្សំ កេចិ មហារជ្ជំ កេចិ ជីវិតម្បិ ទេន្តីតិ។ យទិ បន មហារាជ កេចិ ជីវិតម្បិ ទេន្តិ កិំ ការណា វេស្សន្តរំ ទានបតិំ អតិពាឡ្ហំ បរិបាតេសិ សុទិន្នេ បុត្តេ ច ទារេ ច។>
      text <អបិ នុ ខោ មហារាជ អត្ថិ លោកបកតិ លោកាចិណ្ណំ លភតិ បិតា បុត្តំ ឥណដ្ដោ វា អាជីវិកបកតោ វា អាវបិតុំ វា វិក្កិណិតុំ វាតិ។ អាម ភន្តេ លភតិ បិតា បុត្តំ ឥណដ្ដោ វា អាជីវិកបកតោ វា អាវបិតុំ វា វិក្កិណិតុំ វាតិ។ យទិ មហារាជ លភតិ បិតា បុត្តំ ឥណដ្ដោ វា អាជីវិកបកតោ វា អាវបិតុំ វា វិក្កិណិតុំ វា វេស្សន្តរោបិ មហារាជ រាជា អលភមានោ សព្ពញ្ញុតញាណំ ឧបទ្ទុតោ ទុក្ខិតោ តស្ស ធម្មធនស្ស បដិលាភាយ បុត្តទារំ អាវបេសិ ច វិក្កិណិ ច។ ឥតិ មហារាជ វេស្សន្តរេន រញ្ញា អញ្ញេសំ ទិន្នំ យេវ ទិន្នំ កតំ យេវ កតំ។ កិស្ស បន ត្វំ មហារាជ តេន ទានេន វេស្សន្តរំ ទានបតិំ អតិពាឡ្ហំ អបសាទេសីតិ។>
      text <នាហំ ភន្តេ នាគសេន វេស្សន្តរស្ស ទានបតិនោ ទានំ គរហាមិ អបិ ច បុត្តទារំ យាចន្តេ និមិនិត្វា អត្តានំ ទាតព្ពន្តិ។ ឯតំ ខោ មហារាជ អសព្ភិការណំ យំ បុត្តទារំ យាចន្តេ អត្តានំ ទទេយ្យ យំ យំ ហិ យាចន្តេ តំ តទេវ ទាតព្ពំ ឯតំ សប្បុរិសានំ កម្មំ។ យថា មហារាជ កោចិ បុរិសោ បានីយំ អាហរាបេយ្យ តស្ស យោ ភោជនំ ទទេយ្យ អបិ នុ សោ មហារាជ បុរិសោ តស្ស កិច្ចការី អស្សាតិ។ ន ហិ ភន្តេ យំ សោ អាហរាបេតិ តមេវ តស្ស ទេន្តោ កិច្ចការី អស្សាតិ។ ឯវមេវ ខោ មហារាជ វេស្សន្តរោ រាជា ព្រាហ្មណេ បុត្តទារំ យាចន្តេ បុត្តទារំ យេវ អទាសិ។ សចេ មហារាជ ព្រាហ្មណោ វេស្សន្តរស្ស សរីរំ យាចេយ្យ ន សោ មហារាជ អត្តានំ រក្ខេយ្យ ន កម្បេយ្យ ន រជ្ជេយ្យ តស្ស ទិន្នំ បរិច្ចត្តំ យេវ សរីរំ ភវេយ្យ។ សចេ មហារាជ កោចិ វេស្សន្តរំ ទានបតិំ ឧបគន្ត្វា យាចេយ្យ ទាសត្តំ មេ ឧបេហីតិ ទិន្នំ បរិច្ចត្តំ យេវស្ស សរីរំ ភវេយ្យ ន សោ ទត្វា តបេយ្យ រញ្ញោ មហារាជ វេស្សន្តរស្ស កាយោ ពហុសាធារណោ។>
      text <យថា មហារាជ បក្កា មំសបេសិ ពហុសាធារណា ឯវមេវ ខោ មហារាជ រញ្ញោ វេស្សន្តរស្ស កាយោ ពហុសាធារណោ។ យថា វា បន មហារាជ ផលិតោ រុក្ខោ នានាទិជគណសាធារណោ ឯវមេវ ខោ មហារាជ រញ្ញោ វេស្សន្តរស្ស កាយោ ពហុសាធារណោ។ កិំ ការណា។ ឯវាហំ បដិបជ្ជន្តោ សម្មាសម្ពោធិំ បាបុណិស្សាមីតិ។>
      text <យថា មហារាជ បុរិសោ អធនោ ធនត្ថិកោ ធនបរិយេសនំ ចរមានោ អជបថំ សង្កុបថំ វេត្តបថំ គច្ឆតិ ជលថលវាណិជ្ជំ ករោតិ កាយេន វាចាយ មនសា ធនំ អារាធេតិ ធនប្បដិលាភាយ វាយមតិ។ ឯវមេវ ខោ មហារាជ វេស្សន្តរោ ទានបតិ អធនោ ពុទ្ធធនេន សព្ពញ្ញុតញាណរតនប្បដិលាភាយ យាចកានំ ធនធញ្ញំ ទាសិទាសំ យានវាហនំ សកលសាបតេយ្យំ សកំ បុត្តទារំ អត្តានញ្ច ចជិត្វា សម្មាសម្ពោធិំ យេវ បរិយេសតិ។>
      text <យថា វា បន មហារាជ អមច្ចោ មុទ្ទកាមោ មុទ្ទាធិករណំ យំ កិញ្ចិ គេហេ ធនធញ្ញំ ហិរញ្ញសុវណ្ណំ តំ សព្ពំ ទត្វាបិ មុទ្ទប្បដិលាភាយ វាយមតិ។ ឯវមេវ ខោ មហារាជ វេស្សន្តរោ ទានបតិ សព្ពំ តំ ពាហិរព្ភន្តរធនំ ទត្វា ជីវិតម្បិ បរេសំ ទត្វា សម្មាសម្ពោធិំ យេវ បរិយេសតិ។>
      text <អបិ ច មហារាជ វេស្សន្តរស្ស ទានបតិនោ ឯវំ អហោសិ យំ សោ ព្រាហ្មណោ យាចតិ តមេវាហំ តស្ស ទេន្តោ កិច្ចការី នាម ហោមីតិ ឯវំ សោ តស្ស បុត្តទារមទាសិ។ ន ខោ មហារាជ វេស្សន្តរោ ទានបតិ ទេស្សតាយ ព្រាហ្មណស្ស បុត្តទារមទាសិ ន អទស្សនកាមតាយ បុត្តទារមទាសិ ន អតិពហុកា មេ បុត្តទារា ន សក្កោមិ តេ បោសេតុន្តិ បុត្តទារមទាសិ ន ឧក្កណ្ឋិតោ អប្បិយា មេតិ នីហរិតុកាមតាយ បុត្តទារមទាសិ។ អថ ខោ សព្ពញ្ញុតញាណរតនស្សេវ បិយត្តា សព្ពញ្ញុតញាណស្ស ការណា វេស្សន្តរោ រាជា ឯវរូបំ អតុលំ វិបុលមនុត្តរំ បិយំ មនាបំ ទយិតំ បាណសមំ បុត្តទារទានវរំ ព្រាហ្មណស្ស អទាសិ។>
      text <ភាសិតម្បេតំ មហារាជ ភគវតា ទេវាតិទេវេន ចរិយាបិដកេ>
      text <តស្មា មហារាជ វេស្សតរោ រាជា បុត្តទានំ ទត្វា បណ្ណសាលំ បវិសិត្វា និបជ្ជិ។ តស្ស អតិបេមេន ទុក្ខិតស្ស ពលវសោកោ ឧប្បជ្ជិ ហទយវត្ថុ ឧណ្ហមហោសិ។ នាសិកាយ អប្បហោន្តិយា មុខេន ឧណ្ហេ អស្សាសបស្សាសេ វិស្សជ្ជេសិ អស្សូនិ បរិវត្តិត្វា លោហិតពិន្ទូនិ ហុត្វា នេត្តេហិ និក្ខមិំសុ។ ឯវមេវ ខោ មហារាជ ទុក្ខេន វេស្សន្តរោ រាជា ព្រាហ្មណស្ស បុត្តទារមទាសិ មា មេ ទានបថោ បរិហាយីតិ។>
      text <អបិ ច មហារាជ វេស្សន្តរោ រាជា ទ្វេ អត្ថវសេ បដិច្ច ព្រាហ្មណស្ស ទ្វេ ទារកេ អទាសិ។ កតមេ ទ្វេ។ ទានបថោ ច មេ អបរិហីនោ ភវិស្សតិ ទុក្ខិតេ ច មេ បុត្តកេ វនមូលផលេហិ ឥតោនិទានំ អយ្យកោ មោចេស្សតីតិ។ ជានាតិ ហិ មហារាជ វេស្សន្តរោ រាជា ន មេ ទារកា សក្កា កេនចិ ទាសភោគេន ភុញ្ជិតុំ ឥមេ ច ទារកេ អយ្យកោ និក្កិណិស្សតិ ឯវំ អម្ហាកម្បិ គមនំ ភវិស្សតីតិ។ ឥមេ ខោ មហារាជ ទ្វេ អត្ថវសេ បដិច្ច ព្រាហ្មណស្ស ទ្វេ ទារកេ អទាសិ។>
      text <អបិ ច មហារាជ វេស្សន្តរោ រាជា ជានាតិ អយំ ខោ ព្រាហ្មណោ ជិណ្ណោ វុឌ្ឍោ មហល្លកោ ទុព្ពលោ ភគ្គោ ទណ្ឌបរាយណោ ខីណាយុកោ បរិត្តបុញ្ញោ នេសោ សមត្ថោ ឥមេ ទារកេ ទាសភោគេន ភុញ្ជិតុន្តិ។ សក្កុណេយ្យ បន មហារាជ បុរិសោ បាកតិកេន ពលេន ឥមេ ចន្ទិមសូរិយេ ឯវំមហិទ្ធិកេ ឯវំមហានុភាវេ គហេត្វា បេឡាយ វា សមុគ្គេ វា បក្ខិបិត្វា និប្បភេ កត្វា ថាលកបរិភោគេន បរិភុញ្ជិតុន្តិ។ ន ហិ ភន្តេតិ។ ឯវមេវ ខោ មហារាជ ឥមស្មិំ លោកេ ចន្ទិមសូរិយប្បដិភាគស្ស វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុន្តិ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ រញ្ញោ ចក្កវត្តិស្ស មណិរតនំ សុភំ ជាតិមន្តំ អដ្ឋំសំ សុបរិកម្មកតំ ចតុហត្ថាយាមំ សកដនាភិបរិណាហំ ន សក្កា កេនចិ បិលោតិកាយ វេឋេត្វា បេឡាយ បក្ខិបិត្វា សត្ថកនិសានបរិភោគេន បរិភុញ្ជិតុំ ឯវមេវ ខោ មហារាជ លោកេ ចក្កវត្តិរញ្ញោ មណិរតនប្បដិភាគស្ស វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ តិធា បភិន្នោ សព្ពសេតោ សត្តប្បតិដ្ឋិតោ អដ្ឋរតនុព្ពេធោ នវរតនាយាមបរិណាហោ បាសាទិកោ ទស្សនីយោ ឧបោសថោ នាគរាជា ន សក្កា កេនចិ សុប្បេន វា សរាវេន វា បិទហិតុំ គោវច្ឆកោ វិយ វច្ឆកសាលាយ បក្ខិបិត្វា បរិហរិតុំ វា ឯវមេវ ខោ មហារាជ លោកេ ឧបោសថនាគរាជប្បដិភាគស្ស វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ មហាសមុទ្ទោ ទីឃបុថុលវិត្ថិណ្ណោ គម្ភីរោ អប្បមេយ្យោ ទុរុត្តរោ អបរិយោគាឡ្ហោ អនាវដោ ន សក្កា កេនចិ សព្ពត្ថ បិទហិត្វា ឯកតិត្ថេន បរិភោគំ កាតុំ ឯវមេវ ខោ មហារាជ លោកេ មហាសមុទ្ទប្បដិភាគស្ស វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ ហិមវន្តោ បព្ពតរាជា បញ្ចយោជនសតំ អច្ចុគ្គតោ នភេ តិសហស្សយោជនាយាមវិត្ថារោ ចតុរាសីតិកូដសហស្សប្បដិមណ្ឌិតោ បញ្ចន្នំ មហានទីសតានំ បភវោ មហាភូតគណាលយោ នានាវិធគន្ធធរោ ទិព្ពោសធសតសមលង្កតោ នភេ វលាហកោ វិយ អច្ចុគ្គតោ ទិស្សតិ ឯវមេវ ខោ មហារាជ លោកេ ហិមវន្តបព្ពតរាជប្បដិភាគស្ស វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ រត្តន្ធការតិមិសាយំ ឧបរិបព្ពតគ្គេ ជលមានោ មហាអគ្គិក្ខន្ធោ សុវិទូរេបិ បញ្ញាយតិ ឯវមេវ ខោ មហារាជ វេស្សន្តរោ រាជា បព្ពតគ្គេ ជលមានោ មហាអគ្គិក្ខន្ធោ វិយ សុវិទូរេបិ បាកដោ បញ្ញាយតិ តស្ស ទារកា ន សក្កា កេនចិ ទាសភោគេន ភុញ្ជិតុំ។>
      text <អបរម្បិ មហារាជ ឧត្តរិំ ការណំ សុណោហិ យេន ការណេន វេស្សន្តរស្ស ទារកា ន សក្កា កេនចិ ទាសភោគេន ភុញ្ជិតុំ។ យថា មហារាជ ហិមវន្តេ បព្ពតេ នាគបុប្ផសមយេ ឧជុវាតេ វាយន្តេ ទស ទ្វាទស យោជនានិ បុប្ផគន្ធោ វាយតិ ឯវមេវ ខោ មហារាជ វេស្សន្តរស្ស រញ្ញោ អបិ យោជនសហស្សេហិបិ យាវ អកនិដ្ឋភវនំ ឯត្ថន្តរេ សុរាសុរគរុឡគន្ធព្ពយក្ខរក្ខសមហោរគកិន្នរឥន្ទភវនេសុ កិត្តិសទ្ទោ អព្ភុគ្គតោ សីលវរគន្ធោ ចស្ស សម្បវាយតិ តេន តស្ស ទារកា ន សក្កា កេនចិ ទាសភោគេន ភុញ្ជិតុំ។ អនុសិដ្ឋោ មហារាជ ជាលី កុមារោ បិតរា វេស្សន្តរេន រញ្ញា អយ្យកោ តេ តាត តុម្ហេ ព្រាហ្មណស្ស ធនំ ទត្វា និក្កិណន្តោ តំ និក្ខសហស្សំ ទត្វា និក្កិណាតុ កណ្ហាជិនំ និក្កិណន្តោ ទាសសតំ ទាសិសតំ ហត្ថិសតំ អស្សសតំ ធេនុសតំ ឧសភសតំ និក្ខសតន្តិ សព្ពសតំ ទត្វា និក្កិណាតុ យទិ តេ តាត អយ្យកោ តុម្ហេ ព្រាហ្មណស្ស ហត្ថតោ អាណាយ ពលសា មុធា គណ្ហាតិ មា តុម្ហេ អយ្យកស្ស វចនំ ករិត្ថ ព្រាហ្មណស្សេវ អនុយាយិនោ ហោថាតិ ឯវមនុសាសិត្វា បុត្តេ បេសេសិ តតោ ជាលីកុមារោ គន្ត្វា អយ្យកេន បុដ្ឋោ កថេសិ>
      text <សុនិព្ពេឋិតោ ភន្តេ នាគសេន បញ្ហោ សុភិន្នំ ទិដ្ឋិជាលំ សុមទ្ទិតោ បរវាទោ សកសមយោ សុទីបិតោ ព្យញ្ជនំ សុបរិសោធិតំ សុវិភត្តោ អត្ថោ ឯវមេតំ តថា សម្បដិច្ឆាមីតិ។>
      stand <វេស្សន្តរបញ្ហោ បឋមោ។>
    text <២។ ទុក្ករការិកបញ្ហោ>
      text <២>, <ភន្តេ នាគសេន សព្ពេវ ពោធិសត្តា ទុក្ករការិកំ ករោន្តិ ឧទាហុ គោតមេនេវ ពោធិសត្តេន ទុក្ករការិកា កតាតិ។ នត្ថិ មហារាជ សព្ពេសំ ពោធិសត្តានំ ទុក្ករការិកា គោតមេនេវ ពោធិសត្តេន ទុក្ករការិកា កតាតិ។>
      text <ភន្តេ នាគសេន យទិ ឯវំ អយុត្តំ យំ ពោធិសត្តានំ ពោធិសត្តេហិ វេមត្តតា ហោតីតិ។ ចតូហិ មហារាជ ឋានេហិ ពោធិសត្តានំ ពោធិសត្តេហិ វេមត្តតា ហោតិ។ កតមេហិ ចតូហិ។ កុលវេមត្តតា បធានវេមត្តតា អាយុវេមត្តតា បមាណវេមត្តតាតិ។ ឥមេហិ ខោ មហារាជ ចតូហិ ឋានេហិ ពោធិសត្តានំ ពោធិសត្តេហិ វេមត្តតា ហោតិ។ សព្ពេសម្បិ មហារាជ ពុទ្ធានំ រូបេ សីលេ សមាធិម្ហិ បញ្ញាយ វិមុត្តិយា វិមុត្តិញាណទស្សនេ ចតុវេសារជ្ជេ ទសតថាគតពលេ ឆអសាធារណញាណេ ចុទ្ទសពុទ្ធញាណេ អដ្ឋារសពុទ្ធធម្មេ កេវលេ ច ពុទ្ធគុណេ នត្ថិ វេមត្តតា សព្ពេបិ ពុទ្ធា ពុទ្ធធម្មេហិ សមសមាតិ។>
      text <យទិ ភន្តេ នាគសេន សព្ពេបិ ពុទ្ធា ពុទ្ធធម្មេហិ សមសមា កេន ការណេន គោតមេនេវ ពោធិសត្តេន ទុក្ករការិកា កតាតិ។ អបរិបក្កេ មហារាជ ញាណេ អបរិបក្កាយ ពោធិយា គោតមោ ពោធិសត្តោ នេក្ខម្មមភិនិក្ខន្តោ អបរិបក្កំ ញាណំ បរិបាចយមានេន ទុក្ករការិកា កតាតិ។>
      text <ភន្តេ នាគសេន កេន ការណេន ពោធិសត្តោ អបរិបក្កេ ញាណេ អបរិបក្កាយ ពោធិយា មហាភិនិក្ខមនំ និក្ខន្តោ ននុ នាម ញាណំ បរិបាចេត្វា បរិបក្កេ ញាណេ និក្ខមិតព្ពន្តិ។>
      text <ពោធិសត្តោ មហារាជ វិបរីតំ ឥត្ថាគារំ ទិស្វា វិប្បដិសារី អហោសិ តស្ស វិប្បដិសារិស្ស អរតិ ឧប្បជ្ជិ អរតិចិត្តំ ឧប្បន្នំ ទិស្វា អញ្ញតរោ មារកាយិកោ ទេវបុត្តោ អយំ ខោ កាលោ អរតិចិត្តស្ស វិនោទនាយាតិ វេហាសេ ឋត្វា ឥទំ វចនមព្រវិ>
      text <មារិស មា ខោ ត្វំ ឧក្កណ្ឋិតោ អហោសិ ឥតោ តេ សត្តមេ ទិវសេ ទិព្ពំ ចក្ករតនំ បាតុភវិស្សតិ សហស្សារំ សនេមិកំ សនាភិកំ សព្ពាការបរិបូរំ បថវិគតានិ ច តេ រតនានិ អាកាសដ្ឋានិ ច សយមេវ ឧបគច្ឆិស្សន្តិ ទ្វិសហស្សបរិត្តទីបបរិវារេសុ ចតូសុ មហាទីបេសុ ឯកមុខេន អាណា បវត្តិស្សតិ បរោសហស្សញ្ច តេ បុត្តា ភវិស្សន្តិ សូរា វីរង្គរូបា បរសេនប្បមទ្ទនា តេហិ បុត្តេហិ បរិកិណ្ណោ សត្តរតនសមន្នាគតោ ចតុទ្ទីបមនុសាសិស្សសីតិ។>
      text <យថា នាម ទិវសសន្តត្តំ អយោសូលំ សព្ពត្ថ ឧបឌហន្តំ កណ្ណសោតំ បវិសេយ្យ ឯវមេវ ខោ មហារាជ ពោធិសត្តស្ស តំ វចនំ កណ្ណសោតំ បវិសិត្ថ ឥតិ សោ បកតិយាវ ឧក្កណ្ឋិតោ តស្សា ទេវតាយ វចនេន ភិយ្យោសោមត្តាយ ឧព្ពិជ្ជិ សំវិជ្ជិ សំវេគមាបជ្ជិ។>
      text <យថា បន មហារាជ មហតិមហាអគ្គិក្ខន្ធោ ជលមានោ អញ្ញេន កដ្ឋេន ឧបឌហិតោ ភិយ្យោសោមត្តាយ ជលេយ្យ ឯវមេវ ខោ មហារាជ ពោធិសត្តោ បកតិយាវ ឧក្កណ្ឋិតោ តស្សា ទេវតាយ វចនេន ភិយ្យោសោមត្តាយ ឧព្ពិជ្ជិ សំវិជ្ជិ សំវេគមាបជ្ជិ។>
      text <យថា វា បន មហារាជ មហាបថវី បកតិតិន្តា និព្ពត្តហរិតសទ្ទលា អាសិត្តោទកា ចិក្ខល្លជាតា បុនទេវ មហាមេឃេ អភិវុដ្ឋេ ភិយ្យោសោមត្តាយ ចិក្ខល្លតរា អស្ស ឯវមេវ ខោ មហារាជ ពោធិសត្តោ បកតិយាវ ឧក្កណ្ឋិតោ តស្សា ទេវតាយ វចនេន ភិយ្យោសោមត្តាយ ឧព្ពិជ្ជិ សំវិជ្ជិ សំវេគមាបជ្ជីតិ។>
      text <អបិ នុ ខោ ភន្តេ នាគសេន ពោធិសត្តស្ស យទិ សត្តមេ ទិវសេ ទិព្ពំ ចក្ករតនំ និព្ពត្តេយ្យ បដិនិវត្តេយ្យ ពោធិសត្តោ ទិព្ពេ ចក្ករតនេ និព្ពត្តេតិ។ ន ហិ មហារាជ សត្តមេ ទិវសេ ពោធិសត្តស្ស ទិព្ពំ ចក្ករតនំ និព្ពត្តេយ្យ អបិ ច បលោភនត្ថាយ តាយ ទេវតាយ មុសា ភណិតំ យទិបិ មហារាជ សត្តមេ ទិវសេ ទិព្ពំ ចក្ករតនំ និព្ពត្តេយ្យ ពោធិសត្តោ ន និវត្តេយ្យ។ កិំ ការណំ។ អនិច្ចន្តិ មហារាជ ពោធិសត្តោ ទឡ្ហំ អគ្គហេសិ ទុក្ខំ អនត្តាតិ ទឡ្ហំ អគ្គហេសិ ឧបាទានក្ខយំ បត្តោ។>
      text <យថា មហារាជ អនោតត្តទហតោ ឧទកំ គង្គំ នទិំ បវិសតិ គង្គាយ នទិយា មហាសមុទ្ទំ បវិសតិ មហាសមុទ្ទតោ បាតាលមុខំ បវិសតិ អបិ នុ មហារាជ តំ ឧទកំ បាតាលមុខគតំ បដិនិវត្តិត្វា មហាសមុទ្ទំ បវិសេយ្យ មហាសមុទ្ទតោ គង្គំ នទិំ បវិសេយ្យ គង្គាយ នទិយា បុន អនោតត្តំ បវិសេយ្យាតិ។ ន ហិ ភន្តេតិ។ ឯវមេវ ខោ មហារាជ ពោធិសត្តេន កប្បានំ សតសហស្សំ ចតុរោ ច អសង្ខ្យេយ្យេ កុសលំ បរិបាចិតំ ឥមស្ស ភវស្ស ការណា សោយំ អន្តិមភវោ អនុប្បត្តោ បរិបក្កំ ពោធិញាណំ ឆហិ វស្សេហិ ពុទ្ធោ ភវិស្សតិ សព្ពញ្ញូ លោកេ អគ្គបុគ្គលោ អបិ នុ ខោ មហារាជ ពោធិសត្តោ ចក្ករតនការណា បដិនិវត្តេយ្យាតិ។ ន ហិ ភន្តេតិ។>
      text <អបិ ច មហារាជ មហាបថវី បរិវត្តេយ្យ សកាននា សបព្ពតា នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ។ អារោហេយ្យបិ ចេ មហារាជ គង្គាយ ឧទកំ បដិសោតំ នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ វិសុស្សេយ្យបិ ចេ មហារាជ មហាសមុទ្ទោ អបរិមិតជលធរោ គោបទេ ឧទកំ វិយ នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ ផលេយ្យបិ ចេ មហារាជ សិនេរុបព្ពតរាជា សតធា វា សហស្សធា វា នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ បតេយ្យុម្បិ ចេ មហារាជ ចន្ទិមសូរិយា សតារកា លេឌ្ឌុ វិយ ឆមាយំ នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ សំវត្តេយ្យបិ ចេ មហារាជ អាកាសោ កិលញ្ជមិវ នត្វេវ ពោធិសត្តោ បដិនិវត្តេយ្យ អបត្វា សម្មាសម្ពោធិំ។ កិំ ការណា។ បទាលិតត្តា សព្ពពន្ធនានន្តិ។>
      text <ភន្តេ នាគសេន កតិ លោកេ ពន្ធនានីតិ។ ទស ខោ បនិមានិ មហារាជ លោកេ ពន្ធនានិ យេហិ ពន្ធនេហិ ពទ្ធា សត្តា ន និក្ខមន្តិ និក្ខមិត្វាបិ បដិនិវត្តន្តិ។ កតមានិ ទស។ មាតា មហារាជ លោកេ ពន្ធនំ បិតា មហារាជ លោកេ ពន្ធនំ ភរិយា មហារាជ លោកេ ពន្ធនំ បុត្តា មហារាជ លោកេ ពន្ធនំ ញាតី មហារាជ លោកេ ពន្ធនំ មិត្តំ មហារាជ លោកេ ពន្ធនំ ធនំ មហារាជ លោកេ ពន្ធនំ លាភសក្ការោ មហារាជ លោកេ ពន្ធនំ ឥស្សរិយំ មហារាជ លោកេ ពន្ធនំ បញ្ច កាមគុណា មហារាជ លោកេ ពន្ធនំ ឥមានិ ខោ មហារាជ ទស លោកេ ពន្ធនានិ យេហិ ពន្ធនេហិ ពទ្ធា សត្តា ន និក្ខមន្តិ និក្ខមិត្វាបិ បដិនិវត្តន្តិ តានិ ទស ពន្ធនានិ ពោធិសត្តស្ស ឆិន្នានិ បទាលិតានិ តស្មា មហារាជ ពោធិសត្តោ ន បដិនិវត្តតីតិ។>
      text <ភន្តេ នាគសេន យទិ ពោធិសត្តោ ឧប្បន្នេ អរតិចិត្តេ ទេវតាយ វចនេន អបរិបក្កេ ញាណេ អបរិបក្កាយ ពោធិយា នេក្ខម្មមភិនិក្ខន្តោ កិំ តស្ស ទុក្ករការិកាយ កតាយ ននុ នាម សព្ពភក្ខេន ភវិតព្ពំ ញាណបរិបាកំ អាគមយមានេនាតិ។>
      text <ទស ខោ បនិមេ មហារាជ បុគ្គលា លោកស្មិំ ឱញ្ញាតា អវញ្ញាតា ហីឡិតា ខីឡិតា គរហិតា បរិភូតា អចិត្តីកតា។ កតមេ ទស។ ឥត្ថី មហារាជ វិធវា លោកស្មិំ ឱញ្ញាតា អវញ្ញាតា ហីឡិតា ខីឡិតា គរហិតា បរិភូតា អចិត្តីកតា។ ទុព្ពលោ មហារាជ បុគ្គលោ…បេ។… អមិត្តញាតិ មហារាជ បុគ្គលោ…បេ។… មហគ្ឃសោ មហារាជ បុគ្គលោ…បេ។… អគរុកុលវាសិកោ មហារាជ បុគ្គលោ…បេ។… បាបមិត្តោ មហារាជ បុគ្គលោ…បេ។… ធនហីនោ មហារាជ បុគ្គលោ…បេ។… អាចារហីនោ មហារាជ បុគ្គលោ…បេ។… កម្មហីនោ មហារាជ បុគ្គលោ…បេ។… បយោគហីនោ មហារាជ បុគ្គលោ លោកស្មិំ ឱញ្ញាតោ អវញ្ញាតោ ហីឡិតោ ខីឡិតោ គរហិតោ បរិភូតោ អចិត្តីកតោ។ ឥមេ ខោ មហារាជ ទស បុគ្គលា លោកស្មិំ ឱញ្ញាតា អវញ្ញាតា ហីឡិតា ខីឡិតា គរហិតា បរិភូតា អចិត្តីកតា។ ឥមានិ ខោ មហារាជ ទស ឋានានិ អនុស្សរមានស្ស ពោធិសត្តស្ស ឯវំ សញ្ញា ឧប្បជ្ជិ មាហំ កម្មហីនោ អស្សំ បយោគហីនោ គរហិតោ ទេវមនុស្សានំ យំនូនាហំ កម្មស្សាមី អស្សំ កម្មគរុ កម្មាធិបតេយ្យោ កម្មសីលោ កម្មធោរយ្ហោ កម្មនិកេតវា អប្បមត្តោ វិហរេយ្យន្តិ ឯវំ ខោ មហារាជ ពោធិសត្តោ ញាណំ បរិបាចេន្តោ ទុក្ករការិកំ អកាសីតិ។>
      text <ភន្តេ នាគសេន ពោធិសត្តោ ទុក្ករការិកំ ករោន្តោ ឯវមាហ ន ខោ បនាហំ ឥមាយ កដុកាយ ទុក្ករការិកាយ អធិគច្ឆាមិ ឧត្តរិមនុស្សធម្មំ អលមរិយញាណទស្សនវិសេសំ សិយា នុ ខោ អញ្ញោ មគ្គោ ពោធាយាតិ។ អបិ នុ តស្មិំ សមយេ ពោធិសត្តស្ស មគ្គំ អារព្ភ សតិសម្មោសោ អហោសីតិ។>
      text <បញ្ចវីសតិ ខោ បនិមេ មហារាជ ចិត្តទុព្ពលីករណា ធម្មា យេហិ ទុព្ពលីកតំ ចិត្តំ ន សម្មា សមាធិយតិ អាសវានំ ខយាយ។ កតមេ បញ្ចវីសតិ។ កោធោ មហារាជ ចិត្តទុព្ពលីករណោ ធម្មោ យេន ទុព្ពលីកតំ ចិត្តំ ន សម្មា សមាធិយតិ អាសវានំ ខយាយ ឧបនាហោ…បេ។… មក្ខោ…បេ។… បឡាសោ…បេ។… ឥស្សា…បេ។… មច្ឆរិយំ…បេ។… មាយា…បេ។… សាឋេយ្យំ…បេ។… ថម្ភោ…បេ។… សារម្ភោ…បេ។… មានោ…បេ។… អតិមានោ …បេ។… មទោ…បេ។… បមាទោ…បេ។… ថិនមិទ្ធំ…បេ។… តន្ទិ …បេ។… អាលស្យំ…បេ។… បាបមិត្តតា…បេ។… រូបា…បេ។… សទ្ទា…បេ។… គន្ធា…បេ។… រសា…បេ។… ផោដ្ឋព្ពា…បេ។… ខុទាបិបាសា…បេ។… អរតិ មហារាជ ចិត្តទុព្ពលីករណោ ធម្មោ យេន ទុព្ពលីកតំ ចិត្តំ ន សម្មា សមាធិយតិ អាសវានំ ខយាយ។ ឥមេ ខោ មហារាជ បញ្ចវីសតិ ចិត្តទុព្ពលីករណា ធម្មា យេហិ ទុព្ពលីកតំ ចិត្តំ ន សម្មា សមាធិយតិ អាសវានំ ខយាយ។>
      text <ពោធិសត្តស្ស ខោ មហារាជ ខុទាបិបាសា កាយំ បរិយាទិយិំសុ កាយេ បរិយាទិន្នេ ចិត្តំ ន សម្មា សមាធិយតិ អាសវានំ ខយាយ។ សតសហស្សំ មហារាជ កប្បានំ ចតុរោ ច អសង្ខ្យេយ្យេ កប្បេ ពោធិសត្តោ ចតុន្នំ យេវ អរិយសច្ចានំ អភិសមយំ អន្វេសិ តាសុ តាសុ ជាតីសុ កិំ បនស្ស បច្ឆិមេ ភវេ អភិសមយជាតិយំ មគ្គំ អារព្ភ សតិសម្មោសោ ហេស្សតិ។ អបិ ច មហារាជ ពោធិសត្តស្ស សញ្ញាមត្តំ ឧប្បជ្ជិ សិយា នុ ខោ អញ្ញោ មគ្គោ ពោធាយាតិ។ បុព្ពេ ខោ មហារាជ ពោធិសត្តោ ឯកមាសិកោ សមានោ បិតុ សក្កស្ស កម្មន្តេ សីតាយ ជម្ពុច្ឆាយាយ សិរិសយនេ បល្លង្កំ អាភុជិត្វា និសិន្នោ វិវិច្ចេវ កាមេហិ វិចិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហាសិ…បេ។… ចតុត្ថំ ឈានំ ឧបសម្បជ្ជ វិហាសីតិ។ សាធុ ភន្តេ នាគសេន ឯវមេតំ តថា សម្បដិច្ឆាមិ ញាណំ បរិបាចេន្តោ ពោធិសត្តោ ទុក្ករការិកំ អកាសីតិ។>
      stand <ទុក្ករការិកបញ្ហោ ទុតិយោ។>
    text <៣។ កុសលាកុសលពលវតរបញ្ហោ>
      text <៣>, <ភន្តេ នាគសេន កតមំ អធិមត្តំ ពលវតរំ កុសលំ វា អកុសលំ វាតិ។ កុសលំ មហារាជ អធិមត្តំ ពលវតរំ នោ តថា អកុសលន្តិ។ នាហំ ភន្តេ នាគសេន តំ វចនំ សម្បដិច្ឆាមិ កុសលំ អធិមត្តំ ពលវតរំ នោ តថា អកុសលន្តិ ទិស្សន្តិ ភន្តេ នាគសេន ឥធ បាណាតិបាតិនោ អទិន្នាទាយិនោ កាមេសុមិច្ឆាចារិនោ មុសាវាទិនោ គាមឃាតិកា បន្ថទូសកា នេកតិកា វញ្ចនិកា សព្ពេ តេ តាវតកេន បាបេន លភន្តិ ហត្ថច្ឆេទំ បាទច្ឆេទំ ហត្ថបាទច្ឆេទំ កណ្ណច្ឆេទំ នាសច្ឆេទំ កណ្ណនាសច្ឆេទំ ពិលង្គថាលិកំ សង្ខមុណ្ឌិកំ រាហុមុខំ ជោតិមាលិកំ ហត្ថបជ្ជោតិកំ ឯរកវត្តិកំ ចីរកវាសិកំ ឯណេយ្យកំ ពឡិសមំសិកំ កហាបណិកំ ខារាបតច្ឆិកំ បលិឃបរិវត្តិកំ បលាលបីឋកំ តត្តេនបិ តេលេន ឱសិញ្ចនំ សុនខេហិបិ ខាទាបនំ ជីវសូលារោបនំ អសិនាបិ សីសច្ឆេទំ កេចិ រត្តិំ បាបំ កត្វា រត្តិំ យេវ វិបាកំ អនុភវន្តិ កេចិ រត្តិំ កត្វា ទិវា យេវ អនុភវន្តិ កេចិ ទិវា កត្វា ទិវា យេវ អនុភវន្តិ កេចិ ទិវា កត្វា រត្តិំ យេវ អនុភវន្តិ កេចិ ទ្វេ តយោ ទិវសេ វីតិវត្តេ អនុភវន្តិ សព្ពេបិ តេ ទិដ្ឋេវ ធម្មេ វិបាកំ អនុភវន្តិ។ អត្ថិ បន ភន្តេ នាគសេន កោចិ ឯកស្ស វា ទ្វិន្នំ វា តិណ្ណំ វា ចតុន្នំ វា បញ្ចន្នំ វា ទសន្នំ វា សតស្ស វា សហស្សស្ស វា សតសហស្សស្ស វា សបរិវារំ ទានំ ទត្វា ទិដ្ឋធម្មិកំ ភោគំ វា យសំ វា សុខំ វា អនុភវិតា សីលេន វា ឧបោសថកម្មេន វាតិ។>
      text <អត្ថិ មហារាជ ចត្តារោ បុរិសា ទានំ ទត្វា សីលំ សមាទិយិត្វា ឧបោសថកម្មំ កត្វា ទិដ្ឋេវ ធម្មេ តេនេវ សរីរទេហេន តិទសបុរេ សមនុប្បត្តាតិ។ កោ ច កោ ច ភន្តេតិ។ មន្ធាតា មហារាជ រាជា និមិ រាជា សាធីនោ រាជា គុត្តិលោ ច គន្ធព្ពោតិ។>
      text <ភន្តេ នាគសេន អនេកេហិ តំ ភវសហស្សេហិ អន្តរិតំ ទ្វិន្នម្បេតំ អម្ហាកំ បរោក្ខំ យទិ សមត្ថោសិ វត្តមានកេ ភវេ ភគវតោ ធរមានកាលេ កថេហីតិ។ វត្តមានកេបិ មហារាជ ភវេ បុណ្ណកោ ទាសោ ថេរស្ស សារិបុត្តស្ស ភោជនំ ទត្វា តទហេវ សេដ្ឋិដ្ឋានំ អជ្ឈុបគតោ សោ ឯតរហិ បុណ្ណកោ សេដ្ឋីតិ បញ្ញាយិ គោបាលមាតា ទេវី អត្តនោ កេសេ វិក្កិណិត្វា លទ្ធេហិ អដ្ឋហិ កហាបណេហិ ថេរស្ស មហាកច្ចាយនស្ស អត្តដ្ឋមកស្ស បិណ្ឌបាតំ ទត្វា តទហេវ រញ្ញោ ចន្ទបជ្ជោតស្ស អគ្គមហេសិដ្ឋានំ បត្តា។ សុប្បិយា ឧបាសិកា អញ្ញតរស្ស គិលានភិក្ខុនោ អត្តនោ ឩរុមំសេន បដិច្ឆាទនីយំ ទត្វា ទុតិយទិវសេ យេវ រូឡ្ហវណា សញ្ឆវី អរោគា ជាតា។ មល្លិកា ទេវី ភគវតោ អាភិទោសិកំ កុម្មាសបិណ្ឌំ ទត្វា តទហេវ រញ្ញោ កោសលស្ស អគ្គមហេសី ជាតា។ សុមនោ មាលាការោ អដ្ឋហិ សុមនបុប្ផមុដ្ឋីហិ ភគវន្តំ បូជេត្វា តំ ទិវសំ យេវ មហាសម្បត្តិំ បត្តោ។ ឯកសាដកោ ព្រាហ្មណោ ឧត្តរសាដកេន ភគវន្តំ បូជេត្វា តំ ទិវសំ យេវ សព្ពដ្ឋកំ លភិ សព្ពេបេតេ មហារាជ ទិដ្ឋធម្មិកំ ភោគញ្ច យសញ្ច អនុភវិំសូតិ។>
      text <ភន្តេ នាគសេន វិចិនិត្វា បរិយេសិត្វា ឆ ជនេ យេវ អទ្ទសាសីតិ។ អាម មហារាជាតិ។ តេន ហិ ភន្តេ នាគសេន អកុសលំ យេវ អធិមត្តំ ពលវតរំ នោ តថា កុសលំ។ អហញ្ហិ ភន្តេ នាគសេន ឯកទិវសំ យេវ ទសបិ បុរិសេ បស្សាមិ បាបស្ស កម្មស្ស វិបាកេន សូលេសុ អារោបេន្តេ វីសម្បិ តិំសម្បិ ចត្តាលីសម្បិ បញ្ញាសម្បិ បុរិសសតម្បិ បុរិសសហស្សម្បិ បស្សាមិ បាបស្ស កម្មស្ស វិបាកេន សូលេសុ អារោបេន្តេ។ នន្ទកុលស្ស ភន្តេ នាគសេន ភទ្ទសាលោ នាម សេនាបតិបុត្តោ អហោសិ។ តេន ច រញ្ញា ចន្ទគុត្តេន សង្គាមោ សមុបព្យូឡ្ហោ អហោសិ។ តស្មិំ ខោ បន ភន្តេ នាគសេន សង្គាមេ ឧភតោ ពលកាយេ អសីតិកពន្ធរូបានិ អហេសុំ ឯកស្មិំ កិរ សីសកពន្ធេ បរិបាតេ ឯកំ កពន្ធរូបំ ឧដ្ឋហតិ សព្ពេបេតេ បាបស្សេវ កម្មស្ស វិបាកេន អនយព្យសនំ អាបន្នា។ ឥមិនាបិ ភន្តេ នាគសេន ការណេន ភណាមិ អកុសលំ យេវ អធិមត្តំ ពលវតរំ នោ តថា កុសលន្តិ។>
      text <សុយ្យតិ ភន្តេ នាគសេន ឥមស្មិំ ពុទ្ធសាសនេ កោសលេន រញ្ញា អសទិសទានំ ទិន្នន្តិ។ អាម មហារាជ សុយ្យតីតិ។ អបិ នុ ខោ ភន្តេ នាគសេន កោសលរាជា តំ អសទិសំ ទានំ ទត្វា តតោនិទានំ កញ្ចិ ទិដ្ឋធម្មិកំ ភោគំ វា យសំ វា សុខំ វា បដិលភីតិ។ ន ហិ មហារាជាតិ។ យទិ ភន្តេ នាគសេន កោសលរាជា ឯវរូបំ អនុត្តរំ ទានំ ទត្វាបិ ន លភិ តតោនិទានំ កញ្ចិ ទិដ្ឋធម្មិកំ ភោគំ វា យសំ វា សុខំ វា តេន ហិ ភន្តេ នាគសេន អកុសលំ យេវ អធិមត្តំ ពលវតរំ នោ តថា កុសលន្តិ។>
      text <បរិត្តត្តា មហារាជ អកុសលំ ខិប្បំ បរិណមតិ វិបុលត្តា កុសលំ ទីឃេន កាលេន បរិណមតិ ឧបមាយបិ មហារាជ ឯតំ ឧបបរិក្ខិតព្ពំ។ យថា មហារាជ អបរន្តេ ជនបទេ កុមុទភណ្ឌិកា នាម ធញ្ញជាតិ មាសលូនា អន្តោគេហគតា ហោតិ សាលយោ ឆប្បញ្ចមាសេហិ បរិណមន្តិ កិំ បនេត្ថ មហារាជ អន្តរំ កោ វិសេសោ កុមុទភណ្ឌិកាយ ច សាលីនញ្ចាតិ។ បរិត្តត្តា ភន្តេ កុមុទភណ្ឌិកាយ វិបុលត្តា ច សាលីនំ។ សាលយោ ភន្តេ នាគសេន រាជារហា រាជភោជនំ កុមុទភណ្ឌិកា ទាសកម្មករានំ ភោជនន្តិ។ ឯវមេវ ខោ មហារាជ បរិត្តត្តា អកុសលំ ខិប្បំ បរិណមតិ វិបុលត្តា កុសលំ ទីឃេន កាលេន បរិណមតីតិ។>
      text <យំ តត្ថ ភន្តេ នាគសេន ខិប្បំ បរិណមតិ តំ នាម លោកេ អធិមត្តំ ពលវតរំ តស្មា អកុសលំ ពលវតរំ នោ តថា កុសលំ។ យថា នាម ភន្តេ នាគសេន យោ កោចិ យោធោ មហតិមហាយុទ្ធំ បវិសិត្វា បដិសត្តុំ ឧបកច្ឆកេ គហេត្វា អាកឌ្ឍិត្វា ខិប្បតរំ សាមិនោ ឧបនេយ្យ សោ យោធោ លោកេ សមត្ថោ សូរោ នាម។ យោ ច ភិសក្កោ ខិប្បំ សល្លំ ឧទ្ធរតិ រោគមបនេតិ សោ ភិសក្កោ ឆេកោ នាម។ យោ គណកោ សីឃសីឃំ គណេត្វា ខិប្បំ ទស្សយតិ សោ គណកោ ឆេកោ នាម។ យោ មល្លោ ខិប្បំ បដិមល្លំ ឧក្ខិបិត្វា ឧត្តានកំ បាតេតិ សោ មល្លោ សមត្ថោ សូរោ នាម។ ឯវមេវ ខោ ភន្តេ នាគសេន យំ ខិប្បំ បរិណមតិ កុសលំ វា អកុសលំ វា តំ លោកេ អធិមត្តំ ពលវតរន្តិ។>
      text <ឧភយម្បិ តំ មហារាជ កម្មំ សម្បរាយវេទនីយមេវ អបិ ច ខោ អកុសលំ សាវជ្ជតាយ ខណេន ទិដ្ឋធម្មវេទនីយំ ហោតិ បុព្ពកេហិ មហារាជ ខត្តិយេហិ ឋបិតោ ឯសោ និយមោ យោ បាណំ ហនតិ សោ ទណ្ឌារហោ…បេ។… យោ អទិន្នំ អាទិយតិ…បេ។… យោ បរទារំ គច្ឆតិ…បេ។… យោ មុសា ភណតិ…បេ។… យោ គាមំ ឃាតេតិ…បេ។… យោ បន្ថំ ទូសេតិ…បេ។… យោ និកតិំ ករោតិ…បេ។… យោ វញ្ចនំ ករោតិ សោ ទណ្ឌារហោ វធិតព្ពោ ឆេត្តព្ពោ ភេត្តព្ពោ ហន្តព្ពោតិ។ តំ តេ ឧបាទាយ វិចិនិត្វា វិចិនិត្វា ទណ្ឌេន្តិ វធេន្តិ ឆិន្ទន្តិ ភិន្ទន្តិ ហនន្តិ ច អបិ នុ មហារាជ អត្ថិ កេហិចិ ឋបិតោ និយមោ យោ ទានំ វា ទេតិ សីលំ វា រក្ខតិ ឧបោសថកម្មំ វា ករោតិ តស្ស ធនំ វា យសំ វា ទាតព្ពន្តិ អបិ នុ តំ វិចិនិត្វា វិចិនិត្វា ធនំ វា យសំ វា ទេន្តិ ចោរស្ស កតកម្មស្ស វធពន្ធនំ វិយាតិ។ ន ហិ ភន្តេតិ។ យទិ មហារាជ ទាយកានំ វិចិនិត្វា វិចិនិត្វា ធនំ វា យសំ វា ទទេយ្យុំ កុសលម្បិ ទិដ្ឋធម្មវេទនីយំ ភវេយ្យ យស្មា ច ខោ មហារាជ ទាយកេ ន វិចិនន្តិ ធនំ វា យសំ វា ទស្សាមាតិ តស្មា កុសលំ ន ទិដ្ឋធម្មវេទនីយំ។ ឥមិនា មហារាជ ការណេន អកុសលំ ទិដ្ឋធម្មវេទនីយំ សម្បរាយេវ សោ អធិមត្តំ ពលវតរំ វេទនំ វេទយតីតិ។ សាធុ ភន្តេ នាគសេន តវាទិសេន ពុទ្ធិមន្តេន វិនា នេសោ បញ្ហោ សុនិព្ពេឋិយោ លោកិកំ ភន្តេ នាគសេន លោកុត្តរេន វិញ្ញាបិតន្តិ។>
      stand <កុសលាកុសលពលវតរបញ្ហោ តតិយោ។>
    text <៤។ បុព្ពបេតាទិសបញ្ហោ>
      text <៤>, <ភន្តេ នាគសេន ឥមេ ទាយកា ទានំ ទត្វា បុព្ពបេតានំ អាទិសន្តិ ឥទំ តេសំ បាបុណាតូតិ អបិ នុ តេ កិញ្ចិ តតោនិទានំ វិបាកំ បដិលភន្តីតិ។ កេចិ មហារាជ បដិលភន្តិ កេចិ នប្បដិលភន្តីតិ។ កេ ភន្តេ បដិលភន្តិ កេ នប្បដិលភន្តីតិ។ និរយូបបន្នា មហារាជ នប្បដិលភន្តិ សគ្គគតា នប្បដិលភន្តិ តិរច្ឆានយោនិគតា នប្បដិលភន្តិ ចតុន្នំ បេតានំ តយោ បេតា នប្បដិលភន្តិ វន្តាសិកា ខុប្បិបាសិនោ និជ្ឈាមតណ្ហិកា លភន្តិ បេតា បរទត្តូបជីវិនោ តេបិ សរមានា យេវ លភន្តីតិ។>
      text <តេន ហិ ភន្តេ នាគសេន ទាយកានំ ទានំ វិសោសិតំ ហោតិ អផលំ យេសំ ឧទ្ទិស្ស កតំ យទិ តេ នប្បដិលភន្តីតិ។ ន ហិ តំ មហារាជ ទានំ អផលំ ហោតិ អវិបាកំ ទាយកា យេវ តស្ស ផលំ អនុភវន្តីតិ។ តេន ហិ ភន្តេ នាគសេន ការណេន មំ សញ្ញាបេហីតិ។ ឥធ មហារាជ កេចិ មនុស្សា មច្ឆមំសសុរាភត្តខជ្ជកានិ បដិយាទេត្វា ញាតិកុលំ គច្ឆន្តិ យទិ តេ ញាតកា តំ ឧបាយនំ ន សម្បដិច្ឆេយ្យុំ អបិ នុ តំ ឧបាយនំ វិសោសិតំ គច្ឆេយ្យ វិនស្សេយ្យ វាតិ។ ន ហិ ភន្តេ សាមិកានំ យេវ តំ ហោតីតិ។ ឯវមេវ ខោ មហារាជ ទាយកា យេវ តស្ស ផលំ អនុភវន្តិ។ យថា បន មហារាជ បុរិសោ គព្ភំ បវិដ្ឋោ អសតិ បុរតោ និក្ខមនមុខេ កេន និក្ខមេយ្យាតិ។ បវិដ្ឋេនេវ ភន្តេតិ។ ឯវមេវ ខោ មហារាជ ទាយកា យេវ តស្ស ផលំ អនុភវន្តីតិ។ ហោតុ ភន្តេ នាគសេន ឯវមេតំ តថា សម្បដិច្ឆាមិ ទាយកា យេវ តស្ស ផលំ អនុភវន្តិ ន មយំ តំ ការណំ វិលោមេមាតិ។>
      text <ភន្តេ នាគសេន យទិ ឥមេសំ ទាយកានំ ទិន្នទានំ បុព្ពបេតានំ បាបុណាតិ តេ ច តស្ស វិបាកំ អនុភវន្តិ។ តេន ហិ យោ បាណាតិបាតី លុទ្ទោ លោហិតបាណី បទុដ្ឋមនសង្កប្បោ មនុស្សេ ឃាតេត្វា ទារុណំ កម្មំ កត្វា បុព្ពបេតានំ អាទិសេយ្យ ឥមស្ស មេ កម្មស្ស វិបាកោ បុព្ពបេតានំ បាបុណាតូតិ អបិ នុ តស្ស វិបាកោ បុព្ពបេតានំ បាបុណាតីតិ។ ន ហិ មហារាជាតិ។>
      text <ភន្តេ នាគសេន កោ តត្ថ ហេតុ កិំ ការណំ យេន កុសលំ បាបុណាតិ អកុសលំ ន បាបុណាតីតិ។ នេសោ មហារាជ បញ្ហោ បុច្ឆិតព្ពោ មា ច ត្វំ មហារាជ វិសជ្ជកោ អត្ថីតិ អបុច្ឆិតព្ពំ បុច្ឆិ កិស្ស អាកាសោ និរាលម្ពោ កិស្ស គង្គា ឧទ្ធម្មុខា ន សន្ទតិ កិស្ស ឥមេ មនុស្សា ច ទិជា ច ទ្វិបទា មិគា ចតុប្បទាតិ តម្បិ មំ ត្វំ បុច្ឆិស្សសីតិ។ នាហំ តំ ភន្តេ នាគសេន វិហេសាបេក្ខោ បុច្ឆាមិ អបិ ច និព្ពាហនត្ថាយ សន្ទេហស្ស បុច្ឆាមិ ពហូ មនុស្សា លោកេ វាមគាមិនោ វិចក្ខុកា កិន្តិ តេ ឱតារំ ន លភេយ្យុន្តិ ឯវាហំ តំ បុច្ឆាមីតិ។ ន សក្កា មហារាជ សហ អកតេន អននុមតេន សហ បាបំ កម្មំ សំវិភជិតុំ។>
      text <យថា មហារាជ មនុស្សា ឧទកនិព្ពាហនេន ឧទកំ សុវិទូរម្បិ ហរន្តិ អបិ នុ មហារាជ សក្កា ឃនមហាសេលបព្ពតោ និព្ពាហនេន យថិច្ឆិតំ ហរិតុន្តិ។ ន ហិ ភន្តេតិ។ ឯវមេវ ខោ មហារាជ សក្កា កុសលំ សំវិភជិតុំ ន សក្កា អកុសលំ សំវិភជិតុំ។ យថា វា បន មហារាជ សក្កា តេលេន បទីបោ ជាលេតុំ អបិ នុ មហារាជ សក្កា ឧទកេន បទីបោ ជាលេតុន្តិ។ ន ហិ ភន្តេតិ។ ឯវមេវ ខោ មហារាជ សក្កា កុសលំ សំវិភជិតុំ ន សក្កា អកុសលំ សំវិភជិតុំ។ យថា វា បន មហារាជ កស្សកា តឡាកតោ ឧទកំ នីហរិត្វា ធញ្ញំ បរិបាចេន្តិ អបិ នុ ខោ មហារាជ សក្កា មហាសមុទ្ទតោ ឧទកំ នីហរិត្វា ធញ្ញំ បរិបាចេតុន្តិ។ ន ហិ ភន្តេតិ។ ឯវមេវ ខោ មហារាជ សក្កា កុសលំ សំវិភជិតុំ ន សក្កា អកុសលំ សំវិភជិតុន្តិ។>
      text <ភន្តេ នាគសេន កេន ការណេន សក្កា កុសលំ សំវិភជិតុំ ន សក្កា អកុសលំ សំវិភជិតុំ។ ការណេន មំ សញ្ញាបេហិ នាហំ អន្ធោ អនាលោកោ សុត្វា វេទិស្សាមីតិ។ អកុសលំ មហារាជ ថោកំ កុសលំ ពហុកំ ថោកត្តា អកុសលំ កត្តារំ យេវ បរិយាទិយតិ ពហុកត្តា កុសលំ សទេវកំ លោកំ អជ្ឈោត្ថរតីតិ។ ឱបម្មំ ករោហីតិ។>
      text <យថា មហារាជ បរិត្តំ ឯកំ ឧទកពិន្ទុ បថវិយំ និបតេយ្យ អបិ នុ ខោ តំ មហារាជ ឧទកពិន្ទុ ទសបិ ទ្វាទសបិ យោជនានិ អជ្ឈោត្ថរេយ្យាតិ។ ន ហិ ភន្តេ យត្ថ តំ ឧទកពិន្ទុ និបតិតំ តត្ថេវ បរិយាទិយតីតិ។ កេន ការណេន មហារាជាតិ។ បរិត្តត្តា ភន្តេ ឧទកពិន្ទុស្សាតិ។ ឯវមេវ ខោ មហារាជ បរិត្តំ អកុសលំ បរិត្តត្តា កត្តារំ យេវ បរិយាទិយតិ ន សក្កា សំវិភជិតុំ។>
      text <យថា វា បន មហារាជ មហតិមហាមេឃោ អភិវស្សេយ្យ តប្បយន្តោ ធរណិតលំ អបិ នុ ខោ សោ មហារាជ មហាមេឃោ សមន្តតោ ឱត្ថរេយ្យាតិ។ អាម ភន្តេ បូរយិត្វា សោ មហាមេឃោ សោព្ភសរ សរិតសាខាកន្ទរបទរទហតឡាក ឧទបានបោក្ខរណិយោ ទសបិ ទ្វាទសបិ យោជនានិ អជ្ឈោត្ថរេយ្យាតិ។ កេន ការណេន មហារាជាតិ។ មហន្តត្តា ភន្តេ មេឃស្សាតិ។ ឯវមេវ ខោ មហារាជ កុសលំ ពហុកំ ពហុកត្តា សក្កា ទេវមនុស្សេហិបិ សំវិភជិតុន្តិ។>
      text <ភន្តេ នាគសេន កេន ការណេន អកុសលំ ថោកំ កុសលំ ពហុតរន្តិ។ ឥធ មហារាជ យោ កោចិ ទានំ ទេតិ សីលំ សមាទិយតិ ឧបោសថកម្មំ ករោតិ សោ ហដ្ឋោ បហដ្ឋោ ហសិតោ បមុទិតោ បសន្នមានសោ វេទជាតោ ហោតិ តស្ស អបរាបរំ បីតិ ឧប្បជ្ជតិ បីតិមនស្ស ភិយ្យោ ភិយ្យោ កុសលំ បវឌ្ឍតិ។>
      text <យថា មហារាជ ឧទបានេ ពហុសលិលសម្បុណ្ណេ ឯកេន ទេសេន ឧទកំ បវិសេយ្យ ឯកេន និក្ខមេយ្យ និក្ខមន្តេបិ អបរាបរំ ឧប្បជ្ជតិ ន សក្កា ហោតិ ខយំ បាបេតុំ។ ឯវមេវ ខោ មហារាជ កុសលំ ភិយ្យោ ភិយ្យោ បវឌ្ឍតិ។ វស្សសតេបិ ចេ មហារាជ បុរិសោ កតំ កុសលំ អាវជ្ជេយ្យ អាវជ្ជិតេ អាវជ្ជិតេ ភិយ្យោ ភិយ្យោ កុសលំ បវឌ្ឍតិ។ តស្ស តំ កុសលំ សក្កា ហោតិ យថិច្ឆកេហិ សទ្ធិំ សំវិភជិតុំ ឥទមេត្ថ មហារាជ ការណំ យេន ការណេន កុសលំ ពហុតរំ។>
      text <អកុសលំ បន មហារាជ ករោន្តោ បច្ឆា វិប្បដិសារី ហោតិ វិប្បដិសារិនោ ចិត្តំ បដិលីយតិ បដិកុដតិ បដិវត្តតិ ន សម្បសារីយតិ សោចតិ តប្បតិ ហាយតិ ខីយតិ ន បរិវឌ្ឍតិ តត្ថេវ បរិយាទិយតិ។ យថា មហារាជ សុក្ខាយ នទិយា មហាបុឡិនាយ ឧន្នតាវនតាយ កុដិលសង្កុដិលាយ ឧបរិតោ បរិត្តំ ឧទកំ អាគច្ឆន្តំ ហាយតិ ខីយតិ ន បរិវឌ្ឍតិ តត្ថេវ បរិយាទិយតិ។ ឯវមេវ ខោ មហារាជ អកុសលំ ករោន្តស្ស ចិត្តំ បដិលីយតិ បដិកុដតិ បដិវត្តតិ ន សម្បសារីយតិ សោចតិ តប្បតិ ហាយតិ ខីយតិ ន បរិវឌ្ឍតិ តត្ថេវ បរិយាទិយតិ ឥទមេត្ថ មហារាជ ការណំ យេន ការណេន អកុសលំ ថោកន្តិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <បុព្ពបេតាទិសបញ្ហោ ចតុត្ថោ។>
    text <៥។ សុបិនបញ្ហោ>
      text <៥>, <ភន្តេ នាគសេន ឥមស្មិំ លោកេ នរនារិយោ សុបិនំ បស្សន្តិ កល្យាណម្បិ បាបកម្បិ ទិដ្ឋបុព្ពម្បិ អទិដ្ឋបុព្ពម្បិ កតបុព្ពម្បិ អកតបុព្ពម្បិ ខេមម្បិ សភយម្បិ ទូរេបិ សន្តិកេបិ ពហុវិធានិបិ អនេកវណ្ណសហស្សានិ ទិស្សន្តិ កិញ្ចេតំ សុបិនំ នាម កោ ចេតំ បស្សតីតិ។ និមិត្តមេតំ មហារាជ សុបិនំ នាម យំ ចិត្តស្ស អាបាត មុបគច្ឆតិ។ ឆយិមេ មហារាជ សុបិនំ បស្សន្តិ វាតិកោ សុបិនំ បស្សតិ បិត្តិកោ សុបិនំ បស្សតិ សេម្ហិកោ សុបិនំ បស្សតិ ទេវតូបសំហារតោ សុបិនំ បស្សតិ សមុទាចិណ្ណតោ សុបិនំ បស្សតិ បុព្ពនិមិត្តតោ សុបិនំ បស្សតិ តត្រ មហារាជ យំ បុព្ពនិមិត្តតោ សុបិនំ បស្សតិ តំ យេវ សច្ចំ អវសេសំ មិច្ឆាតិ។>
      text <ភន្តេ នាគសេន យោ បុព្ពនិមិត្តតោ សុបិនំ បស្សតិ កិំ តស្ស ចិត្តំ សយំ គន្ត្វា តំ និមិត្តំ វិចិនាតិ តំ វា និមិត្តំ ចិត្តស្ស អាបាតមុបគច្ឆតិ អញ្ញោ វា អាគន្ត្វា តស្ស អារោចេតីតិ។ ន មហារាជ តស្ស ចិត្តំ សយំ គន្ត្វា តំ និមិត្តំ វិចិនាតិ នាបិ អញ្ញោ កោចិ អាគន្ត្វា តស្ស អារោចេតិ អថ ខោ តំ យេវ និមិត្តំ ចិត្តស្ស អាបាតមុបគច្ឆតិ។ យថា មហារាជ អាទាសោ ន សយំ កុហិញ្ចិ គន្ត្វា ឆាយំ វិចិនាតិ នាបិ អញ្ញោ កោចិ ឆាយំ អានេត្វា អាទាសំ អារោបេតិ អថ ខោ យតោ កុតោចិ ឆាយា អាគន្ត្វា អាទាសស្ស អាបាតមុបគច្ឆតិ ឯវមេវ ខោ មហារាជ ន តស្ស ចិត្តំ សយំ គន្ត្វា តំ និមិត្តំ វិចិនាតិ នាបិ អញ្ញោ កោចិ អាគន្ត្វា អារោចេតិ អថ ខោ យតោ កុតោចិ និមិត្តំ អាគន្ត្វា ចិត្តស្ស អាបាតមុបគច្ឆតីតិ។>
      text <ភន្តេ នាគសេន យំ តំ ចិត្តំ សុបិនំ បស្សតិ អបិ នុ តំ ចិត្តំ ជានាតិ ឯវំ នាម វិបាកោ ភវិស្សតិ ខេមំ វា ភយំ វាតិ។ ន ហិ មហារាជ តំ ចិត្តំ ជានាតិ ឯវំវិបាកោ ភវិស្សតិ ខេមំ វា ភយំ វាតិ និមិត្តេ បន ឧប្បន្នេ អញ្ញេសំ កថេតិ តតោ តេ អត្ថំ កថេន្តីតិ។>
      text <ឥង្ឃ ភន្តេ នាគសេន ការណំ មេ ទស្សេហីតិ។ យថា មហារាជ សរីរេ តិលកា បីឡកា ទទ្ទូនិ ឧដ្ឋហន្តិ លាភាយ វា អលាភាយ វា យសាយ វា អយសាយ វា និន្ទាយ វា បសំសាយ វា សុខាយ វា ទុក្ខាយ វា អបិ នុ តា មហារាជ បីឡកា ជានិត្វា ឧប្បជ្ជន្តិ ឥមំ នាម មយំ អត្ថំ និប្ផាទេស្សាមាតិ។ ន ហិ ភន្តេ យាទិសេ តា ឱកាសេ បីឡកា សម្ភវន្តិ តត្ថ តា បីឡកា ទិស្វា នេមិត្តកា ព្យាករោន្តិ ឯវំ នាម វិបាកោ ភវិស្សតីតិ។ ឯវមេវ ខោ មហារាជ យំ តំ ចិត្តំ សុបិនំ បស្សតិ ន តំ ចិត្តំ ជានាតិ ឯវំ នាម វិបាកោ ភវិស្សតិ ខេមំ វា ភយំ វាតិ និមិត្តេ បន ឧប្បន្នេ អញ្ញេសំ កថេតិ តតោ តេ អត្ថំ កថេន្តីតិ។>
      text <ភន្តេ នាគសេន យោ សុបិនំ បស្សតិ សោ និទ្ទាយន្តោ ឧទាហុ ជាគរន្តោ បស្សតីតិ។ យោ សោ មហារាជ សុបិនំ បស្សតិ ន សោ និទ្ទាយន្តោ បស្សតិ នាបិ ជាគរន្តោ បស្សតិ។ អបិ ច ឱក្កន្តេ មិទ្ធេ អសម្បត្តេ ភវង្គេ ឯត្ថន្តរេ សុបិនំ បស្សតិ។ មិទ្ធសមារូឡ្ហស្ស មហារាជ ចិត្តំ ភវង្គគតំ ហោតិ ភវង្គគតំ ចិត្តំ នប្បវត្តតិ អប្បវត្តំ ចិត្តំ សុខទុក្ខំ នប្បជានាតិ អប្បដិវិជានន្តស្ស សុបិនោ ន ហោតិ បវត្តមានេ ចិត្តេ សុបិនំ បស្សតិ។>
      text <យថា មហារាជ តិមិរេ អន្ធការេ អប្បភាសេ សុបរិសុទ្ធេបិ អាទាសេ ឆាយា ន ទិស្សតិ ឯវមេវ ខោ មហារាជ មិទ្ធសមារូឡ្ហេ ចិត្តេ ភវង្គគតេ តិដ្ឋមានេបិ សរីរេ ចិត្តំ អប្បវត្តំ ហោតិ អប្បវត្តេ ចិត្តេ សុបិនំ ន បស្សតិ។ យថា មហារាជ អាទាសោ ឯវំ សរីរំ ទដ្ឋព្ពំ យថា អន្ធការោ ឯវំ មិទ្ធំ ទដ្ឋព្ពំ យថា អាលោកោ ឯវំ ចិត្តំ ទដ្ឋព្ពំ។>
      text <យថា វា បន មហារាជ មហិកោត្ថដស្ស សូរិយស្ស បភា ន ទិស្សតិ សន្តា យេវ សូរិយរស្មិ អប្បវត្តា ហោតិ អប្បវត្តាយ សូរិយរស្មិយា អាលោកោ ន ហោតិ ឯវមេវ ខោ មហារាជ មិទ្ធសមារូឡ្ហស្ស ចិត្តំ ភវង្គគតំ ហោតិ ភវង្គគតំ ចិត្តំ នប្បវត្តតិ អប្បវត្តេ ចិត្តេ សុបិនំ ន បស្សតិ។ យថា មហារាជ សូរិយោ ឯវំ សរីរំ ទដ្ឋព្ពំ យថា មហិកោត្ថរណំ ឯវំ មិទ្ធំ ទដ្ឋព្ពំ យថា សូរិយរស្មិ ឯវំ ចិត្តំ ទដ្ឋព្ពំ។>
      text <ទ្វិន្នំ មហារាជ សន្តេបិ សរីរេ ចិត្តំ អប្បវត្តំ ហោតិ មិទ្ធសមារូឡ្ហស្ស ភវង្គគតស្ស សន្តេបិ សរីរេ ចិត្តំ អប្បវត្តំ ហោតិ និរោធសមាបន្នស្ស សន្តេបិ សរីរេ ចិត្តំ អប្បវត្តំ ហោតិ ជាគរន្តស្ស មហារាជ ចិត្តំ លោលំ ហោតិ វិវដំ បាកដំ អនិពទ្ធំ ឯវរូបស្ស ចិត្តេ និមិត្តំ អាបាតំ ន ឧបេតិ។ យថា មហារាជ បុរិសំ វិវដំ បាកដំ អកិរិយំ អរហស្សំ រហស្សកាមា បរិវជ្ជេន្តិ ឯវមេវ ខោ មហារាជ ជាគរន្តស្ស ទិព្ពោ អត្ថោ អាបាតំ ន ឧបេតិ តស្មា ជាគរន្តោ សុបិនំ ន បស្សតិ។ យថា វា បន មហារាជ ភិក្ខុំ ភិន្នាជីវំ អនាចារំ បាបមិត្តំ ទុស្សីលំ កុសីតំ ហីនវីរិយំ កុសលា ពោធិបក្ខិយា ធម្មា អាបាតំ ន ឧបេន្តិ ឯវមេវ ខោ មហារាជ ជាគរន្តស្ស ទិព្ពោ អត្ថោ អាបាតំ ន ឧបេតិ តស្មា ជាគរន្តោ សុបិនំ ន បស្សតីតិ។>
      text <ភន្តេ នាគសេន អត្ថិ មិទ្ធស្ស អាទិមជ្ឈបរិយោសានន្តិ។ អាម មហារាជ អត្ថិ មិទ្ធស្ស អាទិមជ្ឈបរិយោសានន្តិ។ កតមំ អាទិ កតមំ មជ្ឈំ កតមំ បរិយោសានន្តិ។ យោ មហារាជ កាយស្ស ឱនាហោ បរិយោនាហោ ទុព្ពល្យំ មន្ទតា អកម្មញ្ញតា កាយស្ស អយំ មិទ្ធស្ស អាទិ យោ មហារាជ កបិនិទ្ទាបរេតោ វោកិណ្ណកំ ជគ្គតិ ឥទំ មិទ្ធស្ស មជ្ឈំ ភវង្គគតិ បរិយោសនំ។ មជ្ឈូបគតោ មហារាជ កបិនិទ្ទាបរេតោ សុបិនំ បស្សតិ។ យថា មហារាជ កោចិ យតចារី សមាហិតចិត្តោ ឋិតធម្មោ អចលពុទ្ធិ បហីនកោតូហលសទ្ទំ វនមជ្ឈោគាហិត្វា សុខុមំ អត្ថំ ចិន្តយតិ ន ច សោ តត្ថ មិទ្ធំ ឱក្កមតិ សោ តត្ថ សមាហិតោ ឯកគ្គចិត្តោ សុខុមំ អត្ថំ បដិវិជ្ឈតិ ឯវមេវ ខោ មហារាជ ជាគរោ ន មិទ្ធសមាបន្នោ មជ្ឈូបគតោ កបិនិទ្ទាបរេតោ សុបិនំ បស្សតិ។ យថា មហារាជ កោតូហលសទ្ទោ ឯវំ ជាគរំ ទដ្ឋព្ពំ យថា វិវិត្តំ វនំ ឯវំ កបិនិទ្ទាបរេតោ ទដ្ឋព្ពោ យថា សោ កោតូហលសទ្ទំ ឱហាយ មិទ្ធំ វិវជ្ជេត្វា មជ្ឈត្តភូតោ សុខុមំ អត្ថំ បដិវិជ្ឈតិ ឯវំ ជាគរោ ន មិទ្ធសមាបន្នោ កបិនិទ្ទាបរេតោ សុបិនំ បស្សតីតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <សុបិនបញ្ហោ បញ្ចមោ។>
    text <៦។ អកាលមរណបញ្ហោ>
      text <៦>, <ភន្តេ នាគសេន យេ តេ សត្តា មរន្តិ សព្ពេ តេ កាលេ យេវ មរន្តិ ឧទាហុ អកាលេបិ មរន្តីតិ។ អត្ថិ មហារាជ កាលេបិ មរណំ អត្ថិ អកាលេបិ មរណន្តិ។>
      text <ភន្តេ នាគសេន កេ កាលេ មរន្តិ កេ អកាលេ មរន្តីតិ។ ទិដ្ឋបុព្ពា បន មហារាជ តយា អម្ពរុក្ខា វា ជម្ពុរុក្ខា វា អញ្ញស្មា វា បន ផលរុក្ខា ផលានិ បតន្តានិ អាមានិ ច បក្កានិ ចាតិ។ អាម ភន្តេតិ។ យានិ តានិ មហារាជ ផលានិ រុក្ខតោ បតន្តិ សព្ពានិ តានិ កាលេ យេវ បតន្តិ ឧទាហុ អកាលេបីតិ។ យានិ តានិ ភន្តេ នាគសេន ផលានិ បរិបក្កានិ វិលីនានិ បតន្តិ សព្ពានិ តានិ កាលេ បតន្តិ។ យានិ បន តានិ អវសេសានិ ផលានិ តេសុ កានិចិ កិមិវិទ្ធានិ បតន្តិ កានិចិ លគុឡហតានិ បតន្តិ កានិចិ វាតប្បហតានិ បតន្តិ កានិចិ អន្តោបូតិកានិ ហុត្វា បតន្តិ សព្ពានិ តានិ អកាលេ បតន្តីតិ។ ឯវមេវ ខោ មហារាជ យេ តេ ជរាវេគហតា មរន្តិ តេ យេវ កាលេ មរន្តិ អវសេសា កេចិ កម្មប្បដិពាឡ្ហា មរន្តិ កេចិ គតិប្បដិពាឡ្ហា មរន្តិ កេចិ កិរិយប្បដិពាឡ្ហា មរន្តីតិ។>
      text <ភន្តេ នាគសេន យេ តេ កម្មប្បដិពាឡ្ហា មរន្តិ យេបិ តេ គតិប្បដិពាឡ្ហា មរន្តិ យេបិ តេ កិរិយប្បដិពាឡ្ហា មរន្តិ យេបិ តេ ជរាវេគប្បដិពាឡ្ហា មរន្តិ សព្ពេ តេ កាលេ យេវ មរន្តិ យោបិ មាតុកុច្ឆិគតោ មរតិ សោ តស្ស កាលោ កាលេ យេវ សោ មរតិ។ យោបិ វិជាតឃរេ មរតិ សោ តស្ស កាលោ សោបិ កាលេ យេវ មរតិ។ យោបិ មាសិកោ មរតិ…បេ។… យោបិ វស្សសតិកោ មរតិ សោ តស្ស កាលោ កាលេ យេវ សោ មរតិ តេន ហិ ភន្តេ នាគសេន អកាលេ មរណំ នាម ន ហោតិ យេ កេចិ មរន្តិ សព្ពេ តេ កាលេ យេវ មរន្តីតិ។>
      text <សត្តិមេ មហារាជ វិជ្ជមានេបិ ឧត្តរិំ អាយុស្មិំ អកាលេ មរន្តិ។ កតមេ សត្ត។ ជិឃច្ឆិតោ មហារាជ ភោជនំ អលភមានោ ឧបហតព្ភន្តរោ វិជ្ជមានេបិ ឧត្តរិំ អាយុស្មិំ អកាលេ មរតិ បិបាសិតោ មហារាជ បានីយំ អលភមានោ បរិសុក្ខហទយោ វិជ្ជមានេបិ ឧត្តរិំ អាយុស្មិំ អកាលេ មរតិ អហិនា ទដ្ឋោ មហារាជ វិសវេគាភិហតោ តិកិច្ឆកំ អលភមានោ វិជ្ជមានេបិ ឧត្តរិំ អាយុស្មិំ អកាលេ មរតិ វិសមាសិតោ មហារាជ ឌយ្ហន្តេសុ អង្គបច្ចង្គេសុ អគទំ អលភមានោ វិជ្ជមានេបិ ឧត្តរិំ អាយុស្មិំ អកាលេ មរតិ អគ្គិគតោ មហារាជ ឈាយមានោ និព្ពាបនំ អលភមានោ វិជ្ជមានេបិ ឧត្តរិំ អាយុស្មិំ អកាលេ មរតិ ឧទកគតោ មហារាជ បតិដ្ឋំ អលភមានោ វិជ្ជមានេបិ ឧត្តរិំ អាយុស្មិំ អកាលេ មរតិ សត្តិហតោ មហារាជ អាពាធិកោ ភិសក្កំ អលភមានោ វិជ្ជមានេបិ ឧត្តរិំ អាយុស្មិំ អកាលេ មរតិ ឥមេ ខោ មហារាជ សត្ត វិជ្ជមានេបិ ឧត្តរិំ អាយុស្មិំ អកាលេ មរន្តិ។ តត្រាបាហំ មហារាជ ឯកំសេន វទាមិ។>
      text <អដ្ឋវិធេន មហារាជ សត្តានំ កាលង្កិរិយា ហោតិ វាតសមុដ្ឋានេន បិត្តសមុដ្ឋានេន សេម្ហសមុដ្ឋានេន សន្និបាតិកេន ឧតុវិបរិណាមេន វិសមបរិហារេន ឱបក្កមិកេន កម្មវិបាកេន មហារាជ សត្តានំ កាលង្កិរិយា ហោតិ។ តត្រ មហារាជ យទិទំ កម្មវិបាកេន កាលង្កិរិយា សា យេវ តត្ថ សាមយិកា កាលង្កិរិយា អវសេសា អសាមយិកា កាលង្កិរិយាតិ។ ភវតិ ច>
      text <កេចិ មហារាជ សត្តា បុព្ពេ កតេន តេន តេន អកុសលកម្មវិបាកេន មរន្តិ។ ឥធ មហារាជ យោ បុព្ពេ បរេ ជិឃច្ឆាយ មារេតិ សោ ពហូនិ វស្សសតសហស្សានិ ជិឃច្ឆាយ បរិបីឡិតោ ឆាតោ បរិកិលន្តោ សុក្ខមិលាតហទយោ ពុភុក្ខិតោ វិសុក្ខិតោ ឈាយន្តោ អព្ភន្តរំ បរិឌយ្ហន្តោ ជិឃច្ឆាយ យេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ បិបាសាយ មារេតិ សោ ពហូនិ វស្សសតសហស្សានិ បេតោ ហុត្វា និជ្ឈាមតណ្ហិកោ សមានោ លូខោ កិសោ បរិសុក្ខិតហទយោ បិបាសាយ យេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ អហិនា ឌំសាបេត្វា មារេតិ សោ ពហូនិ វស្សសតសហស្សានិ អជគរមុខេនេវ អជគរមុខំ កណ្ហសប្បមុខេនេវ កណ្ហសប្បមុខំ បរិវត្តិត្វា តេហិ ខាយិតខាយិតោ អហីហិ ទដ្ឋោ យេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ វិសំ ទត្វា មារេតិ សោ ពហូនិ វស្សសតសហស្សានិ ឌយ្ហន្តេហិ អង្គបច្ចង្គេហិ ភិជ្ជមានេន សរីរេន កុណបគន្ធំ វាយន្តោ វិសេនេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ អគ្គិនា មារេតិ សោ ពហូនិ វស្សសតសហស្សានិ អង្គារបព្ពតេនេវ អង្គារបព្ពតំ យមវិសយេនេវ យមវិសយំ បរិវត្តិត្វា ទឌ្ឍវិទឌ្ឍគត្តោ អគ្គិនា យេវ មរតិ ទហរោបិ មជ្ឈិមោបិ មលល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ ឧទកេន មារេតិ សោ ពហូនិ វស្សសតសហស្សានិ ហតវិលុត្តភគ្គទុព្ពលគត្តោ ខុព្ភិតចិត្តោ ឧទកេនេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <យោ បុព្ពេ បរេ សត្តិយា មារេតិ សោ ពហូនិ វស្សសតសហស្សានិ ឆិន្នភិន្នកោដ្ដិតវិកោដ្ដិតោ សត្តិមុខសមាហតោ សត្តិយា យេវ មរតិ ទហរោបិ មជ្ឈិមោបិ មហល្លកោបិ ឥទម្បិ តស្ស សាមយិកមរណំ។>
      text <ភន្តេ នាគសេន អកាលេ មរណំ អត្ថីតិ យំ វទេតិ ឥង្ឃ មេ ត្វំ តត្ថ ការណំ អតិទិសាតិ។ យថា មហារាជ មហតិមហាអគ្គិក្ខន្ធោ អាទិន្នតិណកដ្ឋសាខាបលាសោ បរិយាទិន្នភក្ខោ ឧបាទានសង្ខយា និព្ពាយតិ សោ អគ្គិ វុច្ចតិ អនីតិកោ អនុបទ្ទវោ សមយេ និព្ពុតោ នាមាតិ ឯវមេវ ខោ មហារាជ យោ កោចិ ពហូនិ ទិវសសហស្សានិ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ សមយេ មរណមុបគតោតិ។>
      text <យថា វា បន មហារាជ មហតិមហាអគ្គិក្ខន្ធោ អាទិន្នតិណកដ្ឋសាខាបលាសោ អស្ស តំ អបរិយាទិន្នេ យេវ តិណកដ្ឋសាខាបលាសេ មហតិមហាមេឃោ អភិប្បវស្សិត្វា និព្ពាបេយ្យ អបិ នុ ខោ មហារាជ មហាអគ្គិក្ខន្ធោ សមយេ និព្ពុតោ នាម ហោតីតិ។ ន ហិ ភន្តេតិ។ កិស្ស បន សោ មហារាជ បច្ឆិមោ អគ្គិក្ខន្ធោ បុរិមកេន អគ្គិក្ខន្ធេន សមសមគតិកោ នាហោសីតិ។ អាគន្តុកេន ភន្តេ មេឃេន បដិបីឡិតោ សោ អគ្គិក្ខន្ធោ អសមយេ និព្ពុតោតិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា បិត្តសមុដ្ឋានេន វា សេម្ហសមុដ្ឋានេន វា សន្និបាតិកេន វា ឧតុបរិណាមជេន វា វិសមបរិហារជេន វា ឱបក្កមិកេន វា ជិឃច្ឆាយ វា បិបាសាយ វា សប្បទដ្ឋេន វា វិសមាសិតេន វា អគ្គិនា វា ឧទកេន វា សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថិ។>
      text <យថា វា បន មហារាជ គគនេ មហតិមហាវលាហកោ ឧដ្ឋហិត្វា និន្នញ្ច ថលញ្ច បរិបូរយន្តោ អភិវស្សតិ សោ វុច្ចតិ មេឃោ អនីតិកោ អនុបទ្ទវោ វស្សតីតិ។ ឯវមេវ ខោ មហារាជ យោ កោចិ ចិរំ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ សមយេ មរណមុបគតោតិ។>
      text <យថា វា បន មហារាជ គគនេ មហតិមហាវលាហកោ ឧដ្ឋហិត្វា អន្តរាយេវ មហតា វាតេន អព្ភត្ថំ គច្ឆេយ្យ អបិ នុ ខោ សោ មហារាជ មហាវលាហកោ សមយេ វិគតោ នាម ហោតីតិ។ ន ហិ ភន្តេតិ។ កិស្ស បន សោ មហារាជ បច្ឆិមោ វលាហកោ បុរិមេន វលាហកេន សមសមគតិកោ នាហោសីតិ។ អាគន្តុកេន ភន្តេ វាតេន បដិបីឡិតោ សោ វលាហកោ អសមយប្បត្តោ យេវ វិគតោតិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <យថា វា បន មហារាជ ពលវា អាសីវិសោ កុបិតោ កិញ្ចិទេវ បុរិសំ ឌំសេយ្យ តស្ស តំ វិសំ អនីតិកំ អនុបទ្ទវំ មរណំ បាបេយ្យ តំ វិសំ វុច្ចតិ អនីតិកមនុបទ្ទវំ កោដិគតន្តិ។ ឯវមេវ ខោ មហារាជ យោ កោចិ ចិរំ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ អនីតិកោ អនុបទ្ទវោ ជីវិតកោដិគតោ សាមយិកំ មរណមុបគតោតិ។>
      text <យថា វា បន មហារាជ ពលវតា អាសីវិសេន ទដ្ឋស្ស អន្តរាយេវ អាហិតុណ្ឌិកោ អគទំ ទត្វា អវិសំ ករេយ្យ អបិ នុ ខោ តំ មហារាជ វិសំ សមយេ វិគតំ នាម ហោតីតិ។ ន ហិ ភន្តេតិ។ កិស្ស បន តំ មហារាជ បច្ឆិមំ វិសំ បុរិមកេន វិសេន សមសមគតិកំ នាហោសីតិ។ អាគន្តុកេន ភន្តេ អគទេន បដិបីឡិតំ វិសំ អកោដិគតំ យេវ វិគតន្តិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <យថា វា បន មហារាជ ឥស្សាសោ សរំ បាតេយ្យ សចេ សោ សរោ យថាគតិគមនបថមត្ថកំ គច្ឆតិ សោ សរោ វុច្ចតិ អនីតិកោ អនុបទ្ទវោ យថាគតិគមនបថមត្ថកំ គតោ នាមាតិ។ ឯវមេវ ខោ មហារាជ យោ កោចិ ចិរំ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ អនីតិកោ អនុបទ្ទវោ សមយេ មរណមុបគតោតិ។>
      text <យថា វា បន មហារាជ ឥស្សាសោ សរំ បាតេយ្យ តស្ស តំ សរំ តស្មិំ យេវ ខណេ កោចិ គណ្ហេយ្យ អបិ នុ ខោ សោ មហារាជ សរោ យថាគតិគមនបថមត្ថកំ គតោ នាម ហោតីតិ។ ន ហិ ភន្តេតិ។ កិស្ស បន សោ មហារាជ បច្ឆិមោ សរោ បុរិមកេន សរេន សមសមគតិកោ នាហោសីតិ។ អាគន្តុកេន ភន្តេ គហណេន តស្ស សរស្ស គមនំ ឧបច្ឆិន្នន្តិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <យថា វា បន មហារាជ យោ កោចិ លោហមយំ ភាជនំ អាកោដេយ្យ តស្ស អាកោដនេន សទ្ទោ និព្ពត្តិត្វា យថាគតិគមនបថមត្ថកំ គច្ឆតិ សោ សទ្ទោ វុច្ចតិ អនីតិកោ អនុបទ្ទវោ យថាគតិគមនបថមត្ថកំ គតោ នាមាតិ។ ឯវមេវ ខោ មហារាជ យោ កោចិ ពហូនិ ទិវសសហស្សានិ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ អនីតិកោ អនុបទ្ទវោ សមយេ មរណមុបាគតោតិ។>
      text <យថា វា បន មហារាជ យោ កោចិ លោហមយំ ភាជនំ អាកោដេយ្យ តស្ស អាកោដនេន សទ្ទោ និព្ពត្តេយ្យ និព្ពត្តេ សទ្ទេ អទូរគតេ កោចិ អាមសេយ្យ សហ អាមសនេន សទ្ទោ និរុជ្ឈេយ្យ អបិ នុ ខោ សោ មហារាជ សទ្ទោ យថាគតិគមនបថមត្ថកំ គតោ នាម ហោតីតិ។ ន ហិ ភន្តេតិ។ កិស្ស បន មហារាជ បច្ឆិមោ សទ្ទោ បុរិមកេន សទ្ទេន សមសមគតិកោ នាហោសីតិ។ អាគន្តុកេន ភន្តេ អាមសនេន សោ សទ្ទោ ឧបរតោតិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <យថា វា បន មហារាជ ខេត្តេ សុវិរូឡ្ហំ ធញ្ញពីជំ សម្មា បវត្តមានេន វស្សេន ឱតតវិតតអាកិណ្ណពហុផលំ ហុត្វា សស្សុដ្ឋានសមយំ បាបុណាតិ តំ ធញ្ញំ វុច្ចតិ អនីតិកមនុបទ្ទវំ សមយសម្បត្តំ នាម ហោតីតិ។ ឯវមេវ ខោ មហារាជ យោ កោចិ ពហូនិ ទិវសសហស្សានិ ជីវិត្វា ជរាជិណ្ណោ អាយុក្ខយា អនីតិកោ អនុបទ្ទវោ មរតិ សោ វុច្ចតិ អនីតិកោ អនុបទ្ទវោ សមយេ មរណមុបគតោតិ។>
      text <យថា វា បន មហារាជ ខេត្តេ សុវិរូឡ្ហំ ធញ្ញពីជំ ឧទកេន វិកលំ មរេយ្យ អបិ នុ ខោ តំ មហារាជ ធញ្ញំ អសមយសម្បត្តំ នាម ហោតីតិ។ ន ហិ ភន្តេតិ។ កិស្ស បន តំ មហារាជ បច្ឆិមំ ធញ្ញំ បុរិមកេន ធញ្ញេន សមសមគតិកំ នាហោសីតិ។ អាគន្តុកេន ភន្តេ ឧណ្ហេន បដិបីឡិតំ តំ ធញ្ញំ មតន្តិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា អកាលេ មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <សុតបុព្ពំ បន តយា មហារាជ សម្បន្នតរុណសស្សំ កិមយោ ឧដ្ឋហិត្វា សមូលំ នាសេន្តីតិ។ សុតបុព្ពញ្ចេវ តំ ភន្តេ អម្ហេហិ ទិដ្ឋបុព្ពញ្ចាតិ។ កិំ នុ ខោ តំ មហារាជ សស្សំ កាលេ នដ្ឋំ ឧទាហុ អកាលេ នដ្ឋន្តិ។ អកាលេ ភន្តេ យទិ ខោ តំ ភន្តេ សស្សំ កិមយោ ន ខាទេយ្យុំ សស្សុទ្ធរណសមយំ បាបុណេយ្យាតិ។ កិំ បន មហារាជ អាគន្តុកេន ឧបឃាតេន សស្សំ វិនស្សតិ និរុបឃាតំ សស្សំ សស្សុទ្ធរណសមយំ បាបុណាតីតិ។ អាម ភន្តេតិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា…បេ។… សត្តិវេគប្បដិបីឡិតោ វា មរតិ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <សុតបុព្ពំ បន តយា មហារាជ សម្បន្នេ សស្សេ ផលភារនមិតេ មញ្ចរិតបត្តេ ករកវស្សំ នាម វស្សជាតិ និបតិត្វា វិនាសេតិ អផលំ ករោតីតិ។ សុតបុព្ពញ្ចេវ តំ ភន្តេ អម្ហេហិ ទិដ្ឋបុព្ពញ្ចាតិ។ អបិ នុ ខោ តំ មហារាជ សស្សំ កាលេ នដ្ឋំ ឧទាហុ អកាលេ នដ្ឋន្តិ។ អកាលេ ភន្តេ យទិ ខោ តំ ភន្តេ សស្សំ ករកវស្សំ ន វស្សេយ្យ សស្សុទ្ធរណសមយំ បាបុណេយ្យាតិ។ កិំ បន មហារាជ អាគន្តុកេន ឧបឃាតេន សស្សំ វិនស្សតិ និរុបឃាតំ សស្សំ សស្សុទ្ធរណសមយំ បាបុណាតីតិ។ អាម ភន្តេតិ។ ឯវមេវ ខោ មហារាជ យោ កោចិ អកាលេ មរតិ សោ អាគន្តុកេន រោគេន បដិបីឡិតោ វាតសមុដ្ឋានេន វា បិត្តសមុដ្ឋានេន វា សេម្ហសមុដ្ឋានេន វា សន្និបាតិកេន វា ឧតុបរិណាមជេន វា វិសមបរិហារជេន វា ឱបក្កមិកេន វា ជិឃច្ឆាយ វា បិបាសាយ វា សប្បទដ្ឋេន វា វិសមាសិតេន វា អគ្គិនា វា ឧទកេន វា សត្តិវេគប្បដិបីឡិតោ វា អកាលេ មរតិ។ យទិ បន អាគន្តុកេន រោគេន បដិបីឡិតោ ន ភវេយ្យ សមយេវ មរណំ បាបុណេយ្យ។ ឥទមេត្ថ មហារាជ ការណំ យេន ការណេន អកាលេ មរណំ អត្ថីតិ។>
      text <អច្ឆរិយំ ភន្តេ នាគសេន អព្ភុតំ ភន្តេ នាគសេន សុទស្សិតំ ការណំ សុទស្សិតំ ឱបម្មំ អកាលេ មរណស្ស បរិទីបនាយ អត្ថិ អកាលេ មរណន្តិ ឧត្តានីកតំ បាកដំ កតំ វិភូតំ កតំ អចិត្តវិក្ខិត្តកោបិ ភន្តេ នាគសេន មនុជោ ឯកមេកេនបិ តាវ ឱបម្មេន និដ្ឋំ គច្ឆេយ្យ អត្ថិ អកាលេ មរណន្តិ កិំ បន មនុជោ សចេតនោ។ បឋមោបម្មេនេវាហំ ភន្តេ សញ្ញត្តោ អត្ថិ អកាលេ មរណន្តិ អបិ ច អបរាបរំ និព្ពាហនំ សោតុកាមោ ន សម្បដិច្ឆិន្តិ។>
      stand <អកាលមរណបញ្ហោ ឆដ្ឋោ។>
    text <៧។ ចេតិយបាដិហារិយបញ្ហោ>
      text <៧>, <ភន្តេ នាគសេន សព្ពេសំ បរិនិព្ពុតានំ ចេតិយេ បាដិហីរំ ហោតិ ឧទាហុ ឯកច្ចានំ យេវ ហោតីតិ។ ឯកច្ចានំ មហារាជ ហោតិ ឯកច្ចានំ ន ហោតីតិ។ កតមេសំ ភន្តេ ហោតិ កតមេសំ ន ហោតីតិ។ តិណ្ណន្នំ មហារាជ អញ្ញតរស្ស អធិដ្ឋានា បរិនិព្ពុតស្ស ចេតិយេ បាដិហីរំ ហោតិ។ កតមេសំ តិណ្ណន្នំ។ ឥធ មហារាជ អរហា ទេវមនុស្សានំ អនុកម្បាយ តិដ្ឋន្តោវ អធិដ្ឋាតិ ឯវំនាម ចេតិយេ បាដិហីរំ ហោតូតិ តស្ស អធិដ្ឋានវសេន ចេតិយេ បាដិហីរំ ហោតិ ឯវំ អរហតោ អធិដ្ឋានវសេន បរិនិព្ពុតស្ស ចេតិយេ បាដិហីរំ ហោតិ។>
      text <បុន ចបរំ មហារាជ ទេវតា មនុស្សានំ អនុកម្បាយ បរិនិព្ពុតស្ស ចេតិយេ បាដិហីរំ ទស្សេន្តិ ឥមិនា បាដិហីរេន សទ្ធម្មោ និច្ចសម្បគ្គហិតោ ភវិស្សតិ មនុស្សា ច បសន្នា កុសលេន អភិវឌ្ឍិស្សន្តីតិ ឯវំ ទេវតានំ អធិដ្ឋានវសេន បរិនិព្ពុតស្ស ចេតិយេ បាដិហីរំ ហោតិ។>
      text <បុន ចបរំ មហារាជ ឥត្ថី វា បុរិសោ វា សទ្ធោ បសន្នោ បណ្ឌិតោ ព្យត្តោ មេធាវី ពុទ្ធិសម្បន្នោ យោនិសោ ចិន្តយិត្វា គន្ធំ វា មាលំ វា ទុស្សំ វា អញ្ញតរំ វា កិញ្ចិ អធិដ្ឋហិត្វា ចេតិយេ ឧក្ខិបតិ ឯវំនាម ហោតូតិ តស្សបិ អធិដ្ឋានវសេន បរិនិព្ពុតស្ស ចេតិយេ បាដិហីរំ ហោតិ ឯវំ មនុស្សានំ អធិដ្ឋានវសេន បរិនិព្ពុតស្ស ចេតិយេ បាដិហីរំ ហោតិ។>
      text <ឥមេសំ ខោ មហារាជ តិណ្ណន្នំ អញ្ញតរស្ស អធិដ្ឋានវសេន បរិនិព្ពុតស្ស ចេតិយេ បាដិហីរំ ហោតិ។>
      text <យទិ មហារាជ តេសំ អធិដ្ឋានំ ន ហោតិ ខីណាសវស្សបិ ឆឡភិញ្ញស្ស ចេតោវសិប្បត្តស្ស ចេតិយេ បាដិហីរំ ន ហោតិ អសតិបិ មហារាជ បាដិហីរេ ចរិតំ ទិស្វា សុបរិសុទ្ធំ ឱកប្បេតព្ពំ និដ្ឋំ គន្តព្ពំ សទ្ទហិតព្ពំ សុបរិនិព្ពុតោ អយំ ពុទ្ធបុត្តោតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ចេតិយបាដិហារិយបញ្ហោ សត្តមោ។>
    text <៨។ ធម្មាភិសមយបញ្ហោ>
      text <៨>, <ភន្តេ នាគសេន យេ តេ សម្មា បដិបជ្ជន្តិ តេសំ សព្ពេសំ យេវ ធម្មាភិសមយោ ហោតិ ឧទាហុ កស្សចិ ន ហោតីតិ។ កស្សចិ មហារាជ ហោតិ កស្សចិ ន ហោតីតិ។ កស្ស ភន្តេ ហោតិ កស្ស ន ហោតីតិ។ តិរច្ឆានគតស្ស មហារាជ សុប្បដិបន្នស្សាបិ ធម្មាភិសមយោ ន ហោតិ បេត្តិវិសយូបបន្នស្ស…បេ។… មិច្ឆាទិដ្ឋិកស្ស…បេ។… កុហកស្ស…បេ។… មាតុឃាតកស្ស…បេ។… បិតុឃាតកស្ស…បេ។… អរហន្តឃាតកស្ស…បេ។… សង្ឃភេទកស្ស…បេ។… លោហិតុប្បាទកស្ស…បេ។… ថេយ្យសំវាសកស្ស…បេ។… តិត្ថិយបក្កន្តស្ស…បេ។… ភិក្ខុនិទូសកស្ស…បេ។… តេរសន្នំ គរុកាបត្តីនំ អញ្ញតរំ អាបជ្ជិត្វា អវុដ្ឋិតស្ស…បេ។… បណ្ឌកស្ស…បេ។… ឧភតោព្យញ្ជនកស្ស សុប្បដិបន្នស្សាបិ ធម្មាភិសមយោ ន ហោតិ…បេ។… យោបិ មនុស្សទហរកោ ឩនកសត្តវស្សិកោ តស្ស សុប្បដិបន្នស្សាបិ ធម្មាភិសមយោ ន ហោតិ។ ឥមេសំ ខោ មហារាជ សោឡសន្នំ បុគ្គលានំ សុប្បដិបន្នានម្បិ ធម្មាភិសមយោ ន ហោតីតិ។>
      text <ភន្តេ នាគសេន យេ តេ បន្នរស បុគ្គលា វិរុទ្ធា យេវ តេសំ ធម្មាភិសមយោ ហោតុ វា មា វា ហោតុ អថ កេន ការណេន មនុស្សទហរកស្ស ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតិ។ ឯត្ថ តាវ បញ្ហោ ភវតិ ននុ នាម ទហរកស្ស ន រាគោ ហោតិ ន ទោសោ ហោតិ ន មោហោ ហោតិ ន មានោ ហោតិ ន មិច្ឆាទិដ្ឋិ ហោតិ ន អរតិ ហោតិ ន កាមវិតក្កោ ហោតិ អមិស្សិតោ កិលេសេហិ សោ នាម ទហរកោ យុត្តោ ច បត្តោ ច អរហតិ ច ចត្តារិ សច្ចានិ ឯកបដិវេធេន បដិវិជ្ឈិតុន្តិ។>
      text <តញ្ញេវេត្ថ មហារាជ ការណំ យេនាហំ ការណេន ភណាមិ ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតីតិ។ យទិ មហារាជ ឩនកសត្តវស្សិកោ រជនីយេ រជ្ជេយ្យ ទុស្សនីយេ ទុស្សេយ្យ មោហនីយេ មុយ្ហេយ្យ មទនីយេ មជ្ជេយ្យ ទិដ្ឋិំ វិជានេយ្យ រតិញ្ច អរតិញ្ច វិជានេយ្យ កុសលាកុសលំ វិតក្កេយ្យ ភវេយ្យ តស្ស ធម្មាភិសមយោ អបិ ច មហារាជ ឩនកសត្តវស្សិកស្ស ចិត្តំ អពលំ ទុព្ពលំ បរិត្តំ អប្បំ ថោកំ មន្ទំ អវិភូតំ អសង្ខតា និព្ពានធាតុ គរុកា ភារិកា វិបុលា មហតី។ ឩនកសត្តវស្សិកោ មហារាជ តេន ទុព្ពលេន ចិត្តេន បរិត្តកេន មន្ទេន អវិភូតេន ន សក្កោតិ គរុកំ ភារិកំ វិបុលំ មហតិំ អសង្ខតំ និព្ពានធាតុំ បដិវិជ្ឈិតុំ។>
      text <យថា មហារាជ សិនេរុបព្ពតរាជា គរុកោ ភារិកោ វិបុលោ មហន្តោ អបិ នុ ខោ តំ មហារាជ បុរិសោ អត្តនោ បាកតិកេន ថាមពលវីរិយេន សក្កុណេយ្យ សិនេរុបព្ពតរាជានំ ឧទ្ធរិតុន្តិ។ ន ហិ ភន្តេតិ។ កេន ការណេន មហារាជាតិ។ ទុព្ពលត្តា ភន្តេ បុរិសស្ស មហន្តត្តា សិនេរុបព្ពតរាជស្សាតិ។ ឯវមេវ ខោ មហារាជ ឩនកសត្តវស្សិកស្ស ចិត្តំ អពលំ ទុព្ពលំ បរិត្តំ អប្បំ ថោកំ មន្ទំ អវិភូតំ អសង្ខតា និព្ពានធាតុ គរុកា ភារិកា វិបុលា មហតី។ ឩនកសត្តវស្សិកោ តេន ទុព្ពលេន ចិត្តេន បរិត្តេន មន្ទេន អវិភូតេន ន សក្កោតិ គរុកំ ភារិកំ វិបុលំ មហតិំ អសង្ខតំ និព្ពានធាតុំ បដិវិជ្ឈិតុំ តេន ការណេន ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតិ។>
      text <យថា វា បន មហារាជ អយំ មហាបថវី ទីឃា អាយតា បុថុលា វិត្ថតា វិសាលា វិត្ថិណ្ណា វិបុលា មហន្តា អបិ នុ ខោ តំ មហារាជ មហាបថវិំ សក្កា បរិត្តកេន ឧទកពិន្ទុកេន តេមេត្វា ឧទកចិក្ខល្លំ កាតុន្តិ។ ន ហិ ភន្តេតិ។ កេន ការណេន មហារាជាតិ។ បរិត្តត្តា ភន្តេ ឧទកពិន្ទុស្ស មហន្តត្តា មហាបថវិយាតិ។ ឯវមេវ ខោ មហារាជ ឩនកសត្តវស្សិកស្ស ចិត្តំ អពលំ ទុព្ពលំ បរិត្តំ អប្បំ ថោកំ មន្ទំ អវិភូតំ អសង្ខតា និព្ពានធាតុ ទីឃា អាយតា បុថុលា វិត្ថតា វិសាលា វិត្ថិណ្ណា វិបុលា មហន្តា។ ឩនកសត្តវស្សិកោ តេន ទុព្ពលេន ចិត្តេន បរិត្តកេន មន្ទេន អវិភូតេន ន សក្កោតិ មហតិំ អសង្ខតំ និព្ពានធាតុំ បដិវិជ្ឈិតុំ តេន ការណេន ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតិ។>
      text <យថា វា បន មហារាជ អពលទុព្ពលបរិត្តអប្បថោកមន្ទគ្គិ ភវេយ្យ អបិ នុ ខោ មហារាជ តាវតកេន មន្ទេន អគ្គិនា សក្កា សទេវកេ លោកេ អន្ធការំ វិធមិត្វា អាលោកំ ទស្សេតុន្តិ។ ន ហិ ភន្តេតិ។ កេន ការណេន មហារាជាតិ។ មន្ទត្តា ភន្តេ អគ្គិស្ស លោកស្ស មហន្តត្តាតិ។ ឯវមេវ ខោ មហារាជ ឩនកសត្តវស្សិកស្ស ចិត្តំ អពលំ ទុព្ពលំ បរិត្តំ អប្បំ ថោកំ មន្ទំ អវិភូតំ មហតា ច អវិជ្ជន្ធការេន បិហិតំ។ តស្មា ទុក្ករំ ញាណាលោកំ ទស្សយិតុំ តេន ការណេន ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតិ។>
      text <យថា វា បន មហារាជ អាតុរោ កិសោ អណុបរិមិតកាយោ សាលកកិមិ ហត្ថិនាគំ តិធា បភិន្នំ នវាយតំ តិវិត្ថតំ ទសបរិណាហំ អដ្ឋរតនិកំ សកដ្ឋានមុបគតំ ទិស្វា គិលិតុំ បរិកឌ្ឍេយ្យ អបិ នុ ខោ សោ មហារាជ សាលកកិមិ សក្កុណេយ្យ តំ ហត្ថិនាគំ គិលិតុន្តិ។ ន ហិ ភន្តេតិ។ កេន ការណេន មហារាជាតិ។ បរិត្តត្តា ភន្តេ សាលកកិមិស្ស មហន្តត្តា ហត្ថិនាគស្សាតិ។ ឯវមេវ ខោ មហារាជ ឩនកសត្តវស្សិកស្ស ចិត្តំ អពលំ ទុព្ពលំ បរិត្តំ អប្បំ ថោកំ មន្ទំ អវិភូតំ មហតី អសង្ខតា និព្ពានធាតុ។ សោ តេន ទុព្ពលេន ចិត្តេន បរិត្តកេន មន្ទេន អវិភូតេន ន សក្កោតិ មហតិំ អសង្ខតំ និព្ពានធាតុំ បដិវិជ្ឈិតុំ តេន ការណេន ឩនកសត្តវស្សិកស្ស សុប្បដិបន្នស្សាបិ ធម្មាភិសមយោ ន ហោតីតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ធម្មាភិសមយបញ្ហោ អដ្ឋមោ។>
    text <៩។ ឯកន្តសុខនិព្ពានបញ្ហោ>
      text <៩>, <ភន្តេ នាគសេន កិំ ឯកន្តសុខំ និព្ពានំ ឧទាហុ ទុក្ខេន មិស្សន្តិ។ ឯកន្តសុខំ មហារាជ និព្ពានំ ទុក្ខេន អមិស្សន្តិ។>
      text <ន មយំ តំ ភន្តេ នាគសេន វចនំ សទ្ទហាម ឯកន្តសុខំ និព្ពានន្តិ ឯវមេត្ថ មយំ ភន្តេ នាគសេន បច្ចេម និព្ពានំ ទុក្ខេន មិស្សន្តិ ការណញ្ចេត្ថ ឧបលភាម និព្ពានំ ទុក្ខេន មិស្សន្តិ។ កតមំ ឯត្ថ ការណំ។ យេ តេ ភន្តេ នាគសេន និព្ពានំ បរិយេសន្តិ តេសំ ទិស្សតិ កាយស្ស ច ចិត្តស្ស ច អាតាបោ បរិតាបោ ឋានចង្កមនិសជ្ជាសយនាហារបរិគ្គហោ មិទ្ធស្ស ច ឧបរោធោ អាយតនានញ្ច បដិបីឡនំ ធនធញ្ញបិយញាតិមិត្តប្បជហនំ។ យេ កេចិ លោកេ សុខិតា សុខសមប្បិតា តេ សព្ពេបិ បញ្ចហិ កាមគុណេហិ អាយតនេ រមេន្តិ ព្រូហេន្តិ មនាបិកមនាបិកពហុវិធសុភនិមិត្តេន រូបេន ចក្ខុំ រមេន្តិ ព្រូហេន្តិ មនាបិកមនាបិកគីតវាទិតពហុវិធសុភនិមិត្តេន សទ្ទេន សោតំ រមេន្តិ ព្រូហេន្តិ មនាបិកមនាបិកបុប្ផផលបត្តតចមូលសារពហុវិធសុភនិមិត្តេន គន្ធេន ឃានំ រមេន្តិ ព្រូហេន្តិ មនាបិកមនាបិកខជ្ជភោជ្ជលេយ្យបេយ្យសាយនីយពហុវិធសុភនិមិត្តេន រសេន ជិវ្ហំ រមេន្តិ ព្រុហេន្តិ មនាបិកមនាបិកសណ្ហសុខុមមុទុមទ្ទវពហុវិធសុភនិមិត្តេន ផស្សេន កាយំ រមេន្តិ ព្រូហេន្តិ មនាបិកមនាបិកកល្យាណបាបកសុភាសុភពហុវិធវិតក្កមនសិការេន មនំ រមេន្តិ ព្រូហេន្តិ។ តុម្ហេ តំ ចក្ខុសោតឃានជិវ្ហាកាយមនោព្រូហនំ ហនថ ឧបហនថ ឆិន្ទថ ឧបច្ឆិន្ទថ រុន្ធថ ឧបរុន្ធថ។ តេន កាយោបិ បរិតបតិ ចិត្តម្បិ បរិតបតិ កាយេ បរិតត្តេ កាយិកទុក្ខវេទនំ វេទិយតិ ចិត្តេ បរិតត្តេ ចេតសិកទុក្ខវេទនំ វេទយតិ។ ននុ មាគណ្ឌិយោបិ បរិព្ពាជកោ ភគវន្តំ គរហមានោ ឯវមាហ ភូនហុ សមណោ គោតមោតិ។ ឥទមេត្ថ ការណំ យេនាហំ ការណេន ព្រូមិ និព្ពានំ ទុក្ខេន មិស្សន្តិ។>
      text <ន ហិ មហារាជ និព្ពានំ ទុក្ខេន មិស្សំ ឯកន្តសុខំ និព្ពានំ។ យំ បន ត្វំ មហារាជ ព្រូសិ និព្ពានំ ទុក្ខន្តិ នេតំ ទុក្ខំ និព្ពានំ នាម និព្ពានស្ស បន សច្ឆិកិរិយាយ បុព្ពភាគោ ឯសោ និព្ពានបរិយេសនំ ឯតំ ឯកន្តសុខំ យេវ មហារាជ និព្ពានំ ន ទុក្ខេន មិស្សំ។ ឯត្ថ ការណំ វទាមិ។ អត្ថិ មហារាជ រាជូនំ រជ្ជសុខំ នាមាតិ។ អាម ភន្តេ អត្ថិ រាជូនំ រជ្ជសុខន្តិ។ អបិ នុ ខោ តំ មហារាជ រជ្ជសុខំ ទុក្ខេន មិស្សន្តិ។ ន ហិ ភន្តេតិ។ កិស្ស បន តេ មហារាជ រាជានោ បច្ចន្តេ កុបិតេ តេសំ បច្ចន្តនិស្សិតានំ បដិសេធាយ អមច្ចេហិ បរិណាយកេហិ ភដេហិ ពលត្ថេហិ បរិវុតា បវាសំ គន្ត្វា ឌំសមកសវាតាតបបដិបីឡិតា សមវិសមេ បរិធាវន្តិ មហាយុទ្ធញ្ច ករោន្តិ ជីវិតសំសយញ្ច បាបុណន្តីតិ។ នេតំ ភន្តេ នាគសេន រជ្ជសុខំ នាម រជ្ជសុខស្ស បរិយេសនាយ បុព្ពភាគោ ឯសោ ទុក្ខេន ភន្តេ នាគសេន រាជានោ រជ្ជំ បរិយេសិត្វា រជ្ជសុខំ អនុភវន្តិ ឯវំ ភន្តេ នាគសេន រជ្ជសុខំ ទុក្ខេន អមិស្សំ អញ្ញំ តំ រជ្ជសុខំ អញ្ញំ ទុក្ខន្តិ។ ឯវមេវ ខោ មហារាជ ឯកន្តសុខំ និព្ពានំ ន ទុក្ខេន មិស្សំ។ យេ បន តំ និព្ពានំ បរិយេសន្តិ តេ កាយញ្ច ចិត្តញ្ច អាតាបេត្វា ឋានចង្កមនិសជ្ជាសយនាហារំ បរិគ្គហេត្វា មិទ្ធំ ឧបរុន្ធិត្វា អាយតនានិ បដិបីឡេត្វា កាយញ្ច ជីវិតញ្ច បរិច្ចជិត្វា ទុក្ខេន និព្ពានំ បរិយេសិត្វា ឯកន្តសុខំ និព្ពានំ អនុភវន្តិ និហតបច្ចាមិត្តា វិយ រាជានោ រជ្ជសុខំ។ ឯវំ មហារាជ ឯកន្តសុខំ និព្ពានំ ន ទុក្ខេន មិស្សំ អញ្ញំ និព្ពានំ អញ្ញំ ទុក្ខន្តិ។>
      text <អបរម្បិ មហារាជ ឧត្តរិំ ការណំ សុណោហិ ឯកន្តសុខំ និព្ពានំ ន ទុក្ខេន មិស្សំ អញ្ញំ ទុក្ខំ អញ្ញំ និព្ពានន្តិ។ អត្ថិ មហារាជ អាចរិយានំ សិប្បវន្តានំ សិប្បសុខំ នាមាតិ។ អាម ភន្តេ អត្ថិ អាចរិយានំ សិប្បវន្តានំ សិប្បសុខន្តិ។ អបិ នុ ខោ តំ មហារាជ សិប្បសុខំ ទុក្ខេន មិស្សន្តិ។ ន ហិ ភន្តេតិ។ កិស្ស បន តេ មហារាជ អាចរិយា អាចរិយានំ អភិវាទនបច្ចុដ្ឋានេន ឧទកាហរណឃរសម្មជ្ជនទន្តកដ្ឋមុខោទកានុប្បទានេន ឧច្ឆិដ្ឋបដិគ្គហណឧច្ឆាទននហាបនបាទបរិកម្មេន សកចិត្តំ និក្ខិបិត្វា បរចិត្តានុវត្តនេន ទុក្ខសេយ្យាយ វិសមភោជនេន កាយំ អាតាបេន្តីតិ។ នេតំ ភន្តេ នាគសេន សិប្បសុខំ នាម សិប្បបរិយេសនាយ បុព្ពភាគោ ឯសោ ទុក្ខេន ភន្តេ នាគសេន អាចរិយា សិប្បំ បរិយេសិត្វា សិប្បសុខំ អនុភវន្តិ ឯវំ ភន្តេ នាគសេន សិប្បសុខំ ទុក្ខេន អមិស្សំ អញ្ញំ តំ សិប្បសុខំ អញ្ញំ ទុក្ខន្តិ។ ឯវមេវ ខោ មហារាជ ឯកន្តសុខំ និព្ពានំ ន ទុក្ខេន មិស្សំ។ យេ បន តំ និព្ពានំ បរិយេសន្តិ តេ កាយញ្ច ចិត្តញ្ច អាតាបេត្វា ឋានចង្កមនិសជ្ជាសយនាហារំ បរិគ្គហេត្វា មិទ្ធំ ឧបរុន្ធិត្វា អាយតនានិ បដិបីឡេត្វា កាយញ្ច ជីវិតញ្ច បរិច្ចជិត្វា ទុក្ខេន និព្ពានំ បរិយេសិត្វា ឯកន្តសុខំ និព្ពានំ អនុភវន្តិ អាចរិយា វិយ សិប្បសុខំ។ ឯវំ មហារាជ ឯកន្តសុខំ និព្ពានំ ន ទុក្ខេន មិស្សំ អញ្ញំ ទុក្ខំ អញ្ញំ និព្ពានន្តិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <ឯកន្តសុខនិព្ពានបញ្ហោ នវមោ។>
    text <១០។ និព្ពានរូបសណ្ឋានបញ្ហោ>
      text <១០>, <ភន្តេ នាគសេន និព្ពានំ និព្ពានន្តិ យំ វទេសិ សក្កា បន តស្ស និព្ពានស្ស រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។ អប្បដិភាគំ មហារាជ និព្ពានំ ន សក្កា និព្ពានស្ស រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។ ឯតម្បាហំ ភន្តេ នាគសេន ន សម្បដិច្ឆាមិ យំ អត្ថិធម្មស្ស និព្ពានស្ស រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា អបញ្ញាបនំ ការណេន មំ សញ្ញាបេហីតិ។ ហោតុ មហារាជ ការណេន តំ សញ្ញាបេស្សាមិ។ អត្ថិ មហារាជ មហាសមុទ្ទោ នាមាតិ។ អាម ភន្តេ អត្ថេសោ មហាសមុទ្ទោតិ។ សចេ តំ មហារាជ កោចិ ឯវំ បុច្ឆេយ្យ កិត្តកំ មហារាជ មហាសមុទ្ទេ ឧទកំ កតិ បន តេ សត្តា យេ មហាសមុទ្ទេ បដិវសន្តីតិ ឯវំ បុដ្ឋោ ត្វំ មហារាជ កិន្តិ តស្ស ព្យាករេយ្យាសីតិ។ សចេ មំ ភន្តេ កោចិ ឯវំ បុច្ឆេយ្យ កិត្តកំ មហារាជ មហាសមុទ្ទេ ឧទកំ កតិ បន តេ សត្តា យេ មហាសមុទ្ទេ បដិវសន្តីតិ តមហំ ភន្តេ ឯវំ វទេយ្យំ អបុច្ឆិតព្ពំ មំ ត្វំ អម្ភោ បុរិស បុច្ឆសិ នេសា បុច្ឆា កេនចិ បុច្ឆិតព្ពា ឋបនីយោ ឯសោ បញ្ហោ។ អវិភត្តោ លោកក្ខាយិកេហិ មហាសមុទ្ទោ ន សក្កា មហាសមុទ្ទេ ឧទកំ បរិមិនិតុំ សត្តា វា យេ តត្ថ វាសមុបគតាតិ ឯវាហំ ភន្តេ តស្ស បដិវចនំ ទទេយ្យន្តិ។>
      text <កិស្ស បន ត្វំ មហារាជ អត្ថិធម្មេ មហាសមុទ្ទេ ឯវំ បដិវចនំ ទទេយ្យាសិ ននុ វិគណេត្វា តស្ស អាចិក្ខិតព្ពំ ឯត្តកំ មហាសមុទ្ទេ ឧទកំ ឯត្តកា ច សត្តា មហាសមុទ្ទេ បដិវសន្តីតិ។ ន សក្កា ភន្តេ អវិសយោ ឯសោ បញ្ហោតិ។>
      text <យថា មហារាជ អត្ថិធម្មេ យេវ មហាសមុទ្ទេ ន សក្កា ឧទកំ បរិគណេតុំ សត្តា វា យេ តត្ថ វាសមុបគតា ឯវមេវ ខោ មហារាជ អត្ថិធម្មស្សេវ និព្ពានស្ស ន សក្កា រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុំ វិគណេយ្យ មហារាជ ឥទ្ធិមា ចេតោវសិប្បត្តោ មហាសមុទ្ទេ ឧទកំ តត្រាសយេ ច សត្តេ ន ត្វេវ សោ ឥទ្ធិមា ចេតោវសិប្បត្តោ សក្កុណេយ្យ និព្ពានស្ស រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុំ។>
      text <អបរម្បិ មហារាជ ឧត្តរិំ ការណំ សុណោហិ អត្ថិធម្មស្សេវ និព្ពានស្ស ន សក្កា រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។ អត្ថិ មហារាជ ទេវេសុ អរូបកាយិកា នាម ទេវាតិ។ អាម ភន្តេ សុយ្យតិ អត្ថិ ទេវេសុ អរូបកាយិកា នាម ទេវាតិ។ សក្កា បន មហារាជ តេសំ អរូបកាយិកានំ ទេវានំ រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។ ន ហិ ភន្តេតិ។ តេន ហិ មហារាជ នត្ថិ អរូបកាយិកា ទេវាតិ។ អត្ថិ ភន្តេ អរូបកាយិកា ទេវា ន ច សក្កា តេសំ រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។ យថា មហារាជ អត្ថិសត្តានំ យេវ អរូបកាយិកានំ ទេវានំ ន សក្កា រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុំ ឯវមេវ ខោ មហារាជ អត្ថិធម្មស្សេវ និព្ពានស្ស ន សក្កា រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុន្តិ។>
      text <ភន្តេ នាគសេន ហោតុ ឯកន្តសុខំ និព្ពានំ ន ច សក្កា តស្ស រូបំ វា សណ្ឋានំ វា វយំ វា បមាណំ វា ឱបម្មេន វា ការណេន វា ហេតុនា វា នយេន វា ឧបទស្សយិតុំ។ អត្ថិ បន ភន្តេ និព្ពានស្ស គុណំ អញ្ញេហិ អនុបវិដ្ឋំ កិញ្ចិ ឱបម្មនិទស្សនមត្តន្តិ។ សរូបតោ មហារាជ នត្ថិ គុណតោ បន សក្កា កិញ្ចិ ឱបម្មនិទស្សនមត្តំ ឧបទស្សយិតុន្តិ។ សាធុ ភន្តេ នាគសេន យថាហំ លភាមិ និព្ពានស្ស គុណតោបិ ឯកទេសបរិទីបនមត្តំ តថា សីឃំ ព្រូហិ និព្ពាបេហិ មេ ហទយបរិឡាហំ វិនយ សីតលមធុរវចនមាលុតេនាតិ។>
      text <បទុមស្ស មហារាជ ឯកោ គុណោ និព្ពានំ អនុបវិដ្ឋោ ឧទកស្ស ទ្វេ គុណា អគទស្ស តយោ គុណា មហាសមុទ្ទស្ស ចត្តារោ គុណា ភោជនស្ស បញ្ច គុណា អាកាសស្ស ទស គុណា មណិរតនស្ស តយោ គុណា លោហិតចន្ទនស្ស តយោ គុណា សប្បិមណ្ឌស្ស តយោ គុណា គិរិសិខរស្ស បញ្ច គុណា និព្ពានំ អនុបវិដ្ឋាតិ។>
      text <ភន្តេ នាគសេន បទុមស្ស ឯកោ គុណោ និព្ពានំ អនុបវិដ្ឋោតិ យំ វទេសិ កតមោ បទុមស្ស ឯកោ គុណោ និព្ពានំ អនុបវិដ្ឋោតិ។ យថា មហារាជ បទុមំ អនុបលិត្តំ ឧទកេន ឯវមេវ ខោ មហារាជ និព្ពានំ សព្ពកិលេសេហិ អនុបលិត្តំ។ អយំ មហារាជ បទុមស្ស ឯកោ គុណោ និព្ពានំ អនុបវិដ្ឋោតិ។>
      text <ភន្តេ នាគសេន ឧទកស្ស ទ្វេ គុណា និព្ពានំ អនុបវិដ្ឋាតិ យំ វទេសិ កតមេ ឧទកស្ស ទ្វេ គុណា និព្ពានំ អនុបវិដ្ឋាតិ។ យថា មហារាជ ឧទកំ សីតលំ បរិឡាហនិព្ពាបនំ ឯវមេវ ខោ មហារាជ និព្ពានំ សីតលំ សព្ពកិលេសបរិឡាហនិព្ពាបនំ។ អយំ មហារាជ ឧទកស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ ឧទកំ កិលន្តតសិតបិបាសិតឃម្មាភិតត្តានំ ជនបសុបជានំ បិបាសាវិនយនំ ឯវមេវ ខោ មហារាជ និព្ពានំ កាមតណ្ហាភវតណ្ហាវិភវតណ្ហាបិបាសាវិនយនំ។ អយំ មហារាជ ឧទកស្ស ទុតិយោ គុណោ និព្ពានំ អនុបវិដ្ឋោ។ ឥមេ ខោ មហារាជ ឧទកស្ស ទ្វេ គុណា និព្ពានំ អនុបវិដ្ឋាតិ។>
      text <ភន្តេ នាគសេន អគទស្ស តយោ គុណា និព្ពានំ អនុបវិដ្ឋាតិ យំ វទេសិ កតមេ អគទស្ស តយោ គុណា និព្ពានំ អនុបវិដ្ឋាតិ។ យថា មហារាជ អគទោ វិសបីឡិតានំ សត្តានំ បដិសរណំ ឯវមេវ ខោ មហារាជ និព្ពានំ កិលេសវិសបីឡិតានំ សត្តានំ បដិសរណំ។ អយំ មហារាជ អគទស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ អគទោ រោគានំ អន្តករោ ឯវមេវ ខោ មហារាជ និព្ពានំ សព្ពទុក្ខានំ អន្តករំ។ អយំ មហារាជ អគទស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ អគទោ អមតំ ឯវមេវ ខោ មហារាជ និព្ពានំ អមតំ។ អយំ មហារាជ អគទស្ស តតិយោ គុណោ និព្ពានំ អនុបវិដ្ឋោ។ ឥមេ ខោ មហារាជ អគទស្ស តយោ គុណា និព្ពានំ អនុបវិដ្ឋាតិ។>
      text <ភន្តេ នាគសេន មហាសមុទ្ទស្ស ចត្តារោ គុណា និព្ពានំ អនុបវិដ្ឋាតិ យំ វទេសិ កតមេ មហាសមុទ្ទស្ស ចត្តារោ គុណា និព្ពានំ អនុបវិដ្ឋាតិ។ យថា មហារាជ មហាសមុទ្ទោ សុញ្ញោ សព្ពកុណបេហិ ឯវមេវ ខោ មហារាជ និព្ពានំ សុញ្ញំ សព្ពកិលេសកុណបេហិ។ អយំ មហារាជ មហាសមុទ្ទស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ មហាសមុទ្ទោ មហន្តោ អនោរបារោ ន បរិបូរតិ សព្ពសវន្តីហិ ឯវមេវ ខោ មហារាជ និព្ពានំ មហន្តំ អនោរបារំ ន បូរតិ សព្ពសត្តេហិ។ អយំ មហារាជ មហាសមុទ្ទស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ មហាសមុទ្ទោ មហន្តានំ ភូតានំ អាវាសោ ឯវមេវ ខោ មហារាជ និព្ពានំ មហន្តានំ អរហន្តានំ វិមលខីណាសវពលប្បត្តវសីភូតមហាភូតានំ អាវាសោ។ អយំ មហារាជ មហាសមុទ្ទស្ស តតិយោ គុណោ និព្ពានំ អនុបវិដ្ឋោ។ បុន ចបរំ មហារាជ មហាសមុទ្ទោ អបរិមិតវិវិធវិបុលវីចិបុប្ផសំកុសុមិតោ ឯវមេវ ខោ មហារាជ និព្ពានំ អបរិមិតវិវិធវិបុលបរិសុទ្ធវិជ្ជាវិមុត្តិបុប្ផសំកុសុមិតំ។ អយំ មហារាជ មហាសមុទ្ទស្ស ចតុត្ថោ គុណោ និព្ពានំ អនុបវិដ្ឋោ។ ឥមេ ខោ មហារាជ មហាសមុទ្ទស្ស ចត្តារោ គុណា និព្ពានំ អនុបវិដ្ឋាតិ។>
      text <ភន្តេ នាគសេន ភោជនស្ស បញ្ច គុណា និព្ពានំ អនុបវិដ្ឋាតិ យំ វទេសិ កតមេ ភោជនស្ស បញ្ច គុណា និព្ពានំ អនុបវិដ្ឋាតិ។ យថា មហារាជ ភោជនំ សព្ពសត្តានំ អាយុធារណំ ឯវមេវ ខោ មហារាជ និព្ពានំ សច្ឆិកតំ ជរាមរណនាសនតោ អាយុធារណំ។ អយំ មហារាជ ភោជនស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ ភោជនំ សព្ពសត្តានំ ពលវឌ្ឍនំ ឯវមេវ ខោ មហារាជ និព្ពានំ សច្ឆិកតំ សព្ពសត្តានំ ឥទ្ធិពលវឌ្ឍនំ។ អយំ មហារាជ ភោជនស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ ភោជនំ សព្ពសត្តានំ វណ្ណជននំ ឯវមេវ ខោ មហារាជ និព្ពានំ សច្ឆិកតំ សព្ពសត្តានំ គុណវណ្ណជននំ។ អយំ មហារាជ ភោជនស្ស តតិយោ គុណោ និព្ពានំ អនុបវិដ្ឋោ។ បុន ចបរំ មហារាជ ភោជនំ សព្ពសត្តានំ ទរថវូបសមនំ ឯវមេវ ខោ មហារាជ និព្ពានំ សច្ឆិកតំ សព្ពសត្តានំ សព្ពកិលេសទរថវូបសមនំ។ អយំ មហារាជ ភោជនស្ស ចតុត្ថោ គុណោ និព្ពានំ អនុបវិដ្ឋោ។ បុន ចបរំ មហារាជ ភោជនំ សព្ពសត្តានំ ជិឃច្ឆាទុព្ពល្យបដិវិនោទនំ ឯវមេវ ខោ មហារាជ និព្ពានំ សច្ឆិកតំ សព្ពសត្តានំ សព្ពទុក្ខជិឃច្ឆាទុព្ពល្យបដិវិនោទនំ។ អយំ មហារាជ ភោជនស្ស បញ្ចមោ គុណោ និព្ពានំ អនុបវិដ្ឋោ។ ឥមេ ខោ មហារាជ ភោជនស្ស បញ្ច គុណា និព្ពានំ អនុបវិដ្ឋាតិ។>
      text <ភន្តេ នាគសេន អាកាសស្ស ទស គុណា និព្ពានំ អនុបវិដ្ឋាតិ យំ វទេសិ កតមេ អាកាសស្ស ទស គុណា និព្ពានំ អនុបវិដ្ឋាតិ។ យថា មហារាជ អាកាសោ ន ជាយតិ ន ជីយតិ ន មីយតិ ន ចវតិ ន ឧប្បជ្ជតិ ទុប្បសហោ អចោរាហរណោ អនិស្សិតោ វិហគគមនោ និរាវរណោ អនន្តោ។ ឯវមេវ ខោ មហារាជ និព្ពានំ ន ជាយតិ ន ជីយតិ ន មីយតិ ន ចវតិ ន ឧប្បជ្ជតិ ទុប្បសហំ អចោរាហរណំ អនិស្សិតំ អរិយគមនំ និរាវរណំ អនន្តំ។ ឥមេ ខោ មហារាជ អាកាសស្ស ទស គុណា និព្ពានំ អនុបវិដ្ឋាតិ។>
      text <ភន្តេ នាគសេន មណិរតនស្ស តយោ គុណា និព្ពានំ អនុបវិដ្ឋាតិ យំ វទេសិ កតមេ មណិរតនស្ស តយោ គុណា និព្ពានំ អនុបវិដ្ឋាតិ។ យថា មហារាជ មណិរតនំ កាមទទំ ឯវមេវ ខោ មហារាជ និព្ពានំ កាមទទំ។ អយំ មហារាជ មណិរតនស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ មណិរតនំ ហាសករំ ឯវមេវ ខោ មហារាជ និព្ពានំ ហាសករំ។ អយំ មហារាជ មណិរតនស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ មណិរតនំ ឧជ្ជោតត្តករំ ឯវមេវ ខោ មហារាជ និព្ពានំ ឧជ្ជោតត្តករំ។ អយំ មហារាជ មណិរតនស្ស តតិយោ គុណោ និព្ពានំ អនុបវិដ្ឋោ។ ឥមេ ខោ មហារាជ មណិរតនស្ស តយោ គុណា និព្ពានំ អនុបវិដ្ឋាតិ។>
      text <ភន្តេ នាគសេន លោហិតចន្ទនស្ស តយោ គុណា និព្ពានំ អនុបវិដ្ឋាតិ យំ វទេសិ កតមេ លោហិតចន្ទនស្ស តយោ គុណា និព្ពានំ អនុបវិដ្ឋាតិ។ យថា មហារាជ លោហិតចន្ទនំ ទុល្លភំ ឯវមេវ ខោ មហារាជ និព្ពានំ ទុល្លភំ។ អយំ មហារាជ លោហិតចន្ទនស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ លោហិតចន្ទនំ អសមសុគន្ធំ ឯវមេវ ខោ មហារាជ និព្ពានំ អសមសុគន្ធំ។ អយំ មហារាជ លោហិតចន្ទនស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ លោហិតចន្ទនំ សជ្ជនបសត្ថំ ឯវមេវ ខោ មហារាជ និព្ពានំ អរិយសជ្ជនបសត្ថំ។ អយំ មហារាជ លោហិតចន្ទនស្ស តតិយោ គុណោ និព្ពានំ អនុបវិដ្ឋោ។ ឥមេ ខោ មហារាជ លោហិតចន្ទនស្ស តយោ គុណា និព្ពានំ អនុបវិដ្ឋាតិ។>
      text <ភន្តេ នាគសេន សប្បិមណ្ឌស្ស តយោ គុណា និព្ពានំ អនុបវិដ្ឋាតិ យំ វទេសិ កតមេ សប្បិមណ្ឌស្ស តយោ គុណា និព្ពានំ អនុបវិដ្ឋាតិ។ យថា មហារាជ សប្បិមណ្ឌោ វណ្ណសម្បន្នោ ឯវមេវ ខោ មហារាជ និព្ពានំ គុណវណ្ណសម្បន្នំ។ អយំ មហារាជ សប្បិមណ្ឌស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ សប្បិមណ្ឌោ គន្ធសម្បន្នោ ឯវមេវ ខោ មហារាជ និព្ពានំ សីលគន្ធសម្បន្នំ។ អយំ មហារាជ សប្បិមណ្ឌស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ សប្បិមណ្ឌោ រសសម្បន្នោ ឯវមេវ ខោ មហារាជ និព្ពានំ រសសម្បន្នំ។ អយំ មហារាជ សប្បិមណ្ឌស្ស តតិយោ គុណោ និព្ពានំ អនុបវិដ្ឋោ។ ឥមេ ខោ មហារាជ សប្បិមណ្ឌស្ស តយោ គុណា និព្ពានំ អនុបវិដ្ឋាតិ។>
      text <ភន្តេ នាគសេន គិរិសិខរស្ស បញ្ច គុណា និព្ពានំ អនុបវិដ្ឋាតិ យំ វទេសិ កតមេ គិរិសិខរស្ស បញ្ច គុណា និព្ពានំ អនុបវិដ្ឋាតិ។ យថា មហារាជ គិរិសិខរំ អច្ចុគ្គតំ ឯវមេវ ខោ មហារាជ និព្ពានំ អច្ចុគតំ។ អយំ មហារាជ គិរិសិខរស្ស បឋមោ គុណោ និព្ពានំ អនុបវិដ្ឋោ។ បុន ចបរំ មហារាជ គិរិសិខរំ អចលំ ឯវមេវ ខោ មហារាជ និព្ពានំ អចលំ។ អយំ មហារាជ គិរិសិខរស្ស ទុតិយោ គុណោ និព្ពានំ អនុបវិដ្ឋោ។ បុន ចបរំ មហារាជ គិរិសិខរំ ទុរធិរោហំ ឯវមេវ ខោ មហារាជ និព្ពានំ ទុរធិរោហំ សព្ពកិលេសានំ។ អយំ មហារាជ គិរិសិខរស្ស តតិយោ គុណោ និព្ពានំ អនុបវិដ្ឋោ។ បុន ចបរំ មហារាជ គិរិសិខរំ សព្ពពីជានំ អវិរូហនំ ឯវមេវ ខោ មហារាជ និព្ពានំ សព្ពកិលេសានំ អវិរូហនំ។ អយំ មហារាជ គិរិសិខរស្ស ចតុត្ថោ គុណោ និព្ពានំ អនុបវិដ្ឋោ។ បុន ចបរំ មហារាជ គិរិសិខរំ អនុនយប្បដិឃវិប្បមុត្តំ ឯវមេវ ខោ មហារាជ និព្ពានំ អនុនយប្បដិឃវិប្បមុត្តំ។ អយំ មហារាជ គិរិសិខរស្ស បញ្ចមោ គុណោ និព្ពានំ អនុបវិដ្ឋោ។ ឥមេ ខោ មហារាជ គិរិសិខរស្ស បញ្ច គុណា និព្ពានំ អនុបវិដ្ឋាតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <និព្ពានរូបសណ្ឋានបញ្ហោ ទសមោ។>
    text <១១។ និព្ពានសច្ឆិករណបញ្ហោ>
      text <១១>, <ភន្តេ នាគសេន តុម្ហេ ភណថ និព្ពានំ ន អតីតំ ន អនាគតំ ន បច្ចុប្បន្នំ ន ឧប្បន្នំ ន អនុប្បន្នំ ន ឧប្បាទនីយន្តិ។ ឥធ ភន្តេ នាគសេន យោ កោចិ សម្មាបដិបន្នោ និព្ពានំ សច្ឆិករោតិ សោ ឧប្បន្នំ សច្ឆិករោតិ ឧទាហុ ឧប្បាទេត្វា សច្ឆិករោតីតិ។ យោ កោចិ មហារាជ សម្មាបដិបន្នោ និព្ពានំ សច្ឆិករោតិ សោ ន ឧប្បន្នំ សច្ឆិករោតិ ន ឧប្បាទេត្វា សច្ឆិករោតិ អបិ ច មហារាជ អត្ថេសា និព្ពានធាតុ យំ សោ សម្មាបដិបន្នោ សច្ឆិករោតីតិ។>
      text <មា ភន្តេ នាគសេន ឥមំ បញ្ហំ បដិច្ឆន្នំ កត្វា ទីបេហិ វិវដំ បាកដំ កត្វា ទីបេហិ ឆន្ទជាតោ ឧស្សាហជាតោ យំ តេ សិក្ខិតំ តំ សព្ពំ ឯត្ថេវាកិរាហិ ឯត្ថាយំ ជនោ សម្មូឡ្ហោ វិមតិជាតោ សំសយបក្ខន្ទោ ភិន្ទេតំ អន្តោទោសសល្លន្តិ។ អត្ថេសា មហារាជ និព្ពានធាតុ សន្តា សុខា បណីតា តំ សម្មាបដិបន្នោ ជិនានុសិដ្ឋិយា សង្ខារេ សម្មសន្តោ បញ្ញាយ សច្ឆិករោតិ។ យថា មហារាជ អន្តេវាសិកោ អាចរិយានុសិដ្ឋិយា វិជ្ជំ បញ្ញាយ សច្ឆិករោតិ ឯវមេវ ខោ មហារាជ សម្មាបដិបន្នោ ជិនានុសិដ្ឋិយា បញ្ញាយ និព្ពានំ សច្ឆិករោតិ។>
      text <កថំ បន តំ និព្ពានំ ទដ្ឋព្ពន្តិ។ អនីតិតោ និរុបទ្ទវតោ អភយតោ ខេមតោ សន្តតោ សុខតោ សាតតោ បណីតតោ សុចិតោ សីតលតោ ទដ្ឋព្ពំ។>
      text <យថា មហារាជ បុរិសោ ពហុកដ្ឋបុញ្ជេន ជលិតកដ្ឋិតេន អគ្គិនា ទយ្ហមានោ វាយាមេន តតោ មុញ្ចិត្វា និរគ្គិកោកាសំ បវិសិត្វា តត្ថ បរមសុខំ លភេយ្យ ឯវមេវ ខោ មហារាជ យោ សម្មាបដិបន្នោ សោ យោនិសោ មនសិការេន ព្យបគតតិវិធគ្គិសន្តាបំ បរមសុខំ និព្ពានំ សច្ឆិករោតិ។ យថា មហារាជ អគ្គិ ឯវំ តិវិធគ្គិ ទដ្ឋព្ពោ យថា អគ្គិគតោ បុរិសោ ឯវំ សម្មាបដិបន្នោ ទដ្ឋព្ពោ យថា និរគ្គិកោកាសោ ឯវំ និព្ពានំ ទដ្ឋព្ពំ។>
      text <យថា វា បន មហារាជ បុរិសោ អហិកុក្កុរមនុស្សកុណបសរីរវឡញ្ជកោដ្ឋាសរាសិគតោ កុណបជដាជដិតន្តរមនុបវិដ្ឋោ វាយាមេន តតោ មុញ្ចិត្វា និក្កុណបោកាសំ បវិសិត្វា តត្ថ បរមសុខំ លភេយ្យ ឯវមេវ ខោ មហារាជ យោ សម្មាបដិបន្នោ សោ យោនិសោ មនសិការេន ព្យបគតកិលេសកុណបំ បរមសុខំ និព្ពានំ សច្ឆិករោតិ។ យថា មហារាជ កុណបំ ឯវំ បញ្ច កាមគុណា ទដ្ឋព្ពា យថា កុណបគតោ បុរិសោ ឯវំ សម្មាបដិបន្នោ ទដ្ឋព្ពោ យថា និក្កុណបោកាសោ ឯវំ និព្ពានំ ទដ្ឋព្ពំ។>
      text <យថា វា បន មហារាជ បុរិសោ ភីតោ តសិតោ កម្បិតោ វិបរីតវិព្ភន្តចិត្តោ វាយាមេន តតោ មុញ្ចិត្វា ទឡ្ហំ ថិរំ អចលំ អភយដ្ឋានំ បវិសិត្វា តត្ថ បរមសុខំ លភេយ្យ ឯវមេវ ខោ មហារាជ យោ សម្មាបដិបន្នោ សោ យោនិសោ មនសិការេន ព្យបគតភយសន្តាសំ បរមសុខំ និព្ពានំ សច្ឆិករោតិ។ យថា មហារាជ ភយំ ឯវំ ជាតិជរាព្យាធិមរណំ បដិច្ច អបរាបរំ បវត្តភយំ ទដ្ឋព្ពំ យថា ភីតោ បុរិសោ ឯវំ សម្មាបដិបន្នោ ទដ្ឋព្ពោ យថា អភយដ្ឋានំ ឯវំ និព្ពានំ ទដ្ឋព្ពំ។>
      text <យថា វា បន មហារាជ បុរិសោ កិលិដ្ឋមលិនកលលកទ្ទមទេសេ បតិតោ វាយាមេន តំ កលលកទ្ទមំ អបវាហេត្វា បរិសុទ្ធវិមលទេសមុបគន្ត្វា តត្ថ បរមសុខំ លភេយ្យ ឯវមេវ ខោ មហារាជ យោ សម្មាបដិបន្នោ សោ យោនិសោ មនសិការេន ព្យបគតកិលេសមលកទ្ទមំ បរមសុខំ និព្ពានំ សច្ឆិករោតិ។ យថា មហារាជ កលលំ ឯវំ លាភសក្ការសិលោកោ ទដ្ឋព្ពោ យថា កលលគតោ បុរិសោ ឯវំ សម្មាបដិបន្នោ ទដ្ឋព្ពោ យថា បរិសុទ្ធវិមលទេសោ ឯវំ និព្ពានំ ទដ្ឋព្ពំ។>
      text <តញ្ច បន និព្ពានំ សម្មាបដិបន្នោ កិន្តិ សច្ឆិករោតិ។ យោ សោ មហារាជ សម្មាបដិបន្នោ សោ សង្ខារានំ បវត្តំ សម្មសតិ។ បវត្តំ សម្មសមានោ តត្ថ ជាតិំ បស្សតិ ជរំ បស្សតិ ព្យាធិំ បស្សតិ មរណំ បស្សតិ ន តត្ថ កិញ្ចិ សុខំ សាតំ បស្សតិ អាទិតោបិ មជ្ឈតោបិ បរិយោសានតោបិ។ សោ តត្ថ កិញ្ចិ ន គយ្ហូបគំ បស្សតិ។ យថា មហារាជ បុរិសោ ទិវសសន្តត្តេ អយោគុឡេ ជលិតេ តត្តេ កឋិតេ អាទិតោបិ មជ្ឈតោបិ បរិយោសានតោបិ ន កិញ្ចិ គយ្ហូបគំ បទេសំ បស្សតិ ឯវមេវ ខោ មហារាជ យោ សង្ខារានំ បវត្តំ សម្មសតិ សោ បវត្តំ សម្មសមានោ តត្ថ ជាតិំ បស្សតិ ជរំ បស្សតិ ព្យាធិំ បស្សតិ មរណំ បស្សតិ ន តត្ថ កិញ្ចិ សុខំ សាតំ បស្សតិ អាទិតោបិ មជ្ឈតោបិ បរិយោសានតោបិ។ សោ តត្ថ ន កិញ្ចិ គយ្ហូបគំ បស្សតិ តស្ស គយ្ហូបគំ អបស្សន្តស្ស ចិត្តេ អរតិ សណ្ឋាតិ កាយស្មិំ ឌាហោ ឱក្កមតិ សោ អតាណោ អសរណោ អសរណីភូតោ ភវេសុ និព្ពិន្ទតិ។>
      text <យថា មហារាជ បុរិសោ ជលិតជាលំ មហន្តំ អគ្គិក្ខន្ធំ បវិសេយ្យ សោ តត្ថ អតាណោ អសរណោ អសរណីភូតោ អគ្គិម្ហិ និព្ពិន្ទេយ្យ ឯវមេវ ខោ មហារាជ តស្ស គយ្ហូបគំ អបស្សន្តស្ស ចិត្តេ អរតិ សណ្ឋាតិ កាយស្មិំ ឌាហោ ឱក្កមតិ សោ អតាណោ អសរណោ អសរណីភូតោ ភវេសុ និព្ពិន្ទតិ។>
      text <តស្ស បវត្តេ ភយទស្សាវិស្ស ឯវំ ចិត្តំ ឧប្បជ្ជតិ សន្តត្តំ ខោ បនេតំ បវត្តំ សម្បជ្ជលិតំ ពហុទុក្ខំ ពហូបាយាសំ យទិ កោចិ លភេថ អប្បវត្តំ ឯតំ សន្តំ ឯតំ បណីតំ យទិទំ សព្ពសង្ខារសមថោ សព្ពូបធិបដិនិស្សគ្គោ តណ្ហក្ខយោ វិរាគោ និរោធោ និព្ពានន្តិ។ ឥតិ ហេតំ តស្ស អប្បវត្តេ ចិត្តំ បក្ខន្ទតិ បសីទតិ បហំសយតិ តុសយតិ បដិលទ្ធំ ខោ មេ និស្សរណន្តិ។>
      text <យថា មហារាជ បុរិសោ វិប្បនដ្ឋោ វិទេសបក្ខន្ទោ និព្ពាហនមគ្គំ ទិស្វា តត្ថ បក្ខន្ទតិ បសីទតិ បហំសយតិ តុសយតិ បដិលទ្ធោ មេ និព្ពាហនមគ្គោតិ ឯវមេវ ខោ មហារាជ បវត្តេ ភយទស្សាវិស្ស អប្បវត្តេ ចិត្តំ បក្ខន្ទតិ បសីទតិ បហំសយតិ តុសយតិ បដិលទ្ធំ ខោ មេ និស្សរណន្តិ។>
      text <សោ អប្បវត្តត្ថាយ មគ្គំ អាយូហតិ គវេសតិ ភាវេតិ ពហុលីករោតិ តស្ស តទត្ថំ សតិ សន្តិដ្ឋតិ តទត្ថំ វីរិយំ សន្តិដ្ឋតិ តទត្ថំ បីតិ សន្តិដ្ឋតិ តស្ស តំ ចិត្តំ អបរាបរំ មនសិករោតោ បវត្តំ សមតិក្កមិត្វា អប្បវត្តំ ឱក្កមតិ អប្បវត្តមនុប្បត្តោ មហារាជ សម្មាបដិបន្នោ និព្ពានំ សច្ឆិករោតីតិ វុច្ចតីតិ។ សាធុ ភន្តេ នាគសេន ឯវមេតំ តថា សម្បដិច្ឆាមីតិ។>
      stand <និព្ពានសច្ឆិករណបញ្ហោ ឯកាទសមោ។>
    text <១២។ និព្ពានសន្និហិតបញ្ហោ>
      text <១២>, <ភន្តេ នាគសេន អត្ថិ សោ បទេសោ បុរត្ថិមាយ វា ទិសាយ ទក្ខិណាយ វា ទិសាយ បច្ឆិមាយ វា ទិសាយ ឧត្តរាយ វា ទិសាយ ឧទ្ធំ វា អធោ វា តិរិយំ វា យត្ថ និព្ពានំ សន្និហិតន្តិ។ នត្ថិ មហារាជ សោ បទេសោ បុរត្ថិមាយ វា ទិសាយ ទក្ខិណាយ វា ទិសាយ បច្ឆិមាយ វា ទិសាយ ឧត្តរាយ វា ទិសាយ ឧទ្ធំ វា អធោ វា តិរិយំ វា យត្ថ និព្ពានំ សន្និហិតន្តិ។>
      text <យទិ ភន្តេ នាគសេន នត្ថិ និព្ពានស្ស សន្និហិតោកាសោ តេន ហិ នត្ថិ និព្ពានំ។ យេសញ្ច តំ និព្ពានំ សច្ឆិកតំ តេសម្បិ សច្ឆិកិរិយា មិច្ឆា ការណំ តត្ថ វក្ខាមិ យថា ភន្តេ នាគសេន មហិយា ធញ្ញុដ្ឋានំ ខេត្តំ អត្ថិ គន្ធុដ្ឋានំ បុប្ផំ អត្ថិ បុប្ផុដ្ឋានំ គុម្ពោ អត្ថិ ផលុដ្ឋានំ រុក្ខោ អត្ថិ រតនុដ្ឋានំ អាករោ អត្ថិ តត្ថ យោ កោចិ យំ យំ ឥច្ឆតិ សោ តត្ថ គន្ត្វា តំ តំ ហរតិ ឯវមេវ ខោ ភន្តេ នាគសេន យទិ និព្ពានំ អត្ថិ តស្ស និព្ពានស្ស ឧដ្ឋានោកាសោបិ ឥច្ឆិតព្ពោ យស្មា ច ខោ ភន្តេ នាគសេន និព្ពានស្ស ឧដ្ឋានោកាសោ នត្ថិ តស្មា នត្ថិ និព្ពានន្តិ ព្រូមិ យេសញ្ច និព្ពានំ សច្ឆិកតំ តេសម្បិ សច្ឆិកិរិយា មិច្ឆាតិ។>
      text <នត្ថិ មហារាជ និព្ពានស្ស សន្និហិតោកាសោ អត្ថិ ចេតំ និព្ពានំ សម្មាបដិបន្នោ យោនិសោ មនសិការេន និព្ពានំ សច្ឆិករោតិ។ យថា បន មហារាជ អត្ថិ អគ្គិ នាម នត្ថិ តស្ស សន្និហិតោកាសោ ទ្វេ កដ្ឋានិ សង្ឃដ្ដេន្តោ អគ្គិំ អធិគច្ឆតិ។ ឯវមេវ ខោ មហារាជ អត្ថិ និព្ពានំ នត្ថិ តស្ស សន្និហិតោកាសោ សម្មាបដិបន្នោ យោនិសោ មនសិការេន និព្ពានំ សច្ឆិករោតិ។>
      text <យថា វា បន មហារាជ អត្ថិ សត្ត រតនានិ នាម។ សេយ្យថិទំ ចក្ករតនំ ហត្ថិរតនំ អស្សរតនំ មណិរតនំ ឥត្ថិរតនំ គហបតិរតនំ បរិណាយករតនំ។ ន ច តេសំ រតនានំ សន្និហិតោកាសោ អត្ថិ ខត្តិយស្ស បន សម្មាបដិបន្នស្ស បដិបត្តិពលេន តានិ រតនានិ ឧបគច្ឆន្តិ។ ឯវមេវ ខោ មហារាជ អត្ថិ និព្ពានំ នត្ថិ តស្ស សន្និហិតោកាសោ សម្មាបដិបន្នោ យោនិសោ មនសិការេន និព្ពានំ សច្ឆិករោតីតិ។>
      text <ភន្តេ នាគសេន និព្ពានស្ស សន្និហិតោកាសោ មា ហោតុ អត្ថិ បន តំ ឋានំ យត្ថ ឋិតោ សម្មាបដិបន្នោ និព្ពានំ សច្ឆិករោតីតិ។ អាម មហារាជ អត្ថិ តំ ឋានំ យត្ថ ឋិតោ សម្មាបដិបន្នោ និព្ពានំ សច្ឆិករោតីតិ។>
      text <កតមំ បន ភន្តេ តំ ឋានំ យត្ថ ឋិតោ សម្មាបដិបន្នោ និព្ពានំ សច្ឆិករោតីតិ។ សីលំ មហារាជ ឋានំ សីលេ បតិដ្ឋិតោ យោនិសោ មនសិករោន្តោ សក្កយវនេបិ ចីនវិលាតេបិ អលសន្ទេបិ និគុម្ពេបិ កាសិកោសលេបិ កស្មីរេបិ គន្ធារេបិ នគមុទ្ធនិបិ ព្រហ្មលោកេបិ យត្ថ កត្ថចិបិ ឋិតោ សម្មាបដិបន្នោ និព្ពានំ សច្ឆិករោតិ។ យថា មហារាជ យោ កោចិ ចក្ខុមា បុរិសោ សកយវនេបិ ចីនវិលាតេបិ អលសន្ទេបិ និគុម្ពេបិ កាសិកោសលេបិ កស្មីរេបិ គន្ធារេបិ នគមុទ្ធនិបិ ព្រហ្មលោកេបិ យត្ថ កត្ថចិបិ ឋិតោ អាកាសំ បស្សតិ ឯវមេវ ខោ មហារាជ សីលេ បតិដ្ឋិតោ យោនិសោ មនសិករោន្តោ សកយវនេបិ…បេ។… យត្ថ កត្ថចិបិ ឋិតោ សម្មាបដិបន្នោ និព្ពានំ សច្ឆិករោតិ។>
      text <យថា វា បន មហារាជ សកយវនេបិ…បេ។… យត្ថ កត្ថចិបិ ឋិតស្ស បុព្ពទិសា អត្ថិ ឯវមេវ ខោ មហារាជ សីលេ បតិដ្ឋិតស្ស យោនិសោ មនសិករោន្តស្ស សក្កយវនេបិ…បេ។… យត្ថ កត្ថចិបិ ឋិតស្ស សម្មាបដិបន្នស្ស អត្ថិ និព្ពានសច្ឆិកិរិយាតិ។ សាធុ ភន្តេ នាគសេន ទេសិតំ តយា និព្ពានំ ទេសិតា និព្ពានសច្ឆិកិរិយា បរិក្ខតា សីលគុណា ទស្សិតា សម្មាបដិបត្តិ ឧស្សាបិតោ ធម្មទ្ធជោ សណ្ឋបិតា ធម្មនេត្តិ អវញ្ឈោ សុប្បយុត្តានំ សម្មាបយោគោ ឯវមេតំ គណិវរបវរ តថា សម្បដិច្ឆាមីតិ។>
      stand <និព្ពានសន្និហិតបញ្ហោ ទ្វាទសមោ។>
      stand <វេស្សន្តរវគ្គោ តតិយោ។>
      stand <ឥមស្មិំ វគ្គេ ទ្វាទស បញ្ហា។>
  text <៤។ អនុមានវគ្គោ>
    text <១។ អនុមានបញ្ហោ>
      text <១>, <អថ ខោ មិលិន្ទោ រាជា យេនាយស្មា នាគសេនោ តេនុបសង្កមិ ឧបសង្កមិត្វា អាយស្មន្តំ នាគសេនំ អភិវាទេត្វា ឯកមន្តំ និសីទិ ឯកមន្តំ និសិន្នោ ខោ មិលិន្ទោ រាជា ញាតុកាមោ សោតុកាមោ ធារេតុកាមោ ញាណាលោកំ ទដ្ឋុកាមោ អញ្ញាណំ ភិន្ទិតុកាមោ ញាណាលោកំ ឧប្បាទេតុកាមោ អវិជ្ជន្ធការំ នាសេតុកាមោ អធិមត្តំ ធិតិញ្ច ឧស្សាហញ្ច សតិញ្ច សម្បជញ្ញញ្ច ឧបដ្ឋបេត្វា អាយស្មន្តំ នាគសេនំ ឯតទវោច ភន្តេ នាគសេន កិំ បន ពុទ្ធោ តយា ទិដ្ឋោតិ។ ន ហិ មហារាជាតិ។ កិំ បន តេ អាចរិយេហិ ពុទ្ធោ ទិដ្ឋោតិ។ ន ហិ មហារាជាតិ។ ភន្តេ នាគសេន ន កិរ តយា ពុទ្ធោ ទិដ្ឋោ នាបិ កិរ តេ អាចរិយេហិ ពុទ្ធោ ទិដ្ឋោ តេន ហិ ភន្តេ នាគសេន នត្ថិ ពុទ្ធោ ន ហេត្ថ ពុទ្ធោ បញ្ញាយតីតិ។>
      text <អត្ថិ បន តេ មហារាជ បុព្ពកា ខត្តិយា យេ តេ តវ ខត្តិយវំសស្ស បុព្ពង្គមាតិ។ អាម ភន្តេ។ កោ សំសយោ អត្ថិ បុព្ពកា ខត្តិយា យេ មម ខត្តិយវំសស្ស បុព្ពង្គមាតិ។ ទិដ្ឋបុព្ពា តយា មហារាជ បុព្ពកា ខត្តិយាតិ។ ន ហិ ភន្តេតិ។ យេ បន តំ មហារាជ អនុសាសន្តិ បុរោហិតា សេនាបតិនោ អក្ខទស្សា មហាមត្តា តេហិ បុព្ពកា ខត្តិយា ទិដ្ឋបុព្ពាតិ។ ន ហិ ភន្តេតិ។ យទិ បន តេ មហារាជ បុព្ពកា ខត្តិយា ន ទិដ្ឋា នាបិ កិរ តេ អនុសាសកេហិ បុព្ពកា ខត្តិយា ទិដ្ឋា តេន ហិ នត្ថិ បុព្ពកា ខត្តិយា ន ហេត្ថ បុព្ពកា ខត្តិយា បញ្ញាយន្តីតិ។>
      text <ទិស្សន្តិ ភន្តេ នាគសេន បុព្ពកានំ ខត្តិយានំ អនុភូតានិ បរិភោគភណ្ឌានិ។ សេយ្យថិទំ សេតច្ឆត្តំ ឧណ្ហីសំ បាទុកា វាលពីជនី ខគ្គរតនំ មហារហានិ ច សយនានិ។ យេហិ មយំ ជានេយ្យាម សទ្ទហេយ្យាម អត្ថិ បុព្ពកា ខត្តិយាតិ។ ឯវមេវ ខោ មហារាជ មយម្បេតំ ភគវន្តំ ជានេយ្យាម សទ្ទហេយ្យាម។ អត្ថិ តំ ការណំ យេន មយំ ការណេន ជានេយ្យាម សទ្ទហេយ្យាម អត្ថិ សោ ភគវាតិ។ កតមំ តំ ការណំ។ អត្ថិ ខោ មហារាជ តេន ភគវតា ជានតា បស្សតា អរហតា សម្មាសម្ពុទ្ធេន អនុភូតានិ បរិភោគភណ្ឌានិ។ សេយ្យថិទំ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ យេហិ សទេវកោ លោកោ ជានាតិ សទ្ទហតិ អត្ថិ សោ ភគវាតិ។ ឥមិនា មហារាជ ការណេន ឥមិនា ហេតុនា ឥមិនា នយេន ឥមិនា អនុមានេន ញាតព្ពោ អត្ថិ សោ ភគវាតិ។>
      text <ភន្តេ នាគសេន ឱបម្មំ ករោហីតិ។ យថា មហារាជ នគរវឌ្ឍកី នគរំ មាបេតុកាមោ បឋមំ តាវ សមំ អនុន្នតមនោនតំ អសក្ខរបាសាណំ និរុបទ្ទវមនវជ្ជំ រមណីយំ ភូមិភាគំ អនុវិលោកេត្វា យំ តត្ថ វិសមំ តំ សមំ ការាបេត្វា ខាណុកណ្ដកំ វិសោធាបេត្វា តត្ថ នគរំ មាបេយ្យ សោភនំ វិភត្តំ ភាគសោ មិតំ ឧក្កិណ្ណបរិខាបាការំ ទឡ្ហគោបុរដ្ដាលកោដ្ដកំ បុថុចច្ចរចតុក្កសន្ធិសិង្ឃាដកំ សុចិសមតលរាជមគ្គំ សុវិភត្តអន្តរាបណំ អារាមុយ្យានតឡាកបោក្ខរណិឧទបានសម្បន្នំ ពហុវិធទេវដ្ឋានប្បដិមណ្ឌិតំ សព្ពទោសវិរហិតំ សោ តស្មិំ នគរេ សព្ពថា វេបុល្លត្តំ បត្តេ អញ្ញំ ទេសំ ឧបគច្ឆេយ្យ អថ តំ នគរំ អបរេន សមយេន ឥទ្ធំ ភវេយ្យ ផីតំ សុភិក្ខំ ខេមំ សមិទ្ធំ សិវំ អនីតិកំ និរុបទ្ទវំ នានាជនសមាកុលំ បុថូ ខត្តិយា ព្រាហ្មណា វេស្សា សុទ្ទា ហត្ថារោហា អស្សារោហា រថិកា បត្តិកា ធនុគ្គហា ថរុគ្គហា ចេលកា ចលកា បិណ្ឌទាយកា ឧគ្គា រាជបុត្តា បក្ខន្ទិនោ មហានាគា សូរា វម្មិនោ យោធិនោ ទាសិកបុត្តា ភដិបុត្តា មល្លកា គណកា អាឡារិកា សូទា កប្បកា នហាបកា ចុន្ទា មាលាការា សុវណ្ណការា សជ្ឈុការា សីសការា តិបុការា លោហការា វដ្ដការា អយោការា មណិការា បេសការា កុម្ភការា វេណុការា លោណការា ចម្មការា រថការា ទន្តការា រជ្ជុការា កោច្ឆការា សុត្តការា វិលីវការា ធនុការា ជិយការា ឧសុការា ចិត្តការា រង្គការា រជកា តន្តវាយា តុន្នវាយា ហេរញ្ញិកា ទុស្សិកា គន្ធិកា តិណហារកា កដ្ឋហារកា ភតកា បណ្ណិកា ផលិកា មូលិកា ឱទនិកា បូវិកា មច្ឆិកា មំសិកា មជ្ជិកា នដកា នច្ចកា លង្ឃកា ឥន្ទជាលិកា វេតាលិកា មល្លា ឆវឌាហកា បុប្ផឆឌ្ឌកា វេនា នេសាទា គណិកា លាសិកា កុម្ភទាសិយោ សក្កយវនចីនវិលាតា ឧជ្ជេនកា ភារុកច្ឆកា កាសិកោសលា បរន្តកា មាគធកា សាកេតកា សោរេយ្យកា បាវេយ្យកា កោដុម្ពរមាថុរកា អលសន្ទកស្មីរគន្ធារា តំ នគរំ វាសាយ ឧបគតា នានាវិសយិនោ ជនា នវំ សុវិភត្តំ អទោសមនវជ្ជំ រមណីយំ តំ នគរំ បស្សិត្វា អនុមានេន ជានន្តិ ឆេកោ វត ភោ សោ នគរវឌ្ឍកី យោ ឥមស្ស នគរស្ស មាបេតាតិ។ ឯវមេវ ខោ មហារាជ សោ ភគវា អសមោ អសមសមោ អប្បដិសមោ អសទិសោ អតុលោ អសង្ខ្យេយោ អប្បមេយ្យោ អបរិមេយ្យោ អមិតគុណោ គុណបារមិប្បត្តោ អនន្តធិតិ អនន្តតេជោ អនន្តវីរិយោ អនន្តពលោ ពុទ្ធពលបារមិំ គតោ សសេនមារំ បរាជេត្វា ទិដ្ឋិជាលំ បទាលេត្វា អវិជ្ជំ ខេបេត្វា វិជ្ជំ ឧប្បាទេត្វា ធម្មុក្កំ ធារយិត្វា សព្ពញ្ញុតំ បាបុណិត្វា វិជិតសង្គាមោ ធម្មនគរំ មាបេសិ។>
      text <ភគវតោ ខោ មហារាជ ធម្មនគរំ សីលបាការំ ហិរិបរិខំ ញាណទ្វារកោដ្ឋកំ វីរិយអដ្ដាលកំ សទ្ធាឯសិកំ សតិទោវារិកំ បញ្ញាបាសាទំ សុត្តន្តចច្ចរំ អភិធម្មសិង្ឃាដកំ វិនយវិនិច្ឆយំ សតិបដ្ឋានវីថិកំ តស្ស ខោ បន មហារាជ សតិបដ្ឋានវីថិយំ ឯវរូបា អាបណា បសារិតា ហោន្តិ។ សេយ្យថីទំ បុប្ផាបណំ គន្ធាបណំ ផលាបណំ អគទាបណំ ឱសធាបណំ អមតាបណំ រតនាបណំ សព្ពាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ បុប្ផាបណន្តិ។ អត្ថិ ខោ បន មហារាជ តេន ភគវតា ជានតា បស្សតា អរហតា សម្មាសម្ពុទ្ធេន អារម្មណវិភត្តិយោ អក្ខាតា។ សេយ្យថីទំ អនិច្ចសញ្ញា ទុក្ខសញ្ញា អនត្តសញ្ញា អសុភសញ្ញា អាទីនវសញ្ញា បហានសញ្ញា វិរាគសញ្ញា និរោធសញ្ញា សព្ពលោកេ អនភិរតិសញ្ញា សព្ពសង្ខារេសុ អនិច្ចសញ្ញា អានាបានស្សតិ ឧទ្ធុមាតកសញ្ញា វិនីលកសញ្ញា វិបុព្ពកសញ្ញា វិច្ឆិទ្ទកសញ្ញា វិក្ខាយិតកសញ្ញា វិក្ខិត្តកសញ្ញា ហតវិក្ខិត្តកសញ្ញា លោហិតកសញ្ញា បុឡវកសញ្ញា អដ្ឋិកសញ្ញា មេត្តាសញ្ញា ករុណាសញ្ញា មុទិតាសញ្ញា ឧបេក្ខាសញ្ញា មរណានុស្សតិ កាយគតាសតិ ឥមេ ខោ មហារាជ ពុទ្ធេន ភគវតា អារម្មណវិភត្តិយោ អក្ខាតា។ តត្ថ យោ កោចិ ជរាមរណា មុច្ចិតុកាមោ សោ តេសុ អញ្ញតរំ អារម្មណំ គណ្ហាតិ តេន អារម្មណេន រាគា វិមុច្ចតិ ទោសា វិមុច្ចតិ មោហា វិមុច្ចតិ មានតោ វិមុច្ចតិ ទិដ្ឋិតោ វិមុច្ចតិ សំសារំ តរតិ តណ្ហាសោតំ និវារេតិ តិវិធំ មលំ វិសោធេតិ សព្ពកិលេសេ ឧបហន្ត្វា អមលំ វិរជំ សុទ្ធំ បណ្ឌរំ អជាតិំ អជរំ អមរំ សុខំ សីតិភូតំ អភយំ នគរុត្តមំ និព្ពាននគរំ បវិសិត្វា អរហត្តេ ចិត្តំ វិមោចេតិ ឥទំ វុច្ចតិ មហារាជ ភគវតោ បុប្ផាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ គន្ធាបណន្តិ។ អត្ថិ ខោ បន មហារាជ តេន ភគវតា សីលវិភត្តិយោ អក្ខាតា យេន សីលគន្ធេន អនុលិត្តា ភគវតោ បុត្តា សទេវកំ លោកំ សីលគន្ធេន ធូបេន្តិ សម្បធូបេន្តិ ទិសម្បិ អនុទិសម្បិ អនុវាតម្បិ បដិវាតម្បិ វាយន្តិ អតិវាយន្តិ ផរិត្វា តិដ្ឋន្តិ។ កតមា តា សីលវិភត្តិយោ។ សរណសីលំ បញ្ចង្គសីលំ អដ្ឋង្គសីលំ ទសង្គសីលំ បញ្ចុទ្ទេសបរិយាបន្នំ បាតិមោក្ខសំវរសីលំ។ ឥទំ វុច្ចតិ មហារាជ ភគវតោ គន្ធាបណន្តិ។ ភាសិតម្បេតំ មហារាជ ភគវតា ទេវាតិទេវេន>
      text <ភន្តេ នាគសេន កតមំ ពុទ្ធស្ស ភគវតោ ផលាបណន្តិ។ ផលានិ ខោ មហារាជ ភគវតា អក្ខាតានិ។ សេយ្យថីទំ សោតាបត្តិផលំ សកទាគាមិផលំ អនាគាមិផលំ អរហត្តផលំ សុញ្ញតផលសមាបត្តិ អនិមិត្តផលសមាបត្តិ អប្បណិហិតផលសមាបត្តិ។ តត្ថ យោ កោចិ យំ ផលំ ឥច្ឆតិ សោ កម្មមូលំ ទត្វា បត្ថិតំ ផលំ កិណាតិ។ យទិ សោតាបត្តិផលំ យទិ សកទាគាមិផលំ យទិ អនាគាមិផលំ យទិ អរហត្តផលំ យទិ សុញ្ញតផលសមាបត្តិំ យទិ អនិមិត្តផលសមាបត្តិំ យទិ អប្បណិហិតផលសមាបត្តិំ។ យថា មហារាជ កស្សចិ បុរិសស្ស ធុវផលោ អម្ពោ ភវេយ្យ សោ ន តាវ តតោ ផលានិ បាតេតិ យាវ កយិកា ន អាគច្ឆន្តិ អនុប្បត្តេ បន កយិកេ មូលំ គហេត្វា ឯវំ អាចិក្ខតិ អម្ភោ បុរិស ឯសោ ខោ ធុវផលោ អម្ពោ តតោ យំ ឥច្ឆសិ ឯត្តកំ ផលំ គណ្ហាហិ សលាដុកំ វា ទោវិលំ វា កេសិកំ វា អាមំ វា បក្កំ វាតិ សោ តេន អត្តនា ទិន្នមូលេន យទិ សលាដុកំ ឥច្ឆតិ សលាដុកំ គណ្ហាតិ យទិ ទោវិលំ ឥច្ឆតិ ទោវិលំ គណ្ហាតិ យទិ កេសិកំ ឥច្ឆតិ កេសិកំ គណ្ហាតិ យទិ អាមកំ ឥច្ឆតិ អាមកំ គណ្ហាតិ យទិ បក្កំ ឥច្ឆតិ បក្កំ គណ្ហាតិ។ ឯវមេវ ខោ មហារាជ យោ យំ ផលំ ឥច្ឆតិ សោ កម្មមូលំ ទត្វា បត្ថិតំ ផលំ គណ្ហាតិ យទិ សោតាបត្តិផលំ…បេ។… យទិ អប្បណិហិតផលសមាបត្តិំ ឥទំ វុច្ចតិ មហារាជ ភគវតោ ផលាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ អគទាបណន្តិ។ អគទានិ ខោ មហារាជ ភគវតា អក្ខាតានិ យេហិ អគទេហិ សោ ភគវា សទេវកំ លោកំ កិលេសវិសតោ បរិមោចេតិ។ កតមានិ បន តានិ អគទានិ។ យានិមានិ មហារាជ ភគវតា ចត្តារិ អរិយសច្ចានិ អក្ខាតានិ។ សេយ្យថីទំ ទុក្ខំ អរិយសច្ចំ ទុក្ខសមុទយំ អរិយសច្ចំ ទុក្ខនិរោធំ អរិយសច្ចំ ទុក្ខនិរោធគាមិនី បដិបទា អរិយសច្ចំ តត្ថ យេ កេចិ អញ្ញាបេក្ខា ចតុសច្ចំ ធម្មំ សុណន្តិ តេ ជាតិយា បរិមុច្ចន្តិ ជរាយ បរិមុច្ចន្តិ មរណា បរិមុច្ចន្តិ សោកបរិទេវទុក្ខទោមនស្សុបាយាសេហិ បរិមុច្ចន្តិ ឥទំ វុច្ចតិ មហារាជ ភគវតោ អគទាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ ឱសធាបណន្តិ។ ឱសធានិ ខោ មហារាជ ភគវតា អក្ខាតានិ យេហិ ឱសធេហិ សោ ភគវា ទេវមនុស្សេ តិកិច្ឆតិ។ សេយ្យថីទំ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ ឯតេហិ ឱសធេហិ ភគវា មិច្ឆាទិដ្ឋិំ វិរេចេតិ មិច្ឆាសង្កប្បំ វិរេចេតិ មិច្ឆាវាចំ វិរេចេតិ មិច្ឆាកម្មន្តំ វិរេចេតិ មិច្ឆាអាជីវំ វិរេចេតិ មិច្ឆាវាយាមំ វិរេចេតិ មិច្ឆាសតិំ វិរេចេតិ មិច្ឆាសមាធិំ វិរេចេតិ លោភវមនំ ការេតិ ទោសវមនំ ការេតិ មោហវមនំ ការេតិ មានវមនំ ការេតិ ទិដ្ឋិវមនំ ការេតិ វិចិកិច្ឆាវមនំ ការេតិ ឧទ្ធច្ចវមនំ ការេតិ ថិនមិទ្ធវមនំ ការេតិ អហិរិកានោត្តប្បវមនំ ការេតិ សព្ពកិលេសវមនំ ការេតិ ឥទំ វុច្ចតិ មហារាជ ភគវតោ ឱសធាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ អមតាបណន្តិ។ អមតំ ខោ មហារាជ ភគវតា អក្ខាតំ យេន អមតេន សោ ភគវា សទេវកំ លោកំ អភិសិញ្ចិ យេន អមតេន អភិសិត្តា ទេវមនុស្សា ជាតិជរាព្យាធិមរណសោកបរិទេវទុក្ខទោមនស្សុបាយាសេហិ បរិមុច្ចិំសុ។ កតមំ តំ អមតំ។ យទិទំ កាយគតាសតិ។ ភាសិតម្បេតំ មហារាជ ភគវតា ទេវាតិទេវេន អមតំ តេ ភិក្ខវេ បរិភុញ្ជន្តិ យេ កាយគតាសតិំ បរិភុញ្ជន្តីតិ។ ឥទំ វុច្ចតិ មហារាជ ភគវតោ អមតាបណន្តិ។>
      text <ភន្តេ នាគសេន កតមំ ពុទ្ធស្ស ភគវតោ រតនាបណន្តិ។ រតនានិ ខោ មហារាជ ភគវតា អក្ខាតានិ យេហិ រតនេហិ វិភូសិតា ភគវតោ បុត្តា សទេវកំ លោកំ វិរោចន្តិ ឱភាសេន្តិ បភាសេន្តិ ជលន្តិ បជ្ជលន្តិ ឧទ្ធំ អធោ តិរិយំ អាលោកំ ទស្សេន្តិ។ កតមានិ តានិ រតនានិ។ សីលរតនំ សមាធិរតនំ បញ្ញារតនំ វិមុត្តិរតនំ វិមុត្តិញាណទស្សនរតនំ បដិសម្ភិទារតនំ ពោជ្ឈង្គរតនំ។>
      text <កតមំ មហារាជ ភគវតោ សីលរតនំ។ បាតិមោក្ខសំវរសីលំ ឥន្ទ្រិយសំវរសីលំ អាជីវបារិសុទ្ធិសីលំ បច្ចយសន្និស្សិតសីលំ ចូឡសីលំ មជ្ឈិមសីលំ មហាសីលំ មគ្គសីលំ ផលសីលំ។ សីលរតនេន ខោ មហារាជ វិភូសិតស្ស បុគ្គលស្ស សទេវកោ លោកោ សមារកោ សព្រហ្មកោ សស្សមណព្រាហ្មណី បជា បិហយតិ បត្ថេតិ សីលរតនបិឡន្ធោ ខោ មហារាជ ភិក្ខុ ទិសម្បិ អនុទិសម្បិ ឧទ្ធម្បិ អធោបិ តិរិយម្បិ វិរោចតិ អតិវិរោចតិ ហេដ្ឋតោ អវីចិំ ឧបរិតោ ភវគ្គំ ឧបាទាយ ឯត្ថន្តរេ សព្ពរតនានិ អតិក្កមិត្វា អភិភវិត្វា អជ្ឈោត្ថរិត្វា តិដ្ឋតិ ឯវរូបានិ ខោ មហារាជ សីលរតនានិ ភគវតោ រតនាបណេ បសារិតានិ ឥទំ វុច្ចតិ មហារាជ ភគវតោ សីលរតនន្តិ។>
      text <កតមំ មហារាជ ភគវតោ សមាធិរតនំ។ សវិតក្កសវិចារោ សមាធិ អវិតក្កវិចារមត្តោ សមាធិ អវិតក្កអវិចារោ សមាធិ សុញ្ញតោ សមាធិ អនិមិត្តោ សមាធិ អប្បណិហិតោ សមាធិ។ សមាធិរតនំ ខោ មហារាជ បិឡន្ធស្ស ភិក្ខុនោ យេ តេ កាមវិតក្កព្យាបាទវិតក្កវិហិំសាវិតក្កមានុទ្ធច្ចទិដ្ឋិវិចិកិច្ឆាកិលេសវត្ថូនិ វិវិធានិ ច កុវិតក្កានិ តេ សព្ពេ សមាធិំ អាសជ្ជ វិកិរន្តិ វិធមន្តិ វិទ្ធំសន្តិ ន សណ្ឋន្តិ ន ឧបលិម្បន្តិ។ យថា មហារាជ វារិ បោក្ខរបត្តេ វិកិរតិ វិធមតិ វិទ្ធំសតិ ន សណ្ឋាតិ ន ឧបលិម្បតិ។ តំ កិស្ស ហេតុ។ បរិសុទ្ធត្តា បទុមស្ស។ ឯវមេវ ខោ មហារាជ សមាធិរតនំ បិឡន្ធស្ស ភិក្ខុនោ យេ តេ កាមវិតក្កព្យាបាទវិតក្កវិហិំសាវិតក្កមានុទ្ធច្ច ទិដ្ឋិវិចិកិច្ឆាកិលេសវត្ថូនិ វិវិធានិ ច កុវិតក្កានិ តេ សព្ពេ សមាធិំ អាសជ្ជ វិកិរន្តិ វិធមន្តិ វិទ្ធំសន្តិ ន សណ្ឋន្តិ ន ឧបលិម្បន្តិ។ តំ កិស្ស ហេតុ។ បរិសុទ្ធត្តា សមាធិស្ស។ ឥទំ វុច្ចតិ មហារាជ ភគវតោ សមាធិរតនន្តិ ឯវរូបានិ ខោ មហារាជ សមាធិរតនានិ ភគវតោ រតនាបណេ បសារិតានិ។>
      text <កតមំ មហារាជ ភគវតោ បញ្ញារតនំ។ យាយ មហារាជ បញ្ញាយ អរិយសាវកោ ឥទំ កុសលន្តិ យថាភូតំ បជានាតិ ឥទំ អកុសលន្តិ យថាភូតំ បជានាតិ ឥទំ សាវជ្ជំ ឥទំ អនវជ្ជំ ឥទំ សេវិតព្ពំ ឥទំ ន សេវិតព្ពំ ឥទំ ហីនំ ឥទំ បណីតំ ឥទំ កណ្ហំ ឥទំ សុក្កំ ឥទំ កណ្ហសុក្កសប្បដិភាគន្តិ យថាភូតំ បជានាតិ ឥទំ ទុក្ខន្តិ យថាភូតំ បជានាតិ អយំ ទុក្ខសមុទយោតិ យថាភូតំ បជានាតិ អយំ ទុក្ខនិរោធោតិ យថាភូតំ បជានាតិ អយំ ទុក្ខនិរោធគាមិនី បដិបទាតិ យថាភូតំ បជានាតិ។ ឥទំ វុច្ចតិ មហារាជ ភគវតោ បញ្ញារតនន្តិ។>
      text <កតមំ មហារាជ ភគវតោ វិមុត្តិរតនំ។ វិមុត្តិរតនំ ខោ មហារាជ អរហត្តំ វុច្ចតិ អរហត្តំ បត្តោ ខោ មហារាជ ភិក្ខុ វិមុត្តិរតនំ បិឡន្ធោតិ វុច្ចតិ។ យថា មហារាជ បុរិសោ មុត្តាកលាបមណិកលាបបវាឡកលាបាភរណប្បដិមណ្ឌិតោ អគលុតគរតាលីសកលោហិតចន្ទនានុលិត្តគត្តោ នាគបុន្នាគសាលសលឡចម្បកយូថិកាតិមុត្តកបាដលុប្បលវស្សិកមល្លិកាវិចិត្តោ សេសជនេ អតិក្កមិត្វា វិរោចតិ អតិវិរោចតិ ឱភាសតិ បភាសតិ សម្បភាសតិ ជលតិ បជ្ជលតិ អភិភវតិ អជ្ឈោត្ថរតិ មាលាគន្ធរតនាភរណេហិ ឯវមេវ ខោ មហារាជ អរហត្តំ បត្តោ ខីណាសវោ វិមុត្តិរតនបិឡន្ធោ ឧបាទាយុបាទាយ វិមុត្តានំ ភិក្ខូនំ អតិក្កមិត្វា សមតិក្កមិត្វា វិរោចតិ អតិវិរោចតិ ឱភាសតិ បភាសតិ សម្បភាសតិ ជលតិ បជ្ជលតិ អភិភវតិ អជ្ឈោត្ថរតិ វិមុត្តិយា។ តំ កិស្ស ហេតុ។ អគ្គំ មហារាជ ឯតំ បិឡន្ធនំ សព្ពបិឡន្ធនានំ យទិទំ វិមុត្តិបិឡន្ធនំ។ ឥទំ វុច្ចតិ មហារាជ ភគវតោ វិមុត្តិរតនន្តិ។>
      text <កតមំ មហារាជ ភគវតោ វិមុត្តិញាណទស្សនរតនំ។ បច្ចវេក្ខណញាណំ មហារាជ ភគវតោ វិមុត្តិញាណទស្សនរតនន្តិ វុច្ចតិ យេន ញាណេន អរិយសាវកោ មគ្គផលនិព្ពានានិ បហីនកិលេសាវសិដ្ឋកិលេសេ ច បច្ចវេក្ខតិ។>
      text <កតមំ មហារាជ ភគវតោ បដិសម្ភិទារតនំ។ ចតស្សោ ខោ មហារាជ បដិសម្ភិទាយោ អត្ថបដិសម្ភិទា ធម្មបដិសម្ភិទា និរុត្តិបដិសម្ភិទា បដិភានបដិសម្ភិទាតិ។ ឥមេហិ ខោ មហារាជ ចតូហិ បដិសម្ភិទារតនេហិ សមលង្កតោ ភិក្ខុ យំ យំ បរិសំ ឧបសង្កមតិ យទិ ខត្តិយបរិសំ យទិ ព្រាហ្មណបរិសំ យទិ គហបតិបរិសំ យទិ សមណបរិសំ វិសារទោ ឧបសង្កមតិ អមង្កុភូតោ អភីរុ អច្ឆម្ភី អនុត្រាសី វិគតលោមហំសោ បរិសំ ឧបសង្កមតិ។>
      text <យថា មហារាជ យោធោ សង្គាមសូរោ សន្នទ្ធបញ្ចាវុធោ អច្ឆម្ភិតោ សង្គាមំ ឱតរតិ សចេ អមិត្តា ទូរេ ភវិស្សន្តិ ឧសុនា បាតយិស្សាមិ តតោ ឱរតោ ភវិស្សន្តិ សត្តិយា បហរិស្សាមិ តតោ ឱរតោ ភវិស្សន្តិ កណយេន បហរិស្សាមិ ឧបគតំ សន្តំ មណ្ឌលគ្គេន ទ្វិធា ឆិន្ទិស្សាមិ កាយូបគតំ ឆុរិកាយ វិនិវិជ្ឈិស្សាមីតិ ឯវមេវ ខោ មហារាជ ចតុបដិសម្ភិទារតនមណ្ឌិតោ ភិក្ខុ អច្ឆម្ភិតោ បរិសំ ឧបសង្កមតិ។ យោ កោចិ មំ អត្ថបដិសម្ភិទេ បញ្ហំ បុច្ឆិស្សតិ តស្ស អត្ថេន អត្ថំ កថយិស្សាមិ ការណេន ការណំ កថយិស្សាមិ ហេតុនា ហេតុំ កថយិស្សាមិ នយេន នយំ កថយិស្សាមិ និស្សំសយំ ករិស្សាមិ វិមតិំ វិវេចេស្សាមិ តោសយិស្សាមិ បញ្ហវេយ្យាករណេន។>
      text <យោ កោចិ មំ ធម្មបដិសម្ភិទេ បញ្ហំ បុច្ឆិស្សតិ តស្ស ធម្មេន ធម្មំ កថយិស្សាមិ អមតេន អមតំ កថយិស្សាមិ អសង្ខតេន អសង្ខតំ កថយិស្សាមិ និព្ពានេន និព្ពានំ កថយិស្សាមិ សុញ្ញតេន សុញ្ញតំ កថយិស្សាមិ អនិមិត្តេន អនិមិត្តំ កថយិស្សាមិ អប្បណិហិតេន អប្បណិហិតំ កថយិស្សាមិ អនេជេន អនេជំ កថយិស្សាមិ និស្សំសយំ ករិស្សាមិ វិមតិំ វិវេចេស្សាមិ តោសយិស្សាមិ បញ្ហាវេយ្យាករណេន។>
      text <យោ កោចិ មំ និរុត្តិបដិសម្ភិទេ បញ្ហំ បុច្ឆិស្សតិ តស្ស និរុត្តិយា និរុត្តិំ កថយិស្សាមិ បទេន បទំ កថយិស្សាមិ អនុបទេន អនុបទំ កថយិស្សាមិ អក្ខរេន អក្ខរំ កថយិស្សាមិ សន្ធិយា សន្ធិំ កថយិស្សាមិ ព្យញ្ជនេន ព្យញ្ជនំ កថយិស្សាមិ អនុព្យញ្ជនេន អនុព្យញ្ជនំ កថយិស្សាមិ វណ្ណេន វណ្ណំ កថយិស្សាមិ សរេន សរំ កថយិស្សាមិ បញ្ញត្តិយា បញ្ញត្តិំ កថយិស្សាមិ វោហារេន វោហារំ កថយិស្សាមិ និស្សំសយំ ករិស្សាមិ វិមតិំ វិវេចេស្សាមិ តោសយិស្សាមិ បញ្ហវេយ្យាករណេន។>
      text <យោ កោចិ មំ បដិភានបដិសម្ភិទេ បញ្ហំ បុច្ឆិស្សតិ តស្ស បដិភានេន បដិភានំ កថយិស្សាមិ ឱបម្មេន ឱបម្មំ កថយិស្សាមិ លក្ខណេន លក្ខណំ កថយិស្សាមិ រសេន រសំ កថយិស្សាមិ និស្សំសយំ ករិស្សាមិ វិមតិំ វិវេចេស្សាមិ តោសយិស្សាមិ បញ្ហវេយ្យាករណេនាតិ ឥទំ វុច្ចតិ មហារាជ ភគវតោ បដិសម្ភិទារតនន្តិ។>
      text <កតមំ មហារាជ ភគវតោ ពោជ្ឈង្គរតនំ។ សត្តិមេ មហារាជ ពោជ្ឈង្គា សតិសម្ពោជ្ឈង្គោ ធម្មវិចយសម្ពោជ្ឈង្គោ វីរិយសម្ពោជ្ឈង្គោ បីតិសម្ពោជ្ឈង្គោ បស្សទ្ធិសម្ពោជ្ឈង្គោ សមាធិសម្ពោជ្ឈង្គោ ឧបេក្ខាសម្ពោជ្ឈង្គោ។ ឥមេហិ ខោ មហារាជ សត្តហិ ពោជ្ឈង្គរតនេហិ បដិមណ្ឌិតោ ភិក្ខុ សព្ពំ តមំ អភិភុយ្យ សទេវកំ លោកំ ឱភាសេតិ បភាសេតិ អាលោកំ ជនេតិ។ ឥទំ វុច្ចតិ មហារាជ ភគវតោ ពោជ្ឈង្គរតនន្តិ។>
      text <ភន្តេ នាគសេន កតមំ ពុទ្ធស្ស ភគវតោ សព្ពាបណន្តិ។ សព្ពាបណំ ខោ មហារាជ ភគវតោ នវង្គំ ពុទ្ធវចនំ សារីរិកានិ បារិភោគិកានិ ចេតិយានិ សង្ឃរតនញ្ច។ សព្ពាបណេ មហារាជ ភគវតា ជាតិសម្បត្តិ បសារិតា ភោគសម្បត្តិ បសារិតា អាយុសម្បត្តិ បសារិតា អារោគ្យសម្បត្តិ បសារិតា វណ្ណសម្បត្តិ បសារិតា បញ្ញាសម្បត្តិ បសារិតា មានុសិកសម្បត្តិ បសារិតា ទិព្ពសម្បត្តិ បសារិតា និព្ពានសម្បត្តិ បសារិតា។ តត្ថ យេ តំ តំ សម្បត្តិំ ឥច្ឆន្តិ តេ កម្មមូលំ ទត្វា បត្ថិតបត្ថិតំ សម្បត្តិំ កិណន្តិ កេចិ សីលសមាទានេន កិណន្តិ កេចិ ឧបោសថកម្មេន កិណន្តិ អប្បមត្តកេនបិ កម្មមូលេន ឧបាទាយុបាទាយ សម្បត្តិយោ បដិលភន្តិ។ យថា មហារាជ អាបណិកស្ស អាបណេ តិលមុគ្គមាសេ បរិត្តកេនបិ តណ្ឌុលមុគ្គមាសេន អប្បកេនបិ មូលេន ឧបាទាយុបាទាយ គណ្ហន្តិ ឯវមេវ ខោ មហារាជ ភគវតោ សព្ពាបណេ អប្បមត្តកេនបិ កម្មមូលេន ឧបាទាយុបាទាយ សម្បត្តិយោ បដិលភន្តិ។ ឥទំ វុច្ចតិ មហារាជ ភគវតោ សព្ពាបណន្តិ។>
      text <ភគវតោ ខោ មហារាជ ធម្មនគរេ ឯវរូបា ជនា បដិវសន្តិ សុត្តន្តិកា វេនយិកា អាភិធម្មិកា ធម្មកថិកា ជាតកភាណកា ទីឃភាណកា មជ្ឈិមភាណកា សំយុត្តភាណកា អង្គុត្តរភាណកា ខុទ្ទកភាណកា សីលសម្បន្នា សមាធិសម្បន្នា បញ្ញាសម្បន្នា ពោជ្ឈង្គភាវនារតា វិបស្សកា សទត្ថមនុយុត្តា អារញ្ញិកា រុក្ខមូលិកា អព្ភោកាសិកា បលាលបុញ្ជិកា សោសានិកា នេសជ្ជិកា បដិបន្នកា ផលដ្ឋា សេក្ខា ផលសមង្គិនោ សោតាបន្នា សកទាគាមិនោ អនាគាមិនោ អរហន្តោ តេវិជ្ជា ឆឡភិញ្ញា ឥទ្ធិមន្តោ បញ្ញាយ បារមិំគតា សតិបដ្ឋានសម្មប្បធានឥទ្ធិបាទឥន្ទ្រិយពលពោជ្ឈង្គមគ្គវរឈានវិមោក្ខរូ បារូបសន្តសុខសមាបត្តិកុសលា តេហិ អរហន្តេហិ អាកុលំ សមាកុលំ អាកិណ្ណំ សមាកិណ្ណំ នឡវនសរវនមិវ ធម្មនគរំ អហោសិ។ ភវតីហ>
      text <យេ ខោ តេ មហារាជ ភិក្ខូ អបរិមិតញាណវរធរា អសង្គា អតុលគុណា អតុលយសា អតុលពលា អតុលតេជា ធម្មចក្កានុប្បវត្តកា បញ្ញាបារមិំ គតា ឯវរូបា ខោ មហារាជ ភិក្ខូ ភគវតោ ធម្មនគរេ ធម្មសេនាបតិនោតិ វុច្ចន្តិ។>
      text <យេ បន តេ មហារាជ ភិក្ខូ ឥទ្ធិមន្តោ អធិគតប្បដិសម្ភិទាបត្តវេសារជ្ជា គគនចរា ទុរាសទា ទុប្បសហា អនាលម្ពចរា សសាគរមហិធរបថវិកម្បកោ ចន្ទសូរិយបរិមជ្ជកា វិកុព្ពនាធិដ្ឋានាភិនីហារកុសលា ឥទ្ធិយា បារមិំ គតា ឯវរូបា ខោ មហារាជ ភិក្ខូ ភគវតោ ធម្មនគរេ បុរោហិតាតិ វុច្ចន្តិ។>
      text <យេ បន តេ មហារាជ ភិក្ខូ ធុតង្គមនុគតា អប្បិច្ឆា សន្តុដ្ឋា វិញ្ញត្តិមនេសនជិគុច្ឆកា បិណ្ឌាយ សបទានចារិនោ ភមរាវ គន្ធមនុឃាយិត្វា បវិសន្តិ វិវិត្តកាននំ កាយេ ច ជីវិតេ ច និរបេក្ខា អរហត្តមនុប្បត្តា ធុតង្គគុណេ អគ្គនិក្ខិត្តា ឯវរូបា ខោ មហារាជ ភិក្ខូ ភគវតោ ធម្មនគរេ អក្ខទស្សាតិ វុច្ចន្តិ។>
      text <យេ បន តេ មហារាជ ភិក្ខូ បរិសុទ្ធា វិមលា និក្កិលេសា ចុតូបបាតកុសលា ទិព្ពចក្ខុម្ហិ បារមិំ គតា ឯវរូបា ខោ មហារាជ ភិក្ខូ ភគវតោ ធម្មនគរេ នគរជោតកាតិ វុច្ចន្តិ។>
      text <យេ បន តេ មហារាជ ភិក្ខូ ពហុស្សុតា អាគតាគមា ធម្មធរា វិនយធរា មាតិកាធរា សិថិលធនិតទីឃរស្សគរុកលហុកក្ខរបរិច្ឆេទកុសលា នវង្គសាសនធរា ឯវរូបា ខោ មហារាជ ភិក្ខូ ភគវតោ ធម្មនគរេ ធម្មរក្ខាតិ វុច្ចន្តិ។>
      text <យេ បន តេ មហារាជ ភិក្ខូ វិនយញ្ញូ វិនយកោវិទា ឋានាដ្ឋានកុសលា អាបត្តានាបត្តិគរុកលហុកសតេកិច្ឆអតេកិច្ឆវុដ្ឋានទេសនានិគ្គហ- បដិកម្មឱសារណនិស្សារណបដិសារណកុសលា វិនយេ បារមិំ គតា ឯវរូបា ខោ មហារាជ ភិក្ខូ ភគវតោ ធម្មនគរេ រូបរក្ខាតិ វុច្ចន្តិ។>
      text <យេ បន តេ មហារាជ ភិក្ខូ វិមុត្តិវរកុសុមមាលពទ្ធា វរបវរមហគ្ឃសេដ្ឋភាវមនុប្បត្តា ពហុជនកន្តមភិបត្ថិតា ឯវរូបា ខោ មហារាជ ភិក្ខូ ភគវតោ ធម្មនគរេ បុប្ផាបណិកាតិ វុច្ចន្តិ។>
      text <យេ បន តេ មហារាជ ភិក្ខូ ចតុសច្ចាភិសមយប្បដិវិទ្ធា ទិដ្ឋសច្ចា វិញ្ញាតសាសនា ចតូសុ សាមញ្ញផលេសុ តិណ្ណវិចិកិច្ឆា បដិលទ្ធផលសុខា អញ្ញេសម្បិ បដិបន្នានំ តេ ផលេ សំវិភជន្តិ ឯវរូបា ខោ មហារាជ ភិក្ខូ ភគវតោ ធម្មនគរេ ផលាបណិកាតិ វុច្ចន្តិ។>
      text <យេ បន តេ មហារាជ ភិក្ខូ សីលសំវរគន្ធមនុលិត្តា អនេកវិធពហុគុណធរា កិលេសមលទុគ្គន្ធវិធមកា ឯវរូបា ខោ មហារាជ ភិក្ខូ ភគវតោ ធម្មនគរេ គន្ធាបណិកាតិ វុច្ចន្តិ។>
      text <យេ បន តេ មហារាជ ភិក្ខូ ធម្មកាមា បិយសមុទាហារា អភិធម្មេ អភិវិនយេ ឧឡារបាមោជ្ជា អរញ្ញគតាបិ រុក្ខមូលគតាបិ សុញ្ញាគារគតាបិ ធម្មវររសំ បិវន្តិ កាយេន វាចាយ មនសា ធម្មវររសមោគាឡ្ហា អធិមត្តបដិភានា ធម្មេសុ ធម្មេសនប្បដិបន្នា ឥតោ វា តតោ វា យត្ថ យត្ថ អប្បិច្ឆកថា សន្តុដ្ឋិកថា បវិវេកកថា អសំសគ្គកថា វីរិយារម្ភកថា សីលកថា សមាធិកថា បញ្ញាកថា វិមុត្តិកថា វិមុត្តិញាណទស្សនកថា តត្ថ តត្ថ គន្ត្វា តំ តំ កថារសំ បិវន្តិ ឯវរូបា ខោ មហារាជ ភិក្ខូ ភគវតោ ធម្មនគរេ សោណ្ឌា បិបាសាតិ វុច្ចន្តិ។>
      text <យេ បន តេ មហារាជ ភិក្ខូ បុព្ពរត្តាបររត្តំ ជាគរិយានុយោគមនុយុត្តា និសជ្ជដ្ឋានចង្កមេហិ រត្តិន្ទិវំ វីតិនាមេន្តិ ភាវនានុយោគមនុយុត្តា កិលេសបដិពាហនាយ សទត្ថប្បសុតា ឯវរូបា ខោ មហារាជ ភិក្ខូ ភគវតោ ធម្មនគរេ នគរគុត្តិកាតិ វុច្ចន្តិ។>
      text <យេ បន តេ មហារាជ ភិក្ខូ នវង្គំ ពុទ្ធវចនំ អត្ថតោ ច ព្យញ្ជនតោ ច នយតោ ច ការណតោ ច ហេតុតោ ច ឧទាហរណតោ ច វាចេន្តិ អនុវាចេន្តិ ភាសន្តិ អនុភាសន្តិ ឯវរូបា ខោ មហារាជ ភិក្ខូ ភគវតោ ធម្មនគរេ ធម្មាបណិកាតិ វុច្ចន្តិ។>
      text <យេ បន តេ មហារាជ ភិក្ខូ ធម្មរតនភោគេន អាគមបរិយត្តិសុតភោគេន ភោគិនោ ធនិនោ និទ្ទិដ្ឋសរព្យញ្ជនលក្ខណប្បដិវេធា វិញ្ញូ ផរណា ឯវរូបា ខោ មហារាជ ភិក្ខូ ភគវតោ ធម្មនគរេ ធម្មសេដ្ឋិនោតិ វុច្ចន្តិ។>
      text <យេ បន តេ មហារាជ ភិក្ខូ ឧឡារទេសនាបដិវេធា បរិចិណ្ណារម្មណវិភត្តិនិទ្ទេសា សិក្ខាគុណបារមិប្បត្តា ឯវរូបា ខោ មហារាជ ភិក្ខូ ភគវតោ ធម្មនគរេ វិស្សុតធម្មិកាតិ វុច្ចន្តិ។>
      text <ឯវំ សុវិភត្តំ ខោ មហារាជ ភគវតោ ធម្មនគរំ ឯវំ សុមាបិតំ ឯវំ សុវិហិតំ ឯវំ សុបរិបូរិតំ ឯវំ សុវវត្ថាបិតំ ឯវំ សុរក្ខិតំ ឯវំ សុគោបិតំ ឯវំ ទុប្បសយ្ហំ បច្ចត្ថិកេហិ បច្ចាមិត្តេហិ ឥមិនា មហារាជ ការណេន ឥមិនា ហេតុនា ឥមិនា នយេន ឥមិនា អនុមានេន ញាតព្ពំ អត្ថិ សោ ភគវាតិ។>
      text <ឯវរូបេន ខោ មហារាជ ការណសតេន ការណសហស្សេន ហេតុសតេន ហេតុសហស្សេន នយសតេន នយសហស្សេន ឱបម្មសតេន ឱបម្មសហស្សេន សក្កា ពុទ្ធពលំ ឧបទស្សយិតុំ។ យថា មហារាជ ទក្ខោ មាលាការោ នានាបុប្ផរាសិម្ហា អាចរិយានុសិដ្ឋិយា បច្ចត្តបុរិសការេន វិចិត្តំ មាលាគុណរាសិំ ករេយ្យ ឯវមេវ ខោ មហារាជ សោ ភគវា វិចិត្តបុប្ផរាសិ វិយ អនន្តគុណោ អប្បមេយ្យគុណោ អហមេតរហិ ជិនសាសនេ មាលាការោ វិយ បុប្ផគន្ថកោ បុព្ពកានំ អាចរិយានំ មគ្គេនបិ មយ្ហំ ពុទ្ធិពលេនបិ អសង្ខ្យេយ្យេនបិ ការណេន អនុមានេន ពុទ្ធពលំ ទីបយិស្សាមិ ត្វំ បនេត្ថ ឆន្ទំ ជនេហិ សវនាយាតិ។>
      text <ទុក្ករំ ភន្តេ នាគសេន អញ្ញេសំ ឯវរូបេន ការណេន អនុមានេន ពុទ្ធពលំ ឧបទស្សយិតុំ និព្ពុតោស្មិ ភន្តេ នាគសេន តុម្ហាកំ បរមវិចិត្តេន បញ្ហវេយ្យាករណេនាតិ។>
      stand <អនុមានបញ្ហោ បឋមោ។>
    text <២។ ធុតង្គបញ្ហោ>
      text <អថ ខោ មិលិន្ទោ រាជា យេនាយស្មា នាគសេនោ តេនុបសង្កមិ ឧបសង្កមិត្វា អាយស្មន្តំ នាគសេនំ អភិវាទេត្វា ឯកមន្តំ និសីទិ ឯកមន្តំ និសិន្នោ ខោ មិលិន្ទោ រាជា អាយស្មន្តំ នាគសេនំ ឯតទវោច ភន្តេ នាគសេន អត្ថិ កោចិ គិហី អគារិកោ កាមភោគី បុត្តទារសម្ពាធសយនំ អជ្ឈាវសន្តោ កាសិកចន្ទនំ បច្ចនុភោន្តោ មាលាគន្ធវិលេបនំ ធារយន្តោ ជាតរូបរជតំ សាទិយន្តោ មណិមុត្តាកញ្ចនវិចិត្តមោឡិពទ្ធោ យេន សន្តំ បរមត្ថំ និព្ពានំ សច្ឆិកតន្តិ។>
      text <ន មហារាជ ឯកញ្ញេវ សតំ ន ទ្វេ សតានិ ន តីណិ ចត្តារិ បញ្ច សតានិ ន សហស្សំ ន សតសហស្សំ ន កោដិសតំ ន កោដិសហស្សំ ន កោដិសតសហស្សំ តិដ្ឋតុ មហារាជ ទសន្នំ វីសតិយា សតស្ស សហស្សស្ស អភិសមយោ កតមេន តេ បរិយាយេន អនុយោគំ ទម្មីតិ។>
      text <ត្វមេវេតំ ព្រូហីតិ។ តេនហិ តេ មហារាជ កថយិស្សាមិ សតេន វា សហស្សេន វា សតសហស្សេន វា កោដិយា វា កោដិសតេន វា កោដិសហស្សេន វា កោដិសតសហស្សេន វា យា កាចិ នវង្គេ ពុទ្ធវចនេ សល្លេខិតាចារប្បដិបត្តិធុតវរង្គគុណនិស្សិតា ថា តា សព្ពា ឥធ សមោសរិស្សន្តិ។ យថា មហារាជ និន្នុន្នតសមវិសមថលាថលទេសភាគេ អភិវុដ្ឋំ ឧទកំ សព្ពំ តំ តតោ វិនិគឡិត្វា មហោទធិំ សាគរំ សមោសរតិ ឯវមេវ ខោ មហារាជ សម្បាទកេ សតិ យា កាចិ នវង្គេ ពុទ្ធវចនេ សល្លេខិតាចារប្បដិបត្តិធុតង្គគុណធរនិស្សិតា កថា តា សព្ពា ឥធ សមោសរិស្សន្តិ។>
      text <មយ្ហម្បេត្ថ មហារាជ បរិព្យត្តតាយ ពុទ្ធិយា ការណបរិទីបនំ សមោសរិស្សតិ តេនេសោ អត្ថោ សុវិភត្តោ វិចិត្តោ បរិបុណ្ណោ បរិសុទ្ធោ សមានីតោ ភវិស្សតិ។ យថា មហារាជ កុសលោ លេខាចរិយោ អនុសិដ្ឋោ លេខំ ឱសារេន្តោ អត្តនោ ព្យត្តតាយ ពុទ្ធិយា ការណបរិទីបនេន លេខំ បរិបូរេតិ ឯវំ សា លេខា សមត្តា បរិបុណ្ណា អនូនិកា ភវិស្សតិ។ ឯវមេវ មយ្ហម្បេត្ថ បរិព្យត្តតាយ ពុទ្ធិយា ការណបរិទីបនំ សមោសរិស្សតិ តេនេសោ អត្ថោ សុវិភត្តោ វិចិត្តោ បរិបុណ្ណោ បរិសុទ្ធោ សមានីតោ ភវិស្សតិ។>
      text <នគរេ មហារាជ សាវត្ថិយា បញ្ចកោដិមត្តា អរិយសាវកា ភគវតោ ឧបាសកឧបាសិកាយោ សត្តបណ្ណាសសហស្សានិ តីណិ ច សតសហស្សានិ អនាគាមិផលេ បតិដ្ឋិតា តេ សព្ពេបិ គិហី យេវ ន បព្ពជិតា។ បុន តត្ថេវ កណ្ឌម្ពមូលេ យមកបាដិហារិយេ វីសតិ បាណកោដិយោ អភិសមិំសុ បុន ចូឡរាហុលោវាទេ មហាមង្គលសុត្តន្តេ សមចិត្តបរិយាយេ បរាភវសុត្តន្តេ បុរាភេទសុត្តន្តេ កលហវិវាទសុត្តន្តេ ចូឡព្យូហសុត្តន្តេ មហាព្យូហសុត្តន្តេ តុវដកសុត្តន្តេ សារិបុត្តសុត្តន្តេ គណនបថមតីតានំ ទេវតានំ ធម្មាភិសមយោ អហោសិ។>
      text <នគរេ រាជគហេ បញ្ញាសសហស្សានិ តីណិ ច សតសហស្សានិ អរិយសាវកា ភគវតោ ឧបាសកឧបាសិកាយោ បុន តត្ថេវ ធនបាលហត្ថិនាគទមនេ នវុតិ បាណកោដិយោ បារាយនសមាគមេ បាសាណកចេតិយេ ចុទ្ទស បាណកោដិយោ បុន ឥន្ទសាលគុហាយំ អសីតិ ទេវតាកោដិយោ បុន ពារាណសិយំ ឥសិបតនេ មិគទាយេ បឋមេ ធម្មទេសនេ អដ្ឋារស ព្រហ្មកោដិយោ អបរិមាណា ច ទេវតាយោ បុន តាវតិំសភវនេ បណ្ឌុកម្ពលសិលាយំ អភិធម្មទេសនាយ អសីតិ ទេវតាកោដិយោ ទេវោរោហណេ សង្កស្សនគរទ្វារេ លោកវិវរណបាដិហារិយេ បសន្នានំ នរមរូនំ តិំស កោដិយោ អភិសមិំសុ។>
      text <បុន សក្កេសុ កបិលវត្ថុស្មិំ និគ្រោធារាមេ ពុទ្ធវំសទេសនាយ មហាសមយសុត្តន្តទេសនាយ ច គណនបថមតីតានំ ទេវតានំ ធម្មាភិសមយោ អហោសិ។ បុន សុមនមាលាការសមាគមេ គរហទិន្នសមាគមេ អានន្ទសេដ្ឋិសមាគមេ ជម្ពុកាជីវកសមាគមេ មណ្ឌុកទេវបុត្តសមាគមេ មដ្ឋកុណ្ឌលិទេវបុត្តសមាគមេ សុលសានគរសោភិនិសមាគមេ សិរិមានគរសោភិនិសមាគមេ បេសការធីតុសមាគមេ ចូឡសុភទ្ទាសមាគមេ សាកេតព្រាហ្មណស្ស អាឡាហនទស្សនសមាគមេ សូនាបរន្តកសមាគមេ សក្កបញ្ហសមាគមេ តិរោកុដ្ដសមាគមេ រតនសុត្តសមាគមេ បច្ចេកំ ចតុរាសីតិយា បាណសហស្សានំ ធម្មាភិសមយោ អហោសិ យាវតា មហារាជ ភគវា លោកេ អដ្ឋាសិ តាវ តីសុ មណ្ឌលេសុ សោឡសសុ មហាជនបទេសុ យត្ថ យត្ថ ភគវា វិហាសិ តត្ថ តត្ថ យេភុយ្យេន ទ្វេ តយោ ចត្តារោ បញ្ច សតំ សហស្សំ សតសហស្សំ ទេវា ច មនុស្សា ច សន្តំ បរមត្ថំ និព្ពានំ សច្ឆិករិំសុ។ យេ តេ មហារាជ ទេវា គិហី យេវ ន តេ បព្ពជិតា ឯតានិ ចេវ មហារាជ អញ្ញានិ ច អនេកានិ ទេវតាកោដិសតសហស្សានិ គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករិំសូតិ។>
      text <យទិ ភន្តេ នាគសេន គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករោន្តិ អថ ឥមានិ ធុតង្គានិ កិមត្ថំ សាធេន្តិ តេន ការណេន ធុតង្គានិ អកិច្ចករានិ ហោន្តិ។ យទិ ភន្តេ នាគសេន វិនា មន្តោសធេហិ ព្យាធយោ វូបសមន្តិ កិំ វមនវិរេចនាទិនា សរីរទុព្ពលករណេន។ យទិ មុដ្ឋីហិ បដិសត្តុនិគ្គហោ ភវតិ កិំ អសិសត្តិសរធនុកោទណ្ឌលគុឡមុគ្គរេហិ។ យទិ គណ្ឋិកុដិលសុសិរកណ្ដលតាសាខា អាលម្ពិត្វា រុក្ខមភិរូហនំ ភវតិ កិំ ទីឃទឡ្ហនិស្សេណិបរិយេសនេន។ យទិ ថណ្ឌិលសេយ្យាយ ធាតុសមតា ភវតិ កិំ សុខសម្ផស្សមហតិមហាសិរិសយនបរិយេសនេន។ យទិ ឯកកោ សាសង្កសប្បដិភយវិសមកន្តារតរណសមត្ថោ ភវតិ កិំ សន្នទ្ធសជ្ជមហតិមហាសត្ថបរិយេសនេន។ យទិ នទិសរំ ពាហុនា តរិតុំ សមត្ថោ ភវតិ កិំ ធុវសេតុនាវាបរិយេសនេន។ យទិ សកសន្តកេន ឃាសច្ឆាទនំ កាតុំ បហោតិ កិំ បរូបសេវនបិយសមុល្លាបបច្ឆាបុរេធាវនេន។ យទិ អខាតតឡាកេ ឧទកំ លភតិ កិំ ឧទបានតឡាកបោក្ខរណិខណនេន។ ឯវមេវ ខោ ភន្តេ នាគសេន យទិ គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករោន្តិ កិំ ធុតគុណវរសមាទិយនេនាតិ។>
      text <អដ្ឋវីសតិ ខោ បនិមេ មហារាជ ធុតង្គគុណា យថាភុច្ចគុណា យេហិ គុណេហិ ធុតង្គានិ សព្ពពុទ្ធានំ បិហយិតានិ បត្ថិតានិ។ កតមេ អដ្ឋវីសតិ។ ឥធ មហារាជ ធុតង្គំ សុទ្ធាជីវំ សុខផលំ អនវជ្ជំ ន បរទុក្ខាបនំ អភយំ អសម្បីឡនំ ឯកន្តវឌ្ឍិកំ អបរិហានិយំ អមាយំ អារក្ខា បត្ថិតទទំ សព្ពសត្តទមនំ សំវរហិតំ បតិរូបំ អនិស្សិតំ វិប្បមុត្តំ រាគក្ខយំ ទោសក្ខយំ មោហក្ខយំ មានប្បហានំ កុវិតក្កច្ឆេទនំ កង្ខាវិតរណំ កោសជ្ជវិទ្ធំសនំ អរតិប្បហានំ ខមនំ អតុលំ អប្បមាណំ សព្ពទុក្ខក្ខយគមនំ ឥមេ ខោ មហារាជ អដ្ឋវីសតិ ធុតង្គគុណា យថាភុច្ចគុណា យេហិ គុណេហិ ធុតង្គានិ សព្ពពុទ្ធានំ បិហយិតានិ បត្ថិតានិ។>
      text <យេ ខោ តេ មហារាជ ធុតគុណេ សម្មា ឧបសេវន្តិ តេ អដ្ឋារសហិ គុណេហិ សមុបេតា ភវន្តិ។ កតមេហិ អដ្ឋារសហិ។ អាចារោ តេសំ សុវិសុទ្ធោ ហោតិ បដិបទា សុបូរិតា ហោតិ កាយិកំ វាចសិកំ សុរក្ខិតំ ហោតិ មនោសមាចារោ សុវិសុទ្ធោ ហោតិ វីរិយំ សុបគ្គហិតំ ហោតិ ភយំ វូបសម្មតិ អត្តានុទិដ្ឋិព្យបគតា ហោតិ អាឃាតោ ឧបរតោ ហោតិ មេត្តា ឧបដ្ឋិតា ហោតិ អាហារោ បរិញ្ញាតោ ហោតិ សព្ពសត្តានំ គរុកតោ ហោតិ ភោជនេ មត្តញ្ញូ ហោតិ ជាគរិយមនុយុត្តោ ហោតិ អនិកេតោ ហោតិ យត្ថ ផាសុ តត្ថ វិហារី ហោតិ បាបជេគុច្ឆី ហោតិ វិវេការាមោ ហោតិ សតតំ អប្បមត្តោ ហោតិ យេ តេ មហារាជ ធុតគុណេ សម្មា ឧបសេវន្តិ តេ ឥមេហិ អដ្ឋារសហិ គុណេហិ សមុបេតា ភវន្តិ។>
      text <ទស ឥមេ មហារាជ បុគ្គលា ធុតគុណារហា។ កតមេ ទស។ សទ្ធោ ហោតិ ហិរិមា ធិតិមា អកុហោ អត្ថវសី អលោលោ សិក្ខាកាមោ ទឡ្ហសមាទានោ អនុជ្ឈានពហុលោ មេត្តាវិហារី ឥមេ ខោ មហារាជ ទស បុគ្គលា ធុតគុណារហា។>
      text <យេ តេ មហារាជ គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករោន្តិ សព្ពេ តេ បុរិមាសុ ជាតីសុ តេរសសុ ធុតគុណេសុ កតូបាសនា កតភូមិកម្មា តេ តត្ថ ចារញ្ច បដិបត្តិញ្ច សោធយិត្វា អជ្ជេតរហិ គិហី យេវ សន្តា សន្តំ បរមត្តំ និព្ពានំ សច្ឆិករោន្តិ។>
      text <យថា មហារាជ កុសលោ ឥស្សាសោ អន្តេវាសិកេ បឋមំ តាវ ឧបាសនសាលាយំ ចាបភេទចាបារោបនគ្គហណមុដ្ឋិប្បដិបីឡនអង្គុលិវិនាមនបាទឋបនសរគ្គហណសន្នហនអាកឌ្ឍន សទ្ធារណលក្ខនិយមនខិបនេ តិណបុរិសកឆកណ តិណបលាលមត្តិកាបុញ្ជផលកលក្ខវេធេ អនុសិក្ខាបេត្វា រញ្ញោ សន្តិកេ ឧបាសនំ អារាធយិត្វា អាជញ្ញរថគជតុរង្គធនធញ្ញហិរញ្ញសុវណ្ណទាសិទាសភរិយគាមវរំ លភតិ ឯវមេវ ខោ មហារាជ យេ តេ គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករោន្តិ តេ សព្ពេ បុរិមាសុ ជាតីសុ តេរសសុ ធុតគុណេសុ កតូបាសនា កតភូមិកម្មា តេ តត្ថេវ ចារញ្ច បដិបត្តិញ្ច សោធយិត្វា អជ្ជេតរហិ គិហី យេវ សន្តា សន្តំ បរមត្ថំ និព្ពានំ សច្ឆិករោន្តិ។ ន មហារាជ ធុតគុណេសុ បុព្ពាសេវនំ វិនា ឯកិស្សា យេវ ជាតិយា អរហត្តំ សច្ឆិកិរិយា ហោតិ ឧត្តមេន បន វីរិយេន ឧត្តមាយ បដិបត្តិយា តថារូបេន អាចរិយេន កល្យាណមិត្តេន អរហត្តំ សច្ឆិកិរិយា ហោតិ។>
      text <យថា វា បន មហារាជ ភិសក្កោ សល្លកត្តោ អាចរិយំ ធនេន វា វត្តប្បដិបត្តិយា វា អារាធេត្វា សត្តគ្គហណឆេទនលេខនវេធនសល្លុទ្ធរណវណធោវនសោសនភេសជ្ជានុលិម្បនវមន វិរេចនានុវាសនកិរិយមនុសិក្ខិត្វា វិជ្ជាសុ កតសិក្ខោ កតូបាសនោ កតហត្ថោ អាតុរេ ឧបសង្កមតិ តិកិច្ឆាយ ឯវមេវ ខោ មហារាជ យេ តេ គិហី អគារិកា កាមភោគិនោ សន្តំ បរមត្ថំ និព្ពានំ សច្ឆិករោន្តិ តេ សព្ពេ បុរិមាសុ ជាតីសុ តេរសសុ ធុតគុណេសុ កតូបាសនា កតភូមិកម្មា តេ តត្ថេវ ចារញ្ច បដិបត្តិញ្ច សោធយិត្វា អជ្ជេតរហិ គិហី យេវ សន្តា សន្តំ បរមត្ថំ និព្ពានំ សច្ឆិករោន្តិ ន មហារាជ ធុតគុណេហិ អវិសុទ្ធានំ ធម្មាភិសមយោ ហោតិ។>
      text <យថា មហារាជ ឧទកស្ស អសេចនេន ពីជានំ អវិរូហនំ ហោតិ ឯវមេវ ខោ មហារាជ ធុតគុណេហិ អវិសុទ្ធានំ ធម្មាភិសមយោ ន ហោតិ។>
      text <យថា វា បន មហារាជ អកតកុសលានំ អកតកល្យាណានំ សុគតិគមនំ ន ហោតិ ឯវមេវ ខោ មហារាជ ធុតគុណេហិ អវិសុទ្ធានំ ធម្មាភិសមយោ ន ហោតិ។>
      text <បថវិសមំ មហារាជ ធុតគុណំ វិសុទ្ធិកាមានំ បតិដ្ឋានដ្ឋេន។ អាបោសមំ មហារាជ ធុតគុណំ វិសុទ្ធិកាមានំ សព្ពកិលេសមលធោវនដ្ឋេន។ តេជោសមំ មហារាជ ធុតគុណំ វិសុទ្ធិកាមានំ សព្ពកិលេសវនជ្ឈាបនដ្ឋេន។ វាយោសមំ មហារាជ ធុតគុណំ វិសុទ្ធិកាមានំ សព្ពកិលេសមលរជោបវាហនដ្ឋេន។ អគទសមំ មហារាជ ធុតគុណំ វិសុទ្ធិកាមានំ សព្ពកិលេសព្យាធិវូបសមនដ្ឋេន។ អមតសមំ មហារាជ ធុតគុណំ វិសុទ្ធិកាមានំ សព្ពកិលេសវិសនាសនដ្ឋេន។ ខេត្តសមំ មហារាជ ធុតគុណំ វិសុទ្ធិកាមានំ សព្ពសាមញ្ញគុណសស្សវិរូហនដ្ឋេន។ មនោហរសមំ មហារាជ ធុតគុណំ វិសុទ្ធិកាមានំ បត្ថិតិច្ឆិតសព្ពសម្បត្តិវរទទដ្ឋេន។ នាវាសមំ មហារាជ ធុតគុណំ វិសុទ្ធិកាមានំ សំសារមហណ្ណវបារគមនដ្ឋេន។ ភីរុត្តាណសមំ មហារាជ ធុតគុណំ វិសុទ្ធិកាមានំ ជរាមរណភីតានំ អស្សាសករណដ្ឋេន។ មាតុសមំ មហារាជ ធុតគុណំ វិសុទ្ធិកាមានំ កិលេសទុក្ខប្បដិបីឡិតានំ អនុគ្គាហកដ្ឋេន។ បិតុសមំ មហារាជ ធុតគុណំ វិសុទ្ធិកាមានំ កុសលវឌ្ឍិកាមានំ សព្ពសាមញ្ញគុណជនកដ្ឋេន។ មិត្តសមំ មហារាជ ធុតគុណំ វិសុទ្ធិកាមានំ សព្ពសាមញ្ញគុណបរិយេសនអវិសំវាទកដ្ឋេន។ បទុមសមំ មហារាជ ធុតគុណំ វិសុទ្ធិកាមានំ សព្ពកិលេសមលេហិ អនុបលិត្តដ្ឋេន។ ចតុជ្ជាតិយវរគន្ធសមំ មហារាជ ធុតគុណំ វិសុទ្ធិកាមានំ កិលេសទុគ្គន្ធបដិវិនោទនដ្ឋេន។ គិរិរាជវរសមំ មហារាជ ធុតគុណំ វិសុទ្ធិកាមានំ អដ្ឋលោកធម្មវាតេហិ អកម្បិយដ្ឋេន។ អាកាសសមំ មហារាជ ធុតគុណំ វិសុទ្ធិកាមានំ សព្ពត្ថ គហណាបគតឧរុវិសដវិត្ថតមហន្តដ្ឋេន។ នទីសមំ មហារាជ ធុតគុណំ វិសុទ្ធិកាមានំ កិលេសមលបវាហនដ្ឋេន។ សុទេសកសមំ មហារាជ ធុតគុណំ វិសុទ្ធិកាមានំ ជាតិកន្តារកិលេសវនគហននិត្ថរណដ្ឋេន។ មហាសត្ថវាហសមំ មហារាជ ធុតគុណំ វិសុទ្ធិកាមានំ សព្ពភយសុញ្ញខេមអភយវរបវរនិព្ពាននគរសម្បាបនដ្ឋេន។ សុមជ្ជិតវិមលាទាសសមំ មហារាជ ធុតគុណំ វិសុទ្ធិកាមានំ សង្ខារានំ សភាវទស្សនដ្ឋេន។ ផលកសមំ មហារាជ ធុតគុណំ វិសុទ្ធិកាមានំ កិលេសលគុឡសរសត្តិបដិពាហនដ្ឋេន។ ឆត្តសមំ មហារាជ ធុតគុណំ វិសុទ្ធិកាមានំ កិលេសវស្សតិវិធគ្គិសន្តាបាតបបដិពាហនដ្ឋេន។ ចន្ទសមំ មហារាជ ធុតគុណំ វិសុទ្ធិកាមានំ បិហយិតបត្ថិតដ្ឋេន។ សូរិយសមំ មហារាជ ធុតគុណំ វិសុទ្ធិកាមានំ មោហតមតិមិរនាសនដ្ឋេន។ សាគរសមំ មហារាជ ធុតគុណំ វិសុទ្ធិកាមានំ អនេកវិធសាមញ្ញគុណវររតនុដ្ឋានដ្ឋេន អបរិមិតអសង្ខ្យេយ្យអប្បមេយ្យដ្ឋេន ច។ ឯវំ ខោ មហារាជ ធុតគុណំ វិសុទ្ធិកាមានំ ពហូបការំ សព្ពទរថបរិឡាហនុទំ អរតិនុទំ ភយនុទំ ភវនុទំ ខីលនុទំ មលនុទំ សោកនុទំ ទុក្ខនុទំ រាគនុទំ ទោសនុទំ មោហនុទំ មាននុទំ ទិដ្ឋិនុទំ សព្ពាកុសលធម្មនុទំ យសាវហំ ហិតាវហំ សុខាវហំ ផាសុករំ បីតិករំ យោគក្ខេមករំ អនវជ្ជំ ឥដ្ឋសុខវិបាកំ គុណរាសិគុណបុញ្ជំ អបរិមិតអសង្ខ្យេយ្យ អប្បមេយ្យគុណំ វរំ បវរំ អគ្គំ។>
      text <យថា មហារាជ មនុស្សា ឧបត្ថម្ភវសេន ភោជនំ ឧបសេវន្តិ ហិតវសេន ភេសជ្ជំ ឧបសេវន្តិ ឧបការវសេន មិត្តំ ឧបសេវន្តិ តារណវសេន នាវំ ឧបសេវន្តិ សុគន្ធវសេន មាលាគន្ធំ ឧបសេវន្តិ អភយវសេន ភីរុត្តាណំ ឧបសេវន្តិ បតិដ្ឋាវសេន បថវិំ ឧបសេវន្តិ សិប្បវសេន អាចរិយំ ឧបសេវន្តិ យសវសេន រាជានំ ឧបសេវន្តិ កាមទទវសេន មណិរតនំ ឧបសេវន្តិ ឯវមេវ ខោ មហារាជ សព្ពសាមញ្ញគុណទទវសេន អរិយា ធុតគុណំ ឧបសេវន្តិ។>
      text <យថា វា បន មហារាជ ឧទកំ ពីជវិរូហនាយ អគ្គិ ឈាបនាយ អាហារោ ពលាហរណាយ លតា ពន្ធនាយ សត្ថំ ឆេទនាយ បានីយំ បិបាសាវិនយនាយ និធិ អស្សាសករណាយ នាវា តីរសម្បាបនាយ ភេសជ្ជំ ព្យាធិវូបសមនាយ យានំ សុខគមនាយ ភីរុត្តាណំ ភយវិនោទនាយ រាជា អារក្ខត្ថាយ ផលកំ ទណ្ឌលេឌ្ឌុលគុឡសរសត្តិបដិពាហនាយ អាចរិយោ អនុសាសនាយ មាតា បោសនាយ អាទាសោ ឱលោកនាយ អលង្ការោ សោភនាយ វត្ថំ បដិច្ឆាទនាយ និស្សេណី អារោហនាយ តុលា វិសមវិក្ខេបនាយ មន្តំ បរិជប្បនាយ អាវុធំ តជ្ជនីយបដិពាហនាយ បទីបោ អន្ធការវិធមនាយ វាតោ បរិឡាហនិព្ពាបនាយ សិប្បំ វុត្តិនិប្ផាទនាយ អគទំ ជីវិតរក្ខណាយ អាករោ រតនុប្បាទនាយ រតនំ អលង្ករាយ អាណា អនតិក្កមនាយ ឥស្សរិយំ វសវត្តនាយ ឯវមេវ ខោ មហារាជ ធុតគុណំ សាមញ្ញពីជវិរូហនាយ កិលេសមលឈាបនាយ ឥទ្ធិពលាហរណាយ សតិសំវរនិពន្ធនាយ វិមតិវិចិកិច្ឆាសមុច្ឆេទនាយ តណ្ហាបិបាសាវិនយនាយ អភិសមយអស្សាសករណាយ ចតុរោឃនិត្ថរណាយ កិលេសព្យាធិវូបសមាយ និព្ពានសុខប្បដិលាភាយ ជាតិជរាព្យាធិមរណសោកបរិទេវទុក្ខទោមនស្សុបាយាសភយវិនោទនាយ សាមញ្ញគុណបរិរក្ខណាយ អរតិកុវិតក្កបដិពាហនាយ សកលសាមញ្ញត្ថានុសាសនាយ សព្ពសាមញ្ញគុណបោសនាយ សមថវិបស្សនាមគ្គផលនិព្ពានទស្សនាយ សកលលោកថុតថោមិតមហតិមហាសោភនករណាយ សព្ពាបាយបិទហនាយ សាមញ្ញត្ថសេលសិខរមុទ្ធនិ អភិរូហនាយ វង្កកុដិលវិសមចិត្តវិក្ខេបនាយ សេវិតព្ពាសេវិតព្ពធម្មេ សាធុសជ្ឈាយករណាយ សព្ពកិលេសបដិសត្តុតជ្ជនាយ អវិជ្ជន្ធការវិធមនាយ តិវិធគ្គិសន្តាបបរិឡាហនិព្ពាបនាយ សណ្ហសុខុមសន្តសមាបត្តិនិប្ផាទនាយ សកលសាមញ្ញគុណបរិរក្ខណាយ ពោជ្ឈង្គវររតនុប្បាទនាយ យោគិជនាលង្ករណាយ អនវជ្ជនិបុណសុខុមសន្តិសុខមនតិក្កមនាយ សកលសាមញ្ញអរិយធម្មវសវត្តនាយ។ ឥតិ មហារាជ ឥមេសំ គុណានំ អធិគមាយ យទិទំ ឯកមេកំ ធុតគុណំ ឯវំ មហារាជ អតុលិយំ ធុតគុណំ អប្បមេយ្យំ អសមំ អប្បដិសមំ អប្បដិភាគំ អប្បដិសេដ្ឋំ ឧត្តរំ សេដ្ឋំ វិសិដ្ឋំ អធិកំ អាយតំ បុថុលំ វិសដំ វិត្ថតំ គរុកំ ភារិយំ មហន្តំ។>
      text <យោ ខោ មហារាជ បុគ្គលោ បាបិច្ឆោ ឥច្ឆាបកតោ កុហកោ លុទ្ធោ ឱទរិកោ លាភកាមោ យសកាមោ កិត្តិកាមោ អយុត្តោ អប្បត្តោ អននុច្ឆវិកោ អនរហោ អប្បតិរូបោ ធុតង្គំ សមាទិយតិ សោ ទិគុណំ ទណ្ឌមាបជ្ជតិ សព្ពគុណឃាតមាបជ្ជតិ ទិដ្ឋធម្មិកំ ហីឡនំ ខីឡនំ គរហនំ ឧប្បណ្ឌនំ ខិបនំ អសម្ភោគំ និស្សារណំ និច្ឆុភនំ បវាហនំ បព្ពាជនំ បដិលភតិ សម្បរាយេបិ សតយោជនិកេ អវីចិមហានិរយេ ឧណ្ហកឋិតតត្តសន្តត្តអច្ចិជាលាមាលកេ អនេកវស្សកោដិសតសហស្សានិ ឧទ្ធមធោ តិរិយំ ផេណុទ្ទេហកំ សម្បរិវត្តកំ បច្ចតិ តតោ មុច្ចិត្វា កិសផរុសកាឡង្គបច្ចង្គោ សូនុទ្ធុមាតសុសិរុត្តមង្គោ ឆាតោ បិបាសិតោ វិសមភីមរូបវណ្ណោ ភគ្គកណ្ណសោតោ ឧម្មីលិតនិមីលិតនេត្តនយនោ អរុគត្តបក្កគត្តោ បុឡវាកិណ្ណសព្ពកាយោ វាតមុខេ ជលមានោ វិយ អគ្គិក្ខន្ធោ អន្តោ ជលមានោ បជ្ជលមានោ អតាណោ អសរណោ អារុណ្ណរុណ្ណការុញ្ញរវំ បរិទេវមានោ និជ្ឈាមតណ្ហិកោ សមណមហាបេតោ ហុត្វា អាហិណ្ឌមានោ មហិយា អដ្ដស្សរំ ករោតិ។>
      text <យថា មហារាជ កោចិ អយុត្តោ អប្បត្តោ អននុច្ឆវិកោ អនរហោ អប្បតិរូបោ ហីនោ កុជាតិកោ ខត្តិយាភិសេកេន អភិសិញ្ចតិ សោ លភតិ ហត្ថច្ឆេទំ បាទច្ឆេទំ ហត្ថបាទច្ឆេទំ កណ្ណច្ឆេទំ នាសច្ឆេទំ កណ្ណនាសច្ឆេទំ ពិលង្គថាលិកំ សង្ខមុណ្ឌិកំ រាហុមុខំ ជោតិមាលិកំ ហត្ថបជ្ជោតិកំ ឯរកវត្តិកំ ចីរកវាសិកំ ឯណេយ្យកំ ពឡិសមំសិកំ កហាបណកំ ខារាបតច្ឆិកំ បលិឃបរិវត្តិកំ បលាលបីឋកំ តត្តេន តេលេន ឱសិញ្ចនំ សុនខេហិ ខាទាបនំ ជីវសូលារោបនំ អសិនា សីសច្ឆេទំ អនេកវិហិតម្បិ កម្មការណំ អនុភវតិ។ កិំ ការណា។ អយុត្តោ អប្បត្តោ អននុច្ឆវិកោ អនរហោ អប្បតិរូបោ ហីនោ កុជាតិកោ មហន្តេ ឥស្សរិយេ ឋានេ អត្តានំ ឋបេសិ វេលំ ឃាតេសិ ឯវមេវ ខោ មហារាជ យោ កោចិ បុគ្គលោ បាបិច្ឆោ…បេ។… មហិយា អដ្ដស្សរំ ករោតិ។>
      text <យោ បន មហារាជ បុគ្គលោ យុត្តោ បត្តោ អនុច្ឆវិកោ អរហោ បតិរូបោ អប្បិច្ឆោ សន្តុដ្ឋោ បវិវិត្តោ អសំសដ្ឋោ អារទ្ធវីរិយោ បហិតត្តោ អសឋោ អមាយោ អនោទរិកោ អលាភកាមោ អយសកាមោ អកិត្តិកាមោ សទ្ធោ សទ្ធាបព្ពជិតោ ជរាមរណា មុច្ចិតុកាមោ សាសនំ បគ្គណ្ហិស្សាមីតិ ធុតង្គំ សមាទិយតិ សោ ទិគុណំ បូជំ អរហតិ ទេវានញ្ច បិយោ ហោតិ មនាបោ បិហយិតោ បត្ថិតោ ជាតិសុមនមល្លិកាទីនំ វិយ បុប្ផំ នហាតានុលិត្តស្ស ជិឃច្ឆិតស្ស វិយ បណីតភោជនំ បិបាសិតស្ស វិយ សីតលវិមលសុរភិបានីយំ វិសគតស្ស វិយ ឱសធវរំ សីឃគមនកាមស្ស វិយ អាជញ្ញរថវរុត្តមំ អត្ថកាមស្ស វិយ មនោហរមណិរតនំ អភិសិញ្ចិតុកាមស្ស វិយ បណ្ឌរវិមលសេតច្ឆត្តំ ធម្មកាមស្ស វិយ អរហត្តផលាធិគមមនុត្តរំ។ តស្ស ចត្តារោ សតិបដ្ឋានា ភាវនាបារិបូរិំ គច្ឆន្តិ ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ ភាវនាបារិបូរិំ គច្ឆតិ សមថវិបស្សនា អធិគច្ឆតិ អធិគមប្បដិបត្តិ បរិណមតិ ចត្តារិ សាមញ្ញផលានិ ចតស្សោ បដិសម្ភិទា តិស្សោ វិជ្ជា ឆឡភិញ្ញា កេវលោ ច សមណធម្មោ សព្ពេ តស្សាធេយ្យា ហោន្តិ វិមុត្តិបណ្ឌរវិមលសេតច្ឆត្តេន អភិសិញ្ចតិ។>
      text <យថា មហារាជ រញ្ញោ ខត្តិយស្ស អភិជាតកុលកុលីនស្ស ខត្តិយាភិសេកេន អភិសិត្តស្ស បរិចរន្តិ សរដ្ឋនេគមជានបទភដពលា អដ្ឋត្តិំសា ច រាជបរិសា នដនច្ចកា មុខមង្គលិកា សោត្ថិវាចកា សមណព្រាហ្មណសព្ពបាសណ្ឌគណា អភិគច្ឆន្តិ យំ កិញ្ចិ បថវិយា បដ្ដនរតនាករនគរសុង្កដ្ឋានវេរជ្ជកឆេជ្ជភេជ្ជជនមនុសាសនំ សព្ពត្ថ សាមិកោ ភវតិ ឯវមេវ ខោ មហារាជ យោ កោចិ បុគ្គលោ យុត្តោ បត្តោ…បេ។… វិមុត្តិបណ្ឌរវិមលសេតច្ឆត្តេន អភិសិញ្ចតិ។>
      text <តេរសិមានិ មហារាជ ធុតង្គានិ យេហិ សុទ្ធិកតោ និព្ពានមហាសមុទ្ទំ បវិសិត្វា ពហុវិធំ ធម្មកីឡមភិកីឡតិ រូបារូបអដ្ឋសមាបត្តិយោ វឡញ្ជេតិ ឥទ្ធិវិធំ ទិព្ពសោតធាតុំ បរចិត្តវិជាននំ បុព្ពេនិវាសានុស្សតិំ ទិព្ពចក្ខុំ សព្ពាសវក្ខយញ្ច បាបុណាតិ។ កតមេ តេរស។ បំសុកូលិកង្គំ តេចីវរិកង្គំ បិណ្ឌបាតិកង្គំ សបទានចារិកង្គំ ឯកាសនិកង្គំ បត្តបិណ្ឌិកង្គំ ខលុបច្ឆាភត្តិកង្គំ អារញ្ញិកង្គំ រុក្ខមូលិកង្គំ អព្ភោកាសិកង្គំ សោសានិកង្គំ យថាសន្ថតិកង្គំ នេសជ្ជិកង្គំ ឥមេហិ ខោ មហារាជ តេរសហិ ធុតគុណេហិ បុព្ពេ អាសេវិតេហិ និសេវិតេហិ ចិណ្ណេហិ បរិចិណ្ណេហិ ចរិតេហិ ឧបចរិតេហិ បរិបូរិតេហិ កេវលំ សាមញ្ញំ បដិលភតិ តស្សាធេយ្យា ហោន្តិ កេវលា សន្តា សុខា សមាបត្តិយោ។>
      text <យថា មហារាជ សធនោ នាវិកោ បដ្ដនេ សុដ្ឋុ កតសុង្កោ មហាសមុទ្ទំ បវិសិត្វា វង្គំ តក្កោលំ ចីនំ សោវីរំ សុរដ្ឋំ អលសន្ទំ កោលបដ្ដនំ សុវណ្ណភូមិំ គច្ឆតិ អញ្ញម្បិ យំ កិញ្ចិ នាវាសញ្ចរណំ ឯវមេវ ខោ មហារាជ ឥមេហិ តេរសហិ ធុតគុណេហិ បុព្ពេ អាសេវិតេហិ និសេវិតេហិ ចិណ្ណេហិ បរិចិណ្ណេហិ ចរិតេហិ ឧបចរិតេហិ បរិបូរិតេហិ កេវលំ សាមញ្ញំ បដិលភតិ តស្សាធេយ្យា ហោន្តិ កេវលា សន្តា សុខា សមាបត្តិយោ។>
      text <យថា មហារាជ កស្សកោ បឋមំ ខេត្តទោសំ តិណកដ្ឋបាសាណំ អបនេត្វា កសិត្វា វបិត្វា សម្មា ឧទកំ បវេសេត្វា រក្ខិត្វា គោបេត្វា លវនមទ្ទនេន ពហុធញ្ញកោ ហោតិ តស្សាធេយ្យា ភវន្តិ យេ កេចិ អធនា កបណា ទលិទ្ទា ទុគ្គតជនា ឯវមេវ ខោ មហារាជ ឥមេហិ តេរសហិ ធុតគុណេហិ បុព្ពេ អាសេវិតេហិ…បេ។… កេវលា សន្តា សុខា សមាបត្តិយោ។>
      text <យថា វា បន មហារាជ ខត្តិយោ មុទ្ធាវសិត្តោ អភិជាតកុលីនោ ឆេជ្ជភេជ្ជជនមនុសាសនេ ឥស្សរោ ហោតិ វសវត្តី សាមិកោ ឥច្ឆាករណោ កេវលា ច មហាបថវី តស្សាធេយ្យា ហោតិ ឯវមេវ ខោ មហារាជ ឥមេហិ តេរសហិ ធុតគុណេហិ បុព្ពេ អាសេវិតេហិ និសេវិតេហិ ចិណ្ណេហិ បរិចិណ្ណេហិ ចរិតេហិ ឧបចរិតេហិ បរិបូរិតេហិ ជិនសាសនវរេ ឥស្សរោ ហោតិ វសវត្តី សាមិកោ ឥច្ឆាករណោ កេវលា ច សមណគុណា តស្សាធេយ្យា ហោន្តិ។>
      text <ននុ មហារាជ ថេរោ ឧបសេនោ វង្គន្តបុត្តោ សល្លេខធុតគុណេ បរិបូរការិតាយ អនាទិយិត្វា សាវត្ថិយា សង្ឃស្ស កតិកំ សបរិសោ នរទម្មសារថិំ បដិសល្លានគតំ ឧបសង្កមិត្វា ភគវតោ បាទេ សិរសា វន្ទិត្វា ឯកមន្តំ និសីទិ ភគវា ច តំ សុវិនីតំ បរិសំ ឱលោកេត្វា ហដ្ឋតុដ្ឋោ បមុទិតោ ឧទគ្គោ បរិសាយ សទ្ធិំ សល្លាបំ សល្លបិត្វា អសម្ភិន្នេន ព្រហ្មស្សរេន ឯតទវោច បាសាទិកា ខោ បន ត្យាយំ ឧបសេន បរិសា កតំ ត្វំ ឧបសេន បរិសំ វិនេសីតិ។ សោបិ សព្ពញ្ញុនា ទសពលេន ទេវាតិទេវេន បុដ្ឋោ យថាភូតសភាវគុណវសេន ភគវន្តំ ឯតទវោច>
      text <យោ កោចិ មំ ភន្តេ ឧបសង្កមិត្វា បព្ពជ្ជំ វា និស្សយំ វា យាចតិ តមហំ ឯវំ វទាមិ អហំ ខោ អាវុសោ អារញ្ញិកោ បិណ្ឌបាតិកោ បំសុកូលិកោ តេចីវរិកោ។ សចេ ត្វម្បិ អារញ្ញិកោ ភវិស្សសិ បិណ្ឌបាតិកោ បំសុកូលិកោ តេចីវរិកោ ឯវាហំ តំ បព្ពាជេស្សាមិ និស្សយំ ទស្សាមីតិ សចេ សោ មេ ភន្តេ បដិស្សុណិត្វា នន្ទតិ ឱរមតិ ឯវាហំ តំ បព្ពាជេមិ និស្សយំ ទេមិ សចេ ន នន្ទតិ ន ឱរមតិ ន តំ បព្ពាជេមិ ន និស្សយំ ទេមិ ឯវាហំ ភន្តេ បរិសំ វិនេមីតិ។ ឯវំ ខោ មហារាជ ធុតគុណវរសមាទិណ្ណោ ជិនសាសនវរេ ឥស្សរោ ហោតិ។ វសវត្តី សាមិកោ ឥច្ឆាករណោ តស្សាធេយ្យា ហោន្តិ កេវលា សន្តា សុខា សមាបត្តិយោ។>
      text <យថា មហារាជ បទុមំ អភិវុទ្ធបរិសុទ្ធឧទិច្ចជាតិប្បភវំ សិនិទ្ធំ មុទុ លោភនីយំ សុគន្ធំ បិយំ បត្ថិតំ បសត្ថំ ជលកទ្ទមមនុបលិត្តំ អណុបត្តកេសរកណ្ណិកាភិមណ្ឌិតំ ភមរគណសេវិតំ សីតលសលិលសំវទ្ធំ ឯវមេវ ខោ មហារាជ ឥមេហិ តេរសហិ ធុតគុណេហិ បុព្ពេ អាសេវិតេហិ និសេវិតេហិ ចិណ្ណេហិ បរិចិណ្ណេហិ ចរិតេហិ ឧបចរិតេហិ បរិបូរិតេហិ អរិយសាវកោ តិំសគុណវរេហិ សមុបេតោ ហោតិ។>
      text <កតមេហិ តិំសគុណវរេហិ។ សិនិទ្ធមុទុមទ្ទវមេត្តចិត្តោ ហោតិ ឃាតិតហតវិហតកិលេសោ ហោតិ ហតនិហតមានទព្ពោ ហោតិ អចលទឡ្ហនិវិដ្ឋនិព្ពេមតិកសទ្ធោ ហោតិ បរិបុណ្ណបីណិតបហដ្ឋលោភនីយសន្តសុខសមាបត្តិលាភី ហោតិ សីលវរបវរអសមសុចិគន្ធបរិភាវិតោ ហោតិ ទេវមនុស្សានំ បិយោ ហោតិ មនាបោ ខីណាសវអរិយវរបុគ្គលបត្ថិតោ ទេវមនុស្សានំ វន្ទិតបូជិតោ ពុធវិពុធបណ្ឌិតជនានំ ថុតថវិតថោមិតបសត្ថោ ឥធ វា ហុរំ វា លោកេន អនុបលិត្តោ អប្បថោកវជ្ជេបិ ភយទស្សាវី វិបុលវរសម្បត្តិកាមានំ មគ្គផលវរត្ថសាធនោ អាយាចិតវិបុលបណីតបច្ចយភាគី អនិកេតសយនោ ឈានជ្ឈោសិតតប្បវរវិហារី វិជដិតកិលេសជាលវត្ថុ ភិន្នភគ្គសង្កុដិតសញ្ឆិន្នគតិនីវរណោ អកុប្បធម្មោ អភិនីតវាសោ អនវជ្ជភោគី គតិវិមុត្តោ ឧត្តិណ្ណសព្ពវិចិកិច្ឆោ វិមុត្តិជ្ឈោសិតត្ថោ ទិដ្ឋធម្មោ អចលទឡ្ហភីរុត្តាណមុបគតោ សមុច្ឆិន្នានុសយោ សព្ពាសវក្ខយំ បត្តោ សន្តសុខសមាបត្តិវិហារពហុលោ សព្ពសមណគុណសមុបេតោ ឥមេហិ តិំសគុណវរេហិ សមុបេតោ ហោតិ។>
      text <ននុ មហារាជ ថេរោ សារិបុត្តោ ទសសហស្សិលោកធាតុយា អគ្គបុរិសោ ឋបេត្វា ទសពលំ លោកាចរិយំ សោបិ អបរិមិតមសង្ខ្យេយ្យកប្បេ សមាចិតកុសលមូលោ ព្រាហ្មណកុលកុលីនោ មនាបិកំ កាមរតិំ អនេកសតសង្ខំ ធនវរញ្ច ឱហាយ ជិនសាសនេ បព្ពជិត្វា ឥមេហិ តេរសហិ ធុតគុណេហិ កាយវចីចិត្តំ ទមយិត្វា អជ្ជេតរហិ អនន្តគុណសមន្នាគតោ គោតមស្ស ភគវតោ សាសនវរេ ធម្មចក្កមនុប្បវត្តកោ ជាតោ។ ភាសិតម្បេតំ មហារាជ ភគវតា ទេវាតិទេវេន ឯកង្គុត្តរនិកាយវរលញ្ឆកេ>
      text <នាហំ ភិក្ខវេ អញ្ញំ ឯកបុគ្គលម្បិ សមនុបស្សាមិ យោ ឯវំ តថាគតេន អនុត្តរំ ធម្មចក្កំ បវត្តិតំ សម្មទេវ អនុប្បវត្តេតិ យថយិទំ ភិក្ខវេ សារិបុត្តោ សារិបុត្តោ។ ភិក្ខវេ តថាគតេន អនុត្តរំ ធម្មចក្កំ បវត្តិតំ សម្មទេវ អនុប្បវត្តេតីតិ។>
      text <សាធុ ភន្តេ នាគសេន យំ កិញ្ចិ នវង្គំ ពុទ្ធវចនំ យា ច លោកុត្តរា កិរិយា យា ច លោកេ អធិគមវិបុលវរសម្បត្តិយោ សព្ពំ តំ តេរសសុ ធុតគុណេសុ សមោធានោបគត ន្តិ។>
      stand <ធុតង្គបញ្ហោ ទុតិយោ។>
      stand <អនុមានវគ្គោ ចតុត្ថោ។>
