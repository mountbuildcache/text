text <២-៣។ មិលិន្ទបញ្ហោ>
  text <១។ មហាវគ្គោ>
    text <១។ បញ្ញត្តិបញ្ហោ>
      text <១>, <អថ ខោ មិលិន្ទោ រាជា យេនាយស្មា នាគសេនោ តេនុបសង្កមិ ឧបសង្កមិត្វា អាយស្មតា នាគសេនេន សទ្ធិំ សម្មោទិ សម្មោទនីយំ កថំ សារណីយំ វីតិសារេត្វា ឯកមន្តំ និសីទិ។ អាយស្មាបិ ខោ នាគសេនោ បដិសម្មោទនីយេនេវ មិលិន្ទស្ស រញ្ញោ ចិត្តំ អារាធេសិ។ អថ ខោ មិលិន្ទោ រាជា អាយស្មន្តំ នាគសេនំ ឯតទវោច កថំ ភទន្តោ ញាយតិ កិន្នាមោសិ ភន្តេតិ។ នាគសេនោតិ ខោ អហំ មហារាជ ញាយាមិ នាគសេនោតិ ខោ មំ មហារាជ សព្រហ្មចារី សមុទាចរន្តិ អបិ ច មាតាបិតរោ នាមំ ករោន្តិ នាគសេនោតិ វា សូរសេនោតិ វា វីរសេនោតិ វា សីហសេនោតិ វា អបិ ច ខោ មហារាជ សង្ខា សមញ្ញា បញ្ញត្តិ វោហារោ នាមមត្តំ យទិទំ នាគសេនោតិ ន ហេត្ថ បុគ្គលោ ឧបលព្ភតីតិ។>
      text <អថ ខោ មិលិន្ទោ រាជា ឯវមាហ សុណន្តុ មេ ភោន្តោ បញ្ចសតា យោនកា អសីតិសហស្សា ច ភិក្ខូ អយំ នាគសេនោ ឯវមាហ ន ហេត្ថ បុគ្គលោ ឧបលព្ភតីតិ កល្លំ នុ ខោ តទភិនន្ទិតុន្តិ។ អថ ខោ មិលិន្ទោ រាជា អាយស្មន្តំ នាគសេនំ ឯតទវោច សចេ ភន្តេ នាគសេន បុគ្គលោ នូបលព្ភតិ កោ ចរហិ តុម្ហាកំ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារំ ទេតិ កោ តំ បរិភុញ្ជតិ កោ សីលំ រក្ខតិ កោ ភាវនមនុយុញ្ជតិ កោ មគ្គផលនិព្ពានានិ សច្ឆិករោតិ កោ បាណំ ហនតិ កោ អទិន្នំ អាទិយតិ កោ កាមេសុមិច្ឆាចារំ ចរតិ កោ មុសា ភណតិ កោ មជ្ជំ បិវតិ កោ បញ្ចានន្តរិយកម្មំ ករោតិ តស្មា នត្ថិ កុសលំ នត្ថិ អកុសលំ នត្ថិ កុសលាកុសលានំ កម្មានំ កត្តា វា ការេតា វា នត្ថិ សុកតទុក្កដានំ កម្មានំ ផលំ វិបាកោ សចេ ភន្តេ នាគសេន យោ តុម្ហេ មារេតិ នត្ថិ តស្សាបិ បាណាតិបាតោ តុម្ហាកម្បិ ភន្តេ នាគសេន នត្ថិ អាចរិយោ នត្ថិ ឧបជ្ឈាយោ នត្ថិ ឧបសម្បទា។ នាគសេនោតិ មំ មហារាជ សព្រហ្មចារី សមុទាចរន្តីតិ យំ វទេសិ កតមោ ឯត្ថ នាគសេនោ។ កិន្នុ ខោ ភន្តេ កេសា នាគសេនោតិ។ ន ហិ មហារាជាតិ។ លោមា នាគសេនោតិ។ ន ហិ មហារាជាតិ។ នខា…បេ។… ទន្តា…បេ។… តចោ…បេ។… មំសំ…បេ។… ន្ហារុ…បេ។… អដ្ឋិ…បេ។… អដ្ឋិមិញ្ជំ…បេ។… វក្កំ…បេ។… ហទយំ…បេ។… យកនំ…បេ។… កិលោមកំ…បេ។… បិហកំ…បេ។… បប្ផាសំ…បេ។… អន្តំ…បេ។… អន្តគុណំ…បេ។… ឧទរិយំ…បេ។… ករីសំ…បេ។… បិត្តំ…បេ។… សេម្ហំ…បេ។… បុព្ពោ…បេ។… លោហិតំ…បេ។… សេទោ…បេ។… មេទោ…បេ។… អស្សុ…បេ។… វសា…បេ។… ខេឡោ…បេ។… សិង្ឃាណិកា…បេ។… លសិកា…បេ។… មុត្តំ…បេ។… មត្ថកេ មត្ថលុង្គំ នាគសេនោតិ។ ន ហិមហារាជាតិ។ កិំ នុ ខោ ភន្តេ រូបំ នាគសេនោតិ។ នហិ មហារាជាតិ។ វេទនា នាគសេនោតិ។ន ហិ មហារាជាតិ។ សញ្ញា នាគសេនោតិ។ ន ហិ មហារាជាតិ។ សង្ខារា នាគសេនោតិ។ ន ហិ មហារាជាតិ។ វិញ្ញាណំ នាគសេនោតិ។ ន ហិ មហារាជាតិ។ កិំ បន ភន្តេ រូបវេទនាសញ្ញាសង្ខារវិញ្ញាណំ នាគសេនោតិ។ ន ហិ មហារាជាតិ។ កិំ បន ភន្តេ អញ្ញត្រ រូបវេទនាសញ្ញាសង្ខារវិញ្ញាណំ នាគសេនោតិ។ ន ហិ មហារាជាតិ។ តមហំ ភន្តេ បុច្ឆន្តោ បុច្ឆន្តោ ន បស្សាមិ នាគសេនំ។ នាគសេនសទ្ទោ យេវ នុ ខោ ភន្តេ នាគសេនោតិ។ ន ហិ មហារាជាតិ។ កោ បនេត្ថ នាគសេនោ អលិកំ ត្វំ ភន្តេ ភាសសិ មុសាវាទំ នត្ថិ នាគសេនោតិ។>
      text <អថ ខោ អាយស្មា នាគសេនោ មិលិន្ទំ រាជានំ ឯតទវោច ត្វំ ខោសិ មហារាជ ខត្តិយសុខុមាលោ អច្ចន្តសុខុមាលោ តស្ស តេ មហារាជ មជ្ឈន្ហិកសមយំ តត្តាយ ភូមិយា ឧណ្ហាយ វាលិកាយ ខរាយ សក្ខរកថលិកាយ មទ្ទិត្វា បាទេនាគច្ឆន្តស្ស បាទា រុជ្ជន្តិ កាយោ កិលមតិ ចិត្តំ ឧបហញ្ញតិ ទុក្ខសហគតំ កាយវិញ្ញាណំ ឧប្បជ្ជតិ កិំ នុ ខោ ត្វំ បាទេនាគតោសិ ឧទាហុ វាហនេនាតិ។ នាហំ ភន្តេ បាទេនាគច្ឆាមិ រថេនាហំ អាគតោស្មីតិ។ សចេ ត្វំ មហារាជ រថេនាគតោសិ រថំ មេ អារោចេហិ កិំ នុ ខោ មហារាជ ឦសា រថោតិ។ ន ហិ ភន្តេតិ។ អក្ខោ រថោតិ។ ន ហិ ភន្តេតិ។ ចក្កានិ រថោតិ។ ន ហិ ភន្តេតិ។ រថបញ្ជរំ រថោតិ។ ន ហិ ភន្តេតិ។ រថទណ្ឌកោ រថោតិ។ ន ហិ ភន្តេតិ។ យុគំ រថោតិ។ ន ហិ ភន្តេតិ។ រស្មិយោ រថោតិ។ ន ហិ ភន្តេតិ។ បតោទលដ្ឋិ រថោតិ។ ន ហិ ភន្តេតិ។ កិំ នុ ខោ មហារាជ ឦសាអក្ខចក្ករថបញ្ជររថទណ្ឌយុគរស្មិបតោទា រថោតិ។ ន ហិ ភន្តេតិ។ កិំ បន មហារាជ អញ្ញត្រ ឦសាអក្ខចក្ករថបញ្ជររថទណ្ឌយុគរស្មិបតោទា រថោតិ។ ន ហិ ភន្តេតិ។ តមហំ មហារាជ បុច្ឆន្តោ បុច្ឆន្តោ ន បស្សាមិ រថំ។ រថសទ្ទោយេវ នុ ខោ មហារាជ រថោតិ។ ន ហិ ភន្តេតិ។ កោ បនេត្ថ រថោ អលិកំ ត្វំ មហារាជ ភាសសិ មុសាវាទំ នត្ថិ រថោ ត្វំសិ មហារាជ សកលជម្ពុទីបេ អគ្គរាជា កស្ស បន ត្វំ ភាយិត្វា មុសាវាទំ ភាសសិ សុណន្តុ មេ ភោន្តោ បញ្ចសតា យោនកា អសីតិសហស្សា ច ភិក្ខូ អយំ មិលិន្ទោ រាជា ឯវមាហ រថេនាហំ អាគតោស្មីតិ សចេ ត្វំ មហារាជ រថេនាគតោសិ រថំ មេ អារោចេហីតិ វុត្តោ សមានោ រថំ ន សម្បាទេតិ កល្លំ នុ ខោ តទភិនន្ទិតុន្តិ។ ឯវំ វុត្តេ បញ្ចសតា យោនកា អាយស្មតោ នាគសេនស្ស សាធុការំ ទត្វា មិលិន្ទំ រាជានំ ឯតទវោចុំ ឥទានិ ខោ ត្វំ មហារាជ សក្កោន្តោ ភាសស្សូតិ។>
      text <អថ ខោ មិលិន្ទោ រាជា អាយស្មន្តំ នាគសេនំ ឯតទវោច នាហំ ភន្តេ នាគសេន មុសា ភណាមិ ឦសញ្ច បដិច្ច អក្ខញ្ច បដិច្ច ចក្កានិ ច បដិច្ច រថបញ្ជរញ្ច បដិច្ច រថទណ្ឌកញ្ច បដិច្ច រថោតិ សង្ខា សមញ្ញា បញ្ញត្តិ វោហារោ នាមមត្តំ បវត្តតីតិ។>
      text <សាធុ ខោ ត្វំ មហារាជ រថំ ជានាសិ ឯវមេវ ខោ មហារាជ មយ្ហម្បិ កេសេ ច បដិច្ច លោមេ ច បដិច្ច…បេ។… មត្ថកេ មត្ថលុង្គញ្ច បដិច្ច រូបញ្ច បដិច្ច វេទនញ្ច បដិច្ច សញ្ញញ្ច បដិច្ច សង្ខារេ ច បដិច្ច វិញ្ញាណញ្ច បដិច្ច នាគសេនោតិ សង្ខា សមញ្ញា បញ្ញត្តិ វោហារោ នាមមត្តំ បវត្តតិ បរមត្ថតោ បនេត្ថ បុគ្គលោ នូបលព្ភតិ។ ភាសិតម្បេតំ មហារាជ វជិរាយ ភិក្ខុនិយា ភគវតោ សម្មុខា>
      block
        text <យថា ហិ អង្គសម្ភារា ហោតិ សទ្ទោ រថោ ឥតិ>
        text <ឯវំ ខន្ធេសុ សន្តេសុ ហោតិ សត្តោតិ សម្មុតីតិ។>
        text <សីលេ បតិដ្ឋាយ នរោ សបញ្ញោ ចិត្តំ បញ្ញញ្ច ភាវយំ>
        text <អាតាបី និបកោ ភិក្ខុ សោ ឥមំ វិជដយេ ជដន្តិ។>
        text <អយំ បតិដ្ឋា ធរណីវ បាណិនំ ឥទញ្ច មូលំ កុសលាភិវុឌ្ឍិយា>
        text <មុខញ្ចិទំ សព្ពជិនានុសាសនេ យោ សីលក្ខន្ធោ វរបាតិមោក្ខិយោតិ។>
        text <សទ្ធាយ តរតី ឱឃំ អប្បមាទេន អណ្ណវំ>
        text <វីរិយេន ទុក្ខមច្ចេតិ បញ្ញាយ បរិសុជ្ឈតីតិ។>
        text <នាភិនន្ទាមិ មរណំ នាភិនន្ទាមិ ជីវិតំ>
        text <កាលញ្ច បដិកង្ខាមិ និព្ពិសំ ភតកោ យថា។>
        text <នាភិនន្ទាមិ មរណំ នាភិនន្ទាមិ ជីវិតំ>
        text <កាលញ្ច បដិកង្ខាមិ សម្បជានោ បតិស្សតោតិ។>
        text <បដិកច្ចេវ តំ កយិរា យំ ជញ្ញា ហិតមត្តនោ>
        text <ន សាកដិកចិន្តាយ មន្តា ធីរោ បរក្កមេ។>
        text <យថា សាកដិកោ មដ្ឋំ សមំ ហិត្វា មហាបថំ>
        text <វិសមំ មគ្គមារុយ្ហ អក្ខច្ឆិន្នោវ ឈាយតិ។>
        text <ឯវំ ធម្មា អបក្កម្ម អធម្មមនុវត្តិយ>
        text <មន្ទោ មច្ចុ មុខំ បត្តោ អក្ខច្ឆិន្នោវ ឈាយតីតិ។>
        text <អល្លចម្មបដិច្ឆន្នោ នវទ្វារោ មហាវណោ>
        text <សមន្តតោ បគ្ឃរតិ អសុចិបូតិគន្ធិយោតិ។>
        text <ភស្សប្បវាទោ វេតណ្ឌី អតិពុទ្ធិ វិចក្ខណោ>
        text <មិលិន្ទោ ញាណភេទាយ នាគសេនមុបាគមិ។>
        text <វសន្តោ តស្ស ឆាយាយ បរិបុច្ឆំ បុនប្បុនំ>
        text <បភិន្នពុទ្ធិ ហុត្វាន សោបិ អាសិ តិបេដកោ។>
        text <នវង្គំ អនុមជ្ជន្តោ រត្តិភាគេ រហោគតោ>
        text <អទ្ទក្ខិ មេណ្ឌកេ បញ្ហេ ទុន្និវេឋេ សនិគ្គហេ។>
        text <បរិយាយភាសិតំ អត្ថិ អត្ថិ សន្ធាយភាសិតំ>
        text <សភាវភាសិតំ អត្ថិ ធម្មរាជស្ស សាសនេ។>
        text <តេសមត្ថំ អវិញ្ញាយ មេណ្ឌកេ ជិនភាសិតេ>
        text <អនាគតម្ហិ អទ្ធានេ វិគ្គហោ តត្ថ ហេស្សតិ។>
        text <ហន្ទ កថិំ បសាទេត្វា ឆេជ្ជាបេស្សាមិ មេណ្ឌកេ>
        text <តស្ស និទ្ទិដ្ឋមគ្គេន និទ្ទិសិស្សន្ត្យនាគតេតិ។>
        text <វិសមំ សភយំ អតិវាតោ បដិច្ឆន្នំ ទេវនិស្សិតំ>
        text <បន្ថោ ច សង្គាមោ តិត្ថំ អដ្ឋេតេ បរិវជ្ជិយាតិ។>
        text <រត្តោ ទុដ្ឋោ ច មូឡ្ហោ ច មានី លុទ្ធោ តថាលសោ>
        text <ឯកចិន្តី ច ពាលោ ច ឯតេ អត្ថវិនាសកាតិ។>
        text <រត្តោ ទុដ្ឋោ ច មូឡ្ហោ ច ភីរុ អាមិសគរុកោ>
        text <ឥត្ថី សោណ្ឌោ បណ្ឌកោ ច នវមោ ភវតិ ទារកោ។>
        text <នវេតេ បុគ្គលា លោកេ ឥត្តរា ចលិតា ចលា>
        text <ឯតេហិ មន្តិតំ គុយ្ហំ ខិប្បំ ភវតិ បាកដន្តិ។>
        text <វយេន យសបុច្ឆាហិ តិត្ថវាសេន យោនិសោ>
        text <សាកច្ឆា ស្នេហសំសេវា បតិរូបវសេន ច។>
        text <ឯតានិ អដ្ឋ ឋានានិ ពុទ្ធិវិសទការណា>
        text <យេសំ ឯតានិ សម្ភោន្តិ តេសំ ពុទ្ធិ បភិជ្ជតីតិ។>
      text <អច្ឆរិយំ ភន្តេ នាគសេន អព្ភុតំ ភន្តេ នាគសេន អតិចិត្រានិ បញ្ហបដិភានានិ វិសជ្ជិតានិ យទិ ពុទ្ធោ តិដ្ឋេយ្យ សាធុការំ ទទេយ្យ សាធុ សាធុ នាគសេន អតិចិត្រានិ បញ្ហបដិភានានិ វិសជ្ជិតានីតិ។>
      stand <បញ្ញត្តិបញ្ហោ បឋមោ។>
    text <២។ វស្សគណនបញ្ហោ>
      text <២>, <កតិវស្សោសិ ត្វំ ភន្តេ នាគសេនាតិ។ សត្តវស្សោហំ មហារាជាតិ។ កេ តេ ភន្តេ សត្ត ត្វំ វា សត្ត គណនា វា សត្តាតិ។>
      text <តេន ខោ បន សមយេន មិលិន្ទស្ស រញ្ញោ សព្ពាភរណបដិមណ្ឌិតស្ស អលង្កតបដិយត្តស្ស បថវិយំ ឆាយា ទិស្សតិ ឧទកមណិកេ ច ឆាយា ទិស្សតិ។ អថ ខោ អាយស្មា នាគសេនោ មិលិន្ទំ រាជានំ ឯតទវោច អយំ តេ មហារាជ ឆាយា បថវិយំ ឧទកមណិកេ ច ទិស្សតិ កិំ បន មហារាជ ត្វំ វា រាជា ឆាយា វា រាជាតិ។ អហំ ភន្តេ នាគសេន រាជា នាយំ ឆាយា រាជា មំ បន និស្សាយ ឆាយា បវត្តតីតិ។ ឯវមេវ ខោ មហារាជ វស្សានំ គណនា សត្ត ន បនាហំ សត្ត មំ បន និស្សាយ សត្ត បវត្តតិ ឆាយូបមំ មហារាជាតិ។ អច្ឆរិយំ ភន្តេ នាគសេន អព្ភុតំ ភន្តេ នាគសេន អតិចិត្រានិ បញ្ហបដិភានានិ វិសជ្ជិតានីតិ។>
      stand <វស្សគណនបញ្ហោ ទុតិយោ។>
    text <៣។ វីមំសនបញ្ហោ>
      text <៣>, <រាជា អាហ ភន្តេ នាគសេន សល្លបិស្សសិ មយា សទ្ធិន្តិ។ សចេ ត្វំ មហារាជ បណ្ឌិតវាទំ សល្លបិស្សសិ សល្លបិស្សាមិ សចេ បន រាជវាទំ សល្លបិស្សសិ ន សល្លបិស្សាមីតិ។ កថំ ភន្តេ នាគសេន បណ្ឌិតា សល្លបន្តីតិ។ បណ្ឌិតានំ ខោ មហារាជ សល្លាបេ អាវេឋនម្បិ កយិរតិ និព្ពេឋនម្បិ កយិរតិ និគ្គហោបិ កយិរតិ បដិកម្មម្បិ កយិរតិ វិស្សាសោបិ កយិរតិ បដិវិស្សាសោបិ កយិរតិ ន ច តេន បណ្ឌិតា កុប្បន្តិ ឯវំ ខោ មហារាជ បណ្ឌិតា សល្លបន្តីតិ។ កថំ បន ភន្តេ រាជានោ សល្លបន្តីតិ។ រាជានោ ខោ មហារាជ សល្លាបេ ឯកំ វត្ថុំ បដិជានន្តិ យោ តំ វត្ថុំ វិលោមេតិ តស្ស ទណ្ឌំ អាណាបេន្តិ ឥមស្ស ទណ្ឌំ បណេថាតិ ឯវំ ខោ មហារាជ រាជានោ សល្លបន្តីតិ។ បណ្ឌិតវាទាហំ ភន្តេ សល្លបិស្សាមិ នោ រាជវាទំ វិស្សដ្ឋោ ភទន្តោ សល្លបតុ យថា ភិក្ខុនា វា សាមណេរេន វា ឧបាសកេន វា អារាមិកេន វា សទ្ធិំ សល្លបតិ ឯវំ វិស្សដ្ឋោ ភទន្តោ សល្លបតុ មា ភាយតូតិ។ សុដ្ឋុ មហារាជាតិ ថេរោ អព្ភានុមោទិ។>
      text <រាជា អាហ ភន្តេ នាគសេន បុច្ឆិស្សាមីតិ។ បុច្ឆ មហារាជាតិ។ បុច្ឆិតោសិ មេ ភន្តេតិ។ វិសជ្ជិតំ មហារាជាតិ។ កិំ បន ភន្តេ តយា វិសជ្ជិតន្តិ។ កិំ បន មហារាជ តយា បុច្ឆិតន្តិ។>
      stand <វីមំសនបញ្ហោ តតិយោ។>
    text <៤។ អនន្តកាយបញ្ហោ>
      text <៤>, <អថ ខោ មិលិន្ទស្ស រញ្ញោ ឯតទហោសិ បណ្ឌិតោ ខោ អយំ ភិក្ខុ បដិពលោ មយា សទ្ធិំ សល្លបិតុំ ពហុកានិ ច មេ ឋានានិ បុច្ឆិតព្ពានិ ភវិស្សន្តិ យាវ អបុច្ឆិតានិ យេវ តានិ ឋានានិ ភវិស្សន្តិ អថ សូរិយោ អត្ថំ គមិស្សតិ យំនូនាហំ ស្វេ អន្តេបុរេ សល្លបេយ្យន្តិ។ អថ ខោ រាជា ទេវមន្តិយំ ឯតទវោច តេន ហិ ត្វំ ទេវមន្តិយ ភទន្តស្ស អារោចេយ្យាសិ ស្វេ អន្តេបុរេ រញ្ញា សទ្ធិំ សល្លាបោ ភវិស្សតីតិ។ ឥទំ វត្វា មិលិន្ទោ រាជា ឧដ្ឋាយាសនា ថេរំ នាគសេនំ អាបុច្ឆិត្វា រថំ អភិរូហិត្វា នាគសេនោ នាគសេនោតិ សជ្ឈាយំ ករោន្តោ បក្កាមិ។>
      text <អថ ខោ ទេវមន្តិយោ អាយស្មន្តំ នាគសេនំ ឯតទវោច រាជា ភន្តេ មិលិន្ទោ ឯវមាហ ស្វេ អន្តេបុរេ រញ្ញា សទ្ធិំ សល្លាបោ ភវិស្សតីតិ។ សុដ្ឋូតិ ថេរោ អព្ភានុមោទិ។ អថ ខោ តស្សា រត្តិយា អច្ចយេន ទេវមន្តិយោ ច អនន្តកាយោ ច មង្កុរោ ច សព្ពទិន្នោ ច យេន មិលិន្ទោ រាជា តេនុបសង្កមិំសុ ឧបសង្កមិត្វា រាជានំ មិលិន្ទំ ឯតទវោចុំ អាគច្ឆតុ មហារាជ ភទន្តោ នាគសេនោតិ។ អាម អាគច្ឆតូតិ។ កិត្តកេហិ ភិក្ខូហិ សទ្ធិំ អាគច្ឆតូតិ។ យត្តកេ ភិក្ខូ ឥច្ឆតិ តត្តកេហិ ភិក្ខូហិ សទ្ធិំ អាគច្ឆតូតិ។>
      text <អថ ខោ សព្ពទិន្នោ អាហ អាគច្ឆតុ មហារាជ ទសហិ ភិក្ខូហិ សទ្ធិន្តិ ទុតិយម្បិ ខោ រាជា អាហ យត្តកេ ភិក្ខូ ឥច្ឆតិ តត្តកេហិ ភិក្ខូហិ សទ្ធិំ អាគច្ឆតូតិ។ ទុតិយម្បិ ខោ សព្ពទិន្នោ អាហ អាគច្ឆតុ មហារាជ ទសហិ ភិក្ខូហិ សទ្ធិន្តិ។ តតិយម្បិ ខោ រាជា អាហ យត្តកេ ភិក្ខូ ឥច្ឆតិ តត្តកេហិ ភិក្ខូហិ សទ្ធិំ អាគច្ឆតូតិ។ តតិយម្បិ ខោ សព្ពទិន្នោ អាហ អាគច្ឆតុ មហារាជ ទសហិ ភិក្ខូហិ សទ្ធិន្តិ។ សព្ពោ បនាយំ សក្ការោ បដិយាទិតោ អហំ ភណាមិ យត្តកេ ភិក្ខូ ឥច្ឆតិ តត្តកេហិ ភិក្ខូហិ សទ្ធិំ អាគច្ឆតូតិ។ អយំ ភណេ សព្ពទិន្នោ អញ្ញថា ភណតិ កិំ នុ មយំ នប្បដិពលា ភិក្ខូនំ ភោជនំ ទាតុន្តិ។ ឯវំ វុត្តេ សព្ពទិន្នោ មង្កុ អហោសិ។>
      text <អថ ខោ ទេវមន្តិយោ ច អនន្តកាយោ ច មង្កុរោ ច យេនាយស្មា នាគសេនោ តេនុបសង្កមិំសុ ឧបសង្កមិត្វា អាយស្មន្តំ នាគសេនំ ឯតទវោចុំ រាជា ភន្តេ មិលិន្ទោ ឯវមាហ យត្តកេ ភិក្ខូ ឥច្ឆតិ តត្តកេហិ ភិក្ខូហិ សទ្ធិំ អាគច្ឆតូតិ។ អថ ខោ អាយស្មា នាគសេនោ បុព្ពណ្ហសមយំ និវាសេត្វា បត្តចីវរមាទាយ អសីតិយា ភិក្ខុសហស្សេហិ សទ្ធិំ សាគលំ បាវិសិ។>
      text <អថ ខោ អនន្តកាយោ អាយស្មន្តំ នាគសេនំ និស្សាយ គច្ឆន្តោ អាយស្មន្តំ នាគសេនំ ឯតទវោច ភន្តេ នាគសេន យំ បនេតំ ព្រូសិ នាគសេនោតិ កតមោ ឯត្ថ នាគសេនោតិ។ ថេរោ អាហ កោ បនេត្ថ នាគសេនោតិ មញ្ញសីតិ។ យោ សោ ភន្តេ អព្ភន្តរេ វាតោ ជីវោ បវិសតិ ច និក្ខមតិ ច សោ នាគសេនោតិ មញ្ញាមីតិ។ យទិ បនេសោ វាតោ និក្ខមិត្វា នប្បវិសេយ្យ បវិសិត្វា ន និក្ខមេយ្យ ជីវេយ្យ នុ ខោ សោ បុរិសោតិ។ ន ហិ ភន្តេតិ។ យេ បនិមេ សង្ខធមកា សង្ខំ ធមេន្តិ តេសំ វាតោ បុន បវិសតីតិ។ ន ហិ ភន្តេតិ។ យេ បនិមេ វំសធមកា វំសំ ធមេន្តិ តេសំ វាតោ បុន បវិសតីតិ។ ន ហិ ភន្តេតិ។ យេ បនិមេ សិង្គធមកា សិង្គំ ធមេន្តិ តេសំ វាតោ បុន បវិសតីតិ។ ន ហិ ភន្តេតិ។ អថ កិស្ស បន តេន ន មរន្តីតិ។ នាហំ បដិពលោ តយា វាទិនា សទ្ធិំ សល្លបិតុំ សាធុ ភន្តេ អត្ថំ ជប្បេហីតិ។ នេសោ ជីវោ អស្សាសបស្សាសា នាមេតេ កាយសង្ខារាតិ ថេរោ អភិធម្មកថំ កថេសិ។ អថ អនន្តកាយោ ឧបាសកត្តំ បដិវេទេសីតិ។>
      stand <អនន្តកាយបញ្ហោ ចតុត្ថោ។>
    text <៥។ បព្ពជ្ជបញ្ហោ>
      text <៥>, <អថ ខោ អាយស្មា នាគសេនោ យេន មិលិន្ទស្ស រញ្ញោ និវេសនំ តេនុបសង្កមិ ឧបសង្កមិត្វា បញ្ញត្តេ អាសនេ និសីទិ។ អថ ខោ មិលិន្ទោ រាជា អាយស្មន្តំ នាគសេនំ សបរិសំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា ឯកមេកំ ភិក្ខុំ ឯកមេកេន ទុស្សយុគេន អច្ឆាទេត្វា អាយស្មន្តំ នាគសេនំ តិចីវរេន អច្ឆាទេត្វា អាយស្មន្តំ នាគសេនំ ឯតទវោច ភន្តេ នាគសេន ទសហិ ភិក្ខូហិ សទ្ធិំ ឥធ និសីទថ អវសេសា គច្ឆន្តូតិ។>
      text <អថ ខោ មិលិន្ទោ រាជា អាយស្មន្តំ នាគសេនំ ភុត្តាវិំ ឱនីតបត្តបាណិំ វិទិត្វា អញ្ញតរំ នីចំ អាសនំ គហេត្វា ឯកមន្តំ និសីទិ ឯកមន្តំ និសិន្នោ ខោ មិលិន្ទោ រាជា អាយស្មន្តំ នាគសេនំ ឯតទវោច ភន្តេ នាគសេន កិម្ហិ ហោតិ កថាសល្លាបោតិ។ អត្ថេន មយំ មហារាជ អត្ថិកា អត្ថេ ហោតុ កថាសល្លាបោតិ។>
      text <រាជា អាហ កិមត្ថិយា ភន្តេ នាគសេន តុម្ហាកំ បព្ពជ្ជា កោ ច តុម្ហាកំ បរមត្ថោតិ។ ថេរោ អាហ កិន្តិ មហារាជ ឥទំ ទុក្ខំ និរុជ្ឈេយ្យ អញ្ញញ្ច ទុក្ខំ ន ឧប្បជ្ជេយ្យាតិ។ ឯតទត្ថា មហារាជ អម្ហាកំ បព្ពជ្ជា អនុបាទា បរិនិព្ពានំ ខោ បន អម្ហាកំ បរមត្ថោតិ។>
      text <កិំ បន ភន្តេ នាគសេន សព្ពេ ឯតទត្ថាយ បព្ពជន្តីតិ។ ន ហិ មហារាជ កេចិ ឯតទត្ថាយ បព្ពជន្តិ កេចិ រាជាភិនីតា បព្ពជន្តិ កេចិ ចោរាភិនីតា បព្ពជន្តិ កេចិ ឥណដ្ដា បព្ពជន្តិ កេចិ អាជីវិកត្ថាយ បព្ពជន្តិ យេ បន សម្មា បព្ពជន្តិ តេ ឯតទត្ថាយ បព្ពជន្តីតិ។>
      text <ត្វំ បន ភន្តេ ឯតទត្ថាយ បព្ពជិតោសីតិ។ អហំ ខោ មហារាជ ទហរកោ សន្តោ បព្ពជិតោ ន ជានាមិ ឥមស្ស នាមត្ថាយ បព្ពជាមីតិ អបិ ច ខោ មេ ឯវំ អហោសិ បណ្ឌិតា ឥមេ សមណា សក្យបុត្តិយា តេ មំ សិក្ខាបេស្សន្តីតិ ស្វាហំ តេហិ សិក្ខាបិតោ ជានាមិ ច បស្សាមិ ច ឥមស្ស នាមត្ថាយ បព្ពជ្ជាតិ។>
      text <កល្លោសិ ភន្តេ នាគសេនាតិ។>
      stand <បព្ពជ្ជបញ្ហោ បញ្ចមោ។>
    text <៦។ បដិសន្ធិបញ្ហោ>
      text <៦>, <រាជា អាហ ភន្តេ នាគសេន អត្ថិ កោចិ មតោ ន បដិសន្ទហតីតិ។ ថេរោ អាហ កោចិ បដិសន្ទហតិ កោចិ ន បដិសន្ទហតីតិ។ កោ បដិសន្ទហតិ កោ ន បដិសន្ទហតីតិ។ សកិលេសោ មហារាជ បដិសន្ទហតិ និក្កិលេសោ ន បដិសន្ទហតីតិ។ ត្វំ បន ភន្តេ នាគសេន បដិសន្ទហិស្សសីតិ។ សចេ មហារាជ សឧបាទានោ ភវិស្សាមិ បដិសន្ទហិស្សាមិ សចេ អនុបាទានោ ភវិស្សាមិ ន បដិសន្ទហិស្សាមីតិ។>
      text <កល្លោសិ ភន្តេ នាគសេនាតិ។>
      stand <បដិសន្ធិបញ្ហោ ឆដ្ឋោ។>
    text <៧។ យោនិសោមនសិការបញ្ហោ>
      text <៧>, <រាជា អាហ ភន្តេ នាគសេន យោ ន បដិសន្ទហតិ ននុ សោ យោនិសោ មនសិការេន ន បដិសន្ទហតីតិ។ យោនិសោ ច មហារាជ មនសិការេន បញ្ញាយ ច អញ្ញេហិ ច កុសលេហិ ធម្មេហីតិ។ ននុ ភន្តេ យោនិសោ មនសិការោ យេវ បញ្ញាតិ។ ន ហិ មហារាជ អញ្ញោ មនសិការោ អញ្ញា បញ្ញា ឥមេសំ ខោ មហារាជ អជេឡកគោណមហិំសឱដ្ឋគទ្រភានម្បិ មនសិការោ អត្ថិ បញ្ញា បន តេសំ នត្ថីតិ។>
      text <កល្លោសិ ភន្តេ នាគសេនាតិ។>
      stand <យោនិសោមនសិការបញ្ហោ សត្តមោ។>
    text <៨។ មនសិការលក្ខណបញ្ហោ>
      text <៨>, <រាជា អាហ កិំលក្ខណោ ភន្តេ នាគសេន មនសិការោ កិំលក្ខណា បញ្ញាតិ។ ឩហនលក្ខណោ ខោ មហារាជ មនសិការោ ឆេទនលក្ខណា បញ្ញាតិ។>
      text <កថំ ឩហនលក្ខណោ មនសិការោ កថំ ឆេទនលក្ខណា បញ្ញា ឱបម្មំ ករោហីតិ។ ជានាសិ ត្វំ មហារាជ យវលាវកេតិ។ អាម ភន្តេ ជានាមីតិ។ កថំ មហារាជ យវលាវកា យវំ លុនន្តីតិ។ វាមេន ភន្តេ ហត្ថេន យវកលាបំ គហេត្វា ទក្ខិណេន ហត្ថេន ទាត្តំ គហេត្វា ទាត្តេន ឆិន្ទន្តីតិ។>
      text <យថា មហារាជ យវលាវកោ វាមេន ហត្ថេន យវកលាបំ គហេត្វា ទក្ខិណេន ហត្ថេន ទាត្តំ គហេត្វា យវំ ឆិន្ទតិ ឯវមេវ ខោ មហារាជ យោគាវចរោ មនសិការេន មានសំ គហេត្វា បញ្ញាយ កិលេសេ ឆិន្ទតិ ឯវំ ខោ មហារាជ ឩហនលក្ខណោ មនសិការោ ឯវំ ឆេទនលក្ខណា បញ្ញាតិ។>
      text <កល្លោសិ ភន្តេ នាគសេនាតិ។>
      stand <មនសិការលក្ខណបញ្ហោ អដ្ឋមោ។>
    text <៩។ សីលលក្ខណបញ្ហោ>
      text <៩>, <រាជា អាហ ភន្តេ នាគសេន យំ បនេតំ ព្រូសិ អញ្ញេហិ ច កុសលេហិ ធម្មេហីតិ កតមេ តេ កុសលា ធម្មាតិ។ សីលំ មហារាជ សទ្ធា វីរិយំ សតិ សមាធិ ឥមេ តេ កុសលា ធម្មាតិ។ កិំលក្ខណំ ភន្តេ សីលន្តិ។ បតិដ្ឋានលក្ខណំ មហារាជ សីលំ សព្ពេសំ កុសលានំ ធម្មានំ ឥន្ទ្រិយពលពោជ្ឈង្គមគ្គង្គសតិបដ្ឋានសម្មប្បធានឥទ្ធិបាទឈានវិមោក្ខស- មាធិសមាបត្តីនំ សីលំ បតិដ្ឋំ សីលេ បតិដ្ឋិតោ ខោ មហារាជ យោគាវចរោ សីលំ និស្សាយ សីលេ បតិដ្ឋាយ បញ្ចិន្ទ្រិយានិ ភាវេតិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយន្តិ សព្ពេ កុសលា ធម្មា ន បរិហាយន្តីតិ។ ឱបម្មំ ករោហីតិ។ យថា មហារាជ យេ កេចិ ពីជគាមភូតគាមា វុឌ្ឍិំ វិរូឡ្ហិំ វេបុល្លំ អាបជ្ជន្តិ សព្ពេ តេ បថវិំ និស្សាយ បថវិយំ បតិដ្ឋាយ វុឌ្ឍិំ វិរូឡ្ហិំ វេបុល្លំ អាបជ្ជន្តិ។ ឯវមេវ ខោ មហារាជ យោគាវចរោ សីលំ និស្សាយ សីលេ បតិដ្ឋាយ បញ្ចិន្ទ្រិយានិ ភាវេតិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយន្តិ។>
      text <ភិយ្យោ ឱបម្មំ ករោហីតិ។ យថា មហារាជ យេ កេចិ ពលករណីយា កម្មន្តា កយិរន្តិ សព្ពេ តេ បថវិំ និស្សាយ បថវិយំ បតិដ្ឋាយ កយិរន្តិ។ ឯវមេវ ខោ មហារាជ យោគាវចរោ សីលំ និស្សាយ សីលេ បតិដ្ឋាយ បញ្ចិន្ទ្រិយានិ ភាវេតិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយន្តិ។>
      text <ភិយ្យោ ឱបម្មំ ករោហីតិ។ យថា មហារាជ នគរវឌ្ឍកី នគរំ មាបេតុកាមោ បឋមំ នគរដ្ឋានំ សោធាបេត្វា ខាណុកណ្ដកំ អបកឌ្ឍាបេត្វា ភូមិំ សមំ ការាបេត្វា តតោ អបរភាគេ វីថិចតុក្កសិង្ឃាដកាទិបរិច្ឆេទេន វិភជិត្វា នគរំ មាបេតិ។ ឯវមេវ ខោ មហារាជ យោគាវចរោ សីលំ និស្សាយ សីលេ បតិដ្ឋាយ បញ្ចិន្ទ្រិយានិ ភាវេតិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយន្តិ។>
      text <ភិយ្យោ ឱបម្មំ ករោហីតិ។ យថា មហារាជ លង្ឃកោ សិប្បំ ទស្សេតុកាមោ បថវិំ ខណាបេត្វា សក្ខរកថលំ អបកឌ្ឍាបេត្វា ភូមិំ សមំ ការាបេត្វា មុទុកាយ ភូមិយា សិប្បំ ទស្សេតិ។ ឯវមេវ ខោ មហារាជ យោគាវចរោ សីលំ និស្សាយ សីលេ បតិដ្ឋាយ បញ្ចិន្ទ្រិយានិ ភាវេតិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយន្តិ។ ភាសិតម្បេតំ មហារាជ ភគវតា>
      text <កល្លោសិ ភន្តេ នាគសេនាតិ។>
      stand <សីលលក្ខណបញ្ហោ នវមោ។>
    text <១០។ សម្បសាទនលក្ខណសទ្ធាបញ្ហោ>
      text <១០>, <រាជា អាហ ភន្តេ នាគសេន កិំលក្ខណា សទ្ធាតិ។ សម្បសាទនលក្ខណា ច មហារាជ សទ្ធា សម្បក្ខន្ទនលក្ខណា ចាតិ។ កថំ ភន្តេ សម្បសាទនលក្ខណា សទ្ធាតិ។ សទ្ធា ខោ មហារាជ ឧប្បជ្ជមានា នីវរណេ វិក្ខម្ភេតិ វិនីវរណំ ចិត្តំ ហោតិ អច្ឆំ វិប្បសន្នំ អនាវិលំ។ ឯវំ ខោ មហារាជ សម្បសាទនលក្ខណា សទ្ធាតិ។>
      text <ឱបម្មំ ករោហីតិ។ យថា មហារាជ រាជា ចក្កវត្តី ចតុរង្គិនិយា សេនាយ សទ្ធិំ អទ្ធានមគ្គប្បដិបន្នោ បរិត្តំ ឧទកំ តរេយ្យ តំ ឧទកំ ហត្ថីហិ ច អស្សេហិ ច រថេហិ ច បត្តីហិ ច ខុភិតំ ភវេយ្យ អាវិលំ លុឡិតំ កលលីភូតំ។ ឧត្តិណ្ណោ ច រាជា ចក្កវត្តី មនុស្សេ អាណាបេយ្យ បានីយំ ភណេ អាហរថ បិវិស្សាមីតិ រញ្ញោ ច ឧទកប្បសាទកោ មណិ ភវេយ្យ។ ឯវំ ទេវាតិ ខោ តេ មនុស្សា រញ្ញោ ចក្កវត្តិស្ស បដិស្សុត្វា តំ ឧទកប្បសាទកំ មណិំ ឧទកេ បក្ខិបេយ្យុំ តស្មិំ ឧទកេ បក្ខិត្តមត្តេ សង្ខសេវាលបណកំ វិគច្ឆេយ្យ កទ្ទមោ ច សន្និសីទេយ្យ អច្ឆំ ភវេយ្យ ឧទកំ វិប្បសន្នំ អនាវិលំ។ តតោ រញ្ញោ ចក្កវត្តិស្ស បានីយំ ឧបនាមេយ្យុំ បិវតុ ទេវ បានីយន្តិ។>
      text <យថា មហារាជ ឧទកំ ឯវំ ចិត្តំ ទដ្ឋព្ពំ យថា តេ មនុស្សា ឯវំ យោគាវចរោ ទដ្ឋព្ពោ យថា សង្ខសេវាលបណកំ កទ្ទមោ ច ឯវំ កិលេសា ទដ្ឋព្ពា។ យថា ឧទកប្បសាទកោ មណិ ឯវំ សទ្ធា ទដ្ឋព្ពា យថា ឧទកប្បសាទកេ មណិម្ហិ ឧទកេ បក្ខិត្តមត្តេ សង្ខសេវាលបណកំ វិគច្ឆេយ្យ កទ្ទមោ ច សន្និសីទេយ្យ អច្ឆំ ភវេយ្យ ឧទកំ វិប្បសន្នំ អនាវិលំ ឯវមេវ ខោ មហារាជ សទ្ធា ឧប្បជ្ជមានា នីវរណេ វិក្ខម្ភេតិ វិនីវរណំ ចិត្តំ ហោតិ អច្ឆំ វិប្បសន្នំ អនាវិលំ ឯវំ ខោ មហារាជ សម្បសាទនលក្ខណា សទ្ធាតិ។>
      text <កល្លោសិ ភន្តេ នាគសេនាតិ។>
      stand <សម្បសាទនលក្ខណសទ្ធាបញ្ហោ ទសមោ។>
    text <១១។ សម្បក្ខន្ទនលក្ខណសទ្ធាបញ្ហោ>
      text <១១>, <កថំ ភន្តេ សម្បក្ខន្ទនលក្ខណា សទ្ធាតិ។ យថា មហារាជ យោគាវចរោ អញ្ញេសំ ចិត្តំ វិមុត្តំ បស្សិត្វា សោតាបត្តិផលេ វា សកទាគាមិផលេ វា អនាគាមិផលេ វា អរហត្តេ វា សម្បក្ខន្ទតិ យោគំ ករោតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឯវំ ខោ មហារាជ សម្បក្ខន្ទនលក្ខណា សទ្ធាតិ។>
      text <ឱបម្មំ ករោហីតិ។ យថា មហារាជ ឧបរិបព្ពតេ មហាមេឃោ អភិប្បវស្សេយ្យ តំ ឧទកំ យថានិន្នំ បវត្តមានំ បព្ពតកន្ទរបទរសាខា បរិបូរេត្វា នទិំ បរិបូរេយ្យ សា ឧភតោ កូលានិ សំវិស្សន្ទន្តី គច្ឆេយ្យ អថ មហាជនកាយោ អាគន្ត្វា តស្សា នទិយា ឧត្តានតំ វា គម្ភីរតំ វា អជានន្តោ ភីតោ វិត្ថតោ តីរេ តិដ្ឋេយ្យ អថញ្ញតរោ បុរិសោ អាគន្ត្វា អត្តនោ ថាមញ្ច ពលញ្ច សម្បស្សន្តោ គាឡ្ហំ កច្ឆំ ពន្ធិត្វា បក្ខន្ទិត្វា តរេយ្យ តំ តិណ្ណំ បស្សិត្វា មហាជនកាយោបិ តរេយ្យ។ ឯវមេវ ខោ មហារាជ យោគាវចរោ អញ្ញេសំ ចិត្តំ វិមុត្តំ បស្សិត្វា សោតាបត្តិផលេ វា សកទាគាមិផលេ វា អនាគាមិផលេ វា អរហត្តេ វា សម្បក្ខន្ទតិ យោគំ ករោតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឯវំ ខោ មហារាជ សម្បក្ខន្ទនលក្ខណា សទ្ធាតិ។ ភាសិតម្បេតំ មហារាជ ភគវតា សំយុត្តនិកាយវរេ>
      text <កល្លោសិ ភន្តេ នាគសេនាតិ។>
      stand <សម្បក្ខន្ទនលក្ខណសទ្ធាបញ្ហោ ឯកាទសមោ។>
    text <១២។ វីរិយលក្ខណបញ្ហោ>
      text <១២>, <រាជា អាហ ភន្តេ នាគសេន កិំលក្ខណំ វីរិយន្តិ។ ឧបត្ថម្ភនលក្ខណំ មហារាជ វីរិយំ វីរិយូបត្ថម្ភិតា សព្ពេ កុសលា ធម្មា ន បរិហាយន្តីតិ។>
      text <ឱបម្មំ ករោហីតិ។ យថា មហារាជ បុរិសោ គេហេ បតន្តេ អញ្ញេន ទារុនា ឧបត្ថម្ភេយ្យ ឧបត្ថម្ភិតំ សន្តំ ឯវំ តំ គេហំ ន បតេយ្យ។ ឯវមេវ ខោ មហារាជ ឧបត្ថម្ភនលក្ខណំ វីរិយំ វីរិយូបត្ថម្ភិតា សព្ពេ កុសលា ធម្មា ន បរិហាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ បរិត្តកំ សេនំ មហតី សេនា ភញ្ជេយ្យ តតោ រាជា អញ្ញមញ្ញំ អនុស្សារេយ្យ អនុបេសេយ្យ អត្តនោ បរិត្តកាយ សេនាយ ពលំ អនុបទំ ទទេយ្យ តាយ សទ្ធិំ បរិត្តកា សេនា មហតិំ សេនំ ភញ្ជេយ្យ។ ឯវមេវ ខោ មហារាជ ឧបត្ថម្ភនលក្ខណំ វីរិយំ វីរិយូបត្ថម្ភិតា សព្ពេ កុសលា ធម្មា ន បរិហាយន្តិ។ ភាសិតម្បេតំ មហារាជ ភគវតា វីរិយវា ខោ ភិក្ខវេ អរិយសាវកោ អកុសលំ បជហតិ កុសលំ ភាវេតិ។ សាវជ្ជំ បជហតិ អនវជ្ជំ ភាវេតិ។ សុទ្ធមត្តានំ បរិហរតីតិ។>
      text <កល្លោសិ ភន្តេ នាគសេនាតិ។>
      stand <វីរិយលក្ខណបញ្ហោ ទ្វាទសមោ។>
    text <១៣។ សតិលក្ខណបញ្ហោ>
      text <១៣>, <រាជា អាហ ភន្តេ នាគសេន កិំលក្ខណា សតីតិ។ អបិលាបនលក្ខណា មហារាជ សតិ ឧបគ្គណ្ហនលក្ខណា ចាតិ។ កថំ ភន្តេ អបិលាបនលក្ខណា សតីតិ។ សតិ មហារាជ ឧប្បជ្ជមានា កុសលាកុសលសាវជ្ជានវជ្ជហីនប្បណីតកណ្ហសុក្កសប្បដិភាគធម្មេ អបិលាបេតិ ឥមេ ចត្តារោ សតិបដ្ឋានា ឥមេ ចត្តារោ សម្មប្បធានា ឥមេ ចត្តារោ ឥទ្ធិបាទា ឥមានិ បញ្ចិន្ទ្រិយានិ ឥមានិ បញ្ច ពលានិ ឥមេ សត្ត ពោជ្ឈង្គា អយំ អរិយោ អដ្ឋង្គិកោ មគ្គោ អយំ សមថោ អយំ វិបស្សនា អយំ វិជ្ជា អយំ វិមុត្តីតិ។ តតោ យោគាវចរោ សេវិតព្ពេ ធម្មេ សេវតិ អសេវិតព្ពេ ធម្មេ ន សេវតិ។ ភជិតព្ពេ ធម្មេ ភជតិ អភជិត្តព្ពេ ធម្មេ ន ភជតិ។ ឯវំ ខោ មហារាជ អបិលាបនលក្ខណា សតីតិ។>
      text <ឱបម្មំ ករោហីតិ។ យថា មហារាជ រញ្ញោ ចក្កវត្តិស្ស ភណ្ឌាគារិកោ រាជានំ ចក្កវត្តិំ សាយំ បាតំ យសំ សរាបេតិ ឯត្តកា ទេវ តេ ហត្ថី ឯត្តកា អស្សា ឯត្តកា រថា ឯត្តកា បត្តី ឯត្តកំ ហិរញ្ញំ ឯត្តកំ សុវណ្ណំ ឯត្តកំ សាបតេយ្យំ តំ ទេវោ សរតូតិ រញ្ញោ សាបតេយ្យំ អបិលាបេតិ។ ឯវមេវ ខោ មហារាជ សតិ ឧប្បជ្ជមានា កុសលាកុសលសាវជ្ជានវជ្ជហីនប្បណីតកណ្ហសុក្កសប្បដិភាគធម្មេ អបិលាបេតិ ឥមេ ចត្តារោ សតិបដ្ឋានា ឥមេ ចត្តារោ សម្មប្បធានា ឥមេ ចត្តារោ ឥទ្ធិបាទា ឥមានិ បញ្ចិន្ទ្រិយានិ ឥមានិ បញ្ច ពលានិ ឥមេ សត្ត ពោជ្ឈង្គា អយំ អរិយោ អដ្ឋង្គិកោ មគ្គោ អយំ សមថោ អយំ វិបស្សនា អយំ វិជ្ជា អយំ វិមុត្តីតិ។ តតោ យោគាវចរោ សេវិតព្ពេ ធម្មេ សេវតិ អសេវិតព្ពេ ធម្មេ ន សេវតិ។ ភជិតព្ពេ ធម្មេ ភជតិ អភជិតព្ពេ ធម្មេ ន ភជតិ។ ឯវំ ខោ មហារាជ អបិលាបនលក្ខណា សតីតិ។>
      text <កថំ ភន្តេ ឧបគ្គណ្ហនលក្ខណា សតីតិ។ សតិ មហារាជ ឧប្បជ្ជមានា ហិតាហិតានំ ធម្មានំ គតិយោ សមន្វេតិ ឥមេ ធម្មា ហិតា ឥមេ ធម្មា អហិតា។ ឥមេ ធម្មា ឧបការា ឥមេ ធម្មា អនុបការាតិ។ តតោ យោគាវចរោ អហិតេ ធម្មេ អបនុទេតិ ហិតេ ធម្មេ ឧបគ្គណ្ហាតិ។ អនុបការេ ធម្មេ អបនុទេតិ ឧបការេ ធម្មេ ឧបគ្គណ្ហាតិ។ ឯវំ ខោ មហារាជ ឧបគ្គណ្ហនលក្ខណា សតីតិ។>
      text <ឱបម្មំ ករោហីតិ។ យថា មហារាជ រញ្ញោ ចក្កវត្តិស្ស បរិណាយករតនំ រញ្ញោ ហិតាហិតេ ជានាតិ ឥមេ រញ្ញោ ហិតា ឥមេ អហិតា។ ឥមេ ឧបការា ឥមេ អនុបការាតិ។ តតោ អហិតេ អបនុទេតិ ហិតេ ឧបគ្គណ្ហាតិ។ អនុបការេ អបនុទេតិ ឧបការេ ឧបគ្គណ្ហាតិ។ ឯវមេវ ខោ មហារាជ សតិ ឧប្បជ្ជមានា ហិតាហិតានំ ធម្មានំ គតិយោ សមន្វេតិ ឥមេ ធម្មា ហិតា ឥមេ ធម្មា អហិតា។ ឥមេ ធម្មា ឧបការា ឥមេ ធម្មា អនុបការាតិ។ តតោ យោគាវចរោ អហិតេ ធម្មេ អបនុទេតិ ហិតេ ធម្មេ ឧបគ្គណ្ហាតិ។ អនុបការេ ធម្មេ អបនុទេតិ ឧបការេ ទម្មេ ឧបគ្គណ្ហាតិ។ ឯវំ ខោ មហារាជ ឧបគ្គណ្ហនលក្ខណា សតិ។ ភាសិតម្បេតំ មហារាជ ភគវតា សតិញ្ច ខ្វាហំ ភិក្ខវេ សព្ពត្ថិកំ វទាមីតិ។>
      text <កល្លោសិ ភន្តេ នាគសេនាតិ។>
      stand <សតិលក្ខណបញ្ហោ តេរសមោ។>
    text <១៤។ សមាធិបញ្ហោ>
      text <១៤>, <រាជា អាហ ភន្តេ នាគសេន កិំលក្ខណោ សមាធីតិ។ បមុខលក្ខណោ មហារាជ សមាធិ យេ កេចិ កុសលា ធម្មា សព្ពេ តេ សមាធិបមុខា ហោន្តិ សមាធិនិន្នា សមាធិបោណា សមាធិបព្ភារាតិ។>
      text <ឱបម្មំ ករោហីតិ។ យថា មហារាជ កូដាគារស្ស យា យាចិ គោបានសិយោ សព្ពា តា កូដង្គមា ហោន្តិ កូដនិន្នា កូដសមោសរណា កូដំ តាសំ អគ្គមក្ខាយតិ។ ឯវមេវ ខោ មហារាជ យេ កេចិ កុសលា ធម្មា សព្ពេ តេ សមាធិបមុខា ហោន្តិ សមាធិនិន្នា សមាធិបោណា សមាធិបព្ភារាតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិ រាជា ចតុរង្គិនិយា សេនាយ សទ្ធិំ សង្គាមំ ឱតរេយ្យ សព្ពាវ សេនា ហត្ថី ច អស្សា ច រថា ច បត្តី ច តប្បមុខា ភវេយ្យុំ តន្និន្នា តប្បោណា តប្បព្ភារា តំ យេវ អនុបរិយាយេយ្យុំ។ ឯវមេវ ខោ មហារាជ យេ កេចិ កុសលា ធម្មា សព្ពេ តេ សមាធិបមុខា ហោន្តិ សមាធិនិន្នា សមាធិបោណា សមាធិបព្ភារា។ ឯវំ ខោ មហារាជ បមុខលក្ខណោ សមាធិ។ ភាសិតម្បេតំ មហារាជ ភគវតា សមាធិំ ភិក្ខវេ ភាវេថ សមាហិតោ ភិក្ខវេ ភិក្ខុ យថាភូតំ បជានាតីតិ។>
      text <កល្លោសិ ភន្តេ នាគសេនាតិ។>
      stand <សមាធិបញ្ហោ ចុទ្ទសមោ។>
    text <១៥។ បញ្ញាលក្ខណបញ្ហោ>
      text <១៥>, <រាជា អាហ ភន្តេ នាគសេន កិំលក្ខណា បញ្ញាតិ។ បុព្ពេវ ខោ មហារាជ មយា វុត្តំ ឆេទនលក្ខណា បញ្ញាតិ អបិ ច ឱភាសនលក្ខណា បញ្ញាតិ។ កថំ ភន្តេ ឱភាសនលក្ខណា បញ្ញាតិ។ បញ្ញា មហារាជ ឧប្បជ្ជមានា អវិជ្ជន្ធការំ វិធមេតិ វិជ្ជោភាសំ ជនេតិ ញាណាលោកំ វិទំសេតិ អរិយសច្ចានិ បាកដានិ ករោតិ។ តតោ យោគាវចរោ អនិច្ចន្តិ វា ទុក្ខន្តិ វា អនត្តាតិ វា សម្មប្បញ្ញាយ បស្សតីតិ។>
      text <ឱបម្មំ ករោហីតិ។ យថា មហារាជ បុរិសោ អន្ធការេ គេហេ បទីបំ បវេសេយ្យ បវិដ្ឋោ បទីបោ អន្ធការំ វិធមេតិ ឱភាសំ ជនេតិ អាលោកំ វិទំសេតិ រូបានិ បាកដានិ ករោតិ។ ឯវមេវ ខោ មហារាជ បញ្ញា ឧប្បជ្ជមានា អវិជ្ជន្ធការំ វិធមេតិ វិជ្ជោភាសំ ជនេតិ ញាណាលោកំ វិទំសេតិ អរិយសច្ចានិ បាកដានិ ករោតិ។ តតោ យោគាវចរោ អនិច្ចន្តិ វា ទុក្ខន្តិ វា អនត្តាតិ វា សម្មប្បញ្ញាយ បស្សតិ។ ឯវំ ខោ មហារាជ ឱភាសនលក្ខណា បញ្ញាតិ។>
      text <កល្លោសិ ភន្តេ នាគសេនាតិ។>
      stand <បញ្ញាលក្ខណបញ្ហោ បន្នរសមោ។>
    text <១៦។ នានាធម្មានំ ឯកកិច្ចអភិនិប្ផាទនបញ្ហោ>
      text <១៦>, <រាជា អាហ ភន្តេ នាគសេន ឥមេ ធម្មា នានា សន្តា ឯកំ អត្ថំ អភិនិប្ផាទេន្តីតិ។ អាម មហារាជ ឥមេ ធម្មា នានា សន្តា ឯកំ អត្ថំ អភិនិប្ផាទេន្តិ កិលេសេ ហនន្តីតិ។>
      text <កថំ ភន្តេ ឥមេ ធម្មា នានា សន្តា ឯកំ អត្ថំ អភិនិប្ផាទេន្តិ កិលេសេ ហនន្តិ។ ឱបម្មំ ករោហីតិ។ យថា មហារាជ សេនា នានា សន្តា ហត្ថី ច អស្សា ច រថា ច បត្តី ច ឯកំ អត្ថំ អភិនិប្ផាទេន្តិ សង្គាមេ បរសេនំ អភិវិជិនន្តិ។ ឯវមេវ ខោ មហារាជ ឥមេ ធម្មា នានា សន្តា ឯកំ អត្ថំ អភិនិប្ផាទេន្តិ កិលេសេ ហនន្តីតិ។>
      text <កល្លោសិ ភន្តេ នាគសេនាតិ។>
      stand <នានាធម្មានំ ឯកកិច្ចអភិនិប្ផាទនបញ្ហោ សោឡសមោ។>
      stand <មហាវគ្គោ បឋមោ។>
      stand <ឥមស្មិំ វគ្គេ សោឡស បញ្ហា។>
  text <២។ អទ្ធានវគ្គោ>
    text <១។ ធម្មសន្តតិបញ្ហោ>
      text <១>, <រាជា អាហ ភន្តេ នាគសេន យោ ឧប្បជ្ជតិ សោ ឯវ សោ ឧទាហុ អញ្ញោតិ។ ថេរោ អាហ ន ច សោ ន ច អញ្ញោតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ យទា ត្វំ ទហរោ តរុណោ មន្ទោ ឧត្តានសេយ្យកោ អហោសិ សោ យេវ ត្វំ ឯតរហិ មហន្តោតិ។ ន ហិ ភន្តេ អញ្ញោ សោ ទហរោ តរុណោ មន្ទោ ឧត្តានសេយ្យកោ អហោសិ អញ្ញោ អហំ ឯតរហិ មហន្តោតិ។ ឯវំ សន្តេ ខោ មហារាជ មាតាតិបិ ន ភវិស្សតិ បិតាតិបិ ន ភវិស្សតិ អាចរិយោតិបិ ន ភវិស្សតិ សិប្បវាតិបិ ន ភវិស្សតិ សីលវាតិបិ ន ភវិស្សតិ បញ្ញវាតិបិ ន ភវិស្សតិ។ កិំ នុ ខោ មហារាជ អញ្ញា ឯវ កលលស្ស មាតា អញ្ញា អព្ពុទស្ស មាតា អញ្ញា បេសិយា មាតា អញ្ញា ឃនស្ស មាតា អញ្ញា ខុទ្ទកស្ស មាតា អញ្ញា មហន្តស្ស មាតា អញ្ញោ សិប្បំ សិក្ខតិ អញ្ញោ សិក្ខិតោ ភវតិ អញ្ញោ បាបកម្មំ ករោតិ អញ្ញស្ស ហត្ថបាទា ឆិជ្ជន្តីតិ។ ន ហិ ភន្តេ។ ត្វំ បន ភន្តេ ឯវំ វុត្តេ កិំ វទេយ្យាសីតិ។ ថេរោ អាហ អហញ្ញេវ ខោ មហារាជ ទហរោ អហោសិំ តរុណោ មន្ទោ ឧត្តានសេយ្យកោ អហញ្ញេវ ឯតរហិ មហន្តោ ឥមមេវ កាយំ និស្សាយ សព្ពេ តេ ឯកសង្គហិតាតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិទេវ បុរិសោ បទីបំ បទីបេយ្យ កិំ សោ សព្ពរត្តិំ បទីបេយ្យាតិ។ អាម ភន្តេ សព្ពរត្តិំ បទីបេយ្យាតិ។ កិំ នុ ខោ មហារាជ យា បុរិមេ យាមេ អច្ចិ សា មជ្ឈិមេ យាមេ អច្ចីតិ។ ន ហិ ភន្តេតិ។ យា មជ្ឈិមេ យាមេ អច្ចិ សា បច្ឆិមេ យាមេ អច្ចីតិ។ ន ហិ ភន្តេតិ។ កិំ នុ ខោ មហារាជ អញ្ញោ សោ អហោសិ បុរិមេ យាមេ បទីបោ អញ្ញោ មជ្ឈិមេ យាមេ បទីបោ អញ្ញោ បច្ឆិមេ យាមេ បទីបោតិ។ ន ហិ ភន្តេ តំ យេវ និស្សាយ សព្ពរត្តិំ បទីបិតោតិ។ ឯវមេវ ខោ មហារាជ ធម្មសន្តតិ សន្ទហតិ អញ្ញោ ឧប្បជ្ជតិ អញ្ញោ និរុជ្ឈតិ អបុព្ពំ អចរិមំ វិយ សន្ទហតិ តេន ន ច សោ ន ច អញ្ញោ បុរិមវិញ្ញាណេ បច្ឆិមវិញ្ញាណំ សង្គហំ គច្ឆតីតិ។>
      text <ភិយ្យោ ឱបម្មំ ករោហីតិ។ យថា មហារាជ ខីរំ ទុយ្ហមានំ កាលន្តរេន ទធិ បរិវត្តេយ្យ ទធិតោ នវនីតំ នវនីតតោ ឃតំ បរិវត្តេយ្យ យោ នុ ខោ មហារាជ ឯវំ វទេយ្យ យំ យេវ ខីរំ តំ យេវ ទធិ យំ យេវ ទធិ តំ យេវ នវនីតំ យំ យេវ នវនីតំ តំ យេវ ឃតន្តិ សម្មា នុ ខោ សោ មហារាជ វទមានោ វទេយ្យាតិ។ ន ហិ ភន្តេ តំយេវ និស្សាយ សម្ភូតន្តិ។ ឯវមេវ ខោ មហារាជ ធម្មសន្តតិ សន្ទហតិ អញ្ញោ ឧប្បជ្ជតិ អញ្ញោ និរុជ្ឈតិ អបុព្ពំ អចរិមំ វិយ សន្ទហតិ តេន ន ច សោ ន ច អញ្ញោ បុរិមវិញ្ញាណេ បច្ឆិមវិញ្ញាណំ សង្គហំ គច្ឆតីតិ។>
      text <កល្លោសិ ភន្តេ នាគសេនាតិ។>
      stand <ធម្មសន្តតិបញ្ហោ បឋមោ។>
    text <២។ បដិសន្ទហនបញ្ហោ>
      text <២>, <រាជា អាហ ភន្តេ នាគសេន យោ ន បដិសន្ទហតិ ជានាតិ សោ ន បដិសន្ទហិស្សាមីតិ។ អាម មហារាជ យោ ន បដិសន្ទហតិ ជានាតិ សោ ន បដិសន្ទហិស្សាមីតិ។ កថំ ភន្តេ ជានាតីតិ។ យោ ហេតុ យោ បច្ចយោ មហារាជ បដិសន្ទហនាយ តស្ស ហេតុស្ស តស្ស បច្ចយស្ស ឧបរមា ជានាតិ សោ ន បដិសន្ទហិស្សាមីតិ។>
      text <ឱបម្មំ ករោហីតិ។ យថា មហារាជ កស្សកោ គហបតិកោ កសិត្វា ច វបិត្វា ច ធញ្ញាគារំ បរិបូរេយ្យ។ សោ អបរេន សមយេន នេវ កស្សេយ្យ ន វប្បេយ្យ យថាសម្ភតញ្ច ធញ្ញំ បរិភុញ្ជេយ្យ វា វិសជ្ជេយ្យ វា យថា បច្ចយំ វា ករេយ្យ ជានេយ្យ សោ មហារាជ កស្សកោ គហបតិកោ ន មេ ធញ្ញាគារំ បរិបូរេស្សតីតិ។ អាម ភន្តេ ជានេយ្យាតិ។ កថំ ជានេយ្យាតិ។ យោ ហេតុ យោ បច្ចយោ ធញ្ញាគារស្ស បរិបូរណាយ តស្ស ហេតុស្ស តស្ស បច្ចយស្ស ឧបរមា ជានាតិ ន មេ ធញ្ញាគារំ បរិបូរេស្សតីតិ។ ឯវមេវ ខោ មហារាជ យោ ហេតុ យោ បច្ចយោ បដិសន្ទហនាយ តស្ស ហេតុស្ស តស្ស បច្ចយស្ស ឧបរមា ជានាតិ សោ ន បដិសន្ទហិស្សាមីតិ។>
      text <កល្លោសិ ភន្តេ នាគសេនាតិ។>
      stand <បដិសន្ទហនបញ្ហោ ទុតិយោ។>
    text <៣។ ញាណបញ្ញាបញ្ហោ>
      text <៣>, <រាជា អាហ ភន្តេ នាគសេន យស្ស ញាណំ ឧប្បន្នំ តស្ស បញ្ញា ឧប្បន្នាតិ។ អាម មហារាជ យស្ស ញាណំ ឧប្បន្នំ តស្ស បញ្ញា ឧប្បន្នាតិ។ កិំ ភន្តេ យញ្ញេវ ញាណំ សា យេវ បញ្ញាតិ។ អាម មហារាជ យញ្ញេវ ញាណំ សា យេវ បញ្ញាតិ។ យស្ស បន ភន្តេ តញ្ញេវ ញាណំ សា យេវ បញ្ញា ឧប្បន្នា កិំ សម្មុយ្ហេយ្យ សោ ឧទាហុ ន សម្មុយ្ហេយ្យាតិ។ កត្ថចិ មហារាជ សម្មុយ្ហេយ្យ កត្ថចិ ន សម្មុយ្ហេយ្យាតិ។ កុហិំ ភន្តេ សម្មុយ្ហេយ្យាតិ។ អញ្ញាតបុព្ពេសុ វា មហារាជ សិប្បដ្ឋានេសុ អគតបុព្ពាយ វា ទិសាយ អស្សុតបុព្ពាយ វា នាមបញ្ញត្តិយា សម្មុយ្ហេយ្យាតិ។ កុហិំ ន សម្មុយ្ហេយ្យាតិ។ យំ ខោ បន មហារាជ តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តហិំ ន សម្មុយ្ហេយ្យាតិ។ មោហោ បនស្ស ភន្តេ កុហិំ គច្ឆតីតិ។ មោហោ ខោ មហារាជ ញាណេ ឧប្បន្នមត្តេ តត្ថេវ និរុជ្ឈតីតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ អន្ធការគេហេ បទីបំ អារោបេយ្យ តតោ អន្ធការោ និរុជ្ឈេយ្យ អាលោកោ បាតុភវេយ្យ។ ឯវមេវ ខោ មហារាជ ញាណេ ឧប្បន្នមត្តេ មោហោ តត្ថេវ និរុជ្ឈតីតិ។>
      text <បញ្ញា បន ភន្តេ កុហិំ គច្ឆតីតិ។ បញ្ញាបិ ខោ មហារាជ សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ។>
      text <ភន្តេ នាគសេន យំ បនេតំ ព្រូសិ បញ្ញា សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ តស្ស ឱបម្មំ ករោហីតិ។ យថា មហារាជ យោ កោចិ បុរិសោ រត្តិំ លេខំ បេសេតុកាមោ លេខកំ បក្កោសាបេត្វា បទីបំ អារោបេត្វា លេខំ លិខាបេយ្យ លិខិតេ បន លេខេ បទីបំ វិជ្ឈាបេយ្យ វិជ្ឈាបិតេបិ បទីបេ លេខំ ន វិនស្សេយ្យ។ ឯវមេវ ខោ មហារាជ បញ្ញា សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ។>
      text <ភិយ្យោ ឱបម្មំ ករោហីតិ។ យថា មហារាជ បុរត្ថិមេសុ ជនបទេសុ មនុស្សា អនុឃរំ បញ្ច បញ្ច ឧទកឃដកានិ ឋបេន្តិ អាលិម្បនំ វិជ្ឈាបេតុំ ឃរេ បទិត្តេ តានិ បញ្ច ឧទកឃដកានិ ឃរស្សូបរិ ខិបន្តិ តតោ អគ្គិ វិជ្ឈាយតិ កិំ នុ ខោ មហារាជ តេសំ មនុស្សានំ ឯវំ ហោតិ បុន តេហិ ឃដេហិ ឃដកិច្ចំ ករិស្សាមាតិ។ ន ហិ ភន្តេ អលំ តេហិ ឃដេហិ កិំ តេហិ ឃដេហីតិ។ យថា មហារាជ បញ្ច ឧទកឃដកានិ ឯវំ បញ្ចិន្ទ្រិយានិ ទដ្ឋព្ពានិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយំ។ យថា តេ មនុស្សា ឯវំ យោគាវចរោ ទដ្ឋព្ពោ។ យថា អគ្គិ ឯវំ កិលេសា ទដ្ឋព្ពា។ យថា បញ្ចហិ ឧទកឃដកេហិ អគ្គិ វិជ្ឈាបីយតិ ឯវំ បញ្ចិន្ទ្រិយេហិ កិលេសា វិជ្ឈាបិយន្តិ វិជ្ឈាបិតាបិ កិលេសា ន បុន សម្ភវន្តិ។ ឯវមេវ ខោ មហារាជ បញ្ញា សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ។>
      text <ភិយ្យោ ឱបម្មំ ករោហីតិ។ យថា មហារាជ វេជ្ជោ បញ្ចមូលភេសជ្ជានិ គហេត្វា គិលានកំ ឧបសង្កមិត្វា តានិ បញ្ចមូលភេសជ្ជានិ បិសិត្វា គិលានកំ បាយេយ្យ តេហិ ច ទោសា និទ្ធមេយ្យុំ កិំ នុ ខោ មហារាជ តស្ស វេជ្ជស្ស ឯវំ ហោតិ បុន តេហិ បញ្ចមូលភេសជ្ជេហិ ភេសជ្ជកិច្ចំ ករិស្សាមីតិ។ ន ហិ ភន្តេ អលំ តេហិ បញ្ចមូលភេសជ្ជេហិ កិំ តេហិ បញ្ចមូលភេសជ្ជេហីតិ។ យថា មហារាជ បញ្ចមូលភេសជ្ជានិ ឯវំ បញ្ចិន្ទ្រិយានិ ទដ្ឋព្ពានិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយំ យថា វេជ្ជោ ឯវំ យោគាវចរោ ទដ្ឋព្ពោ។ យថា ព្យាធិ ឯវំ កិលេសា ទដ្ឋព្ពា។ យថា ព្យាធិតោ បុរិសោ ឯវំ បុថុជ្ជនោ ទដ្ឋព្ពោ។ យថា បញ្ចមូលភេសជ្ជេហិ គិលានស្ស ទោសា និទ្ធន្តា ទោសេ និទ្ធន្តេ គិលានោ អរោគោ ហោតិ ឯវំ បញ្ចិន្ទ្រិយេហិ កិលេសា និទ្ធមីយន្តិ និទ្ធមិតា ច កិលេសា ន បុន សម្ភវន្តិ។ ឯវមេវ ខោ មហារាជ បញ្ញា សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ។>
      text <ភិយ្យោ ឱបម្មំ ករោហីតិ។ យថា មហារាជ សង្គាមាវចរោ យោធោ បញ្ច កណ្ឌានិ គហេត្វា សង្គាមំ ឱតរេយ្យ បរសេនំ វិជេតុំ សោ សង្គាមគតោ តានិ បញ្ច កណ្ឌានិ ខិបេយ្យ តេហិ ច បរសេនា ភិជ្ជេយ្យ កិំ នុ ខោ មហារាជ តស្ស សង្គាមាវចរស្ស យោធស្ស ឯវំ ហោតិ បុន តេហិ កណ្ឌេហិ កណ្ឌកិច្ចំ ករិស្សាមីតិ។ ន ហិ ភន្តេ អលំ តេហិ កណ្ឌេហិ កិំ តេហិ កណ្ឌេហីតិ។ យថា មហារាជ បញ្ច កណ្ឌានិ ឯវំ បញ្ចិន្ទ្រិយានិ ទដ្ឋព្ពានិ សទ្ធិន្ទ្រិយំ វីរិយិន្ទ្រិយំ សតិន្ទ្រិយំ សមាធិន្ទ្រិយំ បញ្ញិន្ទ្រិយំ។ យថា មហារាជ សង្គាមាវចរោ យោធោ ឯវំ យោគាវចរោ ទដ្ឋព្ពោ។ យថា បរសេនា ឯវំ កិលេសា ទដ្ឋព្ពា។ យថា បញ្ចហិ កណ្ឌេហិ បរសេនា ភិជ្ជតិ ឯវំ បញ្ចិន្ទ្រិយេហិ កិលេសា ភិជ្ជន្តិ ភគ្គា ច កិលេសា ន បុន សម្ភវន្តិ។ ឯវមេវ ខោ មហារាជ បញ្ញា សកិច្ចយំ កត្វា តត្ថេវ និរុជ្ឈតិ យំ បន តាយ បញ្ញាយ កតំ អនិច្ចន្តិ វា ទុក្ខន្តិ វា អនត្តាតិ វា តំ ន និរុជ្ឈតីតិ។>
      text <កល្លោសិ ភន្តេ នាគសេនាតិ។>
      stand <ញាណបញ្ញាបញ្ហោ តតិយោ។>
    text <៤។ បដិសន្ទហនបុគ្គលវេទិយនបញ្ហោ>
      text <៤>, <រាជា អាហ ភន្តេ នាគសេន យោ ន បដិសន្ទហតិ វេទេតិ សោ កិញ្ចិ ទុក្ខំ វេទនន្តិ។ ថេរោ អាហ កិញ្ចិ វេទេតិ កិញ្ចិ ន វេទេតីតិ។ កិំ វេទេតិ កិំ ន វេទេតីតិ។ កាយិកំ មហារាជ វេទនំ វេទេតិ ចេតសិកំ វេទនំ ន វេទេតីតិ។ កថំ ភន្តេ កាយិកំ វេទនំ វេទេតិ កថំ ចេតសិកំ វេទនំ ន វេទេតីតិ។ យោ ហេតុ យោ បច្ចយោ កាយិកាយ ទុក្ខវេទនាយ ឧប្បត្តិយា តស្ស ហេតុស្ស តស្ស បច្ចយស្ស អនុបរមា កាយិកំ ទុក្ខវេទនំ វេទេតិ យោ ហេតុ យោ បច្ចយោ ចេតសិកាយ ទុក្ខវេទនាយ ឧប្បត្តិយា តស្ស ហេតុស្ស តស្ស បច្ចយស្ស ឧបរមា ចេតសិកំ ទុក្ខវេទនំ ន វេទេតិ។ ភាសិតម្បេតំ មហារាជ ភគវតា សោ ឯកំ វេទនំ វេទេតិ កាយិកំ ន ចេតសិកន្តិ។>
      text <ភន្តេ នាគសេន យោ ទុក្ខំ វេទនំ វេទេតិ កស្មា សោ ន បរិនិព្ពាយតីតិ។ នត្ថិ មហារាជ អរហតោ អនុនយោ វា បដិឃោ វា ន ច អរហន្តោ អបក្កំ បាតេន្តិ បរិបាកំ អាគមេន្តិ បណ្ឌិតា។ ភាសិតម្បេតំ មហារាជ ថេរេន សារិបុត្តេន ធម្មសេនាបតិនា>
      text <កល្លោសិ ភន្តេ នាគសេនាតិ។>
      stand <បដិសន្ទហនបុគ្គលវេទិយនបញ្ហោ ចតុត្ថោ។>
    text <៥។ វេទនាបញ្ហោ>
      text <៥>, <រាជា អាហ ភន្តេ នាគសេន សុខា វេទនា កុសលា វា អកុសលា វា អព្យាកតា វាតិ។ សិយា មហារាជ កុសលា សិយា អកុសលា សិយា អព្យាកតាតិ។ យទិ ភន្តេ កុសលា ន ទុក្ខា យទិ ទុក្ខា ន កុសលា កុសលំ ទុក្ខន្តិ នុប្បជ្ជតីតិ។ តំ កិំ មញ្ញសិ មហារាជ ឥធ បុរិសស្ស ហត្ថេ តត្តំ អយោគុឡំ និក្ខិបេយ្យ ទុតិយេ ហត្ថេ សីតំ ហិមបិណ្ឌំ និក្ខិបេយ្យ កិំ នុ ខោ មហារាជ ឧភោបិ តេ ទហេយ្យុន្តិ។ អាម ភន្តេ ឧភោបិ តេ ទហេយ្យុន្តិ។ កិំ នុ ខោ តេ មហារាជ ឧភោបិ ឧណ្ហាតិ។ ន ហិ ភន្តេតិ។ កិំ បន តេ មហារាជ ឧភោបិ សីតលាតិ។ ន ហិ ភន្តេតិ។ អាជានាហិ និគ្គហំ យទិ តត្តំ ទហតិ ន ច តេ ឧភោបិ ឧណ្ហា តេន នុប្បជ្ជតិ។ យទិ សីតលំ ទហតិ ន ច តេ ឧភោបិ សីតលា តេន នុប្បជ្ជតិ។ កិស្ស បន តេ មហារាជ ឧភោបិ ទហន្តិ ន ច តេ ឧភោបិ ឧណ្ហា ន ច តេ ឧភោបិ សីតលា។ ឯកំ ឧណ្ហំ ឯកំ សីតលំ ឧភោបិ តេ ទហន្តិ តេន នុប្បជ្ជតីតិ។ នាហំ បដិពលោ តយា វាទិនា សទ្ធិំ សល្លបិតុំ សាធុ អត្ថំ ជប្បេហីតិ។ តតោ ថេរោ អភិធម្មសំយុត្តាយ កថាយ រាជានំ មិលិន្ទំ សញ្ញាបេសិ>
      text <ឆយិមានិ មហារាជ គេហនិស្សិតានិ សោមនស្សានិ ឆ នេក្ខម្មនិស្សិតានិ សោមនស្សានិ ឆ គេហនិស្សិតានិ ទោមនស្សានិ ឆ នេក្ខម្មនិស្សិតានិ ទោមនស្សានិ ឆ គេហនិស្សិតា ឧបេក្ខា ឆ នេក្ខម្មនិស្សិតា ឧបេក្ខាតិ ឥមានិ ឆ ឆក្កានិ អតីតាបិ ឆត្តិំសវិធា វេទនា អនាគតាបិ ឆត្តិំសវិធា វេទនា បច្ចុប្បន្នាបិ ឆត្តិំសវិធា វេទនា តទេកជ្ឈំ អភិសញ្ញុហិត្វា អភិសម្បិណ្ឌេត្វា អដ្ឋសតំ វេទនា ហោន្តីតិ។>
      text <កល្លោសិ ភន្តេ នាគសេនាតិ។>
      stand <វេទនាបញ្ហោ បញ្ចមោ។>
    text <៦។ នាមរូបឯកត្តនានត្តបញ្ហោ>
      text <៦>, <រាជា អាហ ភន្តេ នាគសេន កោ បដិសន្ទហតីតិ។ ថេរោ អាហ នាមរូបំ ខោ មហារាជ បដិសន្ទហតីតិ។ កិំ ឥមំ យេវ នាមរូបំ បដិសន្ទហតីតិ។ ន ខោ មហារាជ ឥមំ យេវ នាមរូបំ បដិសន្ទហតិ ឥមិនា បន មហារាជ នាមរូបេន កម្មំ ករោតិ សោភនំ វា បាបកំ វា តេន កម្មេន អញ្ញំ នាមរូបំ បដិសន្ទហតីតិ។ យទិ ភន្តេ ន ឥមំ យេវ នាមរូបំ បដិសន្ទហតិ ននុ សោ មុត្តោ ភវិស្សតិ បាបកេហិ កម្មេហីតិ។ ថេរោ អាហ យទិ ន បដិសន្ទហេយ្យ មុត្តោ ភវេយ្យ បាបកេហិ កម្មេហិ។ យស្មា ច ខោ មហារាជ បដិសន្ទហតិ តស្មា ន មុត្តោ បាបកេហិ កម្មេហីតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ អញ្ញតរស្ស បុរិសស្ស អម្ពំ អវហរេយ្យ តមេនំ អម្ពសាមិកោ គហេត្វា រញ្ញោ ទស្សេយ្យ ឥមិនា ទេវ បុរិសេន មយ្ហំ អម្ពា អវហដាតិ សោ ឯវំ វទេយ្យ នាហំ ទេវ ឥមស្ស អម្ពេ អវហរាមិ អញ្ញេ តេ អម្ពា យេ ឥមិនា រោបិតា អញ្ញេ តេ អម្ពា យេ មយា អវហដា នាហំ ទណ្ឌប្បត្តោតិ។ កិំ នុ ខោ សោ មហារាជ បុរិសោ ទណ្ឌប្បត្តោ ភវេយ្យាតិ។ អាម ភន្តេ ទណ្ឌប្បត្តោ ភវេយ្យាតិ។ កេន ការណេនាតិ។ កិញ្ចាបិ សោ ឯវំ វទេយ្យ បុរិមំ ភន្តេ អម្ពំ អប្បច្ចក្ខាយ បច្ឆិមេន អម្ពេន សោ បុរិសោ ទណ្ឌប្បត្តោ ភវេយ្យាតិ។ ឯវមេវ ខោ មហារាជ ឥមិនា នាមរូបេន កម្មំ ករោតិ សោភនំ វា បាបកំ វា តេន កម្មេន អញ្ញំ នាមរូបំ បដិសន្ទហតិ តស្មា ន មុត្តោ បាបកេហិ កម្មេហីតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិទេវ បុរិសោ អញ្ញតរស្ស បុរិសស្ស សាលិំ អវហរេយ្យ…បេ។… ឧច្ឆុំ អវហរេយ្យ…បេ។… យថា មហារាជ កោចិ បុរិសោ ហេមន្តកាលេ អគ្គិំ ជាលេត្វា វិសិព្ពេត្វា អវិជ្ឈាបេត្វា បក្កមេយ្យ អថ ខោ សោ អគ្គិ អញ្ញតរស្ស បុរិសស្ស ខេត្តំ ឌហេយ្យ តមេនំ ខេត្តសាមិកោ គហេត្វា រញ្ញោ ទស្សេយ្យ ឥមិនា ទេវ បុរិសេន មយ្ហំ ខេត្តំ ទឌ្ឍន្តិ។ សោ ឯវំ វទេយ្យ នាហំ ទេវ ឥមស្ស ខេត្តំ ឈាបេមិ អញ្ញោ សោ អគ្គិ យោ មយា អវិជ្ឈាបិតោ អញ្ញោ សោ អគ្គិ យេនិមស្ស ខេត្តំ ទឌ្ឍំ នាហំ ទណ្ឌប្បត្តោតិ។ កិំ នុ ខោ សោ មហារាជ បុរិសោ ទណ្ឌប្បត្តោ ភវេយ្យាតិ។ អាម ភន្តេ ទណ្ឌប្បត្តោ ភវេយ្យាតិ។ កេន ការណេនាតិ។ កិញ្ចាបិ សោ ឯវំ វទេយ្យ បុរិមំ ភន្តេ អគ្គិំ អប្បច្ចក្ខាយ បច្ឆិមេន អគ្គិនា សោ បុរិសោ ទណ្ឌប្បត្តោ ភវេយ្យាតិ។ ឯវមេវ ខោ មហារាជ ឥមិនា នាមរូបេន កម្មំ ករោតិ សោភនំ វា បាបកំ វា តេន កម្មេន អញ្ញំ នាមរូបំ បដិសន្ទហតិ តស្មា ន មុត្តោ បាបកេហិ កម្មេហីតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិទេវ បុរិសោ បទីបំ អាទាយ បាសាទំ អភិរូហិត្វា ភុញ្ជេយ្យ បទីបោ ឈាយមានោ តិណំ ឈាបេយ្យ តិណំ ឈាយមានំ ឃរំ ឈាបេយ្យ ឃរំ ឈាយមានំ គាមំ ឈាបេយ្យ គាមជនោ តំ បុរិសំ គហេត្វា ឯវំ វទេយ្យ កិស្ស ត្វំ ភោ បុរិស គាមំ ឈាបេសីតិ សោ ឯវំ វទេយ្យ នាហំ ភោ គាមំ ឈាបេមិ អញ្ញោ សោ បទីបគ្គិ យស្សាហំ អាលោកេន ភុញ្ជិំ អញ្ញោ សោ អគ្គិ យេន គាមោ ឈាបិតោតិ តេ វិវទមានា តវ សន្តិកេ អាគច្ឆេយ្យុំ កស្ស ត្វំ មហារាជ អដ្ដំ ធារេយ្យាសីតិ។ គាមជនស្ស ភន្តេតិ។ កិំ ការណាតិ។ កិញ្ចាបិ សោ ឯវំ វទេយ្យ អបិ ច តតោ ឯវ សោ អគ្គិ និព្ពត្តោតិ។ ឯវមេវ ខោ មហារាជ កិញ្ចាបិ អញ្ញំ មារណន្តិកំ នាមរូបំ អញ្ញំ បដិសន្ធិស្មិំ នាមរូបំ អបិ ច តតោ យេវ តំ និព្ពត្តំ តស្មា ន មុត្តោ បាបកេហិ កម្មេហីតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិទេវ បុរិសោ ទហរិំ ទារិកំ វារេត្វា សុង្កំ ទត្វា បក្កមេយ្យ។ សា អបរេន សមយេន មហតី អស្ស វយប្បត្តា តតោ អញ្ញោ បុរិសោ សុង្កំ ទត្វា វិវាហំ ករេយ្យ ឥតរោ អាគន្ត្វា ឯវំ វទេយ្យ កិស្ស បន មេ ត្វំ អម្ភោ បុរិស ភរិយំ នេសីតិ។ សោ ឯវំ វទេយ្យ នាហំ តវ ភរិយំ នេមិ អញ្ញា សា ទារិកា ទហរី តរុណី យា តយា វារិតា ច ទិន្នសុង្កា ច អញ្ញាយំ ទារិកា មហតី វយប្បត្តា មយា វារិតា ច ទិន្នសុង្កា ចាតិ តេ វិវទមានា តវ សន្តិកេ អាគច្ឆេយ្យុំ។ កស្ស ត្វំ មហារាជ អដ្ដំ ធារេយ្យាសីតិ។ បុរិមស្ស ភន្តេតិ។ កិំ ការណាតិ។ កិញ្ចាបិ សោ ឯវំ វទេយ្យ អបិ ច តតោ យេវ សា មហតី និព្ពត្តាតិ។ ឯវមេវ ខោ មហារាជ កិញ្ចាបិ អញ្ញំ មារណន្តិកំ នាមរូបំ អញ្ញំ បដិសន្ធិស្មិំ នាមរូបំ អបិ ច តតោ យេវ តំ និព្ពត្តំ តស្មា នបរិមុត្តោ បាបកេហិ កម្មេហីតិ។>
      text <ភិយ្យោ ឱបម្មំ ករោហីតិ។ យថា មហារាជ កោចិទេវ បុរិសោ គោបាលកស្ស ហត្ថតោ ខីរឃដំ កិណិត្វា តស្សេវ ហត្ថេ និក្ខិបិត្វា បក្កមេយ្យ ស្វេ គហេត្វា គមិស្សាមីតិ តំ អបរជ្ជុ ទធិ សម្បជ្ជេយ្យ។ សោ អាគន្ត្វា ឯវំ វទេយ្យ ទេហិ មេ ខីរឃដន្តិ។ សោ ទធិំ ទស្សេយ្យ។ ឥតរោ ឯវំ វទេយ្យ នាហំ តវ ហត្ថតោ ទធិំ កិណាមិ ទេហិ មេ ខីរឃដន្តិ។ សោ ឯវំ វទេយ្យ អជានតោ តេ ខីរំ ទធិភូតន្តិ តេ វិវទមានា តវ សន្តិកេ អាគច្ឆេយ្យុំ កស្ស ត្វំ មហារាជ អដ្ដំ ធារេយ្យាសីតិ។ គោបាលកស្ស ភន្តេតិ។ កិំ ការណាតិ។ កិញ្ចាបិ សោ ឯវំ វទេយ្យ អបិ ច តតោ យេវ តំ និព្ពត្តន្តិ។ ឯវមេវ ខោ មហារាជ កិញ្ចាបិ អញ្ញំ មារណន្តិកំ នាមរូបំ អញ្ញំ បដិសន្ធិស្មិំ នាមរូបំ អបិ ច តតោ យេវ តំ និព្ពត្តំ តស្មា ន បរិមុត្តោ បាបកេហិ កម្មេហីតិ។>
      text <កល្លោសិ ភន្តេ នាគសេនាតិ។>
      stand <នាមរូបឯកត្តនានត្តបញ្ហោ ឆដ្ឋោ។>
    text <៧។ ថេរបដិសន្ទហនាបដិសន្ទហនបញ្ហោ>
      text <៧>, <រាជា អាហ ភន្តេ នាគសេន ត្វំ បន បដិសន្ទហិស្សសីតិ។ អលំ មហារាជ កិំ តេ តេន បុច្ឆិតេន ននុ មយា បដិកច្ចេវ អក្ខាតំ សចេ មហារាជ សឧបាទានោ ភវិស្សាមិ បដិសន្ទហិស្សាមិ សចេ អនុបាទានោ ភវិស្សាមិ ន បដិសន្ទហិស្សាមីតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ រញ្ញោ អធិការំ ករេយ្យ។ រាជា តុដ្ឋោ អធិការំ ទទេយ្យ សោ តេន អធិការេន បញ្ចហិ កាមគុណេហិ សមប្បិតោ សមង្គិភូតោ បរិចរេយ្យ សោ ចេ ជនស្ស អារោចេយ្យ ន មេ រាជា កិញ្ចិ បដិករោតី តិ។ កិំ នុ ខោ សោ មហារាជ បុរិសោ យុត្តការី ភវេយ្យាតិ។ ន ហិ ភន្តេតិ។ ឯវមេវ ខោ មហារាជ កិំ តេ តេន បុច្ឆិតេន ននុ មយា បដិកច្ចេវ អក្ខាតំ សចេ សឧបាទានោ ភវិស្សាមិ បដិសន្ទហិស្សាមិ សចេ អនុបាទានោ ភវិស្សាមិ ន បដិសន្ទហិស្សាមីតិ។>
      text <កល្លោសិ ភន្តេ នាគសេនាតិ។>
      stand <ថេរបដិសន្ទហនាបដិសន្ទហនបញ្ហោ សត្តមោ។>
    text <៨។ នាមរូបបដិសន្ទហនបញ្ហោ>
      text <៨>, <រាជា អាហ ភន្តេ នាគសេន យំ បនេតំ ព្រូសិ នាមរូបន្តិ តត្ថ កតមំ នាមំ កតមំ រូបន្តិ។ យំ តត្ថ មហារាជ ឱឡារិកំ ឯតំ រូបំ យេ តត្ថ សុខុមា ចិត្តចេតសិកា ធម្មា ឯតំ នាមន្តិ។ ភន្តេ នាគសេន កេន ការណេន នាមំ យេវ ន បដិសន្ទហតិ រូបំ យេវ វាតិ។ អញ្ញមញ្ញូបនិស្សិតា មហារាជ ឯតេ ធម្មា ឯកតោវ ឧប្បជ្ជន្តីតិ។>
      text <ឱបម្មំ ករោហីតិ។ យថា មហារាជ កុក្កុដិយា កលលំ ន ភវេយ្យ អណ្ឌម្បិ ន ភវេយ្យ យញ្ច តត្ថ កលលំ យញ្ច អណ្ឌំ ឧភោបេតេ អញ្ញមញ្ញូបនិស្សិតា ឯកតោវ នេសំ ឧប្បត្តិ ហោតិ។ ឯវមេវ ខោ មហារាជ យទិ តត្ថ នាមំ ន ភវេយ្យ រូបម្បិ ន ភវេយ្យ យញ្ចេវ តត្ថ នាមំ យញ្ចេវ រូបំ ឧភោបេតេ អញ្ញមញ្ញូបនិស្សិតា ឯកតោវ នេសំ ឧប្បត្តិ ហោតិ។ ឯវមេតំ ទីឃមទ្ធានំ សន្ធាវិតន្តិ។>
      text <កល្លោសិ ភន្តេ នាគសេនាតិ។>
      stand <នាមរូបបដិសន្ទហនបញ្ហោ អដ្ឋមោ។>
    text <៩។ អទ្ធានបញ្ហោ>
      text <៩>, <រាជា អាហ ភន្តេ នាគសេន យំ បនេតំ ព្រូសិ ទីឃមទ្ធានន្តិ កិមេតំ អទ្ធានំ នាមាតិ។ អតីតោ មហារាជ អទ្ធា អនាគតោ អទ្ធា បច្ចុប្បន្នោ អទ្ធាតិ។ កិំ បន ភន្តេ សព្ពេ អទ្ធា អត្ថីតិ។ កោចិ មហារាជ អទ្ធា អត្ថិ កោចិ នត្ថីតិ។ កតមោ បន ភន្តេ អត្ថិ កតមោ នត្ថីតិ។ យេ តេ មហារាជ សង្ខារា អតីតា វិគតា និរុទ្ធា វិបរិណតា សោ អទ្ធា នត្ថិ យេ ធម្មា វិបាកា យេ ច វិបាកធម្មធម្មា យេ ច អញ្ញត្រ បដិសន្ធិំ ទេន្តិ សោ អទ្ធា អត្ថិ។ យេ សត្តា កាលង្កតា អញ្ញត្រ ឧប្បន្នា សោ ច អទ្ធា អត្ថិ។ យេ សត្តា កាលង្កតា អញ្ញត្រ អនុប្បន្នា សោ អទ្ធា នត្ថិ។ យេ ច សត្តា បរិនិព្ពុតា សោ ច អទ្ធា នត្ថិ បរិនិព្ពុតត្តាតិ។>
      text <កល្លោសិ ភន្តេ នាគសេនាតិ។>
      stand <អទ្ធានបញ្ហោ នវមោ។>
      stand <អទ្ធានវគ្គោ ទុតិយោ។>
      stand <ឥមស្មិំ វគ្គេ នវ បញ្ហា។>
  text <៣។ វិចារវគ្គោ>
    text <១។ អទ្ធានមូលបញ្ហោ>
      text <១>, <រាជា អាហ ភន្តេ នាគសេន អតីតស្ស អទ្ធានស្ស កិំ មូលំ អនាគតស្ស អទ្ធានស្ស កិំ មូលំ បច្ចុប្បន្នស្ស អទ្ធានស្ស កិំ មូលន្តិ។ អតីតស្ស ច មហារាជ អទ្ធានស្ស អនាគតស្ស ច អទ្ធានស្ស បច្ចុប្បន្នស្ស ច អទ្ធានស្ស អវិជ្ជា មូលំ។ អវិជ្ជាបច្ចយា សង្ខារា សង្ខារបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សុបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស អទ្ធានស្ស បុរិមា កោដិ ន បញ្ញាយតីតិ។>
      text <កល្លោសិ ភន្តេ នាគសេនាតិ។>
      stand <អទ្ធានមូលបញ្ហោ បឋមោ។>
    text <២។ បុរិមកោដិបញ្ហោ>
      text <២>, <រាជា អាហ ភន្តេ នាគសេន យំ បនេតំ ព្រូសិ បុរិមា កោដិ ន បញ្ញាយតីតិ តស្ស ឱបម្មំ ករោហីតិ។ យថា មហារាជ បុរិសោ បរិត្តំ ពីជំ បថវិយំ និក្ខិបេយ្យ តតោ អង្កុរោ ឧដ្ឋហិត្វា អនុបុព្ពេន វុឌ្ឍិំ វិរូឡ្ហិំ វេបុល្លំ អាបជ្ជិត្វា ផលំ ទទេយ្យ។ តតោ ពីជំ គហេត្វា បុន រោបេយ្យ តតោបិ អង្កុរោ ឧដ្ឋហិត្វា អនុបុព្ពេន វុឌ្ឍិំ វិរូឡ្ហិំ វេបុល្លំ អាបជ្ជិត្វា ផលំ ទទេយ្យ។ ឯវមេតិស្សា សន្តតិយា អត្ថិ អន្តោតិ។ នត្ថិ ភន្តេតិ។ ឯវមេវ ខោ មហារាជ អទ្ធានស្សាបិ បុរិមា កោដិ ន បញ្ញាយតីតិ។>
      text <ភិយ្យោ ឱបម្មំ ករោហីតិ។ យថា មហារាជ កុក្កុដិយា អណ្ឌំ ភវេយ្យ អណ្ឌតោ កុក្កុដី កុក្កុដិយា អណ្ឌន្តិ។ ឯវមេតិស្សា សន្តតិយា អត្ថិ អន្តោតិ។ នត្ថិ ភន្តេតិ។ ឯវមេវ ខោ មហារាជ អទ្ធានស្សាបិ បុរិមា កោដិ ន បញ្ញាយតីតិ។>
      text <ភិយ្យោ ឱបម្មំ ករោហីតិ។ ថេរោ បថវិយា ចក្កំ លិខិត្វា មិលិន្ទំ រាជានំ ឯតទវោច អត្ថិ មហារាជ ឥមស្ស ចក្កស្ស អន្តោតិ។ នត្ថិ ភន្តេតិ។ ឯវមេវ ខោ មហារាជ ឥមានិ ចក្កានិ វុត្តានិ ភគវតា ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ តិណ្ណំ សង្គតិ ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា កម្មំ កម្មតោ បុន ចក្ខុំ ជាយតីតិ។ ឯវមេតិស្សា សន្តតិយា អត្ថិ អន្តោតិ។ នត្ថិ ភន្តេតិ។>
      text <សោតញ្ច បដិច្ច សទ្ទេ ច…បេ។… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ តិណ្ណំ សង្គតិ ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា កម្មំ កម្មតោ បុន មនោ ជាយតីតិ។ ឯវមេតិស្សា សន្តតិយា អត្ថិ អន្តោតិ។ នត្ថិ ភន្តេតិ។ ឯវមេវ ខោ មហារាជ អទ្ធានស្សាបិ បុរិមា កោដិ ន បញ្ញាយតីតិ។>
      text <កល្លោសិ ភន្តេ នាគសេនាតិ។>
      stand <បុរិមកោដិបញ្ហោ ទុតិយោ។>
    text <៣។ កោដិបញ្ញាយនបញ្ហោ>
      text <៣>, <រាជា អាហ ភន្តេ នាគសេន យំ បនេតំ ព្រូសិ បុរិមា កោដិ ន បញ្ញាយតីតិ កតមា ច សា បុរិមា កោដីតិ។ យោ ខោ មហារាជ អតីតោ អទ្ធា ឯសា បុរិមា កោដីតិ។ ភន្តេ នាគសេន យំ បនេតំ ព្រូសិ បុរិមា កោដិ ន បញ្ញាយតីតិ កិំ បន ភន្តេ សព្ពាបិ បុរិមា កោដិ ន បញ្ញាយតីតិ។ កាចិ មហារាជ បញ្ញាយតិ កាចិ ន បញ្ញាយតីតិ។ កតមា ភន្តេ បញ្ញាយតិ កតមា ន បញ្ញាយតីតិ។ ឥតោ បុព្ពេ មហារាជ សព្ពេន សព្ពំ សព្ពថា សព្ពំ អវិជ្ជា នាហោសីតិ ឯសា បុរិមា កោដិ ន បញ្ញាយតិ យំ អហុត្វា សម្ភោតិ ហុត្វា បដិវិគច្ឆតិ ឯសប បុរិមា កោដិ បញ្ញាយតីតិ។>
      text <ភន្តេ នាគសេន យំ អហុត្វា សម្ភោតិ ហុត្វា បដិវិគច្ឆតិ ននុ តំ ឧភតោ ឆិន្នំ អត្ថំ គច្ឆតីតិ។ យទិ មហារាជ ឧភតោ ឆិន្នំ អត្ថំ គច្ឆតិ ឧភតោ ឆិន្នា សក្កា វឌ្ឍេតុន្តិ។ អាម សាបិ សក្កា វឌ្ឍេតុន្តិ។នាហំ ភន្តេ ឯតំ បុច្ឆាមិ កោដិតោ សក្កា វឌ្ឍេតុន្តិ។ អាម សក្កា វឌ្ឍេតុន្តិ។>
      text <ឱបម្មំ ករោហីតិ។ ថេរោ តស្ស រុក្ខូបមំ អកាសិ ខន្ធា ច កេវលស្ស ទុក្ខក្ខន្ធស្ស ពីជានីតិ។>
      text <កល្លោសិ ភន្តេ នាគសេនាតិ។>
      stand <កោដិបញ្ញាយនបញ្ហោ តតិយោ។>
    text <៤។ សង្ខារជាយមានបញ្ហោ>
      text <៤>, <រាជា អាហ ភន្តេ នាគសេន អត្ថិ កេចិ សង្ខារា យេ ជាយន្តីតិ។ អាម មហារាជ អត្ថិ សង្ខារា យេ ជាយន្តីតិ។ កតមេ តេ ភន្តេតិ។ ចក្ខុស្មិញ្ច ខោ មហារាជ សតិ រូបេសុ ច ចក្ខុវិញ្ញាណំ ហោតិ ចក្ខុវិញ្ញាណេ សតិ ចក្ខុសម្ផស្សោ ហោតិ ចក្ខុសម្ផស្សេ សតិ វេទនា ហោតិ វេទនាយ សតិ តណ្ហា ហោតិ តណ្ហាយ សតិ ឧបាទានំ ហោតិ ឧបាទានេ សតិ ភវោ ហោតិ ភវេ សតិ ជាតិ ហោតិ ជាតិយា សតិ ជរាមរណំ សោកបរិទេវទុក្ខទោមនស្សុបាយាសា សម្ភវន្តិ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ ចក្ខុស្មិញ្ច ខោ មហារាជ អសតិ រូបេសុ ច អសតិ ចក្ខុវិញ្ញាណំ ន ហោតិ ចក្ខុវិញ្ញាណេ អសតិ ចក្ខុសម្ផស្សោ ន ហោតិ ចក្ខុសម្ផស្សេ អសតិ វេទនា ន ហោតិ វេទនាយ អសតិ តណ្ហា ន ហោតិ តណ្ហាយ អសតិ ឧបាទានំ ន ហោតិ ឧបាទានេ អសតិ ភវោ ន ហោតិ ភវេ អសតិ ជាតិ ន ហោតិ ជាតិយា អសតិ ជរាមរណំ សោកបរិទេវទុក្ខទោមនស្សុបាយាសា ន ហោន្តិ ឯវមេតស្ស កេវលស្ស ទុក្ខក្ខន្ធស្ស និរោធោ ហោតីតិ។>
      text <កល្លោសិ ភន្តេ នាគសេនាតិ។>
      stand <សង្ខារជាយមានបញ្ហោ ចតុត្ថោ។>
    text <៥។ ភវន្តសង្ខារជាយមានបញ្ហោ>
      text <៥>, <រាជា អាហ ភន្តេ នាគសេន អត្ថិ កេចិ សង្ខារា យេ អភវន្តា ជាយន្តីតិ។ នត្ថិ មហារាជ កេចិ សង្ខារា យេ អភវន្តា ជាយន្តិ ភវន្តា យេវ ខោ មហារាជ សង្ខារា ជាយន្តីតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ ឥទំ គេហំ អភវន្តំ ជាតំ យត្ថ ត្វំ និសិន្នោសីតិ។ នត្ថិ កិញ្ចិ ភន្តេ ឥធ អភវន្តំ ជាតំ ភវន្តំ យេវ ជាតំ ឥមានិ ខោ ភន្តេ ទារូនិ វនេ អហេសុំ អយញ្ច មត្តិកា បថវិយំ អហោសិ ឥត្ថីនញ្ច បុរិសានញ្ច តជ្ជេន វាយាមេន ឯវមិទំ គេហំ និព្ពត្តន្តិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ យេ កេចិ ពីជគាមភូតគាមា បថវិយំ និក្ខិត្តា អនុបុព្ពេន វុឌ្ឍិំ វិរូឡ្ហិំ វេបុល្លំ អាបជ្ជមានា បុប្ផានិ ច ផលានិ ច ទទេយ្យុំ ន តេ រុក្ខា អភវន្តា ជាតា ភវន្តា យេវ តេ រុក្ខា ជាតា។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ តេ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ កុម្ភការោ បថវិយា មត្តិកំ ឧទ្ធរិត្វា នានាភាជនានិ ករោតិ ន តានិ ភាជនានិ អភវន្តានិ ជាតានិ ភវន្តានិ យេវ ជាតានិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ វីណាយ បត្តំ ន សិយា ចម្មំ ន សិយា ទោណិ ន សិយា ទណ្ឌោ ន សិយា ឧបវីណោ ន សិយា តន្តិយោ ន សិយុំ កោណោ ន សិយា បុរិសស្ស ច តជ្ជោ វាយាមោ ន សិយា ជាយេយ្យ សទ្ទោតិ។ ន ហិ ភន្តេតិ។ យតោ ច ខោ មហារាជ វីណាយ បត្តំ សិយា ចម្មំ សិយា ទោណិ សិយា ទណ្ឌោ សិយា ឧបវីណោ សិយា តន្តិយោ សិយុំ កោណោ សិយា បុរិសស្ស ច តជ្ជោ វាយាមោ សិយា ជាយេយ្យ សទ្ទោតិ។ អាម ភន្តេ ជាយេយ្យាតិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ ខោ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ អរណិ ន សិយា អរណិបោតកោ ន សិយា អរណិយោត្តកំ ន សិយា ឧត្តរារណិ ន សិយា ចោឡកំ ន សិយា បុរិសស្ស ច តជ្ជោ វាយាមោ ន សិយា ជាយេយ្យ សោ អគ្គីតិ។ ន ហិ ភន្តេតិ។ យតោ ច ខោ មហារាជ អរណិ សិយា អរណិបោតកោ សិយា អរណិយោត្តកំ សិយា ឧត្តរារណិ សិយា ចោឡកំ សិយា បុរិសស្ស ច តជ្ជោ វាយាមោ សិយា ជាយេយ្យ សោ អគ្គីតិ។ អាម ភន្តេ ជាយេយ្យាតិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ ខោ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ មណិ ន សិយា អាតបោ ន សិយា គោមយំ ន សិយា ជាយេយ្យ សោ អគ្គីតិ។ ន ហិ ភន្តេតិ។ យតោ ច ខោ មហារាជ មណិ សិយា អាតបោ សិយា គោមយំ សិយា ជាយេយ្យ សោ អគ្គីតិ។ អាម ភន្តេ ជាយេយ្យាតិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ ខោ សង្ខារា ជាយន្តីតិ។>
      text <ភិយ្យោ ឱបម្មំ ករោហីតិ។ យថា មហារាជ អាទាសោ ន សិយា អាភា ន សិយា មុខំ ន សិយា ជាយេយ្យ អត្តាតិ។ ន ហិ ភន្តេតិ។ យតោ ច ខោ មហារាជ អាទាសោ សិយា អាភា សិយា មុខំ សិយា ជាយេយ្យ អត្តាតិ។ អាម ភន្តេ ជាយេយ្យាតិ។ ឯវមេវ ខោ មហារាជ នត្ថិ កេចិ សង្ខារា យេ អភវន្តា ជាយន្តិ ភវន្តា យេវ ខោ សង្ខារា ជាយន្តីតិ។>
      text <កល្លោសិ ភន្តេ នាគសេនាតិ។>
      stand <ភវន្តសង្ខារជាយមានបញ្ហោ បញ្ចមោ។>
    text <៦។ វេទគូបញ្ហោ>
      text <៦>, <រាជា អាហ ភន្តេ នាគសេន វេទគូ ឧបលព្ភតីតិ។ កោ បនេស មហារាជ វេទគូ នាមាតិ។ យោ ភន្តេ អព្ភន្តរេ ជីវោ ចក្ខុនា រូបំ បស្សតិ សោតេន សទ្ទំ សុណាតិ ឃានេន គន្ធំ ឃាយតិ ជិវ្ហាយ រសំ សាយតិ កាយេន ផោដ្ឋព្ពំ ផុសតិ មនសា ធម្មំ វិជានាតិ យថា មយំ ឥធ បាសាទេ និសិន្នា យេន យេន វាតបានេន ឥច្ឆេយ្យាម បស្សិតុំ តេន តេន វាតបានេន បស្សេយ្យាម បុរត្ថិមេនបិ វាតបានេន បស្សេយ្យាម បច្ឆិមេនបិ វាតបានេន បស្សេយ្យាម ឧត្តរេនបិ វាតបានេន បស្សេយ្យាម ទក្ខិណេនបិ វាតបានេន បស្សេយ្យាម។ ឯវមេវ ខោ ភន្តេ អយំ អព្ភន្តរេ ជីវោ យេន យេន ទ្វារេន ឥច្ឆតិ បស្សិតុំ តេន តេន ទ្វារេន បស្សតីតិ។>
      text <ថេរោ អាហ បញ្ចទ្វារំ មហារាជ ភណិស្សាមិ តំ សុណោហិ សាធុកំ មនសិករោហិ យទិ អព្ភន្តរេ ជីវោ ចក្ខុនា រូបំ បស្សតិ យថា មយំ ឥធ បាសាទេ និសិន្នា យេន យេន វាតបានេន ឥច្ឆេយ្យាម បស្សិតុំ តេន តេន វាតបានេន រូបំ យេវ បស្សេយ្យាម បុរត្ថិមេនបិ វាតបានេន រូបំ យេវ បស្សេយ្យាម បច្ឆិមេនបិ វាតបានេន រូបំ យេវ បស្សេយ្យាម ឧត្តរេនបិ វាតបានេន រូបំ យេវ បស្សេយ្យាម ទក្ខិណេនបិ វាតបានេន រូបំ យេវ បស្សេយ្យាម ឯវមេតេន អព្ភន្តរេ ជីវេន សោតេនបិ រូបំ យេវ បស្សិតព្ពំ ឃានេនបិ រូបំ យេវ បស្សិតព្ពំ ជិវ្ហាយបិ រូបំ យេវ បស្សិតព្ពំ កាយេនបិ រូបំ យេវ បស្សិតព្ពំ មនសាបិ រូបំ យេវ បស្សិតព្ពំ ចក្ខុនាបិ សទ្ទោ យេវ សោតព្ពោ ឃានេនបិ សទ្ទោ យេវ សោតព្ពោ ជិវ្ហាយបិ សទ្ទោ យេវ សោតព្ពោ កាយេនបិ សទ្ទោ យេវ សោតព្ពោ មនសាបិ សទ្ទោ យេវ សោតព្ពោ ចក្ខុនាបិ គន្ធោ យេវ ឃាយិតព្ពោ សោតេនបិ គន្ធោ យេវ ឃាយិតព្ពោ ជិវ្ហាយបិ គន្ធោ យេវ ឃាយិតព្ពោ កាយេនបិ គន្ធោ យេវ ឃាយិតព្ពោ មនសាបិ គន្ធោ យេវ ឃាយិតព្ពោ ចក្ខុនាបិ រសោ យេវ សាយិតព្ពោ សោតេនបិ រសោ យេវ សាយិតព្ពោ ឃានេនបិ រសោ យេវ សាយិតព្ពោ កាយេនបិ រសោ យេវ សាយិតព្ពោ មនសាបិ រសោ យេវ សាយិតព្ពោ ចក្ខុនាបិ ផោដ្ឋព្ពំ យេវ ផុសិតព្ពំ សោតេនបិ ផោដ្ឋព្ពំ យេវ ផុសិតព្ពំ ឃានេនបិ ផោដ្ឋព្ពំ យេវ ផុសិតព្ពំ ជិវ្ហាយបិ ផោដ្ឋព្ពំ យេវ ផុសិតព្ពំ មនសាបិ ផោដ្ឋព្ពំ យេវ ផុសិតព្ពំ ចក្ខុនាបិ ធម្មំ យេវ វិជានិតព្ពំ សោតេនបិ ធម្មំ យេវ វិជានិតព្ពំ ឃានេនបិ ធម្មំ យេវ វិជានិតព្ពំ ជិវ្ហាយបិ ធម្មំ យេវ វិជានិតព្ពំ កាយេនបិ ធម្មំ យេវ វិជានិតព្ពន្តិ។ ន ហិ ភន្តេតិ។>
      text <ន ខោ តេ មហារាជ យុជ្ជតិ បុរិមេន វា បច្ឆិមំ បច្ឆិមេន វា បុរិមំ យថា វា បន មហារាជ មយំ ឥធ បាសាទេ និសិន្នា ឥមេសុ ជាលវាតបានេសុ ឧគ្ឃាដិតេសុ មហន្តេន អាកាសេន ពហិមុខា សុដ្ឋុតរំ រូបំ បស្សាម ឯវមេតេន អព្ភន្តរេ ជីវេនាបិ ចក្ខុទ្វារេសុ ឧគ្ឃាដិតេសុ មហន្តេន អាកាសេន សុដ្ឋុតរំ រូបំ បស្សិតព្ពំ សោតេសុ ឧគ្ឃាដិតេសុ…បេ។… ឃានេ ឧគ្ឃាដិតេ…បេ។… ជិវ្ហាយ ឧគ្ឃាដិតាយ…បេ។… កាយេ ឧគ្ឃាដិតេ មហន្តេន អាកាសេន សុដ្ឋុតរំ សទ្ទោ សោតព្ពោ គន្ធោ ឃាយិតព្ពោ រសោ សាយិតព្ពោ ផោដ្ឋព្ពោ ផុសិតព្ពោតិ។ ន ហិ ភន្តេតិ។>
      text <ន ខោ តេ មហារាជ យុជ្ជតិ បុរិមេន វា បច្ឆិមំ បច្ឆិមេន វា បុរិមំ យថា វា បន មហារាជ អយំ ទិន្នោ និក្ខមិត្វា ពហិទ្វារកោដ្ឋកេ តិដ្ឋេយ្យ ជានាសិ ត្វំ មហារាជ អយំ ទិន្នោ និក្ខមិត្វា ពហិទ្វារកោដ្ឋកេ ឋិតោតិ។ អាម ភន្តេ ជានាមីតិ។ យថា វា បន មហារាជ អយំ ទិន្នោ អន្តោ បវិសិត្វា តវ បុរតោ តិដ្ឋេយ្យ ជានាសិ ត្វំ មហារាជ អយំ ទិន្នោ អន្តោ បវិសិត្វា មម បុរតោ ឋិតោតិ។ អាម ភន្តេ ជានាមីតិ។ ឯវមេវ ខោ មហារាជ អព្ភន្តរេ សោ ជីវោ ជិវ្ហាយ រសេ និក្ខិត្តេ ជានេយ្យ អម្ពិលត្តំ វា លវណត្តំ វា តិត្តកត្តំ វា កដុកត្តំ វា កសាយត្តំ វា មធុរត្តំ វាតិ។ អាម ភន្តេ ជានេយ្យាតិ។ តេ រសេ អន្តោ បវិដ្ឋេ ជានេយ្យ អម្ពិលត្តំ វា លវណត្តំ វា តិត្តកត្តំ វា កដុកត្តំ វា កសាយត្តំ វា មធុរត្តំ វាតិ។ ន ហិ ភន្តេតិ។>
      text <ន ខោ តេ មហារាជ យុជ្ជតិ បុរិមេន វា បច្ឆិមំ បច្ឆិមេន វា បុរិមំ យថា មហារាជ កោចិទេវ បុរិសោ មធុឃដសតំ អាហរាបេត្វា មធុទោណិំ បូរាបេត្វា បុរិសស្ស មុខំ បិទហិត្វា មធុទោណិយា បក្ខិបេយ្យ ជានេយ្យ មហារាជ សោ បុរិសោ មធុំ សម្បន្នំ វា ន សម្បន្នំ វាតិ។ ន ហិ ភន្តេតិ។ កេន ការណេនាតិ។ ន ហិ តស្ស ភន្តេ មុខេ មធុ បវិដ្ឋន្តិ។>
      text <ន ខោ តេ មហារាជ យុជ្ជតិ បុរិមេន វា បច្ឆិមំ បច្ឆិមេន វា បុរិមន្តិ។ នាហំ បដិពលោ តយា វាទិនា សទ្ធិំ សល្លបិតុំ សាធុ ភន្តេ អត្ថំ ជប្បេហីតិ។>
      text <ថេរោ អភិធម្មសំយុត្តាយ កថាយ រាជានំ មិលិន្ទំ សញ្ញាបេសិ ឥធ មហារាជ ចក្ខុញ្ច បដិច្ច រូបេ ច ឧប្បជ្ជតិ ចក្ខុវិញ្ញាណំ តំសហជាតា ផស្សោ វេទនា សញ្ញា ចេតនា ឯកគ្គតា ជីវិតិន្ទ្រិយំ មនសិការោតិ ឯវមេតេ ធម្មា បច្ចយតោ ជាយន្តិ ន ហេត្ថ វេទគូ ឧបលព្ភតិ សោតញ្ច បដិច្ច សទ្ទេ ច…បេ។… មនញ្ច បដិច្ច ធម្មេ ច ឧប្បជ្ជតិ មនោវិញ្ញាណំ តំសហជាតា ផស្សោ វេទនា សញ្ញា ចេតនា ឯកគ្គតា ជីវិតិន្ទ្រិយំ មនសិការោតិ ឯវមេតេ ធម្មា បច្ចយតោ ជាយន្តិ ន ហេត្ថ វេទគូ ឧបលព្ភតីតិ។>
      text <កល្លោសិ ភន្តេ នាគសេនាតិ។>
      stand <វេទគូបញ្ហោ ឆដ្ឋោ។>
    text <៧។ ចក្ខុវិញ្ញាណាទិបញ្ហោ>
      text <៧>, <រាជា អាហ ភន្តេ នាគសេន យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ។ អាម មហារាជ យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ។>
      text <កិំ នុ ខោ ភន្តេ នាគសេន បឋមំ ចក្ខុវិញ្ញាណំ ឧប្បជ្ជតិ បច្ឆា មនោវិញ្ញាណំ ឧទាហុ មនោវិញ្ញាណំ បឋមំ ឧប្បជ្ជតិ បច្ឆា ចក្ខុវិញ្ញាណន្តិ។ បឋមំ មហារាជ ចក្ខុវិញ្ញាណំ ឧប្បជ្ជតិ បច្ឆា មនោវិញ្ញាណន្តិ។>
      text <កិំ នុ ខោ ភន្តេ នាគសេន ចក្ខុវិញ្ញាណំ មនោវិញ្ញាណំ អាណាបេតិ យត្ថាហំ ឧប្បជ្ជាមិ ត្វម្បិ តត្ថ ឧប្បជ្ជាហីតិ ឧទាហុ មនោវិញ្ញាណំ ចក្ខុវិញ្ញាណំ អាណាបេតិ យត្ថ ត្វំ ឧប្បជ្ជិស្សសិ អហម្បិ តត្ថ ឧប្បជ្ជិស្សាមីតិ។ ន ហិ មហារាជ អនាលាបោ តេសំ អញ្ញមញ្ញេហីតិ។>
      text <កថំ ភន្តេ នាគសេន យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ។ និន្នត្តា ច មហារាជ ទ្វារត្តា ច ចិណ្ណត្តា ច សមុទាចរិតត្តា ចាតិ។>
      text <កថំ ភន្តេ នាគសេន និន្នត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ។ ឱបម្មំ ករោហីតិ។ តំ កិំ មញ្ញសិ មហារាជ ទេវេ វស្សន្តេ កតមេន ឧទកំ គច្ឆេយ្យាតិ។ យេន ភន្តេ និន្នំ តេន គច្ឆេយ្យាតិ។ អថាបរេន សមយេន ទេវោ វស្សេយ្យ កតមេន តំ ឧទកំ គច្ឆេយ្យាតិ។ យេន ភន្តេ បុរិមំ ឧទកំ គតំ តម្បិ តេន គច្ឆេយ្យាតិ។>
      text <កិំ នុំ ខោ មហារាជ បុរិមំ ឧទកំ បច្ឆិមំ ឧទកំ អាណាបេតិ យេនាហំ គច្ឆាមិ ត្វម្បិ តេន គច្ឆាហីតិ បច្ឆិមំ វា ឧទកំ បុរិមំ ឧទកំ អាណាបេតិ យេន ត្វំ គច្ឆិស្សសិ អហម្បិ តេន គច្ឆិស្សាមីតិ។ ន ហិ ភន្តេ អនាលាបោ តេសំ អញ្ញមញ្ញេហិ និន្នត្តា គច្ឆន្តីតិ។ ឯវមេវ ខោ មហារាជ និន្នត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ ន ចក្ខុវិញ្ញាណំ មនោវិញ្ញាណំ អាណាបេតិ យត្ថាហំ ឧប្បជ្ជាមិ ត្វម្បិ តត្ថ ឧប្បជ្ជាហីតិ នាបិ មនោវិញ្ញាណំ ចក្ខុវិញ្ញាណំ អាណាបេតិ យត្ថ ត្វំ ឧប្បជ្ជិស្សសិ អហម្បិ តត្ថ ឧប្បជ្ជិស្សាមីតិ អនាលាបោ តេសំ អញ្ញមញ្ញេហិ និន្នត្តា ឧប្បជ្ជន្តីតិ។>
      text <កថំ ភន្តេ នាគសេន ទ្វារត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ។ អបេបម្មំ ករោហីតិ។ តំ កិំ មញ្ញសិ មហារាជ រញ្ញោ បច្ចន្តិមំ នគរំ អស្ស ទឡ្ហបាការតោរណំ ឯកទ្វារំ តតោ បុរិសោ និក្ខមិតុកាមោ ភវេយ្យ កតមេន និក្ខមេយ្យាតិ។ ទ្វារេន ភន្តេ និក្ខមេយ្យាតិ។ អថាបរោ បុរិសោ និក្ខមិតុកាមោ ភវេយ្យ កតមេន សោ និក្ខមេយ្យាតិ។ យេន ភន្តេ បុរិមោ បុរិសោ និក្ខន្តោ សោបិ តេន និក្ខមេយ្យាតិ។>
      text <កិំ នុ ខោ មហារាជ បុរិមោ បុរិសោ បច្ឆិមំ បុរិសំ អាណាបេតិ យេនាហំ គច្ឆាមិ ត្វម្បិ តេន គច្ឆាហីតិ បច្ឆិមោ វា បុរិសោ បុរិមំ បុរិសំ អាណាបេតិ យេន ត្វំ គច្ឆិស្សសិ អហម្បិ តេន គច្ឆិស្សាមីតិ។ ន ហិ ភន្តេ អនាលាបោ តេសំ អញ្ញមញ្ញេហិ ទ្វារត្តា គច្ឆន្តីតិ។ ឯវមេវ ខោ មហារាជ ទ្វារត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ ន ចក្ខុវិញ្ញាណំ មនោវិញ្ញាណំ អាណាបេតិ យត្ថាហំ ឧប្បជ្ជាមិ ត្វម្បិ តត្ថ ឧប្បជ្ជាហីតិ នាបិ មនោវិញ្ញាណំ ចក្ខុវិញ្ញាណំ អាណាបេតិ យត្ថ ត្វំ ឧប្បជ្ជិស្សសិ អហម្បិ តត្ថ ឧប្បជ្ជិស្សាមីតិ អនាលាបោ តេសំ អញ្ញមញ្ញេហិ ទ្វារត្តា ឧប្បជ្ជន្តីតិ។>
      text <កថំ ភន្តេ នាគសេន ចិណ្ណត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ។ឱបម្មំ ករោហីតិ។ តំ កិំ មញ្ញសិ មហារាជ បឋមំ ឯកំ សកដំ គច្ឆេយ្យ អថ ទុតិយំ សកដំ កតមេន គច្ឆេយ្យាតិ។ យេន ភន្តេ បុរិមំ សកដំ គតំ តម្បិ តេន គច្ឆេយ្យាតិ។>
      text <កិំ នុ ខោ មហារាជ បុរិមំ សកដំ បច្ឆិមំ សកដំ អាណាបេតិ យេនាហំ គច្ឆាមិ ត្វម្បិ តេន គច្ឆាហីតិ បច្ឆិមំ វា សកដំ បុរិមំ សកដំ អាណាបេតិ យេន ត្វំ គច្ឆិស្សសិ អហម្បិ តេន គច្ឆិស្សាមីតិ។ ន ហិ ភន្តេ អនាលាបោ តេសំ អញ្ញមញ្ញេហិ ចិណ្ណត្តា គច្ឆន្តីតិ។ ឯវមេវ ខោ មហារាជ ចិណ្ណត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ ន ចក្ខុវិញ្ញាណំ មនោវិញ្ញាណំ អាណាបេតិ យត្ថាហំ ឧប្បជ្ជាមិ ត្វម្បិ តត្ថ ឧប្បជ្ជាហីតិ នាបិ មនោវិញ្ញាណំ ចក្ខុវិញ្ញាណំ អាណាបេតិ យត្ថ ត្វំ ឧប្បជ្ជិស្សសិ អហម្បិ តត្ថ ឧប្បជ្ជិស្សាមីតិ អនាលាបោ តេសំ អញ្ញមញ្ញេហិ ចិណ្ណត្តា ឧប្បជ្ជន្តីតិ។>
      text <កថំ ភន្តេ នាគសេន សមុទាចរិតត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ។ ឱបម្មំ ករោហីតិ។ យថា មហារាជ មុទ្ទាគណនាសង្ខ្យាលេខាសិប្បដ្ឋានេសុ អាទិកម្មិកស្ស ទន្ធាយនា ភវតិ អថាបរេន សមយេន និសម្មកិរិយាយ សមុទាចរិតត្តា អទន្ធាយនា ភវតិ។ ឯវមេវ ខោ មហារាជ សមុទាចរិតត្តា យត្ថ ចក្ខុវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតិ ន ចក្ខុវិញ្ញាណំ មនោវិញ្ញាណំ អាណាបេតិ យត្ថាហំ ឧប្បជ្ជាមិ ត្វម្បិ តត្ថ ឧប្បជ្ជាហីតិ នាបិ មនោវិញ្ញាណំ ចក្ខុវិញ្ញាណំ អាណាបេតិ យត្ថ ត្វំ ឧប្បជ្ជិស្សសិ អហម្បិ តត្ថ ឧប្បជ្ជិស្សាមីតិ អនាលាបោ តេសំ អញ្ញមញ្ញេហិ សមុទាចរិតត្តា ឧប្បជ្ជន្តីតិ។>
      text <ភន្តេ នាគសេន យត្ថ សោតវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ…បេ។… យត្ថ ឃានវិញ្ញាណំ ឧប្បជ្ជតិ…បេ។… យត្ថ ជិវ្ហាវិញ្ញាណំ ឧប្បជ្ជតិ …បេ។… យត្ថ កាយវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ។ អាម មហារាជ យត្ថ កាយវិញ្ញាណំ ឧប្បជ្ជតិ តត្ថ មនោវិញ្ញាណម្បិ ឧប្បជ្ជតីតិ។>
      text <កិំ នុ ខោ ភន្តេ នាគសេន បឋមំ កាយវិញ្ញាណំ ឧប្បជ្ជតិ បច្ឆា មនោវិញ្ញាណំ ឧទាហុ មនោវិញ្ញាណំ បឋមំ ឧប្បជ្ជតិ បច្ឆា កាយវិញ្ញាណន្តិ។ កាយវិញ្ញាណំ មហារាជ បឋមំ ឧប្បជ្ជតិ បច្ឆា មនោវិញ្ញាណន្តិ។>
      text <កិំ នុ ខោ ភន្តេ នាគសេន …បេ។… អនាលាបោ តេសំ អញ្ញមញ្ញេហិ សមុទាចរិតត្តា ឧប្បជ្ជន្តីតិ។>
      text <កល្លោសិ ភន្តេ នាគសេនាតិ។>
      stand <ចក្ខុវិញ្ញាណាទិបញ្ហោ សត្តមោ។>
    text <៨។ ផស្សលក្ខណបញ្ហោ>
      text <៨>, <រាជា អាហ ភន្តេ នាគសេន យត្ថ មនោវិញ្ញាណំ ឧប្បជ្ជតិ ផស្សោបិ វេទនាបិ តត្ថ ឧប្បជ្ជតីតិ។ អាម មហារាជ យត្ថ មនោវិញ្ញាណំ ឧប្បជ្ជតិ ផស្សោបិ តត្ថ ឧប្បជ្ជតិ វេទនាបិ តត្ថ ឧប្បជ្ជតិ សញ្ញាបិ តត្ថ ឧប្បជ្ជតិ ចេតនាបិ តត្ថ ឧប្បជ្ជតិ វិតក្កោបិ តត្ថ ឧប្បជ្ជតិ វិចារោបិ តត្ថ ឧប្បជ្ជតិ សព្ពេបិ ផស្សប្បមុខា ធម្មា តត្ថ ឧប្បជ្ជន្តីតិ។>
      text <ភន្តេ នាគសេន កិំលក្ខណោ ផស្សោតិ។ ផុសនលក្ខណោ មហារាជ ផស្សោតិ។>
      text <ឱបម្មំ ករោហីតិ។ យថា មហារាជ ទ្វេ មេណ្ឌា យុជ្ឈេយ្យុំ តេសុ យថា ឯកោ មេណ្ឌោ ឯវំ ចក្ខុ ទដ្ឋព្ពំ យថា ទុតិយោ មេណ្ឌោ ឯវំ រូបំ ទដ្ឋព្ពំ។ យថា តេសំ សន្និបាតោ ឯវំ ផស្សោ ទដ្ឋព្ពោតិ។>
      text <ភិយ្យោ ឱបម្មំ ករោហីតិ។ យថា មហារាជ ទ្វេ បាណី វជ្ជេយ្យុំ តេសុ យថា ឯកោ បាណិ ឯវំ ចក្ខុ ទដ្ឋព្ពំ។ យថា ទុតិយោ បាណិ ឯវំ រូបំ ទដ្ឋព្ពំ។ យថា តេសំ សន្និបាតោ ឯវំ ផស្សោ ទដ្ឋព្ពោតិ។>
      text <ភិយ្យោ ឱបម្មំ ករោហីតិ។ យថា មហារាជ ទ្វេ សម្មា វជ្ជេយ្យុំ តេសុ យថា ឯកោ សម្មោ ឯវំ ចក្ខុ ទដ្ឋព្ពំ។ យថា ទុតិយោ សម្មោ ឯវំ រូបំ ទដ្ឋព្ពំ។ យថា តេសំ សន្និបាតោ ឯវំ ផស្សោ ទដ្ឋព្ពោតិ។>
      text <កល្លោសិ ភន្តេ នាគសេនាតិ។>
      stand <ផស្សលក្ខណបញ្ហោ អដ្ឋមោ។>
    text <៩។ វេទនាលក្ខណបញ្ហោ>
      text <៩>, <ភន្តេ នាគសេន កិំលក្ខណា វេទនាតិ។ វេទយិតលក្ខណា មហារាជ វេទនា អនុភវនលក្ខណា ចាតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ រញ្ញោ អធិការំ ករេយ្យ តស្ស រាជា តុដ្ឋោ អធិការំ ទទេយ្យ សោ តេន អធិការេន បញ្ចហិ កាមគុណេហិ សមប្បិតោ សមង្គិភូតោ បរិចរេយ្យ តស្ស ឯវមស្ស មយា ខោ បុព្ពេ រញ្ញោ អធិការោ កតោ តស្ស មេ រាជា តុដ្ឋោ អធិការំ អទាសិ ស្វាហំ តតោនិទានំ ឥមំ ឯវរូបំ វេទនំ វេទយាមីតិ។>
      text <យថា វា បន មហារាជ កោចិទេវ បុរិសោ កុសលំ កម្មំ កត្វា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជេយ្យ សោ ច តត្ថ ទិព្ពេហិ បញ្ចហិ កាមគុណេហិ សមប្បិតោ សមង្គិភូតោ បរិចរេយ្យ តស្ស ឯវមស្ស ស្វាហំ ខោ បុព្ពេ កុសលំ កម្មំ អកាសិំ សោហំ តតោនិទានំ ឥមំ ឯវរូបំ វេទនំ វេទយាមីតិ ឯវំ ខោ មហារាជ វេទយិតលក្ខណា វេទនា អនុភវនលក្ខណា ចាតិ។>
      text <កល្លោសិ ភន្តេ នាគសេនាតិ។>
      stand <វេទនាលក្ខណបញ្ហោ នវមោ។>
    text <១០។ សញ្ញាលក្ខណបញ្ហោ>
      text <១០>, <ភន្តេ នាគសេន កិំលក្ខណា សញ្ញាតិ។ សញ្ជាននលក្ខណា មហារាជ សញ្ញា។ កិំ សញ្ជានាតិ។ នីលម្បិ សញ្ជានាតិ បីតម្បិ សញ្ជានាតិ លោហិតម្បិ សញ្ជានាតិ ឱទាតម្បិ សញ្ជានាតិ មញ្ជិដ្ឋម្បិ សញ្ជានាតិ។ ឯវំ ខោ មហារាជ សញ្ជាននលក្ខណា សញ្ញាតិ។>
      text <ឱបម្មំ ករោហីតិ។ យថា មហារាជ រញ្ញោ ភណ្ឌាគារិកោ ភណ្ឌាគារំ បវិសិត្វា នីលបីតលោហិតោទាតមញ្ជិដ្ឋានិ រាជភោគានិ រូបានិ បស្សិត្វា សញ្ជានាតិ។ ឯវំ ខោ មហារាជ សញ្ជាននលក្ខណា សញ្ញាតិ។>
      text <កល្លោសិ ភន្តេ នាគសេនាតិ។>
      stand <សញ្ញាលក្ខណបញ្ហោ ទសមោ។>
    text <១១។ ចេតនាលក្ខណបញ្ហោ>
      text <១១>, <ភន្តេ នាគសេន កិំលក្ខណា ចេតនាតិ។ ចេតយិតលក្ខណា មហារាជ ចេតនា អភិសង្ខរណលក្ខណា ចាតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ វិសំ អភិសង្ខរិត្វា អត្តនា ច បិវេយ្យ បរេ ច បាយេយ្យ សោ អត្តនាបិ ទុក្ខិតោ ភវេយ្យ បរេបិ ទុក្ខិតា ភវេយ្យុំ។ ឯវមេវ ខោ មហារាជ ឥធេកច្ចោ បុគ្គលោ អកុសលំ កម្មំ ចេតនាយ ចេតយិត្វា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជេយ្យ។ យេបិ តស្ស អនុសិក្ខន្តិ តេបិ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជន្តិ។>
      text <យថា វា បន មហារាជ កោចិទេវ បុរិសោ សប្បិនវនីតតេលមធុផាណិតំ ឯកជ្ឈំ អភិសង្ខរិត្វា អត្តនា ច បិវេយ្យ បរេ ច បាយេយ្យ សោ អត្តនា សុខិតោ ភវេយ្យ បរេបិ សុខិតា ភវេយ្យុំ។ ឯវមេវ ខោ មហារាជ ឥធេកច្ចោ បុគ្គលោ កុសលំ កម្មំ ចេតនាយ ចេតយិត្វា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជតិ។ យេបិ តស្ស អនុសិក្ខន្តិ តេបិ កាយស្ស ភេទា បរំ មរណា សុគតិំ សគ្គំ លោកំ ឧបបជ្ជន្តិ។ ឯវំ ខោ មហារាជ ចេតយិតលក្ខណា ចេតនា អភិសង្ខរណលក្ខណា ចាតិ។>
      text <កល្លោសិ ភន្តេ នាគសេនាតិ។>
      stand <ចេតនាលក្ខណបញ្ហោ ឯកាទសមោ។>
    text <១២។ វិញ្ញាណលក្ខណបញ្ហោ>
      text <១២>, <ភន្តេ នាគសេន កិំលក្ខណំ វិញ្ញាណន្តិ។ វិជាននលក្ខណំ មហារាជ វិញ្ញាណន្តិ។>
      text <ឱបម្មំ ករោហីតិ។ យថា មហារាជ នគរគុត្តិកោ មជ្ឈេ នគរសិង្ឃាដកេ និសិន្នោ បស្សេយ្យ បុរត្ថិមទិសតោ បុរិសំ អាគច្ឆន្តំ បស្សេយ្យ ទក្ខិណទិសតោ បុរិសំ អាគច្ឆន្តំ បស្សេយ្យ បច្ឆិមទិសតោ បុរិសំ អាគច្ឆន្តំ បស្សេយ្យ ឧត្តរទិសតោ បុរិសំ អាគច្ឆន្តំ។ ឯវមេវ ខោ មហារាជ យញ្ច បុរិសោ ចក្ខុនា រូបំ បស្សតិ តំ វិញ្ញាណេន វិជានាតិ។ យញ្ច សោតេន សទ្ទំ សុណាតិ តំ វិញ្ញាណេន វិជានាតិ។ យញ្ច ឃានេន គន្ធំ ឃាយតិ តំ វិញ្ញាណេន វិជានាតិ។ យញ្ច ជិវ្ហាយ រសំ សាយតិ តំ វិញ្ញាណេន វិជានាតិ។ យញ្ច កាយេន ផោដ្ឋព្ពំ ផុសតិ តំ វិញ្ញាណេន វិជានាតិ យញ្ច មនសា ធម្មំ វិជានាតិ តំ វិញ្ញាណេន វិជានាតិ។ ឯវំ ខោ មហារាជ វិជាននលក្ខណំ វិញ្ញាណន្តិ។>
      text <កល្លោសិ ភន្តេ នាគសេនាតិ។>
      stand <វិញ្ញាណលក្ខណបញ្ហោ ទ្វាទសមោ។>
    text <១៣។ វិតក្កលក្ខណបញ្ហោ>
      text <១៣>, <ភន្តេ នាគសេន កិំលក្ខណោ វិតក្កោតិ។ អប្បនាលក្ខណោ មហារាជ វិតក្កោតិ។>
      text <ឱបម្មំ ករោហីតិ។ យថា មហារាជ វឌ្ឍកី សុបរិកម្មកតំ ទារុំ សន្ធិស្មិំ អប្បេតិ ឯវមេវ ខោ មហារាជ អប្បនាលក្ខណោ វិតក្កោតិ។>
      text <កល្លោសិ ភន្តេ នាគសេនាតិ។>
      stand <វិតក្កលក្ខណបញ្ហោ តេរសមោ។>
    text <១៤។ វិចារលក្ខណបញ្ហោ>
      text <១៤>, <ភន្តេ នាគសេន កិំលក្ខណោ វិចារោតិ។ អនុមជ្ជនលក្ខណោ មហារាជ វិចារោតិ។>
      text <ឱបម្មំ ករោហីតិ។ យថា មហារាជ កំសថាលំ អាកោដិតំ បច្ឆា អនុរវតិ អនុសន្ទហតិ យថា មហារាជ អាកោដនា ឯវំ វិតក្កោ ទដ្ឋព្ពោ។ យថា អនុរវនា ឯវំ វិចារោ ទដ្ឋព្ពោតិ។>
      text <កល្លោសិ ភន្តេ នាគសេនាតិ។>
      stand <វិចារលក្ខណបញ្ហោ ចុទ្ទសមោ។>
      stand <វិចារវគ្គោ តតិយោ។>
      stand <ឥមស្មិំ វគ្គេ ចុទ្ទស បញ្ហា។>
  text <៤។ និព្ពានវគ្គោ>
    text <១។ ផស្សាទិវិនិព្ភុជនបញ្ហោ>
      text <១>, <រាជា អាហ ភន្តេ នាគសេន សក្កា ឥមេសំ ធម្មានំ ឯកតោភាវគតានំ វិនិព្ភុជិត្វា វិនិព្ភុជិត្វា នានាករណំ បញ្ញាបេតុំ អយំ ផស្សោ អយំ វេទនា អយំ សញ្ញា អយំ ចេតនា ឥទំ វិញ្ញាណំ អយំ វិតក្កោ អយំ វិចារោតិ។ ន សក្កា មហារាជ ឥមេសំ ធម្មានំ ឯកតោភាវគតានំ វិនិព្ភុជិត្វា វិនិព្ភុជិត្វា នានាករណំ បញ្ញាបេតុំ អយំ ផស្សោ អយំ វេទនា អយំ សញ្ញា អយំ ចេតនា ឥទំ វិញ្ញាណំ អយំ វិតក្កោ អយំ វិចារោតិ។>
      text <ឱបម្មំ ករោហីតិ។ យថា មហារាជ រញ្ញោ សូទោ អរសំ វា រសំ វា ករេយ្យ សោ តត្ថ ទធិម្បិ បក្ខិបេយ្យ លោណម្បិ បក្ខិបេយ្យ សិង្គិវេរម្បិ បក្ខិបេយ្យ ជីរកម្បិ បក្ខិបេយ្យ មរិចម្បិ បក្ខិបេយ្យ អញ្ញានិបិ បការានិ បក្ខិបេយ្យ តមេនំ រាជា ឯវំ វទេយ្យ ទធិស្ស មេ រសំ អាហរ លោណស្ស មេ រសំ អាហរ សិង្គិវេរស្ស មេ រសំ អាហរ ជីរកស្ស មេ រសំ អាហរ មរិចស្ស មេ រសំ អាហរ សព្ពេសំ មេ បក្ខិត្តានំ រសំ អាហរាតិ។ សក្កា នុ ខោ មហារាជ តេសំ រសានំ ឯកតោភាវគតានំ វិនិព្ភុជិត្វា វិនិព្ភុជិត្វា រសំ អាហរិតុំ អម្ពិលត្តំ វា លវណត្តំ វា តិត្តកត្តំ វា កដុកត្តំ វា កសាយត្តំ វា មធុរត្តំ វាតិ។ ន ហិ ភន្តេ សក្កា តេសំ រសានំ ឯកតោភាវគតានំ វិនិព្ភុជិត្វា វិនិព្ភុជិត្វា រសំ អាហរិតុំ អម្ពិលត្តំ វា លវណត្តំ វា តិត្តកត្តំ វា កដុកត្តំ វា កសាយត្តំ វា មធុរត្តំ វា អបិ ច ខោ បន សកេន សកេន លក្ខណេន ឧបដ្ឋហន្តីតិ។ ឯវមេវ ខោ មហារាជ ន សក្កា ឥមេសំ ធម្មានំ ឯកតោភាវគតានំ វិនិព្ភុជិត្វា វិនិព្ភុជិត្វា នានាករណំ បញ្ញាបេតុំ អយំ ផស្សោ អយំ វេទនា អយំ សញ្ញា អយំ ចេតនា ឥទំ វិញ្ញាណំ អយំ វិតក្កោ អយំ វិចារោតិ អបិ ច ខោ បន សកេន សកេន លក្ខណេន ឧបដ្ឋហន្តីតិ។>
      text <កល្លោសិ ភន្តេ នាគសេនាតិ។>
      stand <ផស្សាទិវិនិព្ភុជនបញ្ហោ បឋមោ។>
    text <២។ នាគសេនបញ្ហោ>
      text <២>, <ថេរោ អាហ លោណំ មហារាជ ចក្ខុវិញ្ញេយ្យន្តិ។ អាម ភន្តេ ចក្ខុវិញ្ញេយ្យន្តិ។ សុដ្ឋុ ខោ មហារាជ ជានាហីតិ។ កិំ បន ភន្តេ ជិវ្ហាវិញ្ញេយ្យន្តិ។ អាម មហារាជ ជិវ្ហាវិញ្ញេយ្យន្តិ។ កិំ បន ភន្តេ សព្ពំ លោណំ ជិវ្ហាយ វិជានាតីតិ។ អាម មហារាជ សព្ពំ លោណំ ជិវ្ហាយ វិជានាតិ។>
      text <យទិ ភន្តេ សព្ពំ លោណំ ជិវ្ហាយ វិជានាតិ កិស្ស បន តំ សកដេហិ ពលីពទ្ទា អាហរន្តិ ននុ លោណមេវ អាហរិតព្ពន្តិ។ ន សក្កា មហារាជ លោណមេវ អាហរិតុំ ឯកតោភាវគតា ឯតេ ធម្មា គោចរនានត្តគតា លោណំ គរុភាវោ ចាតិ។ សក្កា បន មហារាជ លោណំ តុលាយ តុលយិតុន្តិ។ អាម ភន្តេ សក្កាតិ។ ន សក្កា មហារាជ លោណំ តុលាយ តុលយិតុំ គរុភាវោ តុលាយ តុលិយតីតិ។>
      text <កល្លោសិ ភន្តេ នាគសេនាតិ។>
      stand <នាគសេនបញ្ហោ ទុតិយោ។>
    text <៣។ បញ្ចាយតនកម្មនិព្ពត្តបញ្ហោ>
      text <៣>, <រាជា អាហ ភន្តេ នាគសេន យានិមានិ បញ្ចាយតនានិ កិំ នុ តានិ នានាកម្មេហិ និព្ពត្តានិ ឧទាហុ ឯកេន កម្មេនាតិ។ នានាកម្មេហិ មហារាជ និព្ពត្តានិ ន ឯកេន កម្មេនាតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ ឯកស្មិំ ខេត្តេ នានាពីជានិ វប្បេយ្យុំ តេសំ នានាពីជានំ នានាផលានិ និព្ពត្តេយ្យុន្តិ។ អាម ភន្តេ និព្ពត្តេយ្យុន្តិ។ ឯវមេវ ខោ មហារាជ យានិ យានិ បញ្ចាយតនានិ តានិ តានិ នានាកម្មេហិ និព្ពត្តានិ ន ឯកេន កម្មេនាតិ។>
      text <កល្លោសិ ភន្តេ នាគសេនាតិ។>
      stand <បញ្ចាយតនកម្មនិព្ពត្តបញ្ហោ តតិយោ។>
    text <៤។ កម្មនានាករណបញ្ហោ>
      text <៤>, <រាជា អាហ ភន្តេ នាគសេន កេន ការណេន មនុស្សា ន សព្ពេ សមកា អញ្ញេ អប្បាយុកា អញ្ញេ ទីឃាយុកា អញ្ញេ ពហ្វាពាធា អញ្ញេ អប្បាពាធា អញ្ញេ ទុព្ពណ្ណា អញ្ញេ វណ្ណវន្តោ អញ្ញេ អប្បេសក្ខា អញ្ញេ មហេសក្ខា អញ្ញេ អប្បភោគា អញ្ញេ មហាភោគា អញ្ញេ នីចកុលីនា អញ្ញេ មហាកុលីនា អញ្ញេ ទុប្បញ្ញា អញ្ញេ បញ្ញវន្តោតិ។>
      text <ថេរោ អាហ កិស្ស បន មហារាជ រុក្ខា ន សព្ពេ សមកា អញ្ញេ អម្ពិលា អញ្ញេ លវណា អញ្ញេ តិត្តកា អញ្ញេ កដុកា អញ្ញេ កសាវា អញ្ញេ មធុរាតិ។ មញ្ញាមិ ភន្តេ ពីជានំ នានាករណេនាតិ។ ឯវមេវ ខោ មហារាជ កម្មានំ នានាករណេន មនុស្សា ន សព្ពេ សមកា អញ្ញេ អប្បាយុកា អញ្ញេ ទីឃាយុកា អញ្ញេ ពហ្វាពាធា អញ្ញេ អប្បាពាធា អញ្ញេ ទុព្ពណ្ណា អញ្ញេ វណ្ណវន្តោ អញ្ញេ អប្បេសក្ខា អញ្ញេ មហេសក្ខា អញ្ញេ អប្បភោគា អញ្ញេ មហាភោគា អញ្ញេ នីចកុលីនា អញ្ញេ មហាកុលីនា អញ្ញេ ទុប្បញ្ញា អញ្ញេ បញ្ញវន្តោ។ ភាសិតម្បេតំ មហារាជ ភគវតា កម្មស្សកា មាណវ សត្តា កម្មទាយាទា កម្មយោនី កម្មពន្ធូ កម្មប្បដិសរណា កម្មំ សត្តេ វិភជតិ យទិទំ ហីនប្បណីតតាយាតិ។>
      text <កល្លោសិ ភន្តេ នាគសេនាតិ។>
      stand <កម្មនានាករណបញ្ហោ ចតុត្ថោ។>
    text <៥។ វាយាមករណបញ្ហោ>
      text <៥>, <រាជា អាហ ភន្តេ នាគសេន តុម្ហេ ភណថ កិន្តិ ឥមំ ទុក្ខំ និរុជ្ឈេយ្យ អញ្ញញ្ច ទុក្ខំ នុប្បជ្ជេយ្យាតិ។ ឯតទត្ថា មហារាជ អម្ហាកំ បព្ពជ្ជាតិ។ កិំ បដិកច្ចេវ វាយមិតេន ននុ សម្បត្តេ កាលេ វាយមិតព្ពន្តិ។ ថេរោ អាហ សម្បត្តេ កាលេ មហារាជ វាយាមោ អកិច្ចករោ ភវតិ បដិកច្ចេវ វាយាមោ កិច្ចករោ ភវតីតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ យទា ត្វំ បិបាសិតោ ភវេយ្យាសិ តទា ត្វំ ឧទបានំ ខណាបេយ្យាសិ តឡាកំ ខណាបេយ្យាសិ បានីយំ បិវិស្សាមីតិ។ ន ហិ ភន្តេតិ។ ឯវមេវ ខោ មហារាជ សម្បត្តេ កាលេ វាយាមោ អកិច្ចករោ ភវតិ បដិកច្ចេវ វាយាមោ កិច្ចករោ ភវតីតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យទា ត្វំ ពុភុក្ខិតោ ភវេយ្យាសិ តទា ត្វំ ខេត្តំ កសាបេយ្យាសិ សាលិំ រោបាបេយ្យាសិ ធញ្ញំ អតិហរាបេយ្យាសិ ភត្តំ ភុញ្ជិស្សាមីតិ។ ន ហិ ភន្តេតិ។ ឯវមេវ ខោ មហារាជ សម្បត្តេ កាលេ វាយាមោ អកិច្ចករោ ភវតិ បដិកច្ចេវ វាយាមោ កិច្ចករោ ភវតីតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យទា តេ សង្គាមោ បច្ចុបដ្ឋិតោ ភវេយ្យ តទា ត្វំ បរិខំ ខណាបេយ្យាសិ បាការំ ការាបេយ្យាសិ គោបុរំ ការាបេយ្យាសិ អដ្ដាលកំ ការាបេយ្យាសិ ធញ្ញំ អតិហរាបេយ្យាសិ តទា ត្វំ ហត្ថិស្មិំ សិក្ខេយ្យាសិ អស្សស្មិំ សិក្ខេយ្យាសិ រថស្មិំ សិក្ខេយ្យាសិ ធនុស្មិំ សិក្ខេយ្យាសិ ថរុស្មិំ សិក្ខេយ្យាសីតិ។ ន ហិ ភន្តេតិ។ ឯវមេវ ខោ មហារាជ សម្បត្តេ កាលេ វាយាមោ អកិច្ចករោ ភវតិ បដិកច្ចេវ វាយាមោ កិច្ចករោ ភវតិ។ ភាសិតម្បេតំ មហារាជ ភគវតា>
      text <កល្លោសិ ភន្តេ នាគសេនាតិ។>
      stand <វាយាមករណបញ្ហោ បញ្ចមោ។>
    text <៦។ នេរយិកគ្គិឧណ្ហភាវបញ្ហោ>
      text <៦>, <រាជា អាហ ភន្តេ នាគសេន តុម្ហេ ភណថ បាកតិកអគ្គិតោ នេរយិកោ អគ្គិ មហាភិតាបតរោ ហោតិ ខុទ្ទកោបិ បាសាណោ បាកតិកេ អគ្គិម្ហិ បក្ខិត្តោ ទិវសម្បិ បច្ចមានោ ន វិលយំ គច្ឆតិ កូដាគារមត្តោបិ បាសាណោ នេរយិកគ្គិម្ហិ បក្ខិត្តោ ខណេន វិលយំ គច្ឆតីតិ ឯតំ វចនំ ន សទ្ទហាមិ ឯវញ្ច បន វទេថ យេ ច តត្ថ ឧប្បន្នា សត្តា តេ អនេកានិបិ វស្សសហស្សានិ និរយេ បច្ចមានា ន វិលយំ គច្ឆន្តីតិ តម្បិ វចនំ ន សទ្ទហាមីតិ។>
      text <ថេរោ អាហ តំ កិំ មញ្ញសិ មហារាជ យា តា សន្តិ មករិនិយោបិ សុសុមារិនិយោបិ កច្ឆបិនិយោបិ មោរិនិយោបិ កបោតិនិយោបិ កិំនុ តា កក្ខឡានិ បាសាណានិ សក្ខរាយោ ច ខាទន្តីតិ។ អាម ភន្តេ ខាទន្តីតិ។ កិំ បន តានិ តាសំ កុច្ឆិយំ កោដ្ឋព្ភន្តរគតានិ វិលយំ គច្ឆន្តីតិ។ អាម ភន្តេ វិលយំ គច្ឆន្តីតិ។ យោ បន តាសំ កុច្ឆិយំ គព្ភោ សោបិ វិលយំ គច្ឆតីតិ។ ន ហិ ភន្តេតិ។ កេន ការណេនាតិ។ មញ្ញាមិ ភន្តេ កម្មាធិកតេន ន វិលយំ គច្ឆតីតិ។ ឯវមេវ ខោ មហារាជ កម្មាធិកតេន នេរយិកា សត្តា អនេកានិបិ វស្សសហស្សានិ និរយេ បច្ចមានា ន វិលយំ គច្ឆន្តិ។ ភាសិតម្បេតំ មហារាជ ភគវតា សោ ន តាវ កាលំ ករោតិ យាវ ន តំ បាបកម្មំ ព្យន្តីហោតីតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យា តា សន្តិ សីហិនិយោបិ ព្យគ្ឃិនិយោបិ ទីបិនិយោបិ កុក្កុរិនិយោបិ កិំនុ តា កក្ខឡានិ អដ្ឋិកានិ មំសានិ ខាទន្តីតិ។ អាម ភន្តេ ខាទន្តីតិ។ កិំ បន តានិ តាសំ កុច្ឆិយំ កោដ្ឋព្ភន្តរគតានិ វិលយំ គច្ឆន្តីតិ។ អាម ភន្តេ វិលយំ គច្ឆន្តីតិ។ យោ បន តាសំ កុច្ឆិយំ គព្ភោ សោបិ វិលយំ គច្ឆតីតិ។ ន ហិ ភន្តេតិ។ កេន ការណេនាតិ។ មញ្ញាមិ ភន្តេ កម្មាធិកតេន ន វិលយំ គច្ឆតីតិ។ ឯវមេវ ខោ មហារាជ កម្មាធិកតេន នេរយិកា សត្តា អនេកានិបិ វស្សសហស្សានិ និរយេ បច្ចមានា ន វិលយំ គច្ឆន្តីតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យា តា សន្តិ យោនកសុខុមាលិនិយោបិ ខត្តិយសុខុមាលិនិយោបិ ព្រាហ្មណសុខុមាលិនិយោបិ គហបតិសុខុមាលិនិយោបិ កិំនុ តា កក្ខឡានិ ខជ្ជកានិ មំសានិ ខាទន្តីតិ។ អាម ភន្តេ ខាទន្តីតិ។ កិំ បន តានិ តាសំ កុច្ឆិយំ កោដ្ឋព្ភន្តរគតានិ វិលយំ គច្ឆន្តីតិ។ អាម ភន្តេ វិលយំ គច្ឆន្តីតិ។ យោ បន តាសំ កុច្ឆិយំ គព្ភោ សោបិ វិលយំ គច្ឆតីតិ។ ន ហិ ភន្តេតិ។ កេន ការណេនាតិ។ មញ្ញាមិ ភន្តេ កម្មាធិកតេន ន វិលយំ គច្ឆតីតិ។ ឯវមេវ ខោ មហារាជ កម្មាធិកតេន នេរយិកា សត្តា អនេកានិបិ វស្សសហស្សានិ និរយេ បច្ចមានា ន វិលយំ គច្ឆន្តិ។ ភាសិតម្បេតំ មហារាជ ភគវតា សោ ន តាវ កាលំ ករោតិ យាវ ន តំ បាបកម្មំ ព្យន្តីហោតីតិ។>
      text <កល្លោសិ ភន្តេ នាគសេនាតិ។>
      stand <នេរយិកគ្គិឧណ្ហភាវបញ្ហោ ឆដ្ឋោ។>
    text <៧។ បថវិសន្ធារកបញ្ហោ>
      text <៧>, <រាជា អាហ ភន្តេ នាគសេន តុម្ហេ ភណថ អយំ មហា បថវី ឧទកេ បតិដ្ឋិតា ឧទកំ វាតេ បតិដ្ឋិតំ វាតោ អាកាសេ បតិដ្ឋិតោតិ ឯតម្បិ វចនំ ន សទ្ទហាមីតិ។ ថេរោ ធម្មករកេន ឧទកំ គហេត្វា រាជានំ មិលិន្ទំ សញ្ញាបេសិ យថា មហារាជ ឥមំ ឧទកំ វាតេន អាធារិតំ ឯវំ តម្បិ ឧទកំ វាតេន អាធារិតន្តិ។>
      text <កល្លោសិ ភន្តេ នាគសេនាតិ។>
      stand <បថវិសន្ធារកបញ្ហោ សត្តមោ។>
    text <៨។ និរោធនិព្ពានបញ្ហោ>
      text <៨>, <រាជា អាហ ភន្តេ នាគសេន និរោធោ និព្ពានន្តិ។ អាម មហារាជ និរោធោ និព្ពានន្តិ។ កថំ ភន្តេ នាគសេន និរោធោ និព្ពានន្តិ។ សព្ពេ ពាលបុថុជ្ជនា ខោ មហារាជ អជ្ឈត្តិកពាហិរេ អាយតនេ អភិនន្ទន្តិ អភិវទន្តិ អជ្ឈោសាយ តិដ្ឋន្តិ តេ តេន សោតេន វុយ្ហន្តិ ន បរិមុច្ចន្តិ ជាតិយា ជរាយ មរណេន សោកេន បរិទេវេន ទុក្ខេហិ ទោមនស្សេហិ ឧបាយាសេហិ ន បរិមុច្ចន្តិ ទុក្ខស្មាតិ វទាមិ។ សុតវា ច ខោ មហារាជ អរិយសាវកោ អជ្ឈត្តិកពាហិរេ អាយតនេ នាភិនន្ទតិ នាភិវទតិ នាជ្ឈោសាយ តិដ្ឋតិ តស្ស តំ អនភិនន្ទតោ អនភិវទតោ អនជ្ឈោសាយ តិដ្ឋតោ តណ្ហា និរុជ្ឈតិ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សុបាយាសា និរុជ្ឈន្តិ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ ឯវំ ខោ មហារាជ និរោធោ និព្ពានន្តិ។>
      text <កល្លោសិ ភន្តេ នាគសេនាតិ។>
      stand <និរោធនិព្ពានបញ្ហោ អដ្ឋមោ។>
    text <៩។ និព្ពានលភនបញ្ហោ>
      text <៩>, <រាជា អាហ ភន្តេ នាគសេន សព្ពេវ លភន្តិ និព្ពានន្តិ។ ន ខោ មហារាជ សព្ពេវ លភន្តិ និព្ពានំ អបិ ច ខោ មហារាជ យោ សម្មា បដិបន្នោ អភិញ្ញេយ្យេ ធម្មេ អភិជានាតិ បរិញ្ញេយ្យេ ធម្មេ បរិជានាតិ បហាតព្ពេ ធម្មេ បជហតិ ភាវេតព្ពេ ធម្មេ ភាវេតិ សច្ឆិកាតព្ពេ ធម្មេ សច្ឆិករោតិ សោ លភតិ និព្ពានន្តិ។>
      text <កល្លោសិ ភន្តេ នាគសេនាតិ។>
      stand <និព្ពានលភនបញ្ហោ នវមោ។>
    text <១០។ និព្ពានសុខជាននបញ្ហោ>
      text <១០>, <រាជា អាហ ភន្តេ នាគសេន យោ ន លភតិ និព្ពានំ ជានាតិ សោ សុខំ និព្ពានន្តិ។ អាម មហារាជ យោ ន លភតិ និព្ពានំ ជានាតិ សោ សុខំ និព្ពានន្តិ។ កថំ ភន្តេ នាគសេន អលភន្តោ ជានាតិ សុខំ និព្ពានន្តិ។ តំ កិំ មញ្ញសិ មហារាជ យេសំ នច្ឆិន្នា ហត្ថបាទា ជានេយ្យុំ តេ មហារាជ ទុក្ខំ ហត្ថបាទច្ឆេទនន្តិ។ អាម ភន្តេ ជានេយ្យុន្តិ។ កថំ ជានេយ្យុន្តិ។ អញ្ញេសំ ភន្តេ ឆិន្នហត្ថបាទានំ បរិទេវិតសទ្ទំ សុត្វា ជានន្តិ ទុក្ខំ ហត្ថបាទច្ឆេទនន្តិ។ ឯវមេវ ខោ មហារាជ យេសំ ទិដ្ឋំ និព្ពានំ តេសំ សទ្ទំ សុត្វា ជានាតិ សុខំ និព្ពានន្តិ។>
      text <កល្លោសិ ភន្តេ នាគសេនាតិ។>
      stand <និព្ពានសុខជាននបញ្ហោ ទសមោ។>
      stand <និព្ពានវគ្គោ ចតុត្ថោ។>
      stand <ឥមស្មិំ វគ្គេ ទស បញ្ហា។>
  text <៥។ ពុទ្ធវគ្គោ>
    text <១។ ពុទ្ធស្ស អត្ថិនត្ថិភាវបញ្ហោ>
      text <១>, <រាជា អាហ ភន្តេ នាគសេន ពុទ្ធោ តយា ទិដ្ឋោតិ។ ន ហិ មហារាជាតិ។ អថ តេ អាចរិយេហិ ពុទ្ធោ ទិដ្ឋោតិ។ ន ហិ មហារាជាតិ។ តេន ហិ ភន្តេ នាគសេន នត្ថិ ពុទ្ធោតិ។ កិំ បន មហារាជ ហិមវតិ ឩហា នទី តយា ទិដ្ឋាតិ។ ន ហិ ភន្តេតិ។ អថ តេ បិតរា ឩហា នទី ទិដ្ឋាតិ។ ន ហិ ភន្តេតិ។ តេន ហិ មហារាជ នត្ថិ ឩហា នទីតិ។ អត្ថិ ភន្តេ កិញ្ចាបិ មយា ឩហា នទី ន ទិដ្ឋា បិតរាបិ មេ ឩហា នទី ន ទិដ្ឋា អបិ ច អត្ថិ ឩហា នទីតិ។ ឯវមេវ ខោ មហារាជ កិញ្ចាបិ មយា ភគវា ន ទិដ្ឋោ អាចរិយេហិបិ មេ ភគវា ន ទិដ្ឋោ អបិ ច អត្ថិ ភគវាតិ។>
      text <កល្លោសិ ភន្តេ នាគសេនាតិ។>
      stand <ពុទ្ធស្ស អត្ថិនត្ថិភាវបញ្ហោ បឋមោ។>
    text <២។ ពុទ្ធស្ស អនុត្តរភាវបញ្ហោ>
      text <២>, <រាជា អាហ ភន្តេ នាគសេន ពុទ្ធោ អនុត្តរោតិ។ អាម មហារាជ ភគវា អនុត្តរោតិ។ កថំ ភន្តេ នាគសេន អទិដ្ឋបុព្ពំ ជានាសិ ពុទ្ធោ អនុត្តរោតិ។ តំ កិំ មញ្ញសិ មហារាជ យេហិ អទិដ្ឋបុព្ពោ មហាសមុទ្ទោ ជានេយ្យុំ តេ មហារាជ មហន្តោ ខោ មហាសមុទ្ទោ គម្ភីរោ អប្បមេយ្យោ ទុប្បរិយោគាហោ យត្ថិមា បញ្ច មហានទិយោ សតតំ សមិតំ អប្បេន្តិ សេយ្យថិទំ គង្គា យមុនា អចិរវតី សរភូ មហី នេវ តស្ស ឩនត្តំ វា បូរត្តំ វា បញ្ញាយតីតិ។ អាម ភន្តេ ជានេយ្យុន្តិ។ ឯវមេវ ខោ មហារាជ សាវកេ មហន្តេ បរិនិព្ពុតេ បស្សិត្វា ជានាមិ ភគវា អនុត្តរោតិ។>
      text <កល្លោសិ ភន្តេ នាគសេនាតិ។>
      stand <ពុទ្ធស្ស អនុត្តរភាវបញ្ហោ ទុតិយោ។>
    text <៣។ ពុទ្ធស្ស អនុត្តរភាវជាននបញ្ហោ>
      text <៣>, <រាជា អាហ ភន្តេ នាគសេន សក្កា ជានិតុំ ពុទ្ធោ អនុត្តរោតិ។ អាម មហារាជ សក្កា ជានិតុំ ភគវា អនុត្តរោតិ។ កថំ ភន្តេ នាគសេន សក្កា ជានិតុំ ពុទ្ធោ អនុត្តរោតិ។ ភូតបុព្ពំ មហារាជ តិស្សត្ថេរោ នាម លេខាចរិយោ អហោសិ ពហូនិ វស្សានិ អព្ភតីតានិ កាលង្កតស្ស កថំ សោ ញាយតីតិ។ លេខេន ភន្តេតិ។ ឯវមេវ ខោ មហារាជ យោ ធម្មំ បស្សតិ សោ ភគវន្តំ បស្សតិ ធម្មោ ហិ មហារាជ ភគវតា ទេសិតោតិ។>
      text <កល្លោសិ ភន្តេ នាគសេនាតិ។>
      stand <ពុទ្ធស្ស អនុត្តរភាវជាននបញ្ហោ តតិយោ។>
    text <៤។ ធម្មទិដ្ឋបញ្ហោ>
      text <៤>, <រាជា អាហ ភន្តេ នាគសេន ធម្មោ តយា ទិដ្ឋោតិ។ ពុទ្ធនេត្តិយា ខោ មហារាជ ពុទ្ធបញ្ញត្តិយា យាវជីវំ សាវកេហិ វត្តិតព្ពន្តិ។>
      text <កល្លោសិ ភន្តេ នាគសេនាតិ។>
      stand <ធម្មទិដ្ឋបញ្ហោ ចតុត្ថោ។>
    text <៥។ អសង្កមនបដិសន្ទហនបញ្ហោ>
      text <៥>, <រាជា អាហ ភន្តេ នាគសេន ន ច សង្កមតិ បដិសន្ទហតិ ចាតិ។ អាម មហារាជ ន ច សង្កមតិ បដិសន្ទហតិ ចាតិ។ កថំ ភន្តេ នាគសេន ន ច សង្កមតិ បដិសន្ទហតិ ច ឱបម្មំ ករោហីតិ។ យថា មហារាជ កោចិទេវ បុរិសោ បទីបតោ បទីបំ បទីបេយ្យ កិំនុ ខោ សោ មហារាជ បទីបោ បទីបម្ហា សង្កន្តោតិ។ ន ហិ ភន្តេតិ។ ឯវមេវ ខោ មហារាជ ន ច សង្កមតិ បដិសន្ទហតិ ចាតិ។>
      text <ភិយ្យោ ឱបម្មំ ករោហីតិ។ អភិជានាសិ នុ ត្វំ មហារាជ ទហរកោ សន្តោ សិលោកាចរិយស្ស សន្តិកេ កិញ្ចិ សិលោកំ គហិតន្តិ។ អាម ភន្តេតិ។ កិំនុ ខោ មហារាជ សោ សិលោកោ អាចរិយម្ហា សង្កន្តោតិ។ ន ហិ ភន្តេតិ។ ឯវមេវ ខោ មហារាជ ន ច សង្កមតិ បដិសន្ទហតិ ចាតិ។>
      text <កល្លោសិ ភន្តេ នាគសេនាតិ។>
      stand <អសង្កមនបដិសន្ទហនបញ្ហោ បញ្ចមោ។>
    text <៦។ វេទគូបញ្ហោ>
      text <៦>, <រាជា អាហ ភន្តេ នាគសេន វេទគូ ឧបលព្ភតីតិ។ ថេរោ អាហ បរមត្ថេន ខោ មហារាជ វេទគូ នុបលព្ភតីតិ។>
      text <កល្លោសិ ភន្តេ នាគសេនាតិ។>
      stand <វេទគូបញ្ហោ ឆដ្ឋោ។>
    text <៧។ អញ្ញកាយសង្កមនបញ្ហោ>
      text <៧>, <រាជា អាហ ភន្តេ នាគសេន អត្ថិ កោចិ សត្តោ យោ ឥមម្ហា កាយា អញ្ញំ កាយំ សង្កមតីតិ។ ន ហិ មហារាជាតិ។ យទិ ភន្តេ នាគសេន ឥមម្ហា កាយា អញ្ញំ កាយំ សង្កមន្តោ នត្ថិ ននុ មុត្តោ ភវិស្សតិ បាបកេហិ កម្មេហីតិ។ អាម មហារាជ យទិ ន បដិសន្ទហេយ្យ មុត្តោ ភវិស្សតិ បាបកេហិ កម្មេហីតិ យស្មា ច ខោ មហារាជ បដិសន្ទហតិ តស្មា ន បរិមុត្តោ បាបកេហិ កម្មេហីតិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ អញ្ញតរស្ស បុរិសស្ស អម្ពំ អវហរេយ្យ កិំ សោ ទណ្ឌប្បត្តោ ភវេយ្យាតិ។ អាម ភន្តេ ទណ្ឌប្បត្តោ ភវេយ្យាតិ។ ន ខោ សោ មហារាជ តានិ អម្ពានិ អវហរិ យានិ តេន រោបិតានិ កស្មា ទណ្ឌប្បត្តោ ភវេយ្យាតិ។ តានិ ភន្តេ អម្ពានិ និស្សាយ ជាតានិ តស្មា ទណ្ឌប្បត្តោ ភវេយ្យាតិ។ ឯវមេវ ខោ មហារាជ ឥមិនា នាមរូបេន កម្មំ ករោតិ សោភនំ វា អសោភនំ វា តេន កម្មេន អញ្ញំ នាមរូបំ បដិសន្ទហតិ តស្មា ន បរិមុត្តោ បាបកេហិ កម្មេហីតិ។>
      text <កល្លោសិ ភន្តេ នាគសេនាតិ។>
      stand <អញ្ញកាយសង្កមនបញ្ហោ សត្តមោ។>
    text <៨។ កម្មផលអត្ថិភាវបញ្ហោ>
      text <៨>, <រាជា អាហ ភន្តេ នាគសេន ឥមិនា នាមរូបេន កម្មំ កតំ កុសលំ វា អកុសលំ វា កុហិំ តានិ កម្មានិ តិដ្ឋន្តីតិ។ អនុពន្ធេយ្យុំ ខោ មហារាជ តានិ កម្មានិ ឆាយាវ អនបាយិនីតិ។ សក្កា បន ភន្តេ តានិ កម្មានិ ទស្សេតុំ ឥធ វា ឥធ វា តានិ កម្មានិ តិដ្ឋន្តីតិ។ ន សក្កា មហារាជ តានិ កម្មានិ ទស្សេតុំ ឥធ វា ឥធ វា តានិ កម្មានិ តិដ្ឋន្តីតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ យានិមានិ រុក្ខានិ អនិព្ពត្តផលានិ សក្កា តេសំ ផលានិ ទស្សេតុំ ឥធ វា ឥធ វា តានិ ផលានិ តិដ្ឋន្តីតិ។ ន ហិ ភន្តេតិ។ ឯវមេវ ខោ មហារាជ អព្ពោច្ឆិន្នាយ សន្តតិយា ន សក្កា តានិ កម្មានិ ទស្សេតុំ ឥធ វា ឥធ វា តានិ កម្មានិ តិដ្ឋន្តីតិ។>
      text <កល្លោសិ ភន្តេ នាគសេនាតិ។>
      stand <កម្មផលអត្ថិភាវបញ្ហោ អដ្ឋមោ។>
    text <៩។ ឧប្បជ្ជតិជាននបញ្ហោ>
      text <៩>, <រាជា អាហ ភន្តេ នាគសេន យោ ឧប្បជ្ជតិ ជានាតិ សោ ឧប្បជ្ជិស្សាមីតិ។ អាម មហារាជ យោ ឧប្បជ្ជតិ ជានាតិ សោ ឧប្បជ្ជិស្សាមីតិ។ ឱបម្មំ ករោហីតិ។ យថា មហារាជ កស្សកោ គហបតិកោ ពីជានិ បថវិយំ និក្ខិបិត្វា សម្មា ទេវេ វស្សន្តេ ជានាតិ ធញ្ញំ និព្ពត្តិស្សតីតិ។ អាម ភន្តេ ជានេយ្យាតិ។ ឯវមេវ ខោ មហារាជ យោ ឧប្បជ្ជតិ ជានាតិ សោ ឧប្បជ្ជិស្សាមីតិ។>
      text <កល្លោសិ ភន្តេ នាគសេនាតិ។>
      stand <ឧប្បជ្ជតិជាននបញ្ហោ នវមោ។>
    text <១០។ ពុទ្ធនិទស្សនបញ្ហោ>
      text <១០>, <រាជា អាហ ភន្តេ នាគសេន ពុទ្ធោ អត្ថីតិ។ អាម មហារាជ ភគវា អត្ថីតិ។ សក្កា បន ភន្តេ នាគសេន ពុទ្ធោ និទស្សេតុំ ឥធវា ឥធវាតិ។ បរិនិព្ពុតោ មហារាជ ភគវា អនុបាទិសេសាយ និព្ពានធាតុយា ន សក្កា ភគវា និទស្សេតុំ ឥធ វា ឥធ វាតិ។>
      text <ឱបម្មំ ករោហីតិ។ តំ កិំ មញ្ញសិ មហារាជ មហតោ អគ្គិក្ខន្ធស្ស ជលមានស្ស យា អច្ចិ អត្ថង្គតា សក្កា សា អច្ចិ ទស្សេតុំ ឥធ វា ឥធ វាតិ។ ន ហិ ភន្តេ និរុទ្ធា សា អច្ចិ អប្បញ្ញត្តិំ គតាតិ។ ឯវមេវ ខោ មហារាជ ភគវា អនុបាទិសេសាយ និព្ពានធាតុយា បរិនិព្ពុតោ អត្ថង្គតោ ន សក្កា ភគវា និទស្សេតុំ ឥធ វា ឥធ វា តិ ធម្មកាយេន បន ខោ មហារាជ សក្កា ភគវា និទស្សេតុំ។ ធម្មោ ហិ មហារាជ ភគវតា ទេសិតោតិ។>
      text <កល្លោសិ ភន្តេ នាគសេនាតិ។>
      stand <ពុទ្ធនិទស្សនបញ្ហោ ទសមោ។>
      stand <ពុទ្ធវគ្គោ បញ្ចមោ។>
      stand <ឥមស្មិំ វគ្គេ ទស បញ្ហា។>
  text <៦។ សតិវគ្គោ>
    text <១។ កាយបិយាយនបញ្ហោ>
      text <១>, <រាជា អាហ ភន្តេ នាគសេន បិយោ បព្ពជិតានំ កាយោតិ។ ន ខោ មហារាជ បិយោ បព្ពជិតានំ កាយោតិ។ អថ កិស្ស នុ ខោ ភន្តេ កេលាយថ មមាយថាតិ។ កិំ បន តេ មហារាជ កទាចិ ករហចិ សង្គាមគតស្ស កណ្ឌប្បហារោ ហោតីតិ។ អាម ភន្តេ ហោតីតិ។ កិំនុ ខោ មហារាជ សោ វណោ អាលេបេន ច អាលិម្បីយតិ តេលេន ច មក្ខីយតិ សុខុមេន ច ចោឡបដ្ដេន បលិវេឋីយតីតិ។ អាម ភន្តេ អាលេបេន ច អាលិម្បីយតិ តេលេន ច មក្ខីយតិ សុខុមេន ច ចោឡបដ្ដេន បលិវេឋីយតីតិ។ កិំនុ ខោ មហារាជ បិយោ តេ វណោ តេន អាលេបេន ច អាលិម្បីយតិ តេលេន ច មក្ខីយតិ សុខុមេន ច ចោឡបដ្ដេន បលិវេឋីយតីតិ។ ន មេ ភន្តេ បិយោ វណោ អបិ ច មំសស្ស រុហនត្ថាយ អាលេបេន ច អាលិម្បីយតិ តេលេន ច មក្ខីយតិ សុខុមេន ច ចោឡបដ្ដេន បលិវេឋីយតីតិ។ ឯវមេវ ខោ មហារាជ អប្បិយោ បព្ពជិតានំ កាយោ អថ ច បព្ពជិតា អនជ្ឈោសិតា កាយំ បរិហរន្តិ ព្រហ្មចរិយានុគ្គហាយ។ អបិ ច ខោ មហារាជ វណូបមោ កាយោ វុត្តោ ភគវតា តេន បព្ពជិតា វណមិវ កាយំ បរិហរន្តិ អនជ្ឈោសិតា។ ភាសិតម្បេតំ មហារាជ ភគវតា>
      text <កល្លោសិ ភន្តេ នាគសេនាតិ។>
      stand <កាយបិយាយនបញ្ហោ បឋមោ។>
    text <២។ សព្ពញ្ញូភាវបញ្ហោ>
      text <២>, <រាជា អាហ ភន្តេ នាគសេន ពុទ្ធោ សព្ពញ្ញូ សព្ពទស្សាវីតិ។ អាម មហារាជ ភគវា សព្ពញ្ញូ សព្ពទស្សាវីតិ។ អថ កិស្ស នុ ខោ ភន្តេ នាគសេន សាវកានំ អនុបុព្ពេន សិក្ខាបទំ បញ្ញបេសីតិ។ អត្ថិ បន តេ មហារាជ កោចិ វេជ្ជោ យោ ឥមិស្សំ បថវិយំ សព្ពភេសជ្ជានិ ជានាតីតិ។ អាម ភន្តេ អត្ថីតិ។ កិំនុ ខោ មហារាជ សោ វេជ្ជោ គិលានកំ សម្បត្តេ កាលេ ភេសជ្ជំ បាយេតិ ឧទាហុ អសម្បត្តេ កាលេតិ។ សម្បត្តេ កាលេ ភន្តេ គិលានកំ ភេសជ្ជំ បាយេតិ នោ អសម្បត្តេ កាលេតិ។ ឯវមេវ ខោ មហារាជ ភគវា សព្ពញ្ញូ សព្ពទស្សាវី ន អសម្បត្តេ កាលេ សាវកានំ សិក្ខាបទំ បញ្ញាបេតិ សម្បត្តេ កាលេ សាវកានំ សិក្ខាបទំ បញ្ញាបេតិ យាវជីវំ អនតិក្កមនីយន្តិ។>
      text <កល្លោសិ ភន្តេ នាគសេនាតិ។>
      stand <សព្ពញ្ញូភាវបញ្ហោ ទុតិយោ។>
    text <៣។ មហាបុរិសលក្ខណបញ្ហោ>
      text <៣>, <រាជា អាហ ភន្តេ នាគសេន ពុទ្ធោ ទ្វត្តិំសមហាបុរិសលក្ខណេហិ សមន្នាគតោ អសីតិយា ច អនុព្យញ្ជនេហិ បរិរញ្ជិតោ សុវណ្ណវណ្ណោ កញ្ចនសន្និភត្តចោ ព្យាមប្បភោតិ។ អាម មហារាជ ភគវា ទ្វត្តិំសមហាបុរិសលក្ខណេហិ សមន្នាគតោ អសីតិយា ច អនុព្យញ្ជនេហិ បរិរញ្ជិតោ សុវណ្ណវណ្ណោ កញ្ចនសន្និភត្តចោ ព្យាមប្បភោតិ។>
      text <កិំ បនស្ស ភន្តេ មាតាបិតរោបិ ទ្វត្តិំសមហាបុរិសលក្ខណេហិ សមន្នាគតា អសីតិយា ច អនុព្យញ្ជនេហិ បរិរញ្ជិតា សុវណ្ណវណ្ណា កញ្ចនសន្និភត្តចា ព្យាមប្បភាតិ។ នោ ចស្ស មហារាជ មាតាបិតរោ ទ្វត្តិំសមហាបុរិសលក្ខណេហិ សមន្នាគតា អសីតិយា ច អនុព្យញ្ជនេហិ បរិរញ្ជិតា សុវណ្ណវណ្ណា កញ្ចនសន្និភត្តចា ព្យាមប្បភាតិ។>
      text <ឯវំ សន្តេ ខោ ភន្តេ នាគសេន ន ឧប្បជ្ជតិ ពុទ្ធោ ទ្វត្តិំសមហាបុរិសលក្ខណេហិ សមន្នាគតោ អសីតិយា ច អនុព្យញ្ជនេហិ បរិរញ្ជិតោ សុវណ្ណវណ្ណោ កញ្ចនសន្និភត្តចោ ព្យាមប្បភោតិ អបិ ច មាតុសទិសោ វា បុត្តោ ហោតិ មាតុបក្ខោ វា បិតុសទិសោ វា បុត្តោ ហោតិ បិតុបក្ខោ វាតិ។ ថេរោ អាហ អត្ថិ បន មហារាជ កិញ្ចិ បទុមំ សតបត្តន្តិ។ អាម ភន្តេ អត្ថីតិ។ តស្ស បន កុហិំ សម្ភវោតិ។ កទ្ទមេ ជាយតិ ឧទកេ អាសីយតីតិ។ កិំនុ ខោ មហារាជ បទុមំ កទ្ទមេន សទិសំ វណ្ណេន វា គន្ធេន វា រសេន វាតិ។ ន ហិ ភន្តេតិ។ អថ ឧទកេន វា គន្ធេន វា រសេន វាតិ។ ន ហិ ភន្តេតិ។ ឯវមេវ ខោ មហារាជ ភគវា ទ្វត្តិំសមហាបុរិសលក្ខណេហិ សមន្នាគតោ អសីតិយា ច អនុព្យញ្ជនេហិ បរិរញ្ជិតោ សុវណ្ណវណ្ណោ កញ្ចនសន្និភត្តចោ ព្យាមប្បភោ នោ ចស្ស មាតាបិតរោ ទ្វត្តិំសមហាបុរិសលក្ខណេហិ សមន្នាគតា អសីតិយា ច អនុព្យញ្ជនេហិ បរិរញ្ជិតា សុវណ្ណវណ្ណា កញ្ចនសន្និភត្តចា ព្យាមប្បភាតិ។>
      text <កល្លោសិ ភន្តេ នាគសេនាតិ។>
      stand <មហាបុរិសលក្ខណបញ្ហោ តតិយោ។>
    text <៤។ ភគវតោ ព្រហ្មចារិបញ្ហោ>
      text <៤>, <រាជា អាហ ភន្តេ នាគសេន ពុទ្ធោ ព្រហ្មចារីតិ។ អាម មហារាជ ភគវា ព្រហ្មចារីតិ។ តេន ហិ ភន្តេ នាគសេន ពុទ្ធោ ព្រហ្មុនោ សិស្សោតិ។ អត្ថិ បន តេ មហារាជ ហត្ថិបាមោក្ខោតិ។ អត្ថិ ភន្តេតិ។ កិំនុ ខោ មហារាជ សោ ហត្ថី កទាចិ ករហចិ កោញ្ចនាទំ នទតីតិ។ អាម ភន្តេ នទតីតិ តេន ហិ មហារាជ សោ ហត្ថី កោញ្ចសកុណស្ស សិស្សោតិ។ ន ហិ ភន្តេតិ។ កិំ បន មហារាជ ព្រហ្មា សពុទ្ធិកោ អពុទ្ធិកោតិ។ សពុទ្ធិកោ ភន្តេតិ។ តេន ហិ មហារាជ ព្រហ្មា ភគវតោ សិស្សោតិ។>
      text <កល្លោសិ ភន្តេ នាគសេនាតិ។>
      stand <ភគវតោ ព្រហ្មចារិបញ្ហោ ចតុត្ថោ។>
    text <៥។ ភគវតោ ឧបសម្បទាបញ្ហោ>
      text <៥>, <រាជា អាហ ភន្តេ នាគសេន ឧបសម្បទា សុន្ទរាតិ។ អាម មហារាជ ឧបសម្បទា សុន្ទរាតិ។ អត្ថិ បន ភន្តេ ពុទ្ធស្ស ឧបសម្បទា ឧទាហុ នត្ថីតិ។ ឧបសម្បន្នោ ខោ មហារាជ ភគវា ពោធិរុក្ខមូលេ សហ សព្ពញ្ញុតញាណេន នត្ថិ ភគវតោ ឧបសម្បទា អញ្ញេហិ ទិន្នា យថា សាវកានំ មហារាជ ភគវា សិក្ខាបទំ បញ្ញបេតិ យាវជីវំ អនតិក្កមនីយន្តិ។>
      text <កល្លោសិ ភន្តេ នាគសេនាតិ។>
      stand <ភគវតោ ឧបសម្បទាបញ្ហោ បញ្ចមោ។>
    text <៦។ អស្សុភេសជ្ជាភេសជ្ជបញ្ហោ>
      text <៦>, <រាជា អាហ ភន្តេ នាគសេន យោ ច មាតរិ មតាយ រោទតិ យោ ច ធម្មបេមេន រោទតិ ឧភិន្នំ តេសំ រោទន្តានំ កស្ស អស្សុ ភេសជ្ជំ កស្ស ន ភេសជ្ជន្តិ។ ឯកស្ស ខោ មហារាជ អស្សុ រាគទោសមោហេហិ សមលំ ឧណ្ហំ ឯកស្ស បីតិសោមនស្សេន វិមលំ សីតលំ។ យំ ខោ មហារាជ សីតលំ តំ ភេសជ្ជំ យំ ឧណ្ហំ តំ ន ភេសជ្ជន្តិ។>
      text <កល្លោសិ ភន្តេ នាគសេនាតិ។>
      stand <អស្សុភេសជ្ជាភេសជ្ជបញ្ហោ ឆដ្ឋោ។>
    text <៧។ សរាគវីតរាគនានាករណបញ្ហោ>
      text <៧>, <រាជា អាហ ភន្តេ នាគសេន កិំ នានាករណំ សរាគស្ស ច វីតរាគស្ស ចាតិ។ ឯកោ ខោ មហារាជ អជ្ឈោសិតោ ឯកោ អនជ្ឈោសិតោតិ។ កិំ ឯតំ ភន្តេ អជ្ឈោសិតោ អនជ្ឈោសិតោ នាមាតិ។ ឯកោ ខោ មហារាជ អត្ថិកោ ឯកោ អនត្ថិកោតិ។ បស្សាមហំ ភន្តេ ឯវរូបំ យោ ច សរាគោ យោ ច វីតរាគោ សព្ពោបេសោ សោភនំ យេវ ឥច្ឆតិ ខាទនីយំ វា ភោជនីយំ វា ន កោចិ បាបកំ ឥច្ឆតីតិ។ អវីតរាគោ ខោ មហារាជ រសបដិសំវេទី ច រសរាគបដិសំវេទី ច ភោជនំ ភុញ្ជតិ វីតរាគោ បន រសបដិសំវេទី ភោជនំ ភុញ្ជតិ នោ ច ខោ រសរាគបដិសំវេទីតិ។>
      text <កល្លោសិ ភន្តេ នាគសេនាតិ។>
      stand <សរាគវីតរាគនានាករណបញ្ហោ សត្តមោ។>
    text <៨។ បញ្ញាបតិដ្ឋានបញ្ហោ>
      text <៨>, <រាជា អាហ ភន្តេ នាគសេន បញ្ញា កុហិំ បដិវសតីតិ។ ន កត្ថចិ មហារាជាតិ។ តេន ហិ ភន្តេ នាគសេន នត្ថិ បញ្ញាតិ។ វាតោ មហារាជ កុហិំ បដិវសតីតិ។ ន កត្ថចិ ភន្តេតិ។ តេន ហិ មហារាជ នត្ថិ វាតោតិ។>
      text <កល្លោសិ ភន្តេ នាគសេនាតិ។>
      stand <បញ្ញាបតិដ្ឋានបញ្ហោ អដ្ឋមោ។>
    text <៩។ សំសារបញ្ហោ>
      text <៩>, <រាជា អាហ ភន្តេ នាគសេន យំ បនេតំ ព្រូសិ សំសារោតិ កតមោ សោ សំសារោតិ។ ឥធ មហារាជ ជាតោ ឥធេវ មរតិ ឥធ មតោ អញ្ញត្រ ឧប្បជ្ជតិ តហិំ ជាតោ តហិំ យេវ មរតិ តហិំ មតោ អញ្ញត្រ ឧប្បជ្ជតិ ឯវំ ខោ មហារាជ សំសារោ ហោតីតិ។ ឱបម្មំ ករោហីតិ។ យថា មហារាជ កោចិទេវ បុរិសោ បក្កំ អម្ពំ ខាទិត្វា អដ្ឋិំ រោបេយ្យ តតោ មហន្តោ អម្ពរុក្ខោ និព្ពត្តិត្វា ផលានិ ទទេយ្យ អថ សោ បុរិសោ តតោបិ បក្កំ អម្ពំ ខាទិត្វា អដ្ឋិំ រោបេយ្យ តតោបិ មហន្តោ អម្ពរុក្ខោ និព្ពត្តិត្វា ផលានិ ទទេយ្យ ឯវមេតេសំ រុក្ខានំ កោដិ ន បញ្ញាយតិ ឯវមេវ ខោ មហារាជ ឥធ ជាតោ ឥធេវ មរតិ ឥធ មតោ អញ្ញត្រ ឧប្បជ្ជតិ តហិំ ជាតោ តហិំ យេវ មរតិ តហិំ មតោ អញ្ញត្រ ឧប្បជ្ជតិ ឯវំ ខោ មហារាជ សំសារោ ហោតីតិ។>
      text <កល្លោសិ ភន្តេ នាគសេនាតិ។>
      stand <សំសារបញ្ហោ នវមោ។>
    text <១០។ ចិរកតសរណបញ្ហោ>
      text <១០>, <រាជា អាហ ភន្តេ នាគសេន កេន អតីតំ ចិរកតំ សរតីតិ។ សតិយា មហារាជាតិ។ ននុ ភន្តេ នាគសេន ចិត្តេន សរតិ នោ សតិយាតិ។ អភិជានាសិ នុ ត្វំ មហារាជ កិញ្ចិទេវ ករណីយំ កត្វា បមុដ្ឋន្តិ។ អាម ភន្តេតិ។ កិំ នុ ខោ ត្វំ មហារាជ តស្មិំ សមយេ អចិត្តកោ អហោសីតិ។ ន ហិ ភន្តេ សតិ តស្មិំ សមយេ នាហោសីតិ។ អថ កស្មា ត្វំ មហារាជ ឯវមាហ ចិត្តេន សរតិ នោ សតិយាតិ។>
      text <កល្លោសិ ភន្តេ នាគសេនាតិ។>
      stand <ចិរកតសរណបញ្ហោ ទសមោ។>
    text <១១។ អភិជានន្តសតិបញ្ហោ>
      text <១១>, <រាជា អាហ ភន្តេ នាគសេន សព្ពា សតិ អភិជានន្តី ឧប្បជ្ជតិ ឧទាហុ កដុមិកាវ សតីតិ។ អភិជានន្តីបិ មហារាជ កដុមិកាបិ សតីតិ។ ឯវញ្ហិ ខោ ភន្តេ នាគសេន សព្ពា សតិ អភិជានន្តី នត្ថិ កដុមិកា សតីតិ។ យទិ នត្ថិ មហារាជ កដុមិកា សតិ នត្ថិ កិញ្ចិ សិប្បិកានំ កម្មាយតនេហិ វា សិប្បាយតនេហិ វា វិជ្ជាដ្ឋានេហិ វា ករណីយំ និរត្ថកា អាចរិយា យស្មា ច ខោ មហារាជ អត្ថិ កដុមិកា សតិ តស្មា អត្ថិ កម្មាយតនេហិ វា សិប្បាយតនេហិ វា វិជ្ជាដ្ឋានេហិ វា ករណីយំ អត្ថោ ច អាចរិយេហីតិ។>
      text <កល្លោសិ ភន្តេ នាគសេនាតិ។>
      stand <អភិជានន្តសតិបញ្ហោ ឯកាទសមោ។>
      stand <សតិវគ្គោ ឆដ្ឋោ។>
      stand <ឥមស្មិំ វគ្គេ ឯកាទស បញ្ហា។>
  text <៧។ អរូបធម្មវវត្តនវគ្គោ>
    text <១។ សតិឧប្បជ្ជនបញ្ហោ>
      text <១>, <រាជា អាហ ភន្តេ នាគសេន កតិហាការេហិ សតិ ឧប្បជ្ជតីតិ។ សត្តរសហាការេហិ មហារាជ សតិ ឧប្បជ្ជតីតិ។ កតមេហិ សត្តរសហាការេហីតិ។ អភិជានតោបិ មហារាជ សតិ ឧប្បជ្ជតិ កដុមិកាយបិ សតិ ឧប្បជ្ជតិ ឱឡារិកវិញ្ញាណតោបិ សតិ ឧប្បជ្ជតិ ហិតវិញ្ញាណតោបិ សតិ ឧប្បជ្ជតិ អហិតវិញ្ញាណតោបិ សតិ ឧប្បជ្ជតិ សភាគនិមិត្តតោបិ សតិ ឧប្បជ្ជតិ វិសភាគនិមិត្តតោបិ សតិ ឧប្បជ្ជតិ កថាភិញ្ញាណតោបិ សតិ ឧប្បជ្ជតិ លក្ខណតោបិ សតិ ឧប្បជ្ជតិ សារណតោបិ សតិ ឧប្បជ្ជតិ មុទ្ទាតោបិ សតិ ឧប្បជ្ជតិ គណនាតោបិ សតិ ឧប្បជ្ជតិ ធារណតោបិ សតិ ឧប្បជ្ជតិ ភាវនតោបិ សតិ ឧប្បជ្ជតិ បោត្ថកនិពន្ធនតោបិ សតិ ឧប្បជ្ជតិ ឧបនិក្ខេបតោបិ សតិ ឧប្បជ្ជតិ អនុភូតតោបិ សតិ ឧប្បជ្ជតីតិ។>
      text <កថំ អភិជានតោ សតិ ឧប្បជ្ជតិ។ យថា មហារាជ អាយស្មា ច អានន្ទោ ខុជ្ជុត្តរា ច ឧបាសិកា យេ វា បន អញ្ញេបិ កេចិ ជាតិស្សរា ជាតិំ សរន្តិ ឯវំ អភិជានតោ សតិ ឧប្បជ្ជតិ។>
      text <កថំ កដុមិកាយ សតិ ឧប្បជ្ជតិ។ យោ បកតិយា មុដ្ឋស្សតិកោ បរេ ច តំ សរាបនត្ថំ និពន្ធន្តិ ឯវំ កដុមិកាយ សតិ ឧប្បជ្ជតិ។>
      text <កថំ ឱឡារិកវិញ្ញាណតោ សតិ ឧប្បជ្ជតិ។ យទា រជ្ជេ វា អភិសិត្តោ ហោតិ សោតាបត្តិផលំ វា បត្តោ ហោតិ ឯវំ ឱឡារិកវិញ្ញាណតោ សតិ ឧប្បជ្ជតិ។>
      text <កថំ ហិតវិញ្ញាណតោ សតិ ឧប្បជ្ជតិ។ យម្ហិ សុខាបិតោ អមុកស្មិំ ឯវំ សុខាបិតោតិ សរតិ ឯវំ ហិតវិញ្ញាណតោ សតិ ឧប្បជ្ជតិ។>
      text <កថំ អហិតវិញ្ញាណតោ សតិ ឧប្បជ្ជតិ។ យម្ហិ ទុក្ខាបិតោ អមុកស្មិំ ឯវំ ទុក្ខាបិតោតិ សរតិ ឯវំ អហិតវិញ្ញាណតោ សតិ ឧប្បជ្ជតិ។>
      text <កថំ សភាគនិមិត្តតោ សតិ ឧប្បជ្ជតិ។ សទិសំ បុគ្គលំ ទិស្វា មាតរំ វា បិតរំ វា ភាតរំ វា ភគិនិំ វា សរតិ ឱដ្ឋំ វា គោណំ វា គទ្រភំ វា ទិស្វា អញ្ញំ តាទិសំ ឱដ្ឋំ វា គោណំ វា គទ្រភំ វា សរតិ ឯវំ សភាគនិមិត្តតោ សតិ ឧប្បជ្ជតិ។>
      text <កថំ វិសភាគនិមត្តតោ សតិ ឧប្បជ្ជតិ។ អសុកស្ស នាម វណ្ណោ ឯទិសោ សទ្ទោ ឯទិសោ គន្ធោ ឯទិសោ រសោ ឯទិសោ ផោដ្ឋព្ពោ ឯទិសោតិ សរតិ ឯវម្បិ វិសភាគនិមិត្តតោបិ សតិ ឧប្បជ្ជតិ។>
      text <កថំ កថាភិញ្ញាណតោ សតិ ឧប្បជ្ជតិ។ យោ បកតិយា មុដ្ឋស្សតិកោ ហោតិ តំ បរេ សរាបេន្តិ តេន សោ សរតិ ឯវំ កថាភិញ្ញាណតោ សតិ ឧប្បជ្ជតិ។>
      text <កថំ លក្ខណតោ សតិ ឧប្បជ្ជតិ។ យោ បកតិយា ពលីពទ្ទានំ អង្គេន ជានាតិ លក្ខណេន ជានាតិ ឯវំ លក្ខណតោ សតិ ឧប្បជ្ជតិ។>
      text <កថំ សារណតោ សតិ ឧប្បជ្ជតិ។ យោ បកតិយា មុដ្ឋស្សតិកោ ហោតិ យោ តំ សរាហិ ភោ សរាហិ ភោតិ បុនប្បុនំ សរាបេតិ ឯវំ សារណតោ សតិ ឧប្បជ្ជតិ។>
      text <កថំ មុទ្ទាតោ សតិ ឧប្បជ្ជតិ។ លិបិយា សិក្ខិតត្តា ជានាតិ ឥមស្ស អក្ខរស្ស អនន្តរំ ឥមំ អក្ខរំ កាតព្ពន្តិ ឯវំ មុទ្ទាតោ សតិ ឧប្បជ្ជតិ។>
      text <កថំ គណនាតោ សតិ ឧប្បជ្ជតិ។ គណនាយ សិក្ខិតត្តា គណកា ពហុម្បិ គណេន្តិ ឯវំ គណនាតោ សតិ ឧប្បជ្ជតិ។>
      text <កថំ ធារណតោ សតិ ឧប្បជ្ជតិ។ ធារណាយ សិក្ខិតត្តា ធារណកា ពហុម្បិ ធារេន្តិ ឯវំ ធារណតោ សតិ ឧប្បជ្ជតិ។>
      text <កថំ ភាវនាតោ សតិ ឧប្បជ្ជតិ។ ឥធ ភិក្ខុ អនេកវិហិតំ បុព្ពេនិវាសំ អនុស្សរតិ សេយ្យថីទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ បុព្ពេនិវាសំ អនុស្សរតិ ឯវំ ភាវនាតោ សតិ ឧប្បជ្ជតិ។>
      text <កថំ បោត្ថកនិពន្ធនតោ សតិ ឧប្បជ្ជតិ។ រាជានោ អនុសាសនិយំ អស្សរន្តា ឯតំ បោត្ថកំ អាហរថាតិ តេន បោត្ថកេន អនុស្សរន្តិ ឯវំ បោត្ថកនិពន្ធនតោ សតិ ឧប្បជ្ជតិ។>
      text <កថំ ឧបនិក្ខេបតោ សតិ ឧប្បជ្ជតិ។ ឧបនិក្ខិត្តំ ភណ្ឌំ ទិស្វា សរតិ ឯវំ ឧបនិក្ខេបតោ សតិ ឧប្បជ្ជតិ។>
      text <កថំ អនុភូតតោ សតិ ឧប្បជ្ជតិ។ ទិដ្ឋត្តា រូបំ សរតិ សុតត្តា សទ្ទំ សរតិ ឃាយិតត្តា គន្ធំ សរតិ សាយិតត្តា រសំ សរតិ ផុដ្ឋត្តា ផោដ្ឋព្ពំ សរតិ វិញ្ញាតត្តា ធម្មំ សរតិ ឯវំ អនុភូតតោ សតិ ឧប្បជ្ជតិ។ ឥមេហិ ខោ មហារាជ សត្តរសហាការេហិ សតិ ឧប្បជ្ជតីតិ។>
      text <កល្លោសិ ភន្តេ នាគសេនាតិ។>
      stand <សតិឧប្បជ្ជនបញ្ហោ បឋមោ។>
    text <២។ ពុទ្ធគុណសតិបដិលាភបញ្ហោ>
      text <២>, <រាជា អាហ ភន្តេ នាគសេន តុម្ហេ ឯតំ ភណថ យោ វស្សសតំ អកុសលំ ករេយ្យ មរណកាលេ ច ឯកំ ពុទ្ធគុណំ សតិំ បដិលភេយ្យ សោ ទេវេសុ ឧប្បជ្ជេយ្យាតិ ឯតំ ន សទ្ទហាមិ ឯវញ្ច បន វទេថ ឯតេន បាណាតិបាតេន និរយេ ឧប្បជ្ជេយ្យាតិ ឯតម្បិ ន សទ្ទហាមីតិ។>
      text <តំ កិំ មញ្ញសិ មហារាជ ខុទ្ទកោបិ បាសាណោ វិនា នាវាយ ឧទកេ ឧប្បិលវេយ្យាតិ។ ន ហិ ភន្តេតិ។ កិំ នុ ខោ មហារាជ វាហសតម្បិ បាសាណានំ នាវាយ អារោបិតំ ឧទកេ ឧប្បិលវេយ្យាតិ។ អាម ភន្តេតិ។ យថា មហារាជ នាវា ឯវំ កុសលានិ កម្មានិ ទដ្ឋព្ពានីតិ។>
      text <កល្លោសិ ភន្តេ នាគសេនាតិ។>
      stand <ពុទ្ធគុណសតិបដិលាភបញ្ហោ ទុតិយោ។>
    text <៣។ ទុក្ខប្បហានវាយមបញ្ហោ>
      text <៣>, <រាជា អាហ ភន្តេ នាគសេន កិំ តុម្ហេ អតីតស្ស ទុក្ខស្ស បហានាយ វាយមថាតិ។ ន ហិ មហារាជាតិ។ កិំ បន ភន្តេ អនាគតស្ស ទុក្ខស្ស បហានាយ វាយមថាតិ។ ន ហិ មហារាជាតិ។ កិំ បន បច្ចុប្បន្នស្ស ទុក្ខស្ស បហានាយ វាយមថាតិ។ ន ហិ មហារាជាតិ។ យទិ តុម្ហេ ន អតីតស្ស ទុក្ខស្ស បហានាយ វាយមថ ន អនាគតស្ស ទុក្ខស្ស បហានាយ វាយមថ ន បច្ចុប្បន្នស្ស ទុក្ខស្ស បហានាយ វាយមថ អថ កិមត្ថាយ វាយមថាតិ។ ថេរោ អាហ កិន្តិ មហារាជ ឥទញ្ច ទុក្ខំ និរុជ្ឈេយ្យ អញ្ញញ្ច ទុក្ខំ នុប្បជ្ជេយ្យាតិ ឯតទត្ថាយ វាយមាមាតិ។>
      text <អត្ថិ បន តេ ភន្តេ នាគសេន អនាគតំ ទុក្ខន្តិ។ នត្ថិ មហារាជាតិ តុម្ហេ ខោ ភន្តេ នាគសេន អតិបណ្ឌិតា យេ តុម្ហេ អសន្តានំ អនាគតានំ ទុក្ខានំ បហានាយ វាយមថាតិ។ អត្ថិ បន តេ មហារាជ កេចិ បដិរាជានោ បច្ចត្ថិកា បច្ចាមិត្តា បច្ចុបដ្ឋិតា ហោន្តីតិ។ អាម ភន្តេ អត្ថីតិ។ កិំនុ ខោ មហារាជ តទា តុម្ហេ បរិខំ ខណាបេយ្យាថ បាការំ ចិនាបេយ្យាថ គោបុរំ ការាបេយ្យាថ អដ្ដាលកំ ការាបេយ្យាថ ធញ្ញំ អតិហរាបេយ្យាថាតិ។ ន ហិ ភន្តេ បដិកច្ចេវ តំ បដិយត្តំ ហោតីតិ។ កិំ តុម្ហេ មហារាជ តទា ហត្ថិស្មិំ សិក្ខេយ្យាថ អស្សស្មិំ សិក្ខេយ្យាថ រថស្មិំ សិក្ខេយ្យាថ ធនុស្មិំ សិក្ខេយ្យាថ ថរុស្មិំ សិក្ខេយ្យាថាតិ។ ន ហិ ភន្តេ បដិកច្ចេវ តំ សិក្ខិតំ ហោតីតិ។ កិស្សត្ថាយាតិ។ អនាគតានំ ភន្តេ ភយានំ បដិពាហនត្ថាយាតិ។ កិំ នុ ខោ មហារាជ អត្ថិ អនាគតំ ភយន្តិ។ នត្ថិ ភន្តេតិ។ តុម្ហេ ច ខោ មហារាជ អតិបណ្ឌិតា យេ តុម្ហេ អសន្តានំ អនាគតានំ ភយានំ បដិពាហនត្ថាយ បដិយាទេថាតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យទា ត្វំ បិបាសិតោ ភវេយ្យាសិ តទា ត្វំ ឧទបានំ ខណាបេយ្យាសិ បោក្ខរណិំ ខណាបេយ្យាសិ តឡាកំ ខណាបេយ្យាសិ បានីយំ បិវិស្សាមីតិ។ ន ហិ ភន្តេ បដិកច្ចេវ តំ បដិយត្តំ ហោតីតិ។ កិស្សត្ថាយាតិ។ អនាគតានំ ភន្តេ បិបាសានំ បដិពាហនត្ថាយ បដិយត្តំ ហោតីតិ។ អត្ថិ បន មហារាជ អនាគតា បិបាសាតិ។ នត្ថិ ភន្តេតិ។ តុម្ហេ ខោ មហារាជ អតិបណ្ឌិតា យេ តុម្ហេ អសន្តានំ អនាគតានំ បិបាសានំ បដិពាហនត្ថាយ តំ បដិយាទេថាតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ យទា ត្វំ ពុភុក្ខិតោ ភវេយ្យាសិ តទា ត្វំ ខេត្តំ កសាបេយ្យាសិ សាលិំ វបាបេយ្យាសិ ភត្តំ ភុញ្ជិស្សាមីតិ។ ន ហិ ភន្តេ បដិកច្ចេវ តំ បដិយត្តំ ហោតីតិ។ កិស្សត្ថាយាតិ។ អនាគតានំ ភន្តេ ពុភុក្ខានំ បដិពាហនត្ថាយាតិ។ អត្ថិ បន មហារាជ អនាគតា ពុភុក្ខាតិ។ នត្ថិ ភន្តេតិ។ តុម្ហេ ខោ មហារាជ អតិបណ្ឌិតា យេ តុម្ហេ អសន្តានំ អនាគតានំ ពុភុក្ខានំ បដិពាហនត្ថាយ បដិយាទេថាតិ។>
      text <កល្លោសិ ភន្តេ នាគសេនាតិ។>
      stand <ទុក្ខប្បហានវាយមបញ្ហោ តតិយោ។>
    text <៤។ ព្រហ្មលោកបញ្ហោ>
      text <៤>, <រាជា អាហ ភន្តេ នាគសេន កីវទូរោ ឥតោ ព្រហ្មលោកោតិ។ ទូរោ ខោ មហារាជ ឥតោ ព្រហ្មលោកោ កូដាគារមត្តា សិលា តម្ហា បតិតា អហោរត្តេន អដ្ឋចត្តាលីសយោជនសហស្សានិ ភស្សមានា ចតូហិ មាសេហិ បថវិយំ បតិដ្ឋហេយ្យាតិ។>
      text <ភន្តេ នាគសេន តុម្ហេ ឯវំ ភណថ សេយ្យថាបិ ពលវា បុរិសោ សមិញ្ជិតំ វា ពាហំ បសារេយ្យ បសារិតំ វា ពាហំ សមិញ្ជេយ្យ ឯវមេវ ឥទ្ធិមា ភិក្ខុ ចេតោវសិប្បត្តោ ជម្ពុទីបេ អន្តរហិតោ ព្រហ្មលោកេ បាតុភវេយ្យាតិ ឯតំ វចនំ ន សទ្ទហាមិ ឯវំ អតិសីឃំ តាវ ពហូនិ យោជនសតានិ គច្ឆិស្សតីតិ។>
      text <ថេរោ អាហ កុហិំ បន មហារាជ តវ ជាតភូមីតិ។ អត្ថិ ភន្តេ អលសន្ទោ នាម ទីបោ តត្ថាហំ ជាតោតិ។ កីវ ទូរោ មហារាជ ឥតោ អលសន្ទោ ហោតីតិ។ ទ្វិមត្តានិ ភន្តេ យោជនសតានីតិ។ អភិជានាសិ នុ ត្វំ មហារាជ តត្ថ កិញ្ចិទេវ ករណីយំ ករិត្វា សរិតាតិ។ អាម ភន្តេ សរាមីតិ។ លហុំ ខោ ត្វំ មហារាជ គតោសិ ទ្វិមត្តានិ យោជនសតានីតិ។>
      text <កល្លោសិ ភន្តេ នាគសេនាតិ។>
      stand <ព្រហ្មលោកបញ្ហោ ចតុត្ថោ។>
    text <៥។ ទ្វិន្នំ លោកុប្បន្នានំ សមកភាវបញ្ហោ>
      text <៥>, <រាជា អាហ ភន្តេ នាគសេន យោ ឥធ កាលង្កតោ ព្រហ្មលោកេ ឧប្បជ្ជេយ្យ យោ ច ឥធ កាលង្កតោ កស្មីរេ ឧប្បជ្ជេយ្យ កោ ចិរតរំ កោ សីឃតរន្តិ។ សមកំ មហារាជាតិ។>
      text <ឱបម្មំ ករោហីតិ។ កុហិំ បន មហារាជ តវ ជាតនគរន្តិ។ អត្ថិ ភន្តេ កលសិគាមោ នាម តត្ថាហំ ជាតោតិ។ កីវ ទូរោ មហារាជ ឥតោ កលសិគាមោ ហោតីតិ។ ទ្វិមត្តានិ ភន្តេ យោជនសតានីតិ។ កីវ ទូរំ មហារាជ ឥតោ កស្មីរំ ហោតីតិ។ ទ្វាទស ភន្តេ យោជនានីតិ។ ឥង្ឃ ត្វំ មហារាជ កលសិគាមំ ចិន្តេហីតិ។ ចិន្តិតោ ភន្តេតិ។ ឥង្ឃ ត្វំ មហារាជ កស្មីរំ ចិន្តេហីតិ។ ចិន្តិតំ ភន្តេតិ។ កតមំ នុ ខោ មហារាជ ចិរេន ចិន្តិតំ កតមំ សីឃតរន្តិ។ សមកំ ភន្តេតិ។ ឯវមេវ ខោ មហារាជ យោ ឥធ កាលង្កតោ ព្រហ្មលោកេ ឧប្បជ្ជេយ្យ យោ ច ឥធ កាលង្កតោ កស្មីរេ ឧប្បជ្ជេយ្យ សមកំ យេវ ឧប្បជ្ជន្តីតិ។>
      text <ភិយ្យោ ឱបម្មំ ករោហីតិ។ តំ កិំ មញ្ញសិ មហារាជ ទ្វេ សកុណា អាកាសេន គច្ឆេយ្យុំ តេសុ ឯកោ ឧច្ចេ រុក្ខេ និសីទេយ្យ ឯកោ នីចេ រុក្ខេ និសីទេយ្យ តេសំ សមកំ បតិដ្ឋិតានំ កតមស្ស ឆាយា បឋមតរំ បថវិយំ បតិដ្ឋហេយ្យ កតមស្ស ឆាយា ចិរេន បថវិយំ បតិដ្ឋហេយ្យាតិ។ សមកំ ភន្តេតិ។ ឯវមេវ ខោ មហារាជ យោ ឥធ កាលង្កតោ ព្រហ្មលោកេ ឧប្បជ្ជេយ្យ យោ ច ឥធ កាលង្កតោ កស្មីរេ ឧប្បជ្ជេយ្យ សមកំ យេវ ឧប្បជ្ជន្តីតិ។>
      text <កល្លោសិ ភន្តេ នាគសេនាតិ។>
      stand <ទ្វិន្នំ លោកុប្បន្នានំ សមកភាវបញ្ហោ បញ្ចមោ។>
    text <៦។ ពោជ្ឈង្គបញ្ហោ>
      text <៦>, <រាជា អាហ កតិ នុ ខោ ភន្តេ នាគសេន ពោជ្ឈង្គាតិ។ សត្ត ខោ មហារាជ ពោជ្ឈង្គាតិ។ កតិហិ បន ភន្តេ ពោជ្ឈង្គេហិ ពុជ្ឈតីតិ។ ឯកេន ខោ មហារាជ ពោជ្ឈង្គេន ពុជ្ឈតិ ធម្មវិចយសម្ពោជ្ឈង្គេនាតិ។ អថ កិស្ស នុ ខោ ភន្តេ វុច្ចន្តិ សត្ត ពោជ្ឈង្គាតិ។ តំ កិំ មញ្ញសិ មហារាជ អសិ កោសិយា បក្ខិត្តោ អគ្គហិតោ ហត្ថេន ឧស្សហតិ ឆេជ្ជំ ឆិន្ទិតុន្តិ។ ន ហិ ភន្តេតិ។ ឯវមេវ ខោ មហារាជ ធម្មវិចយសម្ពោជ្ឈង្គេន វិនា ឆហិ ពោជ្ឈង្គេហិ ន ពុជ្ឈតីតិ។>
      text <កល្លោសិ ភន្តេ នាគសេនាតិ។>
      stand <ពោជ្ឈង្គបញ្ហោ ឆដ្ឋោ។>
    text <៧។ បាបបុញ្ញានំ អប្បានប្បភាវបញ្ហោ>
      text <៧>, <រាជា អាហ ភន្តេ នាគសេន កតរំ នុ ខោ ពហុតរំ បុញ្ញំ វា អបុញ្ញំ វាតិ។ បុញ្ញំ ខោ មហារាជ ពហុតរំ អបុញ្ញំ ថោកន្តិ។ កេន ការណេនាតិ។ អបុញ្ញំ ខោ មហារាជ ករោន្តោ វិប្បដិសារី ហោតិ បាបកម្មំ មយា កតន្តិ តេន បាបំ ន វឌ្ឍតិ។ បុញ្ញំ ខោ មហារាជ ករោន្តោ អវិប្បដិសារី ហោតិ អវិប្បដិសារិនោ បាមោជ្ជំ ជាយតិ បមុទិតស្ស បីតិ ជាយតិ បីតិមនស្ស កាយោ បស្សម្ភតិ បស្សទ្ធកាយោ សុខំ វេទេតិ សុខិនោ ចិត្តំ សមាធិយតិ សមាហិតោ យថាភូតំ បជានាតិ តេន ការណេន បុញ្ញំ វឌ្ឍតិ។ បុរិសោ ខោ មហារាជ ឆិន្នហត្ថបាទោ ភគវតោ ឯកំ ឧប្បលហត្ថំ ទត្វា ឯកនវុតិកប្បានិ វិនិបាតំ ន គច្ឆិស្សតិ។ ឥមិនាបិ មហារាជ ការណេន ភណាមិ បុញ្ញំ ពហុតរំ អបុញ្ញំ ថោកន្តិ។>
      text <កល្លោសិ ភន្តេ នាគសេនាតិ។>
      stand <បាបបុញ្ញានំ អប្បានប្បភាវបញ្ហោ សត្តមោ។>
    text <៨។ ជានន្តាជានន្តបាបករណបញ្ហោ>
      text <៨>, <រាជា អាហ ភន្តេ នាគសេន យោ ជានន្តោ បាបកម្មំ ករោតិ យោ អជានន្តោ បាបកម្មំ ករោតិ កស្ស ពហុតរំ អបុញ្ញន្តិ។ ថេរោ អាហ យោ ខោ មហារាជ អជានន្តោ បាបកម្មំ ករោតិ តស្ស ពហុតរំ អបុញ្ញន្តិ។ តេន ហិ ភន្តេ នាគសេន យោ អម្ហាកំ រាជបុត្តោ វា រាជមហាមត្តោ វា អជានន្តោ បាបកម្មំ ករោតិ តំ មយំ ទិគុណំ ទណ្ឌេមាតិ។ តំ កិំ មញ្ញសិ មហារាជ តត្តំ អយោគុឡំ អាទិត្តំ សម្បជ្ជលិតំ សជោតិភូតំ ឯកោ ជានន្តោ គណ្ហេយ្យ ឯកោ អជានន្តោ គណ្ហេយ្យ កតមោ ពលវតរំ ឌយ្ហេយ្យាតិ។ យោ ខោ ភន្តេ អជានន្តោ គណ្ហេយ្យ សោ ពលវតរំ ឌយ្ហេយ្យាតិ។ ឯវមេវ ខោ មហារាជ យោ អជានន្តោ បាបកម្មំ ករោតិ តស្ស ពហុតរំ អបុញ្ញន្តិ។>
      text <កល្លោសិ ភន្តេ នាគសេនាតិ។>
      stand <ជានន្តាជានន្តបាបករណបញ្ហោ អដ្ឋមោ។>
    text <៩។ ឧត្តរកុរុកាទិគមនបញ្ហោ>
      text <៩>, <រាជា អាហ ភន្តេ នាគសេន អត្ថិ កោចិ យោ ឥមិនា សរីរេន ឧត្តរកុរុំ វា គច្ឆេយ្យ ព្រហ្មលោកំ វា អញ្ញំ វា បន ទីបន្តិ។ អត្ថិ មហារាជ យោ ឥមិនា ចាតុម្មហាភូតិកេន កាយេន ឧត្តរកុរុំ វា គច្ឆេយ្យ ព្រហ្មលោកំ វា អញ្ញំ វា បន ទីបន្តិ។>
      text <កថំ ភន្តេ នាគសេន ឥមិនា ចាតុម្មហាភូតិកេន កាយេន ឧត្តរកុរុំ វា គច្ឆេយ្យ ព្រហ្មលោកំ វា អញ្ញំ វា បន ទីបន្តិ។ អភិជានាសិ នុ ត្វំ មហារាជ ឥមិស្សា បថវិយា វិទត្ថិំ វា រតនំ វា លង្ឃិតាតិ។ អាម ភន្តេ អភិជានាមិ អហំ ភន្តេ នាគសេន អដ្ឋបិ រតនិយោ លង្ឃេមីតិ។ កថំ ត្វំ មហារាជ អដ្ឋបិ រតនិយោ លង្ឃេសីតិ។ អហញ្ហិ ភន្តេ ចិត្តំ ឧប្បាទេមិ ឯត្ថ និបតិស្សាមីតិ សហ ចិត្តុប្បាទេន កាយោ មេ លហុកោ ហោតីតិ។ ឯវមេវ ខោ មហារាជ ឥទ្ធិមា ភិក្ខុ ចេតោវសិប្បត្តោ កាយំ ចិត្តេ សមារោបេត្វា ចិត្តវសេន វេហាសំ គច្ឆតីតិ។>
      text <កល្លោសិ ភន្តេ នាគសេនាតិ។>
      stand <ឧត្តរកុរុកាទិគមនបញ្ហោ នវមោ។>
    text <១០។ ទីឃដ្ឋិបញ្ហោ>
      text <១០>, <រាជា អាហ ភន្តេ នាគសេន តុម្ហេ ឯវំ ភណថ អដ្ឋិកានិ ទីឃានិ យោជនសតិកានិបីតិ រុក្ខោបិ តាវ នត្ថិ យោជនសតិកោ កុតោ បន អដ្ឋិកានិ ទីឃានិ យោជនសតិកានិ ភវិស្សន្តីតិ។>
      text <តំ កិំ មញ្ញសិ មហារាជ សុតំ តេ មហាសមុទ្ទេ បញ្ចយោជនសតិកាបិ មច្ឆា អត្ថីតិ។ អាម ភន្តេ សុតន្តិ។ ននុ មហារាជ បញ្ចយោជនសតិកស្ស មច្ឆស្ស អដ្ឋិកានិ ទីឃានិ ភវិស្សន្តិ យោជនសតិកានិបីតិ។>
      text <កល្លោសិ ភន្តេ នាគសេនាតិ។>
      stand <ទីឃដ្ឋិបញ្ហោ ទសមោ។>
    text <១១។ អស្សាសបស្សាសនិរោធបញ្ហោ>
      text <១១>, <រាជា អាហ ភន្តេ នាគសេន តុម្ហេ ឯវំ ភណថ សក្កា អស្សាសបស្សាសេ និរោធេតុន្តិ។ អាម មហារាជ សក្កា អស្សាសបស្សាសេ និរោធេតុន្តិ។ កថំ ភន្តេ នាគសេន សក្កា អស្សាសបស្សាសេ និរោធេតុន្តិ។ តំ កិំ មញ្ញសិ មហារាជ សុតបុព្ពោ តេ កោចិ កាកច្ឆមានោតិ។ អាម ភន្តេ សុតបុព្ពោតិ។ កិំ នុ ខោ មហារាជ សោ សទ្ទោ កាយេ នមិតេ វិរមេយ្យាតិ។ អាម ភន្តេ វិរមេយ្យាតិ។ សោ ហិ នាម មហារាជ សទ្ទោ អភាវិតកាយស្ស អភាវិតសីលស្ស អភាវិតចិត្តស្ស អភាវិតបញ្ញស្ស កាយេ នមិតេ វិរមិស្សតិ កិំ បន ភាវិតកាយស្ស ភាវិតសីលស្ស ភាវិតចិត្តស្ស ភាវិតបញ្ញស្ស ចតុត្ថជ្ឈានំ សមាបន្នស្ស អស្សាសបស្សាសា ន និរុជ្ឈិស្សន្តីតិ។>
      text <កល្លោសិ ភន្តេ នាគសេនាតិ។>
      stand <អស្សាសបស្សាសនិរោធបញ្ហោ ឯកាទសមោ។>
    text <១២។ សមុទ្ទបញ្ហោ>
      text <១២>, <រាជា អាហ ភន្តេ នាគសេន សមុទ្ទោ សមុទ្ទោតិ វុច្ចតិ កេន ការណេន ឧទកំ សមុទ្ទោតិ វុច្ចតីតិ។ ថេរោ អាហ យត្តកំ មហារាជ ឧទកំ តត្តកំ លោណំ។ យត្តកំ លោណំ តត្តកំ ឧទកំ។ តស្មា សមុទ្ទោតិ វុច្ចតីតិ។>
      text <កល្លោសិ ភន្តេ នាគសេនាតិ។>
      stand <សមុទ្ទបញ្ហោ ទ្វាទសមោ។>
    text <១៣។ សមុទ្ទឯករសបញ្ហោ>
      text <១៣>, <រាជា អាហ ភន្តេ នាគសេន កេន ការណេន សមុទ្ទោ ឯករសោ លោណរសោតិ។ ចិរសណ្ឋិតត្តា ខោ មហារាជ ឧទកស្ស សមុទ្ទោ ឯករសោ លោណរសោតិ។>
      text <កល្លោសិ ភន្តេ នាគសេនាតិ។>
      stand <សមុទ្ទឯករសបញ្ហោ តេរសមោ។>
    text <១៤។ សុខុមបញ្ហោ>
      text <១៤>, <រាជា អាហ ភន្តេ នាគសេន សក្កា សព្ពំ សុខុមំ ឆិន្ទិតុន្តិ។ អាម មហារាជ សក្កា សព្ពំ សុខុមំ ឆិន្ទិតុន្តិ។ កិំ បន ភន្តេ សព្ពំ សុខុមន្តិ។ ធម្មោ ខោ មហារាជ សព្ពសុខុមោ ន ខោ មហារាជ ធម្មា សព្ពេ សុខុមា សុខុមន្តិ វា ថូលន្តិ វា ធម្មានមេតមធិវចនំ។ យំ កិញ្ចិ ឆិន្ទិតព្ពំ សព្ពំ តំ បញ្ញាយ ឆិន្ទតិ នត្ថិ ទុតិយំ បញ្ញាយ ឆេទនន្តិ។>
      text <កល្លោសិ ភន្តេ នាគសេនាតិ។>
      stand <សុខុមបញ្ហោ ចុទ្ទសមោ។>
    text <១៥។ វិញ្ញាណនានត្ថបញ្ហោ>
      text <១៥>, <រាជា អាហ ភន្តេ នាគសេន វិញ្ញាណន្តិ វា បញ្ញាតិ វា ភូតស្មិំ ជីវោតិ វា ឥមេ ធម្មា នានត្ថា ចេវ នានាព្យញ្ជនា ច ឧទាហុ ឯកត្ថា ព្យញ្ជនមេវ នានន្តិ។ វិជាននលក្ខណំ មហារាជ វិញ្ញាណំ បជាននលក្ខណា បញ្ញា ភូតស្មិំ ជីវោ នុបលព្ភតីតិ។ យទិ ជីវោ នុបលព្ភតិ អថ កោ ចរហិ ចក្ខុនា រូបំ បស្សតិ សោតេន សទ្ទំ សុណាតិ ឃានេន គន្ធំ ឃាយតិ ជិវ្ហាយ រសំ សាយតិ កាយេន ផោដ្ឋព្ពំ ផុសតិ មនសា ធម្មំ វិជានាតីតិ។ ថេរោ អាហ យទិ ជីវោ ចក្ខុនា រូបំ បស្សតិ…បេ។… មនសា ធម្មំ វិជានាតិ សោ ជីវោ ចក្ខុទ្វារេសុ ឧប្បាដិតេសុ មហន្តេន អាកាសេន ពហិមុខោ សុដ្ឋុតរំ រូបំ បស្សេយ្យ សោតេសុ ឧប្បាដិតេសុ ឃានេ ឧប្បាដិតេ ជិវ្ហាយ ឧប្បាដិតាយ កាយេ ឧប្បាដិតេ មហន្តេន អាកាសេន សុដ្ឋុតរំ សទ្ទំ សុណេយ្យ គន្ធំ ឃាយេយ្យ រសំ សាយេយ្យ ផោដ្ឋព្ពំ ផុសេយ្យាតិ។ ន ហិ ភន្តេតិ។ តេន ហិ មហារាជ ភូតស្មិំ ជីវោ នុបលព្ភតីតិ។>
      text <កល្លោសិ ភន្តេ នាគសេនាតិ។>
      stand <វិញ្ញាណនានត្ថបញ្ហោ បន្នរសមោ។>
    text <១៦។ អរូបធម្មវវត្ថានទុក្ករបញ្ហោ>
      text <១៦>, <រាជា អាហ ភន្តេ នាគសេន ទុក្ករំ នុ ខោ ភគវតា កតន្តិ។ ថេរោ អាហ ទុក្ករំ មហារាជ ភគវតា កតន្តិ។ កិំ បន ភន្តេ នាគសេន ភគវតា ទុក្ករំ កតន្តិ។ ទុក្ករំ មហារាជ ភគវតា កតំ ឥមេសំ អរូបីនំ ចិត្តចេតសិកានំ ធម្មានំ ឯការម្មណេ វត្តមានានំ វវត្ថានំ អក្ខាតំ អយំ ផស្សោ អយំ វេទនា អយំ សញ្ញា អយំ ចេតនា ឥទំ ចិត្តន្តិ។>
      text <ឱបម្មំ ករោហីតិ។ យថា មហារាជ កោចិទេវ បុរិសោ នាវាយ មហាសមុទ្ទំ អជ្ឈោគាហេត្វា ហត្ថបុដេន ឧទកំ គហេត្វា ជិវ្ហាយ សាយិត្វា ជានេយ្យ នុ ខោ មហារាជ សោ បុរិសោ ឥទំ គង្គាយ ឧទកំ ឥទំ យមុនាយ ឧទកំ ឥទំ អចិរវតិយា ឧទកំ ឥទំ សរភុយា ឧទកំ ឥទំ មហិយា ឧទកន្តិ។ ទុក្ករំ ភន្តេ ជានិតុន្តិ។ ឥតោ ទុក្ករតរំ ខោ មហារាជ ភគវតា កតំ ឥមេសំ អរូបីនំ ចិត្តចេតសិកានំ ធម្មានំ ឯការម្មណេ វត្តមានានំ វវត្ថានំ អក្ខាតំ អយំ ផស្សោ អយំ វេទនា អយំ សញ្ញា អយំ ចេតនា ឥទំ ចិត្តន្តិ។ សុដ្ឋុ ភន្តេតិ រាជា អព្ភានុមោទីតិ។>
      stand <អរូបធម្មវវត្ថានទុក្ករបញ្ហោ សោឡសមោ។>
      stand <អរូបធម្មវវត្ថានវគ្គោ សត្តមោ។>
      stand <ឥមស្មិំ វគ្គេ សោឡស បញ្ហា។>
  text <មិលិន្ទបញ្ហបុច្ឆាវិសជ្ជនា>
    text <ថេរោ អាហ ជានាសិ ខោ មហារាជ សម្បតិ កា វេលាតិ។ អាម ភន្តេ ជានាមិ សម្បតិ បឋមោ យាមោ អតិក្កន្តោ មជ្ឈិមោ យាមោ បវត្តតិ ឧក្កា បទីបីយន្តិ ចត្តារិ បដាកានិ អាណត្តានិ គមិស្សន្តិ ភណ្ឌតោ រាជទេយ្យានីតិ។>
    text <យោនកា ឯវមាហំសុ កល្លោសិ មហារាជ បណ្ឌិតោ ថេរោតិ។ អាម ភណេ បណ្ឌិតោ ថេរោ ឯទិសោ អាចរិយោ ភវេយ្យ មាទិសោ ច អន្តេវាសី នចិរស្សេវ បណ្ឌិតោ ធម្មំ អាជានេយ្យាតិ។ តស្ស បញ្ហវេយ្យាករណេន តុដ្ឋោ រាជា ថេរំ នាគសេនំ សតសហស្សគ្ឃនកេន កម្ពលេន អច្ឆាទេត្វា ភន្តេ នាគសេន អជ្ជតគ្គេ តេ អដ្ឋសតំ ភត្តំ បញ្ញបេមិ យំ កិញ្ចិ អន្តេបុរេ កប្បិយំ តេន ច បវារេមីតិ អាហ។ អលំ មហារាជ ជីវាមីតិ។ ជានាមិ ភន្តេ នាគសេន ជីវសិ អបិ ច អត្តានញ្ច រក្ខ មមញ្ច រក្ខាហីតិ។ កថំ អត្តានំ រក្ខសិ នាគសេនោ មិលិន្ទំ រាជានំ បសាទេតិ ន ច កិញ្ចិ អលភីតិ បរាបវាទោ អាគច្ឆេយ្យាតិ ឯវំ អត្តានំ រក្ខ។ កថំ មមំ រក្ខសិ មិលិន្ទោ រាជា បសន្នោ បសន្នាការំ ន ករោតីតិ បរាបវាទោ អាគច្ឆេយ្យាតិ ឯវំ មមំ រក្ខាហីតិ។ តថា ហោតុ មហារាជាតិ។ សេយ្យថាបិ ភន្តេ សីហោ មិគរាជា សុវណ្ណបញ្ជរេ បក្ខិត្តោបិ ពហិមុខោ យេវ ហោតិ ឯវមេវ ខោ អហំ ភន្តេ កិញ្ចាបិ អគារំ អជ្ឈាវសាមិ ពហិមុខោ យេវ បន អច្ឆាមិ។ សចេ អហំ ភន្តេ អគារស្មា អនាគារិយំ បព្ពជេយ្យំ ន ចិរំ ជីវេយ្យំ ពហូ មេ បច្ចត្ថិកាតិ។>
    text <អថ ខោ អាយស្មា នាគសេនោ មិលិន្ទស្ស រញ្ញោ បញ្ហំ វិសជ្ជេត្វា ឧដ្ឋាយាសនា សង្ឃារាមំ អគមាសិ។ អចិរបក្កន្តេ ច អាយស្មន្តេ នាគសេនេ មិលិន្ទស្ស រញ្ញោ ឯតទហោសិ កិំ មយា បុច្ឆិតំ កិំ ភទន្តេន នាគសេនេន វិសជ្ជិតន្តិ។ អថ ខោ មិលិន្ទស្ស រញ្ញោ ឯតទហោសិ សព្ពំ មយា សុបុច្ឆិតំ សព្ពំ ភទន្តេន នាគសេនេន សុវិសជ្ជិតន្តិ។ អាយស្មតោបិ នាគសេនស្ស សង្ឃារាមគតស្ស ឯតទហោសិ កិំ មិលិន្ទេន រញ្ញា បុច្ឆិតំ កិំ មយា វិសជ្ជិតន្តិ។ អថ ខោ អាយស្មតោ នាគសេនស្ស ឯតទហោសិ សព្ពំ មិលិន្ទេន រញ្ញា សុបុច្ឆិតំ សព្ពំ មយា សុវិសជ្ជិតន្តិ។>
    text <អថ ខោ អាយស្មា នាគសេនោ តស្សា រត្តិយា អច្ចយេន បុព្ពណ្ហសមយំ និវាសេត្វា បត្តចីវរមាទាយ យេន មិលិន្ទស្ស រញ្ញោ និវេសនំ តេនុបសង្កមិ ឧបសង្កមិត្វា បញ្ញត្តេ អាសនេ និសីទិ។ អថ ខោ មិលិន្ទោ រាជា អាយស្មន្តំ នាគសេនំ អភិវាទេត្វា ឯកមន្តំ និសីទិ ឯកមន្តំ និសិន្នោ ខោ មិលិន្ទោ រាជា អាយស្មន្តំ នាគសេនំ ឯតទវោច>
    text <មា ខោ ភទន្តស្ស ឯវំ អហោសិ នាគសេនោ មយា បញ្ហំ បុច្ឆិតោតិ តេនេវ សោមនស្សេន តំ រត្តាវសេសំ វីតិនាមេសីតិ ន តេ ឯវំ ទដ្ឋព្ពំ។ តស្ស មយ្ហំ ភន្តេ តំ រត្តាវសេសំ ឯតទហោសិ កិំ មយា បុច្ឆិតំ កិំ ភទន្តេន វិសជ្ជិតន្តិ សព្ពំ មយា សុបុច្ឆិតំ សព្ពំ ភទន្តេន សុវិសជ្ជិតន្តិ។>
    text <ថេរោបិ ឯវមាហ មា ខោ មហារាជស្ស ឯវំ អហោសិ មិលិន្ទស្ស រញ្ញោ មយា បញ្ហោ វិសជ្ជិតោតិ តេនេវ សោមនស្សេន តំ រត្តាវសេសំ វីតិនាមេសីតិ ន តេ ឯវំ ទដ្ឋព្ពំ។ តស្ស មយ្ហំ មហារាជ តំ រត្តាវសេសំ ឯតទហោសិ កិំ មិលិន្ទេន រញ្ញា បុច្ឆិតំ កិំ មយា វិសជ្ជិតន្តិ សព្ពំ មិលិន្ទេន រញ្ញា សុបុច្ឆិតំ សព្ពំ មយា សុវិសជ្ជិតន្តិ ឥតិហ តេ មហានាគា អញ្ញមញ្ញស្ស សុភាសិតំ សមនុមោទិំសូតិ។>
    stand <មិលិន្ទបញ្ហបុច្ឆាវិសជ្ជនា និដ្ឋិតា។>
  text <មេណ្ឌកបញ្ហារម្ភកថា>
    text <អដ្ឋមន្តបរិវជ្ជនីយដ្ឋានានិ>
      text <អថ ខោ មិលិន្ទោ រាជា បភាតាយ រត្តិយា ឧទ្ធស្តេ អរុណេ សីសំ ន្ហត្វា សិរសិ អញ្ជលិំ បគ្គហេត្វា អតីតានាគតបច្ចុប្បន្នេ សម្មាសម្ពុទ្ធេ អនុស្សរិត្វា អដ្ឋ វត្តបទានិ សមាទិយិ ឥតោ មេ អនាគតានិ សត្ត ទិវសានិ អដ្ឋ គុណេ សមាទិយិត្វា តបោ ចរិតព្ពោ ភវិស្សតិ សោហំ ចិណ្ណតបោ សមានោ អាចរិយំ អារាធេត្វា មេណ្ឌកេ បញ្ហេ បុច្ឆិស្សាមីតិ។ អថ ខោ មិលិន្ទោ រាជា បកតិទុស្សយុគំ អបនេត្វា អាភរណានិ ច ឱមុញ្ចិត្វា កាសាវំ និវាសេត្វា មុណ្ឌកបដិសីសកំ សីសេ បដិមុញ្ចិត្វា មុនិភាវមុបគន្ត្វា អដ្ឋ គុណេ សមាទិយិ ឥមំ សត្តាហំ មយា ន រាជត្ថោ អនុសាសិតព្ពោ ន រាគូបសញ្ហិតំ ចិត្តំ ឧប្បាទេតព្ពំ ន ទោសូបសញ្ហិតំ ចិត្តំ ឧប្បាទេតព្ពំ ន មោហូបសញ្ហិតំ ចិត្តំ ឧប្បាទេតព្ពំ ទាសកម្មករបោរិសេ ជនេបិ និវាតវុត្តិនា ភវិតព្ពំ កាយិកំ វាចសិកំ អនុរក្ខិតព្ពំ ឆបិ អាយតនានិ និរវសេសតោ អនុរក្ខិតព្ពានិ មេត្តាភាវនាយ មានសំ បក្ខិបិតព្ពន្តិ។ ឥមេ អដ្ឋ គុណេ សមាទិយិត្វា តេស្វេវ អដ្ឋសុ គុណេសុ មានសំ បតិដ្ឋបេត្វា ពហិ អនិក្ខមិត្វា សត្តាហំ វីតិនាមេត្វា អដ្ឋមេ ទិវសេ បភាតាយ រត្តិយា បគេវ បាតរាសំ កត្វា ឱក្ខិត្តចក្ខុ មិតភាណី សុសណ្ឋិតេន ឥរិយាបថេន អវិក្ខិត្តេន ចិត្តេន ហដ្ឋេន ឧទគ្គេន វិប្បសន្នេន ថេរំ នាគសេនំ ឧបសង្កមិត្វា ថេរស្ស បាទេ សិរសា វន្ទិត្វា ឯកមន្តំ ឋិតោ ឥទមវោច>
      text <អត្ថិ មេ ភន្តេ នាគសេន កោចិ អត្ថោ តុម្ហេហិ សទ្ធិំ មន្តយិតព្ពោ ន តត្ថ អញ្ញោ កោចិ តតិយោ ឥច្ឆិតព្ពោ សុញ្ញេ ឱកាសេ បវិវិត្តេ អរញ្ញេ អដ្ឋង្គុបាគតេ សមណសារុប្បេ។ តត្ថ សោ បញ្ហោ បុច្ឆិតព្ពោ ភវិស្សតិ តត្ថ មេ គុយ្ហំ ន កាតព្ពំ ន រហស្សកំ អរហាមហំ រហស្សកំ សុណិតុំ សុមន្តនេ ឧបគតេ ឧបមាយបិ សោ អត្ថោ ឧបបរិក្ខិតព្ពោ យថា កិំ វិយ យថា នាម ភន្តេ នាគសេន មហាបថវី និក្ខេបំ អរហតិ និក្ខេបេ ឧបគតេ។ ឯវមេវ ខោ ភន្តេ នាគសេន អរហាមហំ រហស្សកំ សុណិតុំ សុមន្តនេ ឧបគតេតិ។ គរុនា សហ បវិវិត្តបវនំ បវិសិត្វា ឥទមវោច ភន្តេ នាគសេន ឥធ បុរិសេន មន្តយិតុកាមេន អដ្ឋ ឋានានិ បរិវជ្ជយិតព្ពានិ ភវន្តិ ន តេសុ ឋានេសុ វិញ្ញូ បុរិសោ អត្ថំ មន្តេតិ មន្តិតោបិ អត្ថោ បរិបតតិ ន សម្ភវតិ។ កតមានិ អដ្ឋ ឋានានិ។ វិសមដ្ឋានំ បរិវជ្ជនីយំ សភយំ បរិវជ្ជនីយំ អតិវាតដ្ឋានំ បរិវជ្ជនីយំ បដិច្ឆន្នដ្ឋានំ បរិវជ្ជនីយំ ទេវដ្ឋានំ បរិវជ្ជនីយំ បន្ថោ បរិវជ្ជនីយោ សង្គាមោ បរិវជ្ជនីយោ ឧទកតិត្ថំ បរិវជ្ជនីយំ។ ឥមានិ អដ្ឋ ឋានានិ បរិវជ្ជនីយានីតិ។>
      text <ថេរោ អាហ កោ ទោសោ វិសមដ្ឋានេ សភយេ អតិវាតេ បដិច្ឆន្នេ ទេវដ្ឋានេ បន្ថេ សង្គាមេ ឧទកតិត្ថេតិ។ វិសមេ ភន្តេ នាគសេន មន្តិតោ អត្ថោ វិកិរតិ វិធមតិ បគ្ឃរតិ ន សម្ភវតិ សភយេ មនោ សន្តស្សតិ សន្តស្សិតោ ន សម្មា អត្ថំ សមនុបស្សតិ អតិវាតេ សទ្ទោ អវិភូតោ ហោតិ បដិច្ឆន្នេ ឧបស្សុតិំ តិដ្ឋន្តិ ទេវដ្ឋានេ មន្តិតោ អត្ថោ គរុកំ បរិណមតិ បន្ថេ មន្តិតោ អត្ថោ តុច្ឆោ ភវតិ សង្គាមេ ចញ្ចលោ ភវតិ ឧទកតិត្ថេ បាកដោ ភវតិ។ ភវតីហ>
      stand <អដ្ឋ មន្តនស្ស បរិវជ្ជនីយដ្ឋានានិ។>
    text <អដ្ឋមន្តវិនាសកបុគ្គលា>
      text <ភន្តេ នាគសេន អដ្ឋិមេ បុគ្គលា មន្តិយមានា មន្តិតំ អត្ថំ ព្យាបាទេន្តិ។ កតមេ អដ្ឋ។ រាគចរិតោ ទោសចរិតោ មោហចរិតោ មានចរិតោ លុទ្ធោ អលសោ ឯកចិន្តី ពាលោតិ។ ឥមេ អដ្ឋ បុគ្គលា មន្តិតំ អត្ថំ ព្យាបាទេន្តីតិ។>
      text <ថេរោ អាហ តេសំ កោ ទោសោតិ។ រាគចរិតោ ភន្តេ នាគសេន រាគវសេន មន្តិតំ អត្ថំ ព្យាបាទេតិ ទោសចរិតោ ទោសវសេន មន្តិតំ អត្ថំ ព្យាបាទេតិ មោហចរិតោ មោហវសេន មន្តិតំ អត្ថំ ព្យាបាទេតិ មានចរិតោ មានវសេន មន្តិតំ អត្ថំ ព្យាបាទេតិ លុទ្ធោ លោភវសេន មន្តិតំ អត្ថំ ព្យាបាទេតិ អលសោ អលសតាយ មន្តិតំ អត្ថំ ព្យាបាទេតិ ឯកចិន្តី ឯកចិន្តិតាយ មន្តិតំ អត្ថំ ព្យាបាទេតិ ពាលោ ពាលតាយ មន្តិតំ អត្ថំ ព្យាបាទេតិ។ ភវតីហ>
      stand <អដ្ឋ មន្តវិនាសកបុគ្គលា។>
    text <នវគុយ្ហមន្តវិធំសកំ>
      text <ភន្តេ នាគសេន នវិមេ បុគ្គលា មន្តិតំ គុយ្ហំ វិវរន្តិ ន ធារេន្តិ។ កតមេ នវ។ រាគចរិតោ ទោសចរិតោ មោហចរិតោ ភីរុកោ អាមិសគរុកោ ឥត្ថី សោណ្ឌោ បណ្ឌកោ ទារកោតិ។>
      text <ថេរោ អាហ តេសំ កោ ទោសោតិ។ រាគចរិតោ ភន្តេ នាគសេន រាគវសេន មន្តិតំ គុយ្ហំ វិវរតិ ន ធារេតិ ទោសចរិតោ ភន្តេ ទោសវសេន មន្តិតំ គុយ្ហំ វិវរតិ ន ធារេតិ មូឡ្ហោ មោហវសេន មន្តិតំ គុយ្ហំ វិវរតិ ន ធារេតិ ភីរុកោ ភយវសេន មន្តិតំ គុយ្ហំ វិវរតិ ន ធារេតិ អាមិសគរុកោ អាមិសហេតុ មន្តិតំ គុយ្ហំ វិវរតិ ន ធារេតិ ឥត្ថី បញ្ញាយ ឥត្តរតាយ មន្តិតំ គុយ្ហំ វិវរតិ ន ធារេតិ សោណ្ឌិកោ សុរាលោលតាយ មន្តិតំ គុយ្ហំ វិវរតិ ន ធារេតិ បណ្ឌកោ អនេកំសិកតាយ មន្តិតំ គុយ្ហំ វិវរតិ ន ធារេតិ ទារកោ ចបលតាយ មន្តិតំ គុយ្ហំ វិវរតិ ន ធារេតិ។ ភវតីហ>
      stand <នវ គុយ្ហមន្តវិធំសកា បុគ្គលា។>
    text <អដ្ឋ បញ្ញាបដិលាភការណំ>
      text <ភន្តេ នាគសេន អដ្ឋហិ ការណេហិ ពុទ្ធិ បរិណមតិ បរិបាកំ គច្ឆតិ។ កតមេហិ អដ្ឋហិ។ វយបរិណាមេន ពុទ្ធិ បរិណមតិ បរិបាកំ គច្ឆតិ យសបរិណាមេន ពុទ្ធិ បរិណមតិ បរិបាកំ គច្ឆតិ បរិបុច្ឆាយ ពុទ្ធិ បរិណមតិ បរិបាកំ គច្ឆតិ តិត្ថសំវាសេន ពុទ្ធិ បរិណមតិ បរិបាកំ គច្ឆតិ យោនិសោ មនសិការេន ពុទ្ធិ បរិណមតិ បរិបាកំ គច្ឆតិ សាកច្ឆាយ ពុទ្ធិ បរិណមតិ បរិបាកំ គច្ឆតិ ស្នេហូបសេវនេន ពុទ្ធិ បរិណមតិ បរិបាកំ គច្ឆតិ បតិរូបទេសវាសេន ពុទ្ធិ បរិណមតិ បរិបាកំ គច្ឆតិ។ ភវតីហ>
      stand <អដ្ឋ បញ្ញាបដិលាភការណានិ។>
    text <អាចរិយគុណំ>
      text <ភន្តេ នាគសេន អយំ ភូមិភាគោ អដ្ឋ មន្តទោសវិវជ្ជិតោ អហញ្ច លោកេ បរមោ មន្តិសហាយោ គុយ្ហមនុរក្ខី ចាហំ យាវាហំ ជីវិស្សាមិ តាវ គុយ្ហមនុរក្ខិស្សាមិ អដ្ឋហិ ច មេ ការណេហិ ពុទ្ធិ បរិណាមំ គតា ទុល្លភោ ឯតរហិ មាទិសោ អន្តេវាសី សម្មា បដិបន្នេ អន្តេវាសិកេ យេ អាចរិយានំ បញ្ចវីសតិ អាចរិយគុណា តេហិ គុណេហិ អាចរិយេន សម្មា បដិបជ្ជិតព្ពំ។ កតមេ បញ្ចវីសតិ គុណា។>
      text <ឥធ ភន្តេ នាគសេន អាចរិយេន អន្តេវាសិម្ហិ សតតំ សមិតំ អារក្ខា ឧបដ្ឋបេតព្ពា អសេវនសេវនា ជានិតព្ពា បមត្តាប្បមត្តា ជានិតព្ពា សេយ្យវកាសោ ជានិតព្ពោ គេលញ្ញំ ជានិតព្ពំ ភោជនស្ស លទ្ធាលទ្ធំ ជានិតព្ពំ វិសេសោ ជានិតព្ពោ បត្តគតំ សំវិភជិតព្ពំ អស្សាសិតព្ពោ មា ភាយិ អត្ថោ តេ អភិក្កមតីតិ ឥមិនា បុគ្គលេន បដិចរតីតិ បដិចារោ ជានិតព្ពោ គាមេ បដិចារោ ជានិតព្ពោ វិហារេ បដិចារោ ជានិតព្ពោ ន តេន ហាសោ ទវោ កាតព្ពោ តេន សហ អាលាបោ កាតព្ពោ ឆិទ្ទំ ទិស្វា អធិវាសេតព្ពំ សក្កច្ចការិនា ភវិតព្ពំ អខណ្ឌការិនា ភវិតព្ពំ អរហស្សការិនា ភវិតព្ពំ និរវសេសការិនា ភវិតព្ពំ ជនេមិមំ សិប្បេសូតិ ជនកចិត្តំ ឧបដ្ឋបេតព្ពំ កថំ អយំ ន បរិហាយេយ្យាតិ វឌ្ឍិចិត្តំ ឧបដ្ឋបេតព្ពំ ពលវំ ឥមំ ករោមិ សិក្ខាពលេនាតិ ចិត្តំ ឧបដ្ឋបេតព្ពំ មេត្តចិត្តំ ឧបដ្ឋបេតព្ពំ អាបទាសុ ន វិជហិតព្ពំ ករណីយេ នប្បមជ្ជិតព្ពំ ខលិតេ ធម្មេន បគ្គហេតព្ពោតិ។ ឥមេ ខោ ភន្តេ បញ្ចវីសតិ អាចរិយស្ស អាចរិយគុណា តេហិ គុណេហិ មយិ សម្មា បដិបជ្ជស្សុ សំសយោ មេ ភន្តេ ឧប្បន្នោ អត្ថិ មេណ្ឌកបញ្ហា ជិនភាសិតា អនាគតេ អទ្ធានេ តត្ថ វិគ្គហោ ឧប្បជ្ជិស្សតិ អនាគតេ ច អទ្ធានេ ទុល្លភា ភវិស្សន្តិ តុម្ហាទិសា ពុទ្ធិមន្តោ តេសុ មេ បញ្ហេសុ ចក្ខុំ ទេហិ បរវាទានំ និគ្គហាយាតិ។>
    text <ឧបាសកគុណំ>
      text <ថេរោ សាធូតិ សម្បដិច្ឆិត្វា ទស ឧបាសកស្ស ឧបាសកគុណេ បរិទីបេសិ។ ទស ឥមេ មហារាជ ឧបាសកស្ស ឧបាសកគុណា។ កតមេ ទស ឥធ មហារាជ ឧបាសកោ សង្ឃេន សមានសុខទុក្ខោ ហោតិ ធម្មាធិបតេយ្យោ ហោតិ យថាពលំ សំវិភាគរតោ ហោតិ ជិនសាសនបរិហានិំ ទិស្វា អភិវឌ្ឍិយា វាយមតិ។ សម្មាទិដ្ឋិកោ ហោតិ អបគតកោតូហលមង្គលិកោ ជីវិតហេតុបិ ន អញ្ញំ សត្ថារំ ឧទ្ទិសតិ កាយិកវាចសិកញ្ចស្ស រក្ខិតំ ហោតិ សមគ្គារាមោ ហោតិ សមគ្គរតោ អនុសូយកោ ហោតិ ន ច កុហនវសេន សាសនេ ចរតិ ពុទ្ធំ សរណំ គតោ ហោតិ ធម្មំ សរណំ គតោ ហោតិ សង្ឃំ សរណំ គតោ ហោតិ។ ឥមេ ខោ មហារាជ ទស ឧបាសកស្ស ឧបាសកគុណា តេ សព្ពេ គុណា តយិ សំវិជ្ជន្តិ តំ តេ យុត្តំ បត្តំ អនុច្ឆវិកំ បតិរូបំ យំ ត្វំ ជិនសាសនបរិហានិំ ទិស្វា អភិវឌ្ឍិំ ឥច្ឆសិ ករោមិ តេ ឱកាសំ បុច្ឆ មំ ត្វំ យថាសុខន្តិ។>
      stand <មេណ្ឌកបញ្ហារម្ភកថា និដ្ឋិតា។>
