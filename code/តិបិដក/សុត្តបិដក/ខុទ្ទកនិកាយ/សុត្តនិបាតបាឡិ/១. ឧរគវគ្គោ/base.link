text <១។ ឧរគវគ្គោ>
  stand <។ នមោ តស្ស ភគវតោ អរហតោ សម្មាសម្ពុទ្ធស្ស។ខុទ្ទកនិកាយេ>
  text <១។ ឧរគសុត្តំ>
    text <១>
      text <យោ ឧប្បតិតំ វិនេតិ កោធំ វិសដំ សប្បវិសំវ ឱសធេហិ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <២>
      text <យោ រាគមុទច្ឆិទា អសេសំ ភិសបុប្ផំវ សរោរុហំ វិគយ្ហ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៣>
      text <យោ តណ្ហមុទច្ឆិទា អសេសំ សរិតំ សីឃសរំ វិសោសយិត្វា>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៤>
      text <យោ មានមុទព្ពធី អសេសំ នឡសេតុំវ សុទុព្ពលំ មហោឃោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៥>
      text <យោ នាជ្ឈគមា ភវេសុ សារំ វិចិនំ បុប្ផមិវ ឧទុម្ពរេសុ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៦>
      text <យស្សន្តរតោ ន សន្តិ កោបា ឥតិភវាភវតញ្ច វីតិវត្តោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៧>
      text <យស្ស វិតក្កា វិធូបិតា អជ្ឈត្តំ សុវិកប្បិតា អសេសា>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៨>
      text <យោ នាច្ចសារី ន បច្ចសារី សព្ពំ អច្ចគមា ឥមំ បបញ្ចំ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <៩>
      text <យោ នាច្ចសារី ន បច្ចសារី សព្ពំ វិតថមិទន្តិ ញត្វា លោកេ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១០>
      text <យោ នាច្ចសារី ន បច្ចសារី សព្ពំ វិតថមិទន្តិ វីតលោភោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១១>
      text <យោ នាច្ចសារី ន បច្ចសារី សព្ពំ វិតថមិទន្តិ វីតរាគោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១២>
      text <យោ នាច្ចសារី ន បច្ចសារី សព្ពំ វិតថមិទន្តិ វីតទោសោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១៣>
      text <យោ នាច្ចសារី ន បច្ចសារី សព្ពំ វិតថមិទន្តិ វីតមោហោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១៤>
      text <យស្សានុសយា ន សន្តិ កេចិ មូលា ច អកុសលា សមូហតាសេ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១៥>
      text <យស្ស ទរថជា ន សន្តិ កេចិ ឱរំ អាគមនាយ បច្ចយាសេ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១៦>
      text <យស្ស វនថជា ន សន្តិ កេចិ វិនិពន្ធាយ ភវាយ ហេតុកប្បា>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    text <១៧>
      text <យោ នីវរណេ បហាយ បញ្ច អនិឃោ តិណ្ណកថំកថោ វិសល្លោ>
      text <សោ ភិក្ខុ ជហាតិ ឱរបារំ ឧរគោ ជិណ្ណមិវត្តចំ បុរាណំ។>
    stand <ឧរគសុត្តំ បឋមំ និដ្ឋិតំ។>
  text <២។ ធនិយសុត្តំ>
    text <១៨>
      text <បក្កោទនោ ទុទ្ធខីរោហមស្មិ ឥតិ ធនិយោ គោបោ>
      text <អនុតីរេ មហិយា សមានវាសោ>
      text <ឆន្នា កុដិ អាហិតោ គិនិ អថ ចេ បត្ថយសី បវស្ស ទេវ។>
    text <១៩>
      text <អក្កោធនោ វិគតខិលោហមស្មិ ឥតិ ភគវា>
      text <អនុតីរេ មហិយេករត្តិវាសោ>
      text <វិវដា កុដិ និព្ពុតោ គិនិ អថ ចេ បត្ថយសី បវស្ស ទេវ។>
    text <២០>
      text <អន្ធកមកសា ន វិជ្ជរេ ឥតិ ធនិយោ គោបោ>
      text <កច្ឆេ រូឡ្ហតិណេ ចរន្តិ គាវោ>
      text <វុដ្ឋិម្បិ សហេយ្យុមាគតំ អថ ចេ បត្ថយសី បវស្ស ទេវ។>
    text <២១>
      text <ពទ្ធាសិ ភិសី សុសង្ខតា ឥតិ ភគវា>
      text <តិណ្ណោ បារគតោ វិនេយ្យ ឱឃំ>
      text <អត្ថោ ភិសិយា ន វិជ្ជតិ អថ ចេ បត្ថយសី បវស្ស ទេវ។>
    text <២២>
      text <គោបី មម អស្សវា អលោលា ឥតិ ធនិយោ គោបោ>
      text <ទីឃរត្តំ សំវាសិយា មនាបា>
      text <តស្សា ន សុណាមិ កិញ្ចិ បាបំ អថ ចេ បត្ថយសី បវស្ស ទេវ។>
    text <២៣>
      text <ចិត្តំ មម អស្សវំ វិមុត្តំ ឥតិ ភគវា>
      text <ទីឃរត្តំ បរិភាវិតំ សុទន្តំ>
      text <បាបំ បន មេ ន វិជ្ជតិ អថ ចេ បត្ថយសី បវស្ស ទេវ។>
    text <២៤>
      text <អត្តវេតនភតោហមស្មិ ឥតិ ធនិយោ គោបោ>
      text <បុត្តា ច មេ សមានិយា អរោគា>
      text <តេសំ ន សុណាមិ កិញ្ចិ បាបំ អថ ចេ បត្ថយសី បវស្ស ទេវ។>
    text <២៥>
      text <នាហំ ភតកោស្មិ កស្សចិ ឥតិ ភគវា>
      text <និព្ពិដ្ឋេន ចរាមិ សព្ពលោកេ>
      text <អត្ថោ ភតិយា ន វិជ្ជតិ អថ ចេ បត្ថយសី បវស្ស ទេវ។>
    text <២៦>
      text <អត្ថិ វសា អត្ថិ ធេនុបា ឥតិ ធនិយោ គោបោ>
      text <គោធរណិយោ បវេណិយោបិ អត្ថិ>
      text <ឧសភោបិ គវម្បតីធ អត្ថិ អថ ចេ បត្ថយសី បវស្ស ទេវ។>
    text <២៧>
      text <នត្ថិ វសា នត្ថិ ធេនុបា ឥតិ ភគវា>
      text <គោធរណិយោ បវេណិយោបិ នត្ថិ>
      text <ឧសភោបិ គវម្បតីធ នត្ថិ អថ ចេ បត្ថយសី បវស្ស ទេវ។>
    text <២៨>
      text <ខិលា និខាតា អសម្បវេធី ឥតិ ធនិយោ គោបោ>
      text <ទាមា មុញ្ជមយា នវា សុសណ្ឋានា>
      text <ន ហិ សក្ខិន្តិ ធេនុបាបិ ឆេត្តុំ អថ ចេ បត្ថយសី បវស្ស ទេវ។>
    text <២៩>
      text <ឧសភោរិវ ឆេត្វ ពន្ធនានិ ឥតិ ភគវា>
      text <នាគោ បូតិលតំវ ទាលយិត្វា>
      text <នាហំ បុនុបេស្សំ គព្ភសេយ្យំ អថ ចេ បត្ថយសី បវស្ស ទេវ។>
    text <៣០>
      text <និន្នញ្ច ថលញ្ច បូរយន្តោ មហាមេឃោ បវស្សិ តាវទេវ>
      text <សុត្វា ទេវស្ស វស្សតោ ឥមមត្ថំ ធនិយោ អភាសថ។>
    text <៣១>
      text <លាភា វត នោ អនប្បកា យេ មយំ ភគវន្តំ អទ្ទសាម>
      text <សរណំ តំ ឧបេម ចក្ខុម សត្ថា នោ ហោហិ តុវំ មហាមុនិ។>
    text <៣២>
      text <គោបី ច អហញ្ច អស្សវា ព្រហ្មចរិយំ សុគតេ ចរាមសេ>
      text <ជាតិមរណស្ស បារគូ ទុក្ខស្សន្តករា ភវាមសេ។>
    text <៣៣>
      text <នន្ទតិ បុត្តេហិ បុត្តិមា ឥតិ មារោ បាបិមា>
      text <គោមា គោហិ តថេវ នន្ទតិ>
      text <ឧបធី ហិ នរស្ស នន្ទនា ន ហិ សោ នន្ទតិ យោ និរូបធិ។>
    text <៣៤>
      text <សោចតិ បុត្តេហិ បុត្តិមា ឥតិ ភគវា>
      text <គោបិយោ គោហិ តថេវ សោចតិ>
      text <ឧបធី ហិ នរស្ស សោចនា ន ហិ សោ សោចតិ យោ និរូបធីតិ។>
    stand <ធនិយសុត្តំ ទុតិយំ និដ្ឋិតំ។>
  text <៣។ ខគ្គវិសាណសុត្តំ>
    text <៣៥>
      text <សព្ពេសុ ភូតេសុ និធាយ ទណ្ឌំ អវិហេឋយំ អញ្ញតរម្បិ តេសំ>
      text <ន បុត្តមិច្ឆេយ្យ កុតោ សហាយំ ឯកោ ចរេ ខគ្គវិសាណកប្បោ។>
    text <៣៦>
      text <សំសគ្គជាតស្ស ភវន្តិ ស្នេហា ស្នេហន្វយំ ទុក្ខមិទំ បហោតិ>
      text <អាទីនវំ ស្នេហជំ បេក្ខមានោ ឯកោ ចរេ ខគ្គវិសាណកប្បោ។>
    text <៣៧>
      text <មិត្តេ សុហជ្ជេ អនុកម្បមានោ ហាបេតិ អត្ថំ បដិពទ្ធចិត្តោ>
      text <ឯតំ ភយំ សន្ថវេ បេក្ខមានោ ឯកោ ចរេ ខគ្គវិសាណកប្បោ។>
    text <៣៨>
      text <វំសោ វិសាលោវ យថា វិសត្តោ បុត្តេសុ ទារេសុ ច យា អបេក្ខា>
      text <វំសក្កឡីរោវ សជ្ជមានោ ឯកោ ចរេ ខគ្គវិសាណកប្បោ។>
    text <៣៩>
      text <មិគោ អរញ្ញម្ហិ យថា អពទ្ធោ យេនិច្ឆកំ គច្ឆតិ គោចរាយ>
      text <វិញ្ញូ នរោ សេរិតំ បេក្ខមានោ ឯកោ ចរេ ខគ្គវិសាណកប្បោ។>
    text <៤០>
      text <អាមន្តនា ហោតិ សហាយមជ្ឈេ វាសេ ឋានេ គមនេ ចារិកាយ>
      text <អនភិជ្ឈិតំ សេរិតំ បេក្ខមានោ ឯកោ ចរេ ខគ្គវិសាណកប្បោ។>
    text <៤១>
      text <ខិឌ្ឌា រតី ហោតិ សហាយមជ្ឈេ បុត្តេសុ ច វិបុលំ ហោតិ បេមំ>
      text <បិយវិប្បយោគំ វិជិគុច្ឆមានោ ឯកោ ចរេ ខគ្គវិសាណកប្បោ។>
    text <៤២>
      text <ចាតុទ្ទិសោ អប្បដិឃោ ច ហោតិ សន្តុស្សមានោ ឥតរីតរេន>
      text <បរិស្សយានំ សហិតា អឆម្ភី ឯកោ ចរេ ខគ្គវិសាណកប្បោ។>
    text <៤៣>
      text <ទុស្សង្គហា បព្ពជិតាបិ ឯកេ អថោ គហដ្ឋា ឃរមាវសន្តា>
      text <អប្បោស្សុក្កោ បរបុត្តេសុ ហុត្វា ឯកោ ចរេ ខគ្គវិសាណកប្បោ។>
    text <៤៤>
      text <ឱរោបយិត្វា គិហិព្យញ្ជនានិ សញ្ឆិន្នបត្តោ យថា កោវិឡារោ>
      text <ឆេត្វាន វីរោ គិហិពន្ធនានិ ឯកោ ចរេ ខគ្គវិសាណកប្បោ។>
    text <៤៥>
      text <សចេ លភេថ និបកំ សហាយំ សទ្ធិំ ចរំ សាធុវិហារិធីរំ>
      text <អភិភុយ្យ សព្ពានិ បរិស្សយានិ ចរេយ្យ តេនត្តមនោ សតីមា។>
    text <៤៦>
      text <នោ ចេ លភេថ និបកំ សហាយំ សទ្ធិំ ចរំ សាធុវិហារិធីរំ>
      text <រាជាវ រដ្ឋំ វិជិតំ បហាយ ឯកោ ចរេ មាតង្គរញ្ញេវ នាគោ។>
    text <៤៧>
      text <អទ្ធា បសំសាម សហាយសម្បទំ សេដ្ឋា សមា សេវិតព្ពា សហាយា>
      text <ឯតេ អលទ្ធា អនវជ្ជភោជី ឯកោ ចរេ ខគ្គវិសាណកប្បោ។>
    text <៤៨>
      text <ទិស្វា សុវណ្ណស្ស បភស្សរានិ កម្មារបុត្តេន សុនិដ្ឋិតានិ>
      text <សង្ឃដ្ដមានានិ ទុវេ ភុជស្មិំ ឯកោ ចរេ ខគ្គវិសាណកប្បោ។>
    text <៤៩>
      text <ឯវំ ទុតិយេន សហា មមស្ស វាចាភិលាបោ អភិសជ្ជនា វា>
      text <ឯតំ ភយំ អាយតិំ បេក្ខមានោ ឯកោ ចរេ ខគ្គវិសាណកប្បោ។>
    text <៥០>
      text <កាមា ហិ ចិត្រា មធុរា មនោរមា វិរូបរូបេន មថេន្តិ ចិត្តំ>
      text <អាទីនវំ កាមគុណេសុ ទិស្វា ឯកោ ចរេ ខគ្គវិសាណកប្បោ។>
    text <៥១>
      text <ឦតី ច គណ្ឌោ ច ឧបទ្ទវោ ច រោគោ ច សល្លញ្ច ភយញ្ច មេតំ>
      text <ឯតំ ភយំ កាមគុណេសុ ទិស្វា ឯកោ ចរេ ខគ្គវិសាណកប្បោ។>
    text <៥២>
      text <សីតញ្ច ឧណ្ហញ្ច ខុទំ បិបាសំ វាតាតបេ ឌំសសរីសបេ ច>
      text <សព្ពានិបេតានិ អភិសម្ភវិត្វា ឯកោ ចរេ ខគ្គវិសាណកប្បោ។>
    text <៥៣>
      text <នាគោវ យូថានិ វិវជ្ជយិត្វា សញ្ជាតខន្ធោ បទុមី ឧឡារោ>
      text <យថាភិរន្តំ វិហរំ អរញ្ញេ ឯកោ ចរេ ខគ្គវិសាណកប្បោ។>
    text <៥៤>
      text <អដ្ឋានតំ សង្គណិការតស្ស យំ ផស្សយេ សាមយិកំ វិមុត្តិំ>
      text <អាទិច្ចពន្ធុស្ស វចោ និសម្ម ឯកោ ចរេ ខគ្គវិសាណកប្បោ។>
    text <៥៥>
      text <ទិដ្ឋីវិសូកានិ ឧបាតិវត្តោ បត្តោ និយាមំ បដិលទ្ធមគ្គោ>
      text <ឧប្បន្នញាណោម្ហិ អនញ្ញនេយ្យោ ឯកោ ចរេ ខគ្គវិសាណកប្បោ។>
    text <៥៦>
      text <និល្លោលុបោ និក្កុហោ និប្បិបាសោ និម្មក្ខោ និទ្ធន្តកសាវមោហោ>
      text <និរាសយោ សព្ពលោកេ ភវិត្វា ឯកោ ចរេ ខគ្គវិសាណកប្បោ។>
    text <៥៧>
      text <បាបំ សហាយំ បរិវជ្ជយេថ អនត្ថទស្សិំ វិសមេ និវិដ្ឋំ>
      text <សយំ ន សេវេ បសុតំ បមត្តំ ឯកោ ចរេ ខគ្គវិសាណកប្បោ។>
    text <៥៨>
      text <ពហុស្សុតំ ធម្មធរំ ភជេថ មិត្តំ ឧឡារំ បដិភានវន្តំ>
      text <អញ្ញាយ អត្ថានិ វិនេយ្យ កង្ខំ ឯកោ ចរេ ខគ្គវិសាណកប្បោ។>
    text <៥៩>
      text <ខិឌ្ឌំ រតិំ កាមសុខញ្ច លោកេ អនលង្ករិត្វា អនបេក្ខមានោ>
      text <វិភូសនដ្ឋានា វិរតោ សច្ចវាទី ឯកោ ចរេ ខគ្គវិសាណកប្បោ។>
    text <៦០>
      text <បុត្តញ្ច ទារំ បិតរញ្ច មាតរំ ធនានិ ធញ្ញានិ ច ពន្ធវានិ>
      text <ហិត្វាន កាមានិ យថោធិកានិ ឯកោ ចរេ ខគ្គវិសាណកប្បោ។>
    text <៦១>
      text <សង្គោ ឯសោ បរិត្តមេត្ថ សោខ្យំ អប្បស្សាទោ ទុក្ខមេត្ថ ភិយ្យោ>
      text <គឡោ ឯសោ ឥតិ ញត្វា មុតីមា ឯកោ ចរេ ខគ្គវិសាណកប្បោ។>
    text <៦២>
      text <សន្ទាលយិត្វាន សំយោជនានិ ជាលំវ ភេត្វា សលិលម្ពុចារី>
      text <អគ្គីវ ទឌ្ឍំ អនិវត្តមានោ ឯកោ ចរេ ខគ្គវិសាណកប្បោ។>
    text <៦៣>
      text <ឱក្ខិត្តចក្ខូ ន ច បាទលោលោ គុត្តិន្ទ្រិយោ រក្ខិតមានសានោ>
      text <អនវស្សុតោ អបរិឌយ្ហមានោ ឯកោ ចរេ ខគ្គវិសាណកប្បោ។>
    text <៦៤>
      text <ឱហារយិត្វា គិហិព្យញ្ជនានិ សញ្ឆន្នបត្តោ យថា បារិឆត្តោ>
      text <កាសាយវត្ថោ អភិនិក្ខមិត្វា ឯកោ ចរេ ខគ្គវិសាណកប្បោ។>
    text <៦៥>
      text <រសេសុ គេធំ អករំ អលោលោ អនញ្ញបោសី សបទានចារី>
      text <កុលេ កុលេ អប្បដិពទ្ធចិត្តោ ឯកោ ចរេ ខគ្គវិសាណកប្បោ។>
    text <៦៦>
      text <បហាយ បញ្ចាវរណានិ ចេតសោ ឧបក្កិលេសេ ព្យបនុជ្ជ សព្ពេ>
      text <អនិស្សិតោ ឆេត្វ សិនេហទោសំ ឯកោ ចរេ ខគ្គវិសាណកប្បោ។>
    text <៦៧>
      text <វិបិដ្ឋិកត្វាន សុខំ ទុខញ្ច បុព្ពេវ ច សោមនស្សទោមនស្សំ>
      text <លទ្ធានុបេក្ខំ សមថំ វិសុទ្ធំ ឯកោ ចរេ ខគ្គវិសាណកប្បោ។>
    text <៦៨>
      text <អារទ្ធវីរិយោ បរមត្ថបត្តិយា អលីនចិត្តោ អកុសីតវុត្តិ>
      text <ទឡ្ហនិក្កមោ ថាមពលូបបន្នោ ឯកោ ចរេ ខគ្គវិសាណកប្បោ។>
    text <៦៩>
      text <បដិសល្លានំ ឈានមរិញ្ចមានោ ធម្មេសុ និច្ចំ អនុធម្មចារី>
      text <អាទីនវំ សម្មសិតា ភវេសុ ឯកោ ចរេ ខគ្គវិសាណកប្បោ។>
    text <៧០>
      text <តណ្ហក្ខយំ បត្ថយមប្បមត្តោ អនេឡមូគោ សុតវា សតីមា>
      text <សង្ខាតធម្មោ និយតោ បធានវា ឯកោ ចរេ ខគ្គវិសាណកប្បោ។>
    text <៧១>
      text <សីហោវ សទ្ទេសុ អសន្តសន្តោ វាតោវ ជាលម្ហិ អសជ្ជមានោ>
      text <បទុមំវ តោយេន អលិប្បមានោ ឯកោ ចរេ ខគ្គវិសាណកប្បោ។>
    text <៧២>
      text <សីហោ យថា ទាឋពលី បសយ្ហ រាជា មិគានំ អភិភុយ្យ ចារី>
      text <សេវេថ បន្តានិ សេនាសនានិ ឯកោ ចរេ ខគ្គវិសាណកប្បោ។>
    text <៧៣>
      text <មេត្តំ ឧបេក្ខំ ករុណំ វិមុត្តិំ អាសេវមានោ មុទិតញ្ច កាលេ>
      text <សព្ពេន លោកេន អវិរុជ្ឈមានោ ឯកោ ចរេ ខគ្គវិសាណកប្បោ។>
    text <៧៤>
      text <រាគញ្ច ទោសញ្ច បហាយ មោហំ សន្ទាលយិត្វាន សំយោជនានិ>
      text <អសន្តសំ ជីវិតសង្ខយម្ហិ ឯកោ ចរេ ខគ្គវិសាណកប្បោ។>
    text <៧៥>
      text <ភជន្តិ សេវន្តិ ច ការណត្ថា និក្ការណា ទុល្លភា អជ្ជ មិត្តា>
      text <អត្តដ្ឋបញ្ញា អសុចី មនុស្សា ឯកោ ចរេ ខគ្គវិសាណកប្បោ។>
    stand <ខគ្គវិសាណសុត្តំ តតិយំ និដ្ឋិតំ។>
  text <៤។ កសិភារទ្វាជសុត្តំ>
    text <ឯវំ មេ សុតំ ឯកំ សមយំ ភគវា មគធេសុ វិហរតិ ទក្ខិណាគិរិស្មិំ ឯកនាឡាយំ ព្រាហ្មណគាមេ។ តេន ខោ បន សមយេន កសិភារទ្វាជស្ស ព្រាហ្មណស្ស បញ្ចមត្តានិ នង្គលសតានិ បយុត្តានិ ហោន្តិ វប្បកាលេ។ អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន កសិភារទ្វាជស្ស ព្រាហ្មណស្ស កម្មន្តោ តេនុបសង្កមិ។ តេន ខោ បន សមយេន កសិភារទ្វាជស្ស ព្រាហ្មណស្ស បរិវេសនា វត្តតិ។ អថ ខោ ភគវា យេន បរិវេសនា តេនុបសង្កមិ ឧបសង្កមិត្វា ឯកមន្តំ អដ្ឋាសិ។>
    text <អទ្ទសា ខោ កសិភារទ្វាជោ ព្រាហ្មណោ ភគវន្តំ បិណ្ឌាយ ឋិតំ។ ទិស្វាន ភគវន្តំ ឯតទវោច អហំ ខោ សមណ កសាមិ ច វបាមិ ច កសិត្វា ច វបិត្វា ច ភុញ្ជាមិ។ ត្វម្បិ សមណ កសស្សុ ច វបស្សុ ច កសិត្វា ច វបិត្វា ច ភុញ្ជស្សូតិ។>
    text <អហម្បិ ខោ ព្រាហ្មណ កសាមិ ច វបាមិ ច កសិត្វា ច វបិត្វា ច ភុញ្ជាមីតិ។ ន ខោ បន មយំ បស្សាម ភោតោ គោតមស្ស យុគំ វា នង្គលំ វា ផាលំ វា បាចនំ វា ពលិពទ្ទេ វា។ អថ ច បន ភវំ គោតមោ ឯវមាហ អហម្បិ ខោ ព្រាហ្មណ កសាមិ ច វបាមិ ច កសិត្វា ច វបិត្វា ច ភុញ្ជាមីតិ។>
    text <អថ ខោ កសិភារទ្វាជោ ព្រាហ្មណោ ភគវន្តំ គាថាយ អជ្ឈភាសិ>
    text <៧៦>
      text <កស្សកោ បដិជានាសិ ន ច បស្សាម តេ កសិំ>
      text <កសិំ នោ បុច្ឆិតោ ព្រូហិ យថា ជានេមុ តេ កសិំ។>
    text <៧៧>
      text <សទ្ធា ពីជំ តបោ វុដ្ឋិ បញ្ញា មេ យុគនង្គលំ>
      text <ហិរី ឦសា មនោ យោត្តំ សតិ មេ ផាលបាចនំ។>
    text <៧៨>
      text <កាយគុត្តោ វចីគុត្តោ អាហារេ ឧទរេ យតោ>
      text <សច្ចំ ករោមិ និទ្ទានំ សោរច្ចំ មេ បមោចនំ។>
    text <៧៩>
      text <វីរិយំ មេ ធុរធោរយ្ហំ យោគក្ខេមាធិវាហនំ>
      text <គច្ឆតិ អនិវត្តន្តំ យត្ថ គន្ត្វា ន សោចតិ។>
    text <៨០>
      text <ឯវមេសា កសី កដ្ឋា សា ហោតិ អមតប្ផលា>
      text <ឯតំ កសិំ កសិត្វាន សព្ពទុក្ខា បមុច្ចតីតិ។>
    text <អថ ខោ កសិភារទ្វាជោ ព្រាហ្មណោ មហតិយា កំសបាតិយា បាយសំ វឌ្ឍេត្វា ភគវតោ ឧបនាមេសិ ភុញ្ជតុ ភវំ គោតមោ បាយសំ។ កស្សកោ ភវំ យំ ហិ ភវំ គោតមោ អមតប្ផលំ កសិំ កសតីតិ។>
    text <៨១>
      text <គាថាភិគីតំ មេ អភោជនេយ្យំ សម្បស្សតំ ព្រាហ្មណ នេស ធម្មោ>
      text <គាថាភិគីតំ បនុទន្តិ ពុទ្ធា ធម្មេ សតី ព្រាហ្មណ វុត្តិរេសា។>
    text <៨២>
      text <អញ្ញេន ច កេវលិនំ មហេសិំ ខីណាសវំ កុក្កុច្ចវូបសន្តំ>
      text <អន្នេន បានេន ឧបដ្ឋហស្សុ ខេត្តំ ហិ តំ បុញ្ញបេក្ខស្ស ហោតីតិ។>
    text <អថ កស្ស ចាហំ ភោ គោតម ឥមំ បាយសំ ទម្មីតិ។ ន ខ្វាហំ តំ ព្រាហ្មណ បស្សាមិ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ យស្ស សោ បាយសោ ភុត្តោ សម្មា បរិណាមំ គច្ឆេយ្យ អញ្ញត្រ តថាគតស្ស វា តថាគតសាវកស្ស វា។ តេន ហិ ត្វំ ព្រាហ្មណ តំ បាយសំ អប្បហរិតេ វា ឆឌ្ឌេហិ អប្បាណកេ វា ឧទកេ ឱបិលាបេហីតិ។>
    text <អថ ខោ កសិភារទ្វាជោ ព្រាហ្មណោ តំ បាយសំ អប្បាណកេ ឧទកេ ឱបិលាបេសិ។ អថ ខោ សោ បាយសោ ឧទកេ បក្ខិត្តោ ចិច្ចិដាយតិ ចិដិចិដាយតិ សន្ធូបាយតិ សម្បធូបាយតិ។ សេយ្យថាបិ នាម ផាលោ ទិវសំ សន្តត្តោ ឧទកេ បក្ខិត្តោ ចិច្ចិដាយតិ ចិដិចិដាយតិ សន្ធូបាយតិ សម្បធូបាយតិ ឯវមេវ សោ បាយសោ ឧទកេ បក្ខិត្តោ ចិច្ចិដាយតិ ចិដិចិដាយតិ សន្ធូបាយតិ សម្បធូបាយតិ។>
    text <អថ ខោ កសិភារទ្វាជោ ព្រាហ្មណោ សំវិគ្គោ លោមហដ្ឋជាតោ យេន ភគវា តេនុបសង្កមិ ឧបសង្កមិត្វា ភគវតោ បាទេសុ សិរសា និបតិត្វា ភគវន្តំ ឯតទវោច អភិក្កន្តំ ភោ គោតម អភិក្កន្តំ ភោ គោតម។ សេយ្យថាបិ ភោ គោតម និក្កុជ្ជិតំ វា ឧក្កុជ្ជេយ្យ បដិច្ឆន្នំ វា វិវរេយ្យ មូឡ្ហស្ស វា មគ្គំ អាចិក្ខេយ្យ អន្ធការេ វា តេលបជ្ជោតំ ធារេយ្យ ចក្ខុមន្តោ រូបានិ ទក្ខន្តីតិ ឯវមេវំ ភោតា គោតមេន អនេកបរិយាយេន ធម្មោ បកាសិតោ។ ឯសាហំ ភវន្តំ គោតមំ សរណំ គច្ឆាមិ ធម្មញ្ច ភិក្ខុសង្ឃញ្ច លភេយ្យាហំ ភោតោ គោតមស្ស សន្តិកេ បព្ពជ្ជំ លភេយ្យំ ឧបសម្បទន្តិ។>
    text <អលត្ថ ខោ កសិភារទ្វាជោ ព្រាហ្មណោ ភគវតោ សន្តិកេ បព្ពជ្ជំ អលត្ថ ឧបសម្បទំ។ អចិរូបសម្បន្នោ ខោ បនាយស្មា ភារទ្វាជោ ឯកោ វូបកដ្ឋោ អប្បមត្តោ អាតាបី បហិតត្តោ វិហរន្តោ នចិរស្សេវ យស្សត្ថាយ កុលបុត្តា សម្មទេវ អគារស្មា អនគារិយំ បព្ពជន្តិ តទនុត្តរំ ព្រហ្មចរិយបរិយោសានំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហាសិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ អព្ភញ្ញាសិ។ អញ្ញតរោ ច បនាយស្មា ភារទ្វាជោ អរហតំ អហោសីតិ។>
    stand <កសិភារទ្វាជសុត្តំ ចតុត្ថំ និដ្ឋិតំ។>
  text <៥។ ចុន្ទសុត្តំ>
    text <៨៣>
      text <បុច្ឆាមិ មុនិំ បហូតបញ្ញំ ឥតិ ចុន្ទោ កម្មារបុត្តោ>
      text <ពុទ្ធំ ធម្មស្សាមិំ វីតតណ្ហំ>
      text <ទ្វិបទុត្តមំ សារថីនំ បវរំ កតិ លោកេ សមណា តទិង្ឃ ព្រូហិ។>
    text <៨៤>
      text <ចតុរោ សមណា ន បញ្ចមត្ថិ ចុន្ទាតិ ភគវា>
      text <តេ តេ អាវិករោមិ សក្ខិបុដ្ឋោ>
      text <មគ្គជិនោ មគ្គទេសកោ ច មគ្គេ ជីវតិ យោ ច មគ្គទូសី។>
    text <៨៥>
      text <កំ មគ្គជិនំ វទន្តិ ពុទ្ធា ឥតិ ចុន្ទោ កម្មារបុត្តោ>
      text <មគ្គក្ខាយី កថំ អតុល្យោ ហោតិ>
      text <មគ្គេ ជីវតិ មេ ព្រូហិ បុដ្ឋោ អថ មេ អាវិករោហិ មគ្គទូសិំ។>
    text <៨៦>
      text <យោ តិណ្ណកថំកថោ វិសល្លោ និព្ពានាភិរតោ អនានុគិទ្ធោ>
      text <លោកស្ស សទេវកស្ស នេតា តាទិំ មគ្គជិនំ វទន្តិ ពុទ្ធា។>
    text <៨៧>
      text <បរមំ បរមន្តិ យោធ ញត្វា អក្ខាតិ វិភជតេ ឥធេវ ធម្មំ>
      text <តំ កង្ខឆិទំ មុនិំ អនេជំ ទុតិយំ ភិក្ខុនមាហុ មគ្គទេសិំ។>
    text <៨៨>
      text <យោ ធម្មបទេ សុទេសិតេ មគ្គេ ជីវតិ សញ្ញតោ សតីមា>
      text <អនវជ្ជបទានិ សេវមានោ តតិយំ ភិក្ខុនមាហុ មគ្គជីវិំ។>
    text <៨៩>
      text <ឆទនំ កត្វាន សុព្ពតានំ បក្ខន្ទី កុលទូសកោ បគព្ភោ>
      text <មាយាវី អសញ្ញតោ បលាបោ បតិរូបេន ចរំ ស មគ្គទូសី។>
    text <៩០>
      text <ឯតេ ច បដិវិជ្ឈិ យោ គហដ្ឋោ សុតវា អរិយសាវកោ សបញ្ញោ>
      text <សព្ពេ នេតាទិសាតិ ញត្វា ឥតិ ទិស្វា ន ហាបេតិ តស្ស សទ្ធា>
      text <កថំ ហិ ទុដ្ឋេន អសម្បទុដ្ឋំ សុទ្ធំ អសុទ្ធេន សមំ ករេយ្យាតិ។>
    stand <ចុន្ទសុត្តំ បញ្ចមំ និដ្ឋិតំ។>
  text <៦។ បរាភវសុត្តំ>
    text <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ អញ្ញតរា ទេវតា អភិក្កន្តាយ រត្តិយា អភិក្កន្តវណ្ណា កេវលកប្បំ ជេតវនំ ឱភាសេត្វា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតា ខោ សា ទេវតា ភគវន្តំ គាថាយ អជ្ឈភាសិ>
    text <៩១>
      text <បរាភវន្តំ បុរិសំ មយំ បុច្ឆាម គោតម>
      text <ភគវន្តំ បុដ្ឋុមាគម្ម កិំ បរាភវតោ មុខំ។>
    text <៩២>
      text <សុវិជានោ ភវំ ហោតិ សុវិជានោ បរាភវោ>
      text <ធម្មកាមោ ភវំ ហោតិ ធម្មទេស្សី បរាភវោ។>
    text <៩៣>
      text <ឥតិ ហេតំ វិជានាម បឋមោ សោ បរាភវោ>
      text <ទុតិយំ ភគវា ព្រូហិ កិំ បរាភវតោ មុខំ។>
    text <៩៤>
      text <អសន្តស្ស បិយា ហោន្តិ សន្តេ ន កុរុតេ បិយំ>
      text <អសតំ ធម្មំ រោចេតិ តំ បរាភវតោ មុខំ។>
    text <៩៥>
      text <ឥតិ ហេតំ វិជានាម ទុតិយោ សោ បរាភវោ>
      text <តតិយំ ភគវា ព្រូហិ កិំ បរាភវតោ មុខំ។>
    text <៩៦>
      text <និទ្ទាសីលី សភាសីលី អនុដ្ឋាតា ច យោ នរោ>
      text <អលសោ កោធបញ្ញាណោ តំ បរាភវតោ មុខំ។>
    text <៩៧>
      text <ឥតិ ហេតំ វិជានាម តតិយោ សោ បរាភវោ>
      text <ចតុត្ថំ ភគវា ព្រូហិ កិំ បរាភវតោ មុខំ។>
    text <៩៨>
      text <យោ មាតរំ បិតរំ វា ជិណ្ណកំ គតយោព្ពនំ>
      text <បហុ សន្តោ ន ភរតិ តំ បរាភវតោ មុខំ។>
    text <៩៩>
      text <ឥតិ ហេតំ វិជានាម ចតុត្ថោ សោ បរាភវោ>
      text <បញ្ចមំ ភគវា ព្រូហិ កិំ បរាភវតោ មុខំ។>
    text <១០០>
      text <យោ ព្រាហ្មណំ សមណំ វា អញ្ញំ វាបិ វនិព្ពកំ>
      text <មុសាវាទេន វញ្ចេតិ តំ បរាភវតោ មុខំ។>
    text <១០១>
      text <ឥតិ ហេតំ វិជានាម បញ្ចមោ សោ បរាភវោ>
      text <ឆដ្ឋមំ ភគវា ព្រូហិ កិំ បរាភវតោ មុខំ។>
    text <១០២>
      text <បហូតវិត្តោ បុរិសោ សហិរញ្ញោ សភោជនោ>
      text <ឯកោ ភុញ្ជតិ សាទូនិ តំ បរាភវតោ មុខំ។>
    text <១០៣>
      text <ឥតិ ហេតំ វិជានាម ឆដ្ឋមោ សោ បរាភវោ>
      text <សត្តមំ ភគវា ព្រូហិ កិំ បរាភវតោ មុខំ។>
    text <១០៤>
      text <ជាតិត្ថទ្ធោ ធនត្ថទ្ធោ គោត្តត្ថទ្ធោ ច យោ នរោ>
      text <សញ្ញាតិំ អតិមញ្ញេតិ តំ បរាភវតោ មុខំ។>
    text <១០៥>
      text <ឥតិ ហេតំ វិជានាម សត្តមោ សោ បរាភវោ>
      text <អដ្ឋមំ ភគវា ព្រូហិ កិំ បរាភវតោ មុខំ។>
    text <១០៦>
      text <ឥត្ថិធុត្តោ សុរាធុត្តោ អក្ខធុត្តោ ច យោ នរោ>
      text <លទ្ធំ លទ្ធំ វិនាសេតិ តំ បរាភវតោ មុខំ។>
    text <១០៧>
      text <ឥតិ ហេតំ វិជានាម អដ្ឋមោ សោ បរាភវោ>
      text <នវមំ ភគវា ព្រូហិ កិំ បរាភវតោ មុខំ។>
    text <១០៨>
      text <សេហិ ទារេហិ អសន្តុដ្ឋោ វេសិយាសុ បទុស្សតិ>
      text <ទុស្សតិ បរទារេសុ តំ បរាភវតោ មុខំ។>
    text <១០៩>
      text <ឥតិ ហេតំ វិជានាម នវមោ សោ បរាភវោ>
      text <ទសមំ ភគវា ព្រូហិ កិំ បរាភវតោ មុខំ។>
    text <១១០>
      text <អតីតយោព្ពនោ បោសោ អានេតិ តិម្ពរុត្ថនិំ>
      text <តស្សា ឥស្សា ន សុបតិ តំ បរាភវតោ មុខំ។>
    text <១១១>
      text <ឥតិ ហេតំ វិជានាម ទសមោ សោ បរាភវោ>
      text <ឯកាទសមំ ភគវា ព្រូហិ កិំ បរាភវតោ មុខំ។>
    text <១១២>
      text <ឥត្ថិំ សោណ្ឌិំ វិកិរណិំ បុរិសំ វាបិ តាទិសំ>
      text <ឥស្សរិយស្មិំ ឋបេតិ តំ បរាភវតោ មុខំ។>
    text <១១៣>
      text <ឥតិ ហេតំ វិជានាម ឯកាទសមោ សោ បរាភវោ>
      text <ទ្វាទសមំ ភគវា ព្រូហិ កិំ បរាភវតោ មុខំ។>
    text <១១៤>
      text <អប្បភោគោ មហាតណ្ហោ ខត្តិយេ ជាយតេ កុលេ>
      text <សោ ច រជ្ជំ បត្ថយតិ តំ បរាភវតោ មុខំ។>
    text <១១៥>
      text <ឯតេ បរាភវេ លោកេ បណ្ឌិតោ សមវេក្ខិយ>
      text <អរិយោ ទស្សនសម្បន្នោ ស លោកំ ភជតេ សិវន្តិ។>
    stand <បរាភវសុត្តំ ឆដ្ឋំ និដ្ឋិតំ។>
  text <៧។ វសលសុត្តំ>
    text <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ សាវត្ថិំ បិណ្ឌាយ បាវិសិ។ តេន ខោ បន សមយេន អគ្គិកភារទ្វាជស្ស ព្រាហ្មណស្ស និវេសនេ អគ្គិ បជ្ជលិតោ ហោតិ អាហុតិ បគ្គហិតា។ អថ ខោ ភគវា សាវត្ថិយំ សបទានំ បិណ្ឌាយ ចរមានោ យេន អគ្គិកភារទ្វាជស្ស ព្រាហ្មណស្ស និវេសនំ តេនុបសង្កមិ។>
    text <អទ្ទសា ខោ អគ្គិកភារទ្វាជោ ព្រាហ្មណោ ភគវន្តំ ទូរតោវ អាគច្ឆន្តំ។ ទិស្វាន ភគវន្តំ ឯតទវោច តត្រេវ មុណ្ឌក តត្រេវ សមណក តត្រេវ វសលក តិដ្ឋាហីតិ។>
    text <ឯវំ វុត្តេ ភគវា អគ្គិកភារទ្វាជំ ព្រាហ្មណំ ឯតទវោច ជានាសិ បន ត្វំ ព្រាហ្មណ វសលំ វា វសលករណេ វា ធម្មេតិ។ ន ខ្វាហំ ភោ គោតម ជានាមិ វសលំ វា វសលករណេ វា ធម្មេ សាធុ មេ ភវំ គោតមោ តថា ធម្មំ ទេសេតុ យថាហំ ជានេយ្យំ វសលំ វា វសលករណេ វា ធម្មេតិ។ តេន ហិ ព្រាហ្មណ សុណាហិ សាធុកំ មនសិ ករោហិ ភាសិស្សាមីតិ។ ឯវំ ភោតិ ខោ អគ្គិកភារទ្វាជោ ព្រាហ្មណោ ភគវតោ បច្ចស្សោសិ។ ភគវា ឯតទវោច>
    text <១១៦>
      text <កោធនោ ឧបនាហី ច បាបមក្ខី ច យោ នរោ>
      text <វិបន្នទិដ្ឋិ មាយាវី តំ ជញ្ញា វសលោ ឥតិ។>
    text <១១៧>
      text <ឯកជំ វា ទ្វិជំ វាបិ យោធ បាណំ វិហិំសតិ>
      text <យស្ស បាណេ ទយា នត្ថិ តំ ជញ្ញា វសលោ ឥតិ។>
    text <១១៨>
      text <យោ ហន្តិ បរិរុន្ធតិ គាមានិ និគមានិ ច>
      text <និគ្គាហកោ សមញ្ញាតោ តំ ជញ្ញា វសលោ ឥតិ។>
    text <១១៩>
      text <គាមេ វា យទិ វា រញ្ញេ យំ បរេសំ មមាយិតំ>
      text <ថេយ្យា អទិន្នមាទេតិ តំ ជញ្ញា វសលោ ឥតិ។>
    text <១២០>
      text <យោ ហវេ ឥណមាទាយ ចុជ្ជមានោ បលាយតិ>
      text <ន ហិ តេ ឥណមត្ថីតិ តំ ជញ្ញា វសលោ ឥតិ។>
    text <១២១>
      text <យោ វេ កិញ្ចិក្ខកម្យតា បន្ថស្មិំ វជន្តំ ជនំ>
      text <ហន្ត្វា កិញ្ចិក្ខមាទេតិ តំ ជញ្ញា វសលោ ឥតិ។>
    text <១២២>
      text <អត្តហេតុ បរហេតុ ធនហេតុ ច យោ នរោ>
      text <សក្ខិបុដ្ឋោ មុសា ព្រូតិ តំ ជញ្ញា វសលោ ឥតិ។>
    text <១២៣>
      text <យោ ញាតីនំ សខីនំ វា ទារេសុ បដិទិស្សតិ>
      text <សាហសា សម្បិយេន វា តំ ជញ្ញា វសលោ ឥតិ។>
    text <១២៤>
      text <យោ មាតរំ បិតរំ វា ជិណ្ណកំ គតយោព្ពនំ>
      text <បហុ សន្តោ ន ភរតិ តំ ជញ្ញា វសលោ ឥតិ។>
    text <១២៥>
      text <យោ មាតរំ បិតរំ វា ភាតរំ ភគិនិំ សសុំ>
      text <ហន្តិ រោសេតិ វាចាយ តំ ជញ្ញា វសលោ ឥតិ។>
    text <១២៦>
      text <យោ អត្ថំ បុច្ឆិតោ សន្តោ អនត្ថមនុសាសតិ>
      text <បដិច្ឆន្នេន មន្តេតិ តំ ជញ្ញា វសលោ ឥតិ។>
    text <១២៧>
      text <យោ កត្វា បាបកំ កម្មំ មា មំ ជញ្ញាតិ ឥច្ឆតិ>
      text <យោ បដិច្ឆន្នកម្មន្តោ តំ ជញ្ញា វសលោ ឥតិ។>
    text <១២៨>
      text <យោ វេ បរកុលំ គន្ត្វា ភុត្វាន សុចិភោជនំ>
      text <អាគតំ នប្បដិបូជេតិ តំ ជញ្ញា វសលោ ឥតិ។>
    text <១២៩>
      text <យោ ព្រាហ្មណំ សមណំ វា អញ្ញំ វាបិ វនិព្ពកំ>
      text <មុសាវាទេន វញ្ចេតិ តំ ជញ្ញា វសលោ ឥតិ។>
    text <១៣០>
      text <យោ ព្រាហ្មណំ សមណំ វា ភត្តកាលេ ឧបដ្ឋិតេ>
      text <រោសេតិ វាចា ន ច ទេតិ តំ ជញ្ញា វសលោ ឥតិ។>
    text <១៣១>
      text <អសតំ យោធ បព្រូតិ មោហេន បលិគុណ្ឋិតោ>
      text <កិញ្ចិក្ខំ និជិគីសានោ តំ ជញ្ញា វសលោ ឥតិ។>
    text <១៣២>
      text <យោ ចត្តានំ សមុក្កំសេ បរេ ច មវជានាតិ>
      text <និហីនោ សេន មានេន តំ ជញ្ញា វសលោ ឥតិ។>
    text <១៣៣>
      text <រោសកោ កទរិយោ ច បាបិច្ឆោ មច្ឆរី សឋោ>
      text <អហិរិកោ អនោត្តប្បី តំ ជញ្ញា វសលោ ឥតិ។>
    text <១៣៤>
      text <យោ ពុទ្ធំ បរិភាសតិ អថ វា តស្ស សាវកំ>
      text <បរិព្ពាជំ គហដ្ឋំ វា តំ ជញ្ញា វសលោ ឥតិ។>
    text <១៣៥>
      text <យោ វេ អនរហំ សន្តោ អរហំ បដិជានាតិ>
      text <ចោរោ សព្រហ្មកេ លោកេ ឯសោ ខោ វសលាធមោ។>
    text <១៣៦>
      text <ឯតេ ខោ វសលា វុត្តា មយា យេតេ បកាសិតា>
      text <ន ជច្ចា វសលោ ហោតិ ន ជច្ចា ហោតិ ព្រាហ្មណោ>
      text <កម្មុនា វសលោ ហោតិ កម្មុនា ហោតិ ព្រាហ្មណោ។>
    text <១៣៧>
      text <តទមិនាបិ ជានាថ យថាមេទំ និទស្សនំ>
      text <ចណ្ឌាលបុត្តោ សោបាកោ មាតង្គោ ឥតិ វិស្សុតោ។>
    text <១៣៨>
      text <សោ យសំ បរមំ បត្តោ មាតង្គោ យំ សុទុល្លភំ>
      text <អាគច្ឆុំ តស្សុបដ្ឋានំ ខត្តិយា ព្រាហ្មណា ពហូ។>
    text <១៣៩>
      text <ទេវយានំ អភិរុយ្ហ វិរជំ សោ មហាបថំ>
      text <កាមរាគំ វិរាជេត្វា ព្រហ្មលោកូបគោ អហុ>
      text <ន នំ ជាតិ និវារេសិ ព្រហ្មលោកូបបត្តិយា។>
    text <១៤០>
      text <អជ្ឈាយកកុលេ ជាតា ព្រាហ្មណា មន្តពន្ធវា>
      text <តេ ច បាបេសុ កម្មេសុ អភិណ្ហមុបទិស្សរេ។>
    text <១៤១>
      text <ទិដ្ឋេវ ធម្មេ គារយ្ហា សម្បរាយេ ច ទុគ្គតិ>
      text <ន នេ ជាតិ និវារេតិ ទុគ្គត្យា គរហាយ វា។>
    text <១៤២>
      text <ន ជច្ចា វសលោ ហោតិ ន ជច្ចា ហោតិ ព្រាហ្មណោ>
      text <កម្មុនា វសលោ ហោតិ កម្មុនា ហោតិ ព្រាហ្មណោតិ។>
    text <ឯវំ វុត្តេ អគ្គិកភារទ្វាជោ ព្រាហ្មណោ ភគវន្តំ ឯតទវោច អភិក្កន្តំ ភោ គោតម…បេ។… ឧបាសកំ មំ ភវំ គោតមោ ធារេតុ អជ្ជតគ្គេ បាណុបេតំ សរណំ គតន្តិ។>
    stand <វសលសុត្តំ សត្តមំ និដ្ឋិតំ។>
  text <៨។ មេត្តសុត្តំ>
    text <១៤៣>
      text <ករណីយមត្ថកុសលេន យន្ត សន្តំ បទំ អភិសមេច្ច>
      text <សក្កោ ឧជូ ច សុហុជូ ច សូវចោ ចស្ស មុទុ អនតិមានី។>
    text <១៤៤>
      text <សន្តុស្សកោ ច សុភរោ ច អប្បកិច្ចោ ច សល្លហុកវុត្តិ>
      text <សន្តិន្ទ្រិយោ ច និបកោ ច អប្បគព្ភោ កុលេស្វននុគិទ្ធោ។>
    text <១៤៥>
      text <ន ច ខុទ្ទមាចរេ កិញ្ចិ យេន វិញ្ញូ បរេ ឧបវទេយ្យុំ>
      text <សុខិនោ វ ខេមិនោ ហោន្តុ សព្ពសត្តា ភវន្តុ សុខិតត្តា។>
    text <១៤៦>
      text <យេ កេចិ បាណភូតត្ថិ តសា វា ថាវរា វនវសេសា>
      text <ទីឃា វា យេ វ មហន្តា មជ្ឈិមា រស្សកា អណុកថូលា។>
    text <១៤៧>
      text <ទិដ្ឋា វា យេ វ អទិដ្ឋា យេ វ ទូរេ វសន្តិ អវិទូរេ>
      text <ភូតា វ សម្ភវេសី វ សព្ពសត្តា ភវន្តុ សុខិតត្តា។>
    text <១៤៨>
      text <ន បរោ បរំ និកុព្ពេថ នាតិមញ្ញេថ កត្ថចិ ន កញ្ចិ>
      text <ព្យារោសនា បដិឃសញ្ញា នាញ្ញមញ្ញស្ស ទុក្ខមិច្ឆេយ្យ។>
    text <១៤៩>
      text <មាតា យថា និយំ បុត្តមាយុសា ឯកបុត្តមនុរក្ខេ>
      text <ឯវម្បិ សព្ពភូតេសុ មានសំ ភាវយេ អបរិមាណំ។>
    text <១៥០>
      text <មេត្តញ្ច សព្ពលោកស្មិ មានសំ ភាវយេ អបរិមាណំ>
      text <ឧទ្ធំ អធោ ច តិរិយញ្ច អសម្ពាធំ អវេរមសបត្តំ។>
    text <១៥១>
      text <តិដ្ឋំ ចរំ និសិន្នោ វ សយានោ យាវតាស្ស វិតមិទ្ធោ>
      text <ឯតំ សតិំ អធិដ្ឋេយ្យ ព្រហ្មមេតំ វិហារមិធមាហុ។>
    text <១៥២>
      text <ទិដ្ឋិញ្ច អនុបគ្គម្ម សីលវា ទស្សនេន សម្បន្នោ>
      text <កាមេសុ វិនយ គេធំ ន ហិ ជាតុគ្គព្ភសេយ្យ បុនរេតីតិ។>
    stand <មេត្តសុត្តំ អដ្ឋមំ និដ្ឋិតំ។>
  text <៩។ ហេមវតសុត្តំ>
    text <១៥៣>
      text <អជ្ជ បន្នរសោ ឧបោសថោ ឥតិ សាតាគិរោ យក្ខោ>
      text <ទិព្ពា រត្តិ ឧបដ្ឋិតា>
      text <អនោមនាមំ សត្ថារំ ហន្ទ បស្សាម គោតមំ។>
    text <១៥៤>
      text <កច្ចិ មនោ សុបណិហិតោ ឥតិ ហេមវតោ យក្ខោ>
      text <សព្ពភូតេសុ តាទិនោ>
      text <កច្ចិ ឥដ្ឋេ អនិដ្ឋេ ច សង្កប្បស្ស វសីកតា។>
    text <១៥៥>
      text <មនោ ចស្ស សុបណិហិតោ ឥតិ សាតាគិរោ យក្ខោ>
      text <សព្ពភូតេសុ តាទិនោ>
      text <អថោ ឥដ្ឋេ អនិដ្ឋេ ច សង្កប្បស្ស វសីកតា។>
    text <១៥៦>
      text <កច្ចិ អទិន្នំ នាទិយតិ ឥតិ ហេមវតោ យក្ខោ>
      text <កច្ចិ បាណេសុ សញ្ញតោ>
      text <កច្ចិ អារា បមាទម្ហា កច្ចិ ឈានំ ន រិញ្ចតិ។>
    text <១៥៧>
      text <ន សោ អទិន្នំ អាទិយតិ ឥតិ សាតាគិរោ យក្ខោ>
      text <អថោ បាណេសុ សញ្ញតោ>
      text <អថោ អារា បមាទម្ហា ពុទ្ធោ ឈានំ ន រិញ្ចតិ។>
    text <១៥៨>
      text <កច្ចិ មុសា ន ភណតិ ឥតិ ហេមវតោ យក្ខោ>
      text <កច្ចិ ន ខីណព្យប្បថោ>
      text <កច្ចិ វេភូតិយំ នាហ កច្ចិ សម្ផំ ន ភាសតិ។>
    text <១៥៩>
      text <មុសា ច សោ ន ភណតិ ឥតិ សាតាគិរោ យក្ខោ>
      text <អថោ ន ខីណព្យប្បថោ>
      text <អថោ វេភូតិយំ នាហ មន្តា អត្ថំ ច ភាសតិ។>
    text <១៦០>
      text <កច្ចិ ន រជ្ជតិ កាមេសុ ឥតិ ហេមវតោ យក្ខោ>
      text <កច្ចិ ចិត្តំ អនាវិលំ>
      text <កច្ចិ មោហំ អតិក្កន្តោ កច្ចិ ធម្មេសុ ចក្ខុមា។>
    text <១៦១>
      text <ន សោ រជ្ជតិ កាមេសុ ឥតិ សាតាគិរោ យក្ខោ>
      text <អថោ ចិត្តំ អនាវិលំ>
      text <សព្ពមោហំ អតិក្កន្តោ ពុទ្ធោ ធម្មេសុ ចក្ខុមា។>
    text <១៦២>
      text <កច្ចិ វិជ្ជាយ សម្បន្នោ ឥតិ ហេមវតោ យក្ខោ>
      text <កច្ចិ សំសុទ្ធចារណោ>
      text <កច្ចិស្ស អាសវា ខីណា កច្ចិ នត្ថិ បុនព្ភវោ។>
    text <១៦៣>
      text <វិជ្ជាយ ចេវ សម្បន្នោ ឥតិ សាតាគិរោ យក្ខោ>
      text <អថោ សំសុទ្ធចារណោ>
      text <សព្ពស្ស អាសវា ខីណា នត្ថិ តស្ស បុនព្ភវោ។>
    text <១៦៤>
      text <សម្បន្នំ មុនិនោ ចិត្តំ កម្មុនា ព្យប្បថេន ច>
      text <វិជ្ជាចរណសម្បន្នំ ធម្មតោ នំ បសំសតិ។>
    text <១៦៥>
      text <សម្បន្នំ មុនិនោ ចិត្តំ កម្មុនា ព្យប្បថេន ច>
      text <វិជ្ជាចរណសម្បន្នំ ធម្មតោ អនុមោទសិ។>
    text <១៦៦>
      text <សម្បន្នំ មុនិនោ ចិត្តំ កម្មុនា ព្យប្បថេន ច>
      text <វិជ្ជាចរណសម្បន្នំ ហន្ទ បស្សាម គោតមំ។>
    text <១៦៧>
      text <ឯណិជង្ឃំ កិសំ វីរំ អប្បាហារំ អលោលុបំ>
      text <មុនិំ វនស្មិំ ឈាយន្តំ ឯហិ បស្សាម គោតមំ។>
    text <១៦៨>
      text <សីហំវេកចរំ នាគំ កាមេសុ អនបេក្ខិនំ>
      text <ឧបសង្កម្ម បុច្ឆាម មច្ចុបាសប្បមោចនំ។>
    text <១៦៩>
      text <អក្ខាតារំ បវត្តារំ សព្ពធម្មាន បារគុំ>
      text <ពុទ្ធំ វេរភយាតីតំ មយំ បុច្ឆាម គោតមំ។>
    text <១៧០>
      text <កិស្មិំ លោកោ សមុប្បន្នោ ឥតិ ហេមវតោ យក្ខោ>
      text <កិស្មិំ កុព្ពតិ សន្ថវំ>
      text <កិស្ស លោកោ ឧបាទាយ កិស្មិំ លោកោ វិហញ្ញតិ។>
    text <១៧១>
      text <ឆសុ លោកោ សមុប្បន្នោ ហេមវតាតិ ភគវា>
      text <ឆសុ កុព្ពតិ សន្ថវំ>
      text <ឆន្នមេវ ឧបាទាយ ឆសុ លោកោ វិហញ្ញតិ។>
    text <១៧២>
      text <កតមំ តំ ឧបាទានំ យត្ថ លោកោ វិហញ្ញតិ>
      text <និយ្យានំ បុច្ឆិតោ ព្រូហិ កថំ ទុក្ខា បមុច្ចតិ។>
    text <១៧៣>
      text <បញ្ច កាមគុណា លោកេ មនោឆដ្ឋា បវេទិតា>
      text <ឯត្ថ ឆន្ទំ វិរាជេត្វា ឯវំ ទុក្ខា បមុច្ចតិ។>
    text <១៧៤>
      text <ឯតំ លោកស្ស និយ្យានំ អក្ខាតំ វោ យថាតថំ>
      text <ឯតំ វោ អហមក្ខាមិ ឯវំ ទុក្ខា បមុច្ចតិ។>
    text <១៧៥>
      text <កោ សូធ តរតិ ឱឃំ កោធ តរតិ អណ្ណវំ>
      text <អប្បតិដ្ឋេ អនាលម្ពេ កោ គម្ភីរេ ន សីទតិ។>
    text <១៧៦>
      text <សព្ពទា សីលសម្បន្នោ បញ្ញវា សុសមាហិតោ>
      text <អជ្ឈត្តចិន្តី សតិមា ឱឃំ តរតិ ទុត្តរំ។>
    text <១៧៧>
      text <វិរតោ កាមសញ្ញាយ សព្ពសំយោជនាតិគោ>
      text <នន្ទីភវបរិក្ខីណោ សោ គម្ភីរេ ន សីទតិ។>
    text <១៧៨>
      text <គព្ភីរបញ្ញំ និបុណត្ថទស្សិំ អកិញ្ចនំ កាមភវេ អសត្តំ>
      text <តំ បស្សថ សព្ពធិ វិប្បមុត្តំ ទិព្ពេ បថេ កមមានំ មហេសិំ។>
    text <១៧៩>
      text <អនោមនាមំ និបុណត្ថទស្សិំ បញ្ញាទទំ កាមាលយេ អសត្តំ>
      text <តំ បស្សថ សព្ពវិទុំ សុមេធំ អរិយេ បថេ កមមានំ មហេសិំ។>
    text <១៨០>
      text <សុទិដ្ឋំ វត នោ អជ្ជ សុប្បភាតំ សុហុដ្ឋិតំ>
      text <យំ អទ្ទសាម សម្ពុទ្ធំ ឱឃតិណ្ណមនាសវំ។>
    text <១៨១>
      text <ឥមេ ទសសតា យក្ខា ឥទ្ធិមន្តោ យសស្សិនោ>
      text <សព្ពេ តំ សរណំ យន្តិ ត្វំ នោ សត្ថា អនុត្តរោ។>
    text <១៨២>
      text <តេ មយំ វិចរិស្សាម គាមា គាមំ នគា នគំ>
      text <នមស្សមានា សម្ពុទ្ធំ ធម្មស្ស ច សុធម្មតន្តិ។>
    stand <ហេមវតសុត្តំ នវមំ និដ្ឋិតំ។>
  text <១០។ អាឡវកសុត្តំ>
    text <ឯវំ មេ សុតំ ឯកំ សមយំ ភគវា អាឡវិយំ វិហរតិ អាឡវកស្ស យក្ខស្ស ភវនេ។ អថ ខោ អាឡវកោ យក្ខោ យេន ភគវា តេនុបសង្កមិ ឧបសង្កមិត្វា ភគវន្តំ ឯតទវោច និក្ខម សមណាតិ។ សាធាវុសោតិ ភគវា និក្ខមិ។ បវិស សមណាតិ។ សាធាវុសោតិ ភគវា បាវិសិ។>
    text <ទុតិយម្បិ ខោ…បេ។… តតិយម្បិ ខោ អាឡវកោ យក្ខោ ភគវន្តំ ឯតទវោច និក្ខម សមណាតិ។ សាធាវុសោតិ ភគវា និក្ខមិ។ បវិស សមណាតិ។ សាធាវុសោតិ ភគវា បាវិសិ។>
    text <ចតុត្ថម្បិ ខោ អាឡវកោ យក្ខោ ភគវន្តំ ឯតទវោច និក្ខម សមណាតិ។ ន ខ្វាហំ តំ អាវុសោ និក្ខមិស្សាមិ។ យំ តេ ករណីយំ តំ ករោហីតិ។>
    text <បញ្ហំ តំ សមណ បុច្ឆិស្សាមិ។ សចេ មេ ន ព្យាករិស្សសិ ចិត្តំ វា តេ ខិបិស្សាមិ ហទយំ វា តេ ផាលេស្សាមិ បាទេសុ វា គហេត្វា បារគង្គាយ ខិបិស្សាមីតិ។>
    text <ន ខ្វាហំ តំ អាវុសោ បស្សាមិ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ យោ មេ ចិត្តំ វា ខិបេយ្យ ហទយំ វា ផាលេយ្យ បាទេសុ វា គហេត្វា បារគង្គាយ ខិបេយ្យ។ អបិ ច ត្វំ អាវុសោ បុច្ឆ យទាកង្ខសីតិ។ អថ ខោ អាឡវកោ យក្ខោ ភគវន្តំ គាថាយ អជ្ឈភាសិ>
    text <១៨៣>
      text <កិំ សូធ វិត្តំ បុរិសស្ស សេដ្ឋំ កិំ សុ សុចិណ្ណំ សុខមាវហាតិ>
      text <កិំ សុ ហវេ សាទុតរំ រសានំ កថំ ជីវិំ ជីវិតមាហុ សេដ្ឋំ។>
    text <១៨៤>
      text <សទ្ធីធ វិត្តំ បុរិសស្ស សេដ្ឋំ ធម្មោ សុចិណ្ណោ សុខមាវហាតិ>
      text <សច្ចំ ហវេ សាទុតរំ រសានំ បញ្ញាជីវិំ ជីវិតមាហុ សេដ្ឋំ។>
    text <១៨៥>
      text <កថំ សុ តរតិ ឱឃំ កថំ សុ តរតិ អណ្ណវំ>
      text <កថំ សុ ទុក្ខមច្ចេតិ កថំ សុ បរិសុជ្ឈតិ។>
    text <១៨៦>
      text <សទ្ធា តរតិ ឱឃំ អប្បមាទេន អណ្ណវំ>
      text <វីរិយេន ទុក្ខមច្ចេតិ បញ្ញាយ បរិសុជ្ឈតិ។>
    text <១៨៧>
      text <កថំ សុ លភតេ បញ្ញំ កថំ សុ វិន្ទតេ ធនំ>
      text <កថំ សុ កិត្តិំ បប្បោតិ កថំ មិត្តានិ គន្ថតិ>
      text <អស្មា លោកា បរំ លោកំ កថំ បេច្ច ន សោចតិ។>
    text <១៨៨>
      text <សទ្ទហានោ អរហតំ ធម្មំ និព្ពានបត្តិយា>
      text <សុស្សូសំ លភតេ បញ្ញំ អប្បមត្តោ វិចក្ខណោ។>
    text <១៨៩>
      text <បតិរូបការី ធុរវា ឧដ្ឋាតា វិន្ទតេ ធនំ>
      text <សច្ចេន កិត្តិំ បប្បោតិ ទទំ មិត្តានិ គន្ថតិ។>
    text <១៩០>
      text <យស្សេតេ ចតុរោ ធម្មា សទ្ធស្ស ឃរមេសិនោ>
      text <សច្ចំ ធម្មោ ធិតិ ចាគោ ស វេ បេច្ច ន សោចតិ។>
    text <១៩១>
      text <ឥង្ឃ អញ្ញេបិ បុច្ឆស្សុ បុថូ សមណព្រាហ្មណេ>
      text <យទិ សច្ចា ទមា ចាគា ខន្ត្យា ភិយ្យោធ វិជ្ជតិ។>
    text <១៩២>
      text <កថំ នុ ទានិ បុច្ឆេយ្យំ បុថូ សមណព្រាហ្មណេ>
      text <យោហំ អជ្ជ បជានាមិ យោ អត្ថោ សម្បរាយិកោ។>
    text <១៩៣>
      text <អត្ថាយ វត មេ ពុទ្ធោ វាសាយាឡវិមាគមា>
      text <យោហំ អជ្ជ បជានាមិ យត្ថ ទិន្នំ មហប្ផលំ។>
    text <១៩៤>
      text <សោ អហំ វិចរិស្សាមិ គាមា គាមំ បុរា បុរំ>
      text <នមស្សមានោ សម្ពុទ្ធំ ធម្មស្ស ច សុធម្មតន្តិ។>
    stand <អាឡវកសុត្តំ ទសមំ និដ្ឋិតំ។>
  text <១១។ វិជយសុត្តំ>
    text <១៩៥>
      text <ចរំ វា យទិ វា តិដ្ឋំ និសិន្នោ ឧទ វា សយំ>
      text <សមិញ្ជេតិ បសារេតិ ឯសា កាយស្ស ឥញ្ជនា។>
    text <១៩៦>
      text <អដ្ឋិនហារុសំយុត្តោ តចមំសាវលេបនោ>
      text <ឆវិយា កាយោ បដិច្ឆន្នោ យថាភូតំ ន ទិស្សតិ។>
    text <១៩៧>
      text <អន្តបូរោ ឧទរបូរោ យកនបេឡស្ស វត្ថិនោ>
      text <ហទយស្ស បប្ផាសស្ស វក្កស្ស បិហកស្ស ច។>
    text <១៩៨>
      text <សិង្ឃាណិកាយ ខេឡស្ស សេទស្ស ច មេទស្ស ច>
      text <លោហិតស្ស លសិកាយ បិត្តស្ស ច វសាយ ច។>
    text <១៩៩>
      text <អថស្ស នវហិ សោតេហិ អសុចី សវតិ សព្ពទា>
      text <អក្ខិម្ហា អក្ខិគូថកោ កណ្ណម្ហា កណ្ណគូថកោ។>
    text <២០០>
      text <សិង្ឃាណិកា ច នាសតោ មុខេន វមតេកទា>
      text <បិត្តំ សេម្ហញ្ច វមតិ កាយម្ហា សេទជល្លិកា។>
    text <២០១>
      text <អថស្ស សុសិរំ សីសំ មត្ថលុង្គស្ស បូរិតំ>
      text <សុភតោ នំ មញ្ញតិ ពាលោ អវិជ្ជាយ បុរក្ខតោ។>
    text <២០២>
      text <យទា ច សោ មតោ សេតិ ឧទ្ធុមាតោ វិនីលកោ>
      text <អបវិទ្ធោ សុសានស្មិំ អនបេក្ខា ហោន្តិ ញាតយោ។>
    text <២០៣>
      text <ខាទន្តិ នំ សុវានា ច សិង្គាលា វកា កិមី>
      text <កាកា គិជ្ឈា ច ខាទន្តិ យេ ចញ្ញេ សន្តិ បាណិនោ។>
    text <២០៤>
      text <សុត្វាន ពុទ្ធវចនំ ភិក្ខុ បញ្ញាណវា ឥធ>
      text <សោ ខោ នំ បរិជានាតិ យថាភូតញ្ហិ បស្សតិ។>
    text <២០៥>
      text <យថា ឥទំ តថា ឯតំ យថា ឯតំ តថា ឥទំ>
      text <អជ្ឈត្តញ្ច ពហិទ្ធា ច កាយេ ឆន្ទំ វិរាជយេ។>
    text <២០៦>
      text <ឆន្ទរាគវិរត្តោ សោ ភិក្ខុ បញ្ញាណវា ឥធ>
      text <អជ្ឈគា អមតំ សន្តិំ និព្ពានំ បទមច្ចុតំ។>
    text <២០៧>
      text <ទ្វិបាទកោយំ អសុចិ ទុគ្គន្ធោ បរិហារតិ>
      text <នានាកុណបបរិបូរោ វិស្សវន្តោ តតោ តតោ។>
    text <២០៨>
      text <ឯតាទិសេន កាយេន យោ មញ្ញេ ឧណ្ណមេតវេ>
      text <បរំ វា អវជានេយ្យ កិមញ្ញត្រ អទស្សនាតិ។>
    stand <វិជយសុត្តំ ឯកាទសមំ និដ្ឋិតំ។>
  text <១២។ មុនិសុត្តំ>
    text <២០៩>
      text <សន្ថវាតោ ភយំ ជាតំ និកេតា ជាយតេ រជោ>
      text <អនិកេតមសន្ថវំ ឯតំ វេ មុនិទស្សនំ។>
    text <២១០>
      text <យោ ជាតមុច្ឆិជ្ជ ន រោបយេយ្យ ជាយន្តមស្ស នានុប្បវេច្ឆេ>
      text <តមាហុ ឯកំ មុនិនំ ចរន្តំ អទ្ទក្ខិ សោ សន្តិបទំ មហេសិ។>
    text <២១១>
      text <សង្ខាយ វត្ថូនិ បមាយ ពីជំ សិនេហមស្ស នានុប្បវេច្ឆេ>
      text <ស វេ មុនី ជាតិខយន្តទស្សី តក្កំ បហាយ ន ឧបេតិ សង្ខំ។>
    text <២១២>
      text <អញ្ញាយ សព្ពានិ និវេសនានិ អនិកាមយំ អញ្ញតរម្បិ តេសំ>
      text <ស វេ មុនី វីតគេធោ អគិទ្ធោ នាយូហតី បារគតោ ហិ ហោតិ។>
    text <២១៣>
      text <សព្ពាភិភុំ សព្ពវិទុំ សុមេធំ សព្ពេសុ ធម្មេសុ អនូបលិត្តំ>
      text <សព្ពញ្ជហំ តណ្ហក្ខយេ វិមុត្តំ តំ វាបិ ធីរា មុនិ វេទយន្តិ។>
    text <២១៤>
      text <បញ្ញាពលំ សីលវតូបបន្នំ សមាហិតំ ឈានរតំ សតីមំ>
      text <សង្គា បមុត្តំ អខិលំ អនាសវំ តំ វាបិ ធីរា មុនិ វេទយន្តិ។>
    text <២១៥>
      text <ឯកំ ចរន្តំ មុនិមប្បមត្តំ និន្ទាបសំសាសុ អវេធមានំ>
      text <សីហំវ សទ្ទេសុ អសន្តសន្តំ វាតំវ ជាលម្ហិ អសជ្ជមានំ>
      text <បទ្មំវ តោយេន អលិប្បមានំ នេតារមញ្ញេសមនញ្ញនេយ្យំ>
      text <តំ វាបិ ធីរា មុនិ វេទយន្តិ។>
    text <២១៦>
      text <យោ ឱគហណេ ថម្ភោរិវាភិជាយតិ យស្មិំ បរេ វាចាបរិយន្តំ វទន្តិ>
      text <តំ វីតរាគំ សុសមាហិតិន្ទ្រិយំ តំ វាបិ ធីរា មុនិ វេទយន្តិ។>
    text <២១៧>
      text <យោ វេ ឋិតត្តោ តសរំវ ឧជ្ជុ ជិគុច្ឆតិ កម្មេហិ បាបកេហិ>
      text <វីមំសមានោ វិសមំ សមញ្ច តំ វាបិ ធីរា មុនិ វេទយន្តិ។>
    text <២១៨>
      text <យោ សញ្ញតត្តោ ន ករោតិ បាបំ ទហរោ មជ្ឈិមោ ច មុនិ យតត្តោ>
      text <អរោសនេយ្យោ ន សោ រោសេតិ កញ្ចិ តំ វាបិ ធីរា មុនិ វេទយន្តិ។>
    text <២១៩>
      text <យទគ្គតោ មជ្ឈតោ សេសតោ វា បិណ្ឌំ លភេថ បរទត្តូបជីវី>
      text <នាលំ ថុតុំ នោបិ និបច្ចវាទី តំ វាបិ ធីរា មុនិ វេទយន្តិ។>
    text <២២០>
      text <មុនិំ ចរន្តំ វិរតំ មេថុនស្មា យោ យោព្ពនេ នោបនិពជ្ឈតេ ក្វចិ>
      text <មទប្បមាទា វិរតំ វិប្បមុត្តំ តំ វាបិ ធីរា មុនិ វេទយន្តិ។>
    text <២២១>
      text <អញ្ញាយ លោកំ បរមត្ថទស្សិំ ឱឃំ សមុទ្ទំ អតិតរិយ តាទិំ>
      text <តំ ឆិន្នគន្ថំ អសិតំ អនាសវំ តំ វាបិ ធីរា មុនិ វេទយន្តិ។>
    text <២២២>
      text <អសមា ឧភោ ទូរវិហារវុត្តិនោ គិហី ទារបោសី អមមោ ច សុព្ពតោ>
      text <បរបាណរោធាយ គិហី អសញ្ញតោ និច្ចំ មុនី រក្ខតិ បាណិនេ យតោ។>
    text <២២៣>
      text <សិខី យថា នីលគីវោ វិហង្គមោ ហំសស្ស នោបេតិ ជវំ កុទាចនំ>
      text <ឯវំ គិហី នានុករោតិ ភិក្ខុនោ មុនិនោ វិវិត្តស្ស វនម្ហិ ឈាយតោតិ។>
      text <ឧរគោ ធនិយោ ចេវ វិសាណញ្ច តថា កសិ>
      text <ចុន្ទោ បរាភវោ ចេវ វសលោ មេត្តភាវនា។>
      text <សាតាគិរោ អាឡវកោ វិជយោ ច តថា មុនិ>
      text <ទ្វាទសេតានិ សុត្តានិ ឧរគវគ្គោតិ វុច្ចតីតិ។>
    stand <មុនិសុត្តំ ទ្វាទសមំ និដ្ឋិតំ។ឧរគវគ្គោ បឋមោ និដ្ឋិតោ។>
    text <តស្សុទ្ទានំ>
