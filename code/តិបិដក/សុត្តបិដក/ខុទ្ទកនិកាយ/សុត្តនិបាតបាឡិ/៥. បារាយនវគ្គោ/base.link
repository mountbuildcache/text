text <៥។ បារាយនវគ្គោ>
  text <វត្ថុគាថា>
    text <៩៨២>
      text <កោសលានំ បុរា រម្មា អគមា ទក្ខិណាបថំ>
      text <អាកិញ្ចញ្ញំ បត្ថយានោ ព្រាហ្មណោ មន្តបារគូ។>
    text <៩៨៣>
      text <សោ អស្សកស្ស វិសយេ អឡកស្ស សមាសនេ>
      text <វសិ គោធាវរីកូលេ ឧញ្ឆេន ច ផលេន ច។>
    text <៩៨៤>
      text <តស្សេវ ឧបនិស្សាយ គាមោ ច វិបុលោ អហុ>
      text <តតោ ជាតេន អាយេន មហាយញ្ញមកប្បយិ។>
    text <៩៨៥>
      text <មហាយញ្ញំ យជិត្វាន បុន បាវិសិ អស្សមំ>
      text <តស្មិំ បដិបវិដ្ឋម្ហិ អញ្ញោ អាគញ្ឆិ ព្រាហ្មណោ។>
    text <៩៨៦>
      text <ឧគ្ឃដ្ដបាទោ តសិតោ បង្កទន្តោ រជស្សិរោ>
      text <សោ ច នំ ឧបសង្កម្ម សតានិ បញ្ច យាចតិ។>
    text <៩៨៧>
      text <តមេនំ ពាវរី ទិស្វា អាសនេន និមន្តយិ>
      text <សុខញ្ច កុសលំ បុច្ឆិ ឥទំ វចនមព្រវិ។>
    text <៩៨៨>
      text <យំ ខោ មម ទេយ្យធម្មំ សព្ពំ វិសជ្ជិតំ មយា>
      text <អនុជានាហិ មេ ព្រហ្មេ នត្ថិ បញ្ចសតានិ មេ។>
    text <៩៨៩>
      text <សចេ មេ យាចមានស្ស ភវំ នានុបទស្សតិ>
      text <សត្តមេ ទិវសេ តុយ្ហំ មុទ្ធា ផលតុ សត្តធា។>
    text <៩៩០>
      text <អភិសង្ខរិត្វា កុហកោ ភេរវំ សោ អកិត្តយិ>
      text <តស្ស តំ វចនំ សុត្វា ពាវរី ទុក្ខិតោ អហុ។>
    text <៩៩១>
      text <ឧស្សុស្សតិ អនាហារោ សោកសល្លសមប្បិតោ>
      text <អថោបិ ឯវំ ចិត្តស្ស ឈានេ ន រមតី មនោ។>
    text <៩៩២>
      text <ឧត្រស្តំ ទុក្ខិតំ ទិស្វា ទេវតា អត្ថកាមិនី>
      text <ពាវរិំ ឧបសង្កម្ម ឥទំ វចនមព្រវិ។>
    text <៩៩៣>
      text <ន សោ មុទ្ធំ បជានាតិ កុហកោ សោ ធនត្ថិកោ>
      text <មុទ្ធនិ មុទ្ធបាតេ វា ញាណំ តស្ស ន វិជ្ជតិ។>
    text <៩៩៤>
      text <ភោតី ចរហិ ជានាសិ តំ មេ អក្ខាហិ បុច្ឆិតា>
      text <មុទ្ធំ មុទ្ធាធិបាតញ្ច តំ សុណោម វចោ តវ។>
    text <៩៩៥>
      text <អហម្បេតំ ន ជានាមិ ញាណមេត្ថ ន វិជ្ជតិ>
      text <មុទ្ធនិ មុទ្ធាធិបាតេ ច ជិនានំ ហេត្ថ ទស្សនំ។>
    text <៩៩៦>
      text <អថ កោ ចរហិ ជានាតិ អស្មិំ បថវិមណ្ឌលេ>
      text <មុទ្ធំ មុទ្ធាធិបាតញ្ច តំ មេ អក្ខាហិ ទេវតេ។>
    text <៩៩៧>
      text <បុរា កបិលវត្ថុម្ហា និក្ខន្តោ លោកនាយកោ>
      text <អបច្ចោ ឱក្កាករាជស្ស សក្យបុត្តោ បភង្ករោ។>
    text <៩៩៨>
      text <សោ ហិ ព្រាហ្មណ សម្ពុទ្ធោ សព្ពធម្មាន បារគូ>
      text <សព្ពាភិញ្ញាពលប្បត្តោ សព្ពធម្មេសុ ចក្ខុមា>
      text <សព្ពកម្មក្ខយំ បត្តោ វិមុត្តោ ឧបធិក្ខយេ។>
    text <៩៩៩>
      text <ពុទ្ធោ សោ ភគវា លោកេ ធម្មំ ទេសេតិ ចក្ខុមា>
      text <តំ ត្វំ គន្ត្វាន បុច្ឆស្សុ សោ តេ តំ ព្យាករិស្សតិ។>
    text <១០០០>
      text <សម្ពុទ្ធោតិ វចោ សុត្វា ឧទគ្គោ ពាវរី អហុ>
      text <សោកស្ស តនុកោ អាសិ បីតិញ្ច វិបុលំ លភិ។>
    text <១០០១>
      text <សោ ពាវរី អត្តមនោ ឧទគ្គោ តំ ទេវតំ បុច្ឆតិ វេទជាតោ>
      text <កតមម្ហិ គាមេ និគមម្ហិ វា បន កតមម្ហិ វា ជនបទេ លោកនាថោ>
      text <យត្ថ គន្ត្វាន បស្សេមុ សម្ពុទ្ធំ ទ្វិបទុត្តមំ។>
    text <១០០២>
      text <សាវត្ថិយំ កោសលមន្ទិរេ ជិនោ បហូតបញ្ញោ វរភូរិមេធសោ>
      text <សោ សក្យបុត្តោ វិធុរោ អនាសវោ មុទ្ធាធិបាតស្ស វិទូ នរាសភោ។>
    text <១០០៣>
      text <តតោ អាមន្តយី សិស្សេ ព្រាហ្មណេ មន្តបារគេ>
      text <ឯថ មាណវា អក្ខិស្សំ សុណាថ វចនំ មម។>
    text <១០០៤>
      text <យស្សេសោ ទុល្លភោ លោកេ បាតុភាវោ អភិណ្ហសោ>
      text <ស្វាជ្ជ លោកម្ហិ ឧប្បន្នោ សម្ពុទ្ធោ ឥតិ វិស្សុតោ>
      text <ខិប្បំ គន្ត្វាន សាវត្ថិំ បស្សវ្ហោ ទ្វិបទុត្តមំ។>
    text <១០០៥>
      text <កថំ ចរហិ ជានេមុ ទិស្វា ពុទ្ធោតិ ព្រាហ្មណ>
      text <អជានតំ នោ បព្រូហិ យថា ជានេមុ តំ មយំ។>
    text <១០០៦>
      text <អាគតានិ ហិ មន្តេសុ មហាបុរិសលក្ខណា>
      text <ទ្វត្តិំសានិ ច ព្យាក្ខាតា សមត្តា អនុបុព្ពសោ។>
    text <១០០៧>
      text <យស្សេតេ ហោន្តិ គត្តេសុ មហាបុរិសលក្ខណា>
      text <ទ្វេយេវ តស្ស គតិយោ តតិយា ហិ ន វិជ្ជតិ។>
    text <១០០៨>
      text <សចេ អគារំ អាវសតិ វិជេយ្យ បថវិំ ឥមំ>
      text <អទណ្ឌេន អសត្ថេន ធម្មេនមនុសាសតិ។>
    text <១០០៩>
      text <សចេ ច សោ បព្ពជតិ អគារា អនគារិយំ>
      text <វិវដ្ដច្ឆទោ សម្ពុទ្ធោ អរហា ភវតិ អនុត្តរោ។>
    text <១០១០>
      text <ជាតិំ គោត្តញ្ច លក្ខណំ មន្តេ សិស្សេ បុនាបរេ>
      text <មុទ្ធំ មុទ្ធាធិបាតញ្ច មនសាយេវ បុច្ឆថ។>
    text <១០១១>
      text <អនាវរណទស្សាវី យទិ ពុទ្ធោ ភវិស្សតិ>
      text <មនសា បុច្ឆិតេ បញ្ហេ វាចាយ វិស្សជេស្សតិ។>
    text <១០១២>
      text <ពាវរិស្ស វចោ សុត្វា សិស្សា សោឡស ព្រាហ្មណា>
      text <អជិតោ តិស្សមេត្តេយ្យោ បុណ្ណកោ អថ មេត្តគូ។>
    text <១០១៣>
      text <ធោតកោ ឧបសីវោ ច នន្ទោ ច អថ ហេមកោ>
      text <តោទេយ្យកប្បា ទុភយោ ជតុកណ្ណី ច បណ្ឌិតោ។>
    text <១០១៤>
      text <ភទ្រាវុធោ ឧទយោ ច បោសាលោ ចាបិ ព្រាហ្មណោ>
      text <មោឃរាជា ច មេធាវី បិង្គិយោ ច មហាឥសិ។>
    text <១០១៥>
      text <បច្ចេកគណិនោ សព្ពេ សព្ពលោកស្ស វិស្សុតា>
      text <ឈាយី ឈានរតា ធីរា បុព្ពវាសនវាសិតា។>
    text <១០១៦>
      text <ពាវរិំ អភិវាទេត្វា កត្វា ច នំ បទក្ខិណំ>
      text <ជដាជិនធរា សព្ពេ បក្កាមុំ ឧត្តរាមុខា។>
    text <១០១៧>
      text <អឡកស្ស បតិដ្ឋានំ បុរិមាហិស្សតិំ តទា>
      text <ឧជ្ជេនិញ្ចាបិ គោនទ្ធំ វេទិសំ វនសវ្ហយំ។>
    text <១០១៨>
      text <កោសម្ពិញ្ចាបិ សាកេតំ សាវត្ថិញ្ច បុរុត្តមំ>
      text <សេតព្យំ កបិលវត្ថុំ កុសិនារញ្ច មន្ទិរំ។>
    text <១០១៩>
      text <បាវញ្ច ភោគនគរំ វេសាលិំ មាគធំ បុរំ>
      text <បាសាណកំ ចេតិយញ្ច រមណីយំ មនោរមំ។>
    text <១០២០>
      text <តសិតោវុទកំ សីតំ មហាលាភំវ វាណិជោ>
      text <ឆាយំ ឃម្មាភិតត្តោវ តុរិតា បព្ពតមារុហុំ។>
    text <១០២១>
      text <ភគវា តម្ហិ សមយេ ភិក្ខុសង្ឃបុរក្ខតោ>
      text <ភិក្ខូនំ ធម្មំ ទេសេតិ សីហោវ នទតី វនេ។>
    text <១០២២>
      text <អជិតោ អទ្ទស ពុទ្ធំ សតរំសិំ វ ភាណុមំ>
      text <ចន្ទំ យថា បន្នរសេ បារិបូរិំ ឧបាគតំ។>
    text <១០២៣>
      text <អថស្ស គត្តេ ទិស្វាន បរិបូរញ្ច ព្យញ្ជនំ>
      text <ឯកមន្តំ ឋិតោ ហដ្ឋោ មនោបញ្ហេ អបុច្ឆថ។>
    text <១០២៤>
      text <អាទិស្ស ជម្មនំ ព្រូហិ គោត្តំ ព្រូហិ សលក្ខណំ>
      text <មន្តេសុ បារមិំ ព្រូហិ កតិ វាចេតិ ព្រាហ្មណោ។>
    text <១០២៥>
      text <វីសំ វស្សសតំ អាយុ សោ ច គោត្តេន ពាវរី>
      text <តីណិស្ស លក្ខណា គត្តេ តិណ្ណំ វេទាន បារគូ។>
    text <១០២៦>
      text <លក្ខណេ ឥតិហាសេ ច សនិឃណ្ឌុសកេដុភេ>
      text <បញ្ចសតានិ វាចេតិ សធម្មេ បារមិំ គតោ។>
    text <១០២៧>
      text <លក្ខណានំ បវិចយំ ពាវរិស្ស នរុត្តម>
      text <កង្ខច្ឆិទ បកាសេហិ មា នោ កង្ខាយិតំ អហុ។>
    text <១០២៨>
      text <មុខំ ជិវ្ហាយ ឆាទេតិ ឧណ្ណស្ស ភមុកន្តរេ>
      text <កោសោហិតំ វត្ថគុយ្ហំ ឯវំ ជានាហិ មាណវ។>
    text <១០២៩>
      text <បុច្ឆញ្ហិ កិញ្ចិ អសុណន្តោ សុត្វា បញ្ហេ វិយាកតេ>
      text <វិចិន្តេតិ ជនោ សព្ពោ វេទជាតោ កតញ្ជលី។>
    text <១០៣០>
      text <កោ នុ ទេវោ វា ព្រហ្មា វា ឥន្ទោ វាបិ សុជម្បតិ>
      text <មនសា បុច្ឆិតេ បញ្ហេ កមេតំ បដិភាសតិ។>
    text <១០៣១>
      text <មុទ្ធំ មុទ្ធាធិបាតញ្ច ពាវរី បរិបុច្ឆតិ>
      text <តំ ព្យាករោហិ ភគវា កង្ខំ វិនយ នោ ឥសេ។>
    text <១០៣២>
      text <អវិជ្ជា មុទ្ធាតិ ជានាហិ វិជ្ជា មុទ្ធាធិបាតិនី>
      text <សទ្ធាសតិសមាធីហិ ឆន្ទវីរិយេន សំយុតា។>
    text <១០៣៣>
      text <តតោ វេទេន មហតា សន្ថម្ភិត្វាន មាណវោ>
      text <ឯកំសំ អជិនំ កត្វា បាទេសុ សិរសា បតិ។>
    text <១០៣៤>
      text <ពាវរី ព្រាហ្មណោ ភោតោ សហ សិស្សេហិ មារិស>
      text <ឧទគ្គចិត្តោ សុមនោ បាទេ វន្ទតិ ចក្ខុម។>
    text <១០៣៥>
      text <សុខិតោ ពាវរី ហោតុ សហ សិស្សេហិ ព្រាហ្មណោ>
      text <ត្វញ្ចាបិ សុខិតោ ហោហិ ចិរំ ជីវាហិ មាណវ។>
    text <១០៣៦>
      text <ពាវរិស្ស ច តុយ្ហំ វា សព្ពេសំ សព្ពសំសយំ>
      text <កតាវកាសា បុច្ឆវ្ហោ យំ កិញ្ចិ មនសិច្ឆថ។>
    text <១០៣៧>
      text <សម្ពុទ្ធេន កតោកាសោ និសីទិត្វាន បញ្ជលី>
      text <អជិតោ បឋមំ បញ្ហំ តត្ថ បុច្ឆិ តថាគតំ។>
    stand <វត្ថុគាថា និដ្ឋិតា។>
  text <១។ អជិតមាណវបុច្ឆា>
    text <១០៣៨>
      text <កេនស្សុ និវុតោ លោកោ ឥច្ចាយស្មា អជិតោ>
      text <កេនស្សុ នប្បកាសតិ>
      text <កិស្សាភិលេបនំ ព្រូសិ កិំសុ តស្ស មហព្ភយំ។>
    text <១០៣៩>
      text <អវិជ្ជាយ និវុតោ លោកោ អជិតាតិ ភគវា>
      text <វេវិច្ឆា បមាទា នប្បកាសតិ>
      text <ជប្បាភិលេបនំ ព្រូមិ ទុក្ខមស្ស មហព្ភយំ។>
    text <១០៤០>
      text <សវន្តិ សព្ពធិ សោតា ឥច្ចាយស្មា អជិតោ>
      text <សោតានំ កិំ និវារណំ>
      text <សោតានំ សំវរំ ព្រូហិ កេន សោតា បិធិយ្យរេ។>
    text <១០៤១>
      text <យានិ សោតានិ លោកស្មិំ អជិតាតិ ភគវា>
      text <សតិ តេសំ និវារណំ>
      text <សោតានំ សំវរំ ព្រូមិ បញ្ញាយេតេ បិធិយ្យរេ។>
    text <១០៤២>
      text <បញ្ញា ចេវ សតិ យញ្ច ឥច្ចាយស្មា អជិតោ>
      text <នាមរូបញ្ច មារិស>
      text <ឯតំ មេ បុដ្ឋោ បព្រូហិ កត្ថេតំ ឧបរុជ្ឈតិ។>
    text <១០៤៣>
      text <យមេតំ បញ្ហំ អបុច្ឆិ អជិត តំ វទាមិ តេ>
      text <យត្ថ នាមញ្ច រូបញ្ច អសេសំ ឧបរុជ្ឈតិ>
      text <វិញ្ញាណស្ស និរោធេន ឯត្ថេតំ ឧបរុជ្ឈតិ។>
    text <១០៤៤>
      text <យេ ច សង្ខាតធម្មាសេ យេ ច សេខា បុថូ ឥធ>
      text <តេសំ មេ និបកោ ឥរិយំ បុដ្ឋោ បព្រូហិ មារិស។>
    text <១០៤៥>
      text <កាមេសុ នាភិគិជ្ឈេយ្យ មនសានាវិលោ សិយា>
      text <កុសលោ សព្ពធម្មានំ សតោ ភិក្ខុ បរិព្ពជេតិ។>
    stand <អជិតមាណវបុច្ឆា បឋមា និដ្ឋិតា។>
  text <២។ តិស្សមេត្តេយ្យមាណវបុច្ឆា>
    text <១០៤៦>
      text <កោធ សន្តុសិតោ លោកេ ឥច្ចាយស្មា តិស្សមេត្តេយ្យោ>
      text <កស្ស នោ សន្តិ ឥញ្ជិតា>
      text <កោ ឧភន្តមភិញ្ញាយ មជ្ឈេ មន្តា ន លិប្បតិ>
      text <កំ ព្រូសិ មហាបុរិសោតិ កោ ឥធ សិព្ពិនិមច្ចគា។>
    text <១០៤៧>
      text <កាមេសុ ព្រហ្មចរិយវា មេត្តេយ្យាតិ ភគវា>
      text <វីតតណ្ហោ សទា សតោ>
      text <សង្ខាយ និព្ពុតោ ភិក្ខុ តស្ស នោ សន្តិ ឥញ្ជិតា។>
    text <១០៤៨>
      text <សោ ឧភន្តមភិញ្ញាយ មជ្ឈេ មន្តា ន លិប្បតិ>
      text <តំ ព្រូមិ មហាបុរិសោតិ សោ ឥធ សិព្ពិនិមច្ចគាតិ។>
    stand <តិស្សមេត្តេយ្យមាណវបុច្ឆា ទុតិយា និដ្ឋិតា។>
  text <៣។ បុណ្ណកមាណវបុច្ឆា>
    text <១០៤៩>
      text <អនេជំ មូលទស្សាវិំ ឥច្ចាយស្មា បុណ្ណកោ>
      text <អត្ថិ បញ្ហេន អាគមំ>
      text <កិំ និស្សិតា ឥសយោ មនុជា ខត្តិយា ព្រាហ្មណា ទេវតានំ>
      text <យញ្ញមកប្បយិំសុ បុថូធ លោកេ បុច្ឆាមិ តំ ភគវា ព្រូហិ មេ តំ។>
    text <១០៥០>
      text <យេ កេចិមេ ឥសយោ មនុជា បុណ្ណកាតិ ភគវា>
      text <ខត្តិយា ព្រាហ្មណា ទេវតានំ>
      text <យញ្ញមកប្បយិំសុ បុថូធ លោកេ អាសីសមានា បុណ្ណក ឥត្ថត្តំ>
      text <ជរំ សិតា យញ្ញមកប្បយិំសុ។>
    text <១០៥១>
      text <យេ កេចិមេ ឥសយោ មនុជា ឥច្ចាយស្មា បុណ្ណកោ>
      text <ខត្តិយា ព្រាហ្មណា ទេវតានំ>
      text <យញ្ញមកប្បយិំសុ បុថូធ លោកេ កច្ចិស្សុ តេ ភគវា យញ្ញបថេ អប្បមត្តា>
      text <អតារុំ ជាតិញ្ច ជរញ្ច មារិស បុច្ឆាមិ តំ ភគវា ព្រូហិ មេ តំ។>
    text <១០៥២>
      text <អាសីសន្តិ ថោមយន្តិ អភិជប្បន្តិ ជុហន្តិ បុណ្ណកាតិ ភគវា>
      text <កាមាភិជប្បន្តិ បដិច្ច លាភំ តេ យាជយោគា ភវរាគរត្តា>
      text <នាតរិំសុ ជាតិជរន្តិ ព្រូមិ។>
    text <១០៥៣>
      text <តេ ចេ នាតរិំសុ យាជយោគា ឥច្ចាយស្មា បុណ្ណកោ>
      text <យញ្ញេហិ ជាតិញ្ច ជរញ្ច មារិស>
      text <អថ កោ ចរហិ ទេវមនុស្សលោកេ អតារិ ជាតិញ្ច ជរញ្ច មារិស>
      text <បុច្ឆាមិ តំ ភគវា ព្រូហិ មេ តំ។>
    text <១០៥៤>
      text <សង្ខាយ លោកស្មិ បរោបរានិ បុណ្ណកាតិ ភគវា>
      text <យស្សិញ្ជិតំ នត្ថិ កុហិញ្ចិ លោកេ>
      text <សន្តោ វិធូមោ អនីឃោ និរាសោ អតារិ សោ ជាតិជរន្តិ ព្រូមីតិ។>
    stand <បុណ្ណកមាណវបុច្ឆា តតិយា និដ្ឋិតា។>
  text <៤។ មេត្តគូមាណវបុច្ឆា>
    text <១០៥៥>
      text <បុច្ឆាមិ តំ ភគវា ព្រូហិ មេ តំ ឥច្ចាយស្មា មេត្តគូ>
      text <មញ្ញាមិ តំ វេទគុំ ភាវិតត្តំ>
      text <កុតោ នុ ទុក្ខា សមុទាគតា ឥមេ យេ កេចិ លោកស្មិមនេករូបា។>
    text <១០៥៦>
      text <ទុក្ខស្ស វេ មំ បភវំ អបុច្ឆសិ មេត្តគូតិ ភគវា>
      text <តំ តេ បវក្ខាមិ យថា បជានំ>
      text <ឧបធិនិទានា បភវន្តិ ទុក្ខា យេ កេចិ លោកស្មិមនេករូបា។>
    text <១០៥៧>
      text <យោ វេ អវិទ្វា ឧបធិំ ករោតិ បុនប្បុនំ ទុក្ខមុបេតិ មន្ទោ>
      text <តស្មា បជានំ ឧបធិំ ន កយិរា ទុក្ខស្ស ជាតិប្បភវានុបស្សី។>
    text <១០៥៨>
      text <យំ តំ អបុច្ឆិម្ហ អកិត្តយី នោ អញ្ញំ តំ បុច្ឆាម តទិង្ឃ ព្រូហិ>
      text <កថំ នុ ធីរា វិតរន្តិ ឱឃំ ជាតិំ ជរំ សោកបរិទ្ទវញ្ច>
      text <តំ មេ មុនិ សាធុ វិយាករោហិ តថា ហិ តេ វិទិតោ ឯស ធម្មោ។>
    text <១០៥៩>
      text <កិត្តយិស្សាមិ តេ ធម្មំ មេត្តគូតិ ភគវា>
      text <ទិដ្ឋេ ធម្មេ អនីតិហំ>
      text <យំ វិទិត្វា សតោ ចរំ តរេ លោកេ វិសត្តិកំ។>
    text <១០៦០>
      text <តញ្ចាហំ អភិនន្ទាមិ មហេសិ ធម្មមុត្តមំ>
      text <យំ វិទិត្វា សតោ ចរំ តរេ លោកេ វិសត្តិកំ។>
    text <១០៦១>
      text <យំ កិញ្ចិ សម្បជានាសិ មេត្តគូតិ ភគវា>
      text <ឧទ្ធំ អធោ តិរិយញ្ចាបិ មជ្ឈេ>
      text <ឯតេសុ នន្ទិញ្ច និវេសនញ្ច បនុជ្ជ វិញ្ញាណំ ភវេ ន តិដ្ឋេ។>
    text <១០៦២>
      text <ឯវំវិហារី សតោ អប្បមត្តោ ភិក្ខុ ចរំ ហិត្វា មមាយិតានិ>
      text <ជាតិំ ជរំ សោកបរិទ្ទវញ្ច ឥធេវ វិទ្វា បជហេយ្យ ទុក្ខំ។>
    text <១០៦៣>
      text <ឯតាភិនន្ទាមិ វចោ មហេសិនោ សុកិត្តិតំ គោតមនូបធីកំ>
      text <អទ្ធា ហិ ភគវា បហាសិ ទុក្ខំ តថា ហិ តេ វិទិតោ ឯស ធម្មោ។>
    text <១០៦៤>
      text <តេ ចាបិ នូនប្បជហេយ្យុ ទុក្ខំ យេ ត្វំ មុនិ អដ្ឋិតំ ឱវទេយ្យ>
      text <តំ តំ នមស្សាមិ សមេច្ច នាគ អប្បេវ មំ ភគវា អដ្ឋិតំ ឱវទេយ្យ។>
    text <១០៦៥>
      text <យំ ព្រាហ្មណំ វេទគុមាភិជញ្ញា អកិញ្ចនំ កាមភវេ អសត្តំ>
      text <អទ្ធា ហិ សោ ឱឃមិមំ អតារិ តិណ្ណោ ច បារំ អខិលោ អកង្ខោ។>
    text <១០៦៦>
      text <វិទ្វា ច យោ វេទគូ នរោ ឥធ ភវាភវេ សង្គមិមំ វិសជ្ជ>
      text <សោ វីតតណ្ហោ អនីឃោ និរាសោ អតារិ សោ ជាតិជរន្តិ ព្រូមីតិ។>
    stand <មេត្តគូមាណវបុច្ឆា ចតុត្ថី និដ្ឋិតា។>
  text <៥។ ធោតកមាណវបុច្ឆា>
    text <១០៦៧>
      text <បុច្ឆាមិ តំ ភគវា ព្រូហិ មេ តំ ឥច្ចាយស្មា ធោតកោ>
      text <វាចាភិកង្ខាមិ មហេសិ តុយ្ហំ>
      text <តវ សុត្វាន និគ្ឃោសំ សិក្ខេ និព្ពានមត្តនោ។>
    text <១០៦៨>
      text <តេនហាតប្បំ ករោហិ ធោតកាតិ ភគវា ឥធេវ និបកោ សតោ>
      text <ឥតោ សុត្វាន និគ្ឃោសំ សិក្ខេ និព្ពានមត្តនោ។>
    text <១០៦៩>
      text <បស្សាមហំ ទេវមនុស្សលោកេ អកិញ្ចនំ ព្រាហ្មណមិរិយមានំ>
      text <តំ តំ នមស្សាមិ សមន្តចក្ខុ បមុញ្ច មំ សក្ក កថំកថាហិ។>
    text <១០៧០>
      text <នាហំ សហិស្សាមិ បមោចនាយ កថំកថិំ ធោតក កញ្ចិ លោកេ>
      text <ធម្មញ្ច សេដ្ឋំ អភិជានមានោ ឯវំ តុវំ ឱឃមិមំ តរេសិ។>
    text <១០៧១>
      text <អនុសាស ព្រហ្មេ ករុណាយមានោ វិវេកធម្មំ យមហំ វិជញ្ញំ>
      text <យថាហំ អាកាសោវ អព្យាបជ្ជមានោ ឥធេវ សន្តោ អសិតោ ចរេយ្យំ។>
    text <១០៧២>
      text <កិត្តយិស្សាមិ តេ សន្តិំ ធោតកាតិ ភគវា ទិដ្ឋេ ធម្មេ អនីតិហំ>
      text <យំ វិទិត្វា សតោ ចរំ តរេ លោកេ វិសត្តិកំ។>
    text <១០៧៣>
      text <តញ្ចាហំ អភិនន្ទាមិ មហេសិ សន្តិមុត្តមំ>
      text <យំ វិទិត្វា សតោ ចរំ តរេ លោកេ វិសត្តិកំ។>
    text <១០៧៤>
      text <យំ កិញ្ចិ សម្បជានាសិ ធោតកាតិ ភគវា>
      text <ឧទ្ធំ អធោ តិរិយញ្ចាបិ មជ្ឈេ>
      text <ឯតំ វិទិត្វា សង្គោតិ លោកេ ភវាភវាយ មាកាសិ តណ្ហន្តិ។>
    stand <ធោតកមាណវបុច្ឆា បញ្ចមី និដ្ឋិតា។>
  text <៦។ ឧបសីវមាណវបុច្ឆា>
    text <១០៧៥>
      text <ឯកោ អហំ សក្ក មហន្តមោឃំ ឥច្ចាយស្មា ឧបសីវោ>
      text <អនិស្សិតោ នោ វិសហាមិ តារិតុំ>
      text <អារម្មណំ ព្រូហិ សមន្តចក្ខុ យំ និស្សិតោ ឱឃមិមំ តរេយ្យំ។>
    text <១០៧៦>
      text <អាកិញ្ចញ្ញំ បេក្ខមានោ សតិមា ឧបសីវាតិ ភគវា>
      text <នត្ថីតិ និស្សាយ តរស្សុ ឱឃំ>
      text <កាមេ បហាយ វិរតោ កថាហិ តណ្ហក្ខយំ នត្តមហាភិបស្ស។>
    text <១០៧៧>
      text <សព្ពេសុ កាមេសុ យោ វីតរាគោ ឥច្ចាយស្មា ឧបសីវោ>
      text <អាកិញ្ចញ្ញំ និស្សិតោ ហិត្វា មញ្ញំ>
      text <សញ្ញាវិមោក្ខេ បរមេ វិមុត្តោ តិដ្ឋេ នុ សោ តត្ថ អនានុយាយី។>
    text <១០៧៨>
      text <សព្ពេសុ កាមេសុ យោ វីតរាគោ ឧបសីវាតិ ភគវា>
      text <អាកិញ្ចញ្ញំ និស្សិតោ ហិត្វា មញ្ញំ>
      text <សញ្ញាវិមោក្ខេ បរមេ វិមុត្តោ តិដ្ឋេយ្យ សោ តត្ថ អនានុយាយី។>
    text <១០៧៩>
      text <តិដ្ឋេ ចេ សោ តត្ថ អនានុយាយី បូគម្បិ វស្សានំ សមន្តចក្ខុ>
      text <តត្ថេវ សោ សីតិសិយា វិមុត្តោ ចវេថ វិញ្ញាណំ តថាវិធស្ស។>
    text <១០៨០>
      text <អច្ចី យថា វាតវេគេន ខិត្តា ឧបសីវាតិ ភគវា>
      text <អត្ថំ បលេតិ ន ឧបេតិ សង្ខំ>
      text <ឯវំ មុនី នាមកាយា វិមុត្តោ អត្ថំ បលេតិ ន ឧបេតិ សង្ខំ។>
    text <១០៨១>
      text <អត្ថង្គតោ សោ ឧទ វា សោ នត្ថិ ឧទាហុ វេ សស្សតិយា អរោគោ>
      text <តំ មេ មុនី សាធុ វិយាករោហិ តថា ហិ តេ វិទិតោ ឯស ធម្មោ។>
    text <១០៨២>
      text <អត្ថង្គតស្ស ន បមាណមត្ថិ ឧបសីវាតិ ភគវា>
      text <យេន នំ វជ្ជុំ តំ តស្ស នត្ថិ>
      text <សព្ពេសុ ធម្មេសុ សមូហតេសុ សមូហតា វាទបថាបិ សព្ពេតិ។>
    stand <ឧបសីវមាណវបុច្ឆា ឆដ្ឋី និដ្ឋិតា។>
  text <៧។ នន្ទមាណវបុច្ឆា>
    text <១០៨៣>
      text <សន្តិ លោកេ មុនយោ ឥច្ចាយស្មា នន្ទោ>
      text <ជនា វទន្តិ តយិទំ កថំសុ>
      text <ញាណូបបន្នំ នោ មុនិំ វទន្តិ ឧទាហុ វេ ជីវិតេនូបបន្នំ។>
    text <១០៨៤>
      text <ន ទិដ្ឋិយា ន សុតិយា ន ញាណេន ន សីលព្ពតេន>
      text <មុនីធ នន្ទ កុសលា វទន្តិ>
      text <វិសេនិកត្វា អនីឃា និរាសា ចរន្តិ យេ តេ មុនយោតិ ព្រូមិ។>
    text <១០៨៥>
      text <យេ កេចិមេ សមណព្រាហ្មណាសេ ឥច្ចាយស្មា នន្ទោ>
      text <ទិដ្ឋស្សុតេនាបិ វទន្តិ សុទ្ធិំ>
      text <សីលព្ពតេនាបិ វទន្តិ សុទ្ធិំ អនេករូបេន វទន្តិ សុទ្ធិំ>
      text <កច្ចិស្សុ តេ ភគវា តត្ថ យតា ចរន្តា អតារុ ជាតិញ្ច ជរញ្ច មារិស>
      text <បុច្ឆាមិ តំ ភគវា ព្រូហិ មេ តំ។>
    text <១០៨៦>
      text <យេ កេចិមេ សមណព្រាហ្មណាសេ នន្ទាតិ ភគវា>
      text <ទិដ្ឋស្សុតេនាបិ វទន្តិ សុទ្ធិំ>
      text <សីលព្ពតេនាបិ វទន្តិ សុទ្ធិំ អនេករូបេន វទន្តិ សុទ្ធិំ>
      text <កិញ្ចាបិ តេ តត្ថ យតា ចរន្តិ នារិំសុ ជាតិជរន្តិ ព្រូមិ។>
    text <១០៨៧>
      text <យេ កេចិមេ សមណព្រាហ្មណាសេ ឥច្ចាយស្មា នន្ទោ>
      text <ទិដ្ឋស្សុតេនាបិ វទន្តិ សុទ្ធិំ>
      text <សីលព្ពតេនាបិ វទន្តិ សុទ្ធិំ អនេករូបេន វទន្តិ សុទ្ធិំ>
      text <តេ ចេ មុនិ ព្រូសិ អនោឃតិណ្ណេ អថ កោ ចរហិ ទេវមនុស្សលោកេ>
      text <អតារិ ជាតិញ្ច ជរញ្ច មារិស បុច្ឆាមិ តំ ភគវា ព្រូហិ មេ តំ។>
    text <១០៨៨>
      text <នាហំ សព្ពេ សមណព្រាហ្មណាសេ នន្ទាតិ ភគវា>
      text <ជាតិជរាយ និវុតាតិ ព្រូមិ>
      text <យេ សីធ ទិដ្ឋំវ សុតំ មុតំ វា សីលព្ពតំ វាបិ បហាយ សព្ពំ>
      text <អនេករូបម្បិ បហាយ សព្ពំ តណ្ហំ បរិញ្ញាយ អនាសវាសេ>
      text <តេ វេ នរា ឱឃតិណ្ណាតិ ព្រូមិ។>
    text <១០៨៩>
      text <ឯតាភិនន្ទាមិ វចោ មហេសិនោ សុកិត្តិតំ គោតមនូបធីកំ>
      text <យេ សីធ ទិដ្ឋំ វ សុតំ មុតំ វា សីលព្ពតំ វាបិ បហាយ សព្ពំ>
      text <អនេករូបម្បិ បហាយ សព្ពំ តណ្ហំ បរិញ្ញាយ អនាសវាសេ>
      text <អហម្បិ តេ ឱឃតិណ្ណាតិ ព្រូមីតិ។>
    stand <នន្ទមាណវបុច្ឆា សត្តមា និដ្ឋិតា។>
  text <៨។ ហេមកមាណវបុច្ឆា>
    text <១០៩០>
      text <យេ មេ បុព្ពេ វិយាកំសុ ឥច្ចាយស្មា ហេមកោ>
      text <ហុរំ គោតមសាសនា>
      text <ឥច្ចាសិ ឥតិ ភវិស្សតិ សព្ពំ តំ ឥតិហីតិហំ>
      text <សព្ពំ តំ តក្កវឌ្ឍនំ នាហំ តត្ថ អភិរមិំ។>
    text <១០៩១>
      text <ត្វញ្ច មេ ធម្មមក្ខាហិ តណ្ហានិគ្ឃាតនំ មុនិ>
      text <យំ វិទិត្វា សតោ ចរំ តរេ លោកេ វិសត្តិកំ។>
    text <១០៩២>
      text <ឥធ ទិដ្ឋសុតមុតវិញ្ញាតេសុ បិយរូបេសុ ហេមក>
      text <ឆន្ទរាគវិនោទនំ និព្ពានបទមច្ចុតំ។>
    text <១០៩៣>
      text <ឯតទញ្ញាយ យេ សតា ទិដ្ឋធម្មាភិនិព្ពុតា>
      text <ឧបសន្តា ច តេ សទា តិណ្ណា លោកេ វិសត្តិកន្តិ។>
    stand <ហេមកមាណវបុច្ឆា អដ្ឋមា និដ្ឋិតា។>
  text <៩។ តោទេយ្យមាណវបុច្ឆា>
    text <១០៩៤>
      text <យស្មិំ កាមា ន វសន្តិ ឥច្ចាយស្មា តោទេយ្យោ>
      text <តណ្ហា យស្ស ន វិជ្ជតិ>
      text <កថំកថា ច យោ តិណ្ណោ វិមោក្ខោ តស្ស កីទិសោ។>
    text <១០៩៥>
      text <យស្មិំ កាមា ន វសន្តិ តោទេយ្យាតិ ភគវា>
      text <តណ្ហា យស្ស ន វិជ្ជតិ>
      text <កថំកថា ច យោ តិណ្ណោ វិមោក្ខោ តស្ស នាបរោ។>
    text <១០៩៦>
      text <និរាសសោ សោ ឧទ អាសសានោ បញ្ញាណវា សោ ឧទ បញ្ញកប្បី>
      text <មុនិំ អហំ សក្ក យថា វិជញ្ញំ តំ មេ វិយាចិក្ខ សមន្តចក្ខុ។>
    text <១០៩៧>
      text <និរាសសោ សោ ន ច អាសសានោ បញ្ញាណវា សោ ន ច បញ្ញកប្បី>
      text <ឯវម្បិ តោទេយ្យ មុនិំ វិជាន អកិញ្ចនំ កាមភវេ អសត្តន្តិ។>
    stand <តោទេយ្យមាណវបុច្ឆា នវមា និដ្ឋិតា។>
  text <១០។ កប្បមាណវបុច្ឆា>
    text <១០៩៨>
      text <មជ្ឈេ សរស្មិំ តិដ្ឋតំ ឥច្ចាយស្មា កប្បោ>
      text <ឱឃេ ជាតេ មហព្ភយេ>
      text <ជរាមច្ចុបរេតានំ ទីបំ បព្រូហិ មារិស>
      text <ត្វញ្ច មេ ទីបមក្ខាហិ យថាយិទំ នាបរំ សិយា។>
    text <១០៩៩>
      text <មជ្ឈេ សរស្មិំ តិដ្ឋតំ កប្បាតិ ភគវា>
      text <ឱឃេ ជាតេ មហព្ភយេ>
      text <ជរាមច្ចុបរេតានំ ទីបំ បព្រូមិ កប្ប តេ។>
    text <១១០០>
      text <អកិញ្ចនំ អនាទានំ ឯតំ ទីបំ អនាបរំ>
      text <និព្ពានំ ឥតិ នំ ព្រូមិ ជរាមច្ចុបរិក្ខយំ។>
    text <១១០១>
      text <ឯតទញ្ញាយ យេ សតា ទិដ្ឋធម្មាភិនិព្ពុតា>
      text <ន តេ មារវសានុគា ន តេ មារស្ស បទ្ធគូតិ។>
    stand <កប្បមាណវបុច្ឆា ទសមា និដ្ឋិតា។>
  text <១១។ ជតុកណ្ណិមាណវបុច្ឆា>
    text <១១០២>
      text <សុត្វានហំ វីរមកាមកាមិំ ឥច្ចាយស្មា ជតុកណ្ណិ>
      text <ឱឃាតិគំ បុដ្ឋុមកាមមាគមំ>
      text <សន្តិបទំ ព្រូហិ សហជនេត្ត យថាតច្ឆំ ភគវា ព្រូហិ មេ តំ។>
    text <១១០៣>
      text <ភគវា ហិ កាមេ អភិភុយ្យ ឥរិយតិ អាទិច្ចោវ បថវិំ តេជី តេជសា>
      text <បរិត្តបញ្ញស្ស មេ ភូរិបញ្ញ អាចិក្ខ ធម្មំ យមហំ វិជញ្ញំ>
      text <ជាតិជរាយ ឥធ វិប្បហានំ។>
    text <១១០៤>
      text <កាមេសុ វិនយ គេធំ ជតុកណ្ណីតិ ភគវា នេក្ខម្មំ ទដ្ឋុ ខេមតោ>
      text <ឧគ្គហីតំ និរត្តំ វា មា តេ វិជ្ជិត្ថ កិញ្ចនំ។>
    text <១១០៥>
      text <យំ បុព្ពេ តំ វិសោសេហិ បច្ឆា តេ មាហុ កិញ្ចនំ>
      text <មជ្ឈេ ចេ នោ គហេស្សសិ ឧបសន្តោ ចរិស្សសិ។>
    text <១១០៦>
      text <សព្ពសោ នាមរូបស្មិំ វីតគេធស្ស ព្រាហ្មណ>
      text <អាសវាស្ស ន វិជ្ជន្តិ យេហិ មច្ចុវសំ វជេតិ។>
    stand <ជតុកណ្ណិមាណវបុច្ឆា ឯកាទសមា និដ្ឋិតា។>
  text <១២។ ភទ្រាវុធមាណវបុច្ឆា>
    text <១១០៧>
      text <ឱកញ្ជហំ តណ្ហច្ឆិទំ អនេជំ ឥច្ចាយស្មា ភទ្រាវុធោ>
      text <នន្ទិញ្ជហំ ឱឃតិណ្ណំ វិមុត្តំ>
      text <កប្បញ្ជហំ អភិយាចេ សុមេធំ សុត្វាន នាគស្ស អបនមិស្សន្តិ ឥតោ។>
    text <១១០៨>
      text <នានាជនា ជនបទេហិ សង្គតា តវ វីរ វាក្យំ អភិកង្ខមានា>
      text <តេសំ តុវំ សាធុ វិយាករោហិ តថា ហិ តេ វិទិតោ ឯស ធម្មោ។>
    text <១១០៩>
      text <អាទានតណ្ហំ វិនយេថ សព្ពំ ភទ្រាវុធាតិ ភគវា>
      text <ឧទ្ធំ អធោ តិរិយញ្ចាបិ មជ្ឈេ>
      text <យំ យញ្ហិ លោកស្មិមុបាទិយន្តិ តេនេវ មារោ អន្វេតិ ជន្តុំ។>
    text <១១១០>
      text <តស្មា បជានំ ន ឧបាទិយេថ ភិក្ខុ សតោ កិញ្ចនំ សព្ពលោកេ>
      text <អាទានសត្តេ ឥតិ បេក្ខមានោ បជំ ឥមំ មច្ចុធេយ្យេ វិសត្តន្តិ។>
    stand <ភទ្រាវុធមាណវបុច្ឆា ទ្វាទសមា និដ្ឋិតា។>
  text <១៣។ ឧទយមាណវបុច្ឆា>
    text <១១១១>
      text <ឈាយិំ វិរជមាសីនំ ឥច្ចាយស្មា ឧទយោ កតកិច្ចំ អនាសវំ>
      text <បារគុំ សព្ពធម្មានំ អត្ថិ បញ្ហេន អាគមំ>
      text <អញ្ញាវិមោក្ខំ បព្រូហិ អវិជ្ជាយ បភេទនំ។>
    text <១១១២>
      text <បហានំ កាមច្ឆន្ទានំ ឧទយាតិ ភគវា ទោមនស្សាន ចូភយំ>
      text <ថិនស្ស ច បនូទនំ កុក្កុច្ចានំ និវារណំ។>
    text <១១១៣>
      text <ឧបេក្ខាសតិសំសុទ្ធំ ធម្មតក្កបុរេជវំ>
      text <អញ្ញាវិមោក្ខំ បព្រូមិ អវិជ្ជាយ បភេទនំ។>
    text <១១១៤>
      text <កិំសុ សំយោជនោ លោកោ កិំសុ តស្ស វិចារណំ>
      text <កិស្សស្ស វិប្បហានេន និព្ពានំ ឥតិ វុច្ចតិ។>
    text <១១១៥>
      text <នន្ទិសំយោជនោ លោកោ វិតក្កស្ស វិចារណំ>
      text <តណ្ហាយ វិប្បហានេន និព្ពានំ ឥតិ វុច្ចតិ។>
    text <១១១៦>
      text <កថំ សតស្ស ចរតោ វិញ្ញាណំ ឧបរុជ្ឈតិ>
      text <ភគវន្តំ បុដ្ឋុមាគម្ម តំ សុណោម វចោ តវ។>
    text <១១១៧>
      text <អជ្ឈត្តញ្ច ពហិទ្ធា ច វេទនំ នាភិនន្ទតោ>
      text <ឯវំ សតស្ស ចរតោ វិញ្ញាណំ ឧបរុជ្ឈតីតិ។>
    stand <ឧទយមាណវបុច្ឆា តេរសមា និដ្ឋិតា។>
  text <១៤។ បោសាលមាណវបុច្ឆា>
    text <១១១៨>
      text <យោ អតីតំ អាទិសតិ ឥច្ចាយស្មា បោសាលោ អនេជោ ឆិន្នសំសយោ>
      text <បារគុំ សព្ពធម្មានំ អត្ថិ បញ្ហេន អាគមំ។>
    text <១១១៩>
      text <វិភូតរូបសញ្ញិស្ស សព្ពកាយប្បហាយិនោ>
      text <អជ្ឈត្តញ្ច ពហិទ្ធា ច នត្ថិ កិញ្ចីតិ បស្សតោ>
      text <ញាណំ សក្កានុបុច្ឆាមិ កថំ នេយ្យោ តថាវិធោ។>
    text <១១២០>
      text <វិញ្ញាណដ្ឋិតិយោ សព្ពា បោសាលាតិ ភគវា អភិជានំ តថាគតោ>
      text <តិដ្ឋន្តមេនំ ជានាតិ វិមុត្តំ តប្បរាយណំ។>
    text <១១២១>
      text <អាកិញ្ចញ្ញសម្ភវំ ញត្វា នន្ទី សំយោជនំ ឥតិ>
      text <ឯវមេតំ អភិញ្ញាយ តតោ តត្ថ វិបស្សតិ>
      text <ឯតំ ញាណំ តថំ តស្ស ព្រាហ្មណស្ស វុសីមតោតិ។>
    stand <បោសាលមាណវបុច្ឆា ចុទ្ទសមា និដ្ឋិតា។>
  text <១៥។ មោឃរាជមាណវបុច្ឆា>
    text <១១២២>
      text <ទ្វាហំ សក្កំ អបុច្ឆិស្សំ ឥច្ចាយស្មា មោឃរាជា>
      text <ន មេ ព្យាកាសិ ចក្ខុមា>
      text <យាវតតិយញ្ច ទេវីសិ ព្យាករោតីតិ មេ សុតំ។>
    text <១១២៣>
      text <អយំ លោកោ បរោ លោកោ ព្រហ្មលោកោ សទេវកោ>
      text <ទិដ្ឋិំ តេ នាភិជានាតិ គោតមស្ស យសស្សិនោ។>
    text <១១២៤>
      text <ឯវំ អភិក្កន្តទស្សាវិំ អត្ថិ បញ្ហេន អាគមំ>
      text <កថំ លោកំ អវេក្ខន្តំ មច្ចុរាជា ន បស្សតិ។>
    text <១១២៥>
      text <សុញ្ញតោ លោកំ អវេក្ខស្សុ មោឃរាជ សទា សតោ>
      text <អត្តានុទិដ្ឋិំ ឩហច្ច ឯវំ មច្ចុតរោ សិយា>
      text <ឯវំ លោកំ អវេក្ខន្តំ មច្ចុរាជា ន បស្សតីតិ។>
    stand <មោឃរាជមាណវបុច្ឆា បន្នរសមា និដ្ឋិតា។>
  text <១៦។ បិង្គិយមាណវបុច្ឆា>
    text <១១២៦>
      text <ជិណ្ណោហមស្មិ អពលោ វីតវណ្ណោ ឥច្ចាយស្មា បិង្គិយោ>
      text <នេត្តា ន សុទ្ធា សវនំ ន ផាសុ>
      text <មាហំ នស្សំ មោមុហោ អន្តរាវ>
      text <អាចិក្ខ ធម្មំ យមហំ វិជញ្ញំ>
      text <ជាតិជរាយ ឥធ វិប្បហានំ។>
    text <១១២៧>
      text <ទិស្វាន រូបេសុ វិហញ្ញមានេ បិង្គិយាតិ ភគវា>
      text <រុប្បន្តិ រូបេសុ ជនា បមត្តា>
      text <តស្មា តុវំ បិង្គិយ អប្បមត្តោ>
      text <ជហស្សុ រូបំ អបុនព្ភវាយ។>
    text <១១២៨>
      text <ទិសា ចតស្សោ វិទិសា ចតស្សោ ឧទ្ធំ អធោ ទស ទិសា ឥមាយោ>
      text <ន តុយ្ហំ អទិដ្ឋំ អសុតំ អមុតំ អថោ អវិញ្ញាតំ កិញ្ចនមត្ថិ លោកេ>
      text <អាចិក្ខ ធម្មំ យមហំ វិជញ្ញំ ជាតិជរាយ ឥធ វិប្បហានំ។>
    text <១១២៩>
      text <តណ្ហាធិបន្នេ មនុជេ បេក្ខមានោ បិង្គិយាតិ ភគវា>
      text <សន្តាបជាតេ ជរសា បរេតេ>
      text <តស្មា តុវំ បិង្គិយ អប្បមត្តោ ជហស្សុ តណ្ហំ អបុនព្ភវាយាតិ។>
    stand <បិង្គិយមាណវបុច្ឆា សោឡសមា និដ្ឋិតា។>
  text <បារាយនត្ថុតិគាថា>
    text <ឥទមវោច ភគវា មគធេសុ វិហរន្តោ បាសាណកេ ចេតិយេ បរិចារកសោឡសានំ ព្រាហ្មណានំ អជ្ឈិដ្ឋោ បុដ្ឋោ បុដ្ឋោ បញ្ហំ ព្យាកាសិ។ ឯកមេកស្ស ចេបិ បញ្ហស្ស អត្ថមញ្ញាយ ធម្មមញ្ញាយ ធម្មានុធម្មំ បដិបជ្ជេយ្យ គច្ឆេយ្យេវ ជរាមរណស្ស បារំ។ បារង្គមនីយា ឥមេ ធម្មាតិ តស្មា ឥមស្ស ធម្មបរិយាយស្ស បារាយនន្តេវ អធិវចនំ។>
    text <១១៣០>
      text <អជិតោ តិស្សមេត្តេយ្យោ បុណ្ណកោ អថ មេត្តគូ>
      text <ធោតកោ ឧបសីវោ ច នន្ទោ ច អថ ហេមកោ។>
    text <១១៣១>
      text <តោទេយ្យ-កប្បា ទុភយោ ជតុកណ្ណី ច បណ្ឌិតោ>
      text <ភទ្រាវុធោ ឧទយោ ច បោសាលោ ចាបិ ព្រាហ្មណោ>
      text <មោឃរាជា ច មេធាវី បិង្គិយោ ច មហាឥសិ។>
    text <១១៣២>
      text <ឯតេ ពុទ្ធំ ឧបាគច្ឆុំ សម្បន្នចរណំ ឥសិំ>
      text <បុច្ឆន្តា និបុណេ បញ្ហេ ពុទ្ធសេដ្ឋំ ឧបាគមុំ។>
    text <១១៣៣>
      text <តេសំ ពុទ្ធោ បព្យាកាសិ បញ្ហេ បុដ្ឋោ យថាតថំ>
      text <បញ្ហានំ វេយ្យាករណេន តោសេសិ ព្រាហ្មណេ មុនិ។>
    text <១១៣៤>
      text <តេ តោសិតា ចក្ខុមតា ពុទ្ធេនាទិច្ចពន្ធុនា>
      text <ព្រហ្មចរិយមចរិំសុ វរបញ្ញស្ស សន្តិកេ។>
    text <១១៣៥>
      text <ឯកមេកស្ស បញ្ហស្ស យថា ពុទ្ធេន ទេសិតំ>
      text <តថា យោ បដិបជ្ជេយ្យ គច្ឆេ បារំ អបារតោ។>
    text <១១៣៦>
      text <អបារា បារំ គច្ឆេយ្យ ភាវេន្តោ មគ្គមុត្តមំ>
      text <មគ្គោ សោ បារំ គមនាយ តស្មា បារាយនំ ឥតិ។>
  text <បារាយនានុគីតិគាថា>
    text <១១៣៧>
      text <បារាយនមនុគាយិស្សំ ឥច្ចាយស្មា បិង្គិយោ>
      text <យថាទ្ទក្ខិ តថាក្ខាសិ វិមលោ ភូរិមេធសោ>
      text <និក្កាមោ និព្ពនោ នាគោ កិស្ស ហេតុ មុសា ភណេ។>
    text <១១៣៨>
      text <បហីនមលមោហស្ស មានមក្ខប្បហាយិនោ>
      text <ហន្ទាហំ កិត្តយិស្សាមិ គិរំ វណ្ណូបសញ្ហិតំ។>
    text <១១៣៩>
      text <តមោនុទោ ពុទ្ធោ សមន្តចក្ខុ លោកន្តគូ សព្ពភវាតិវត្តោ>
      text <អនាសវោ សព្ពទុក្ខបហីនោ សច្ចវ្ហយោ ព្រហ្មេ ឧបាសិតោ មេ។>
    text <១១៤០>
      text <ទិជោ យថា កុព្ពនកំ បហាយ ពហុប្ផលំ កាននមាវសេយ្យ>
      text <ឯវំ បហំ អប្បទស្សេ បហាយ មហោទធិំ ហំសោរិវ អជ្ឈបត្តោ។>
    text <១១៤១>
      text <យេមេ បុព្ពេ វិយាកំសុ ហុរំ គោតមសាសនា>
      text <ឥច្ចាសិ ឥតិ ភវិស្សតិ>
      text <សព្ពំ តំ ឥតិហិតិហំ សព្ពំ តំ តក្កវឌ្ឍនំ។>
    text <១១៤២>
      text <ឯកោ តមនុទាសិនោ ជុតិមា សោ បភង្ករោ>
      text <គោតមោ ភូរិបញ្ញាណោ គោតមោ ភូរិមេធសោ។>
    text <១១៤៣>
      text <យោ មេ ធម្មមទេសេសិ សន្ទិដ្ឋិកមកាលិកំ>
      text <តណ្ហក្ខយមនីតិកំ យស្ស នត្ថិ ឧបមា ក្វចិ។>
    text <១១៤៤>
      text <កិំនុ តម្ហា វិប្បវសសិ មុហុត្តមបិ បិង្គិយ>
      text <គោតមា ភូរិបញ្ញាណា គោតមា ភូរិមេធសា។>
    text <១១៤៥>
      text <យោ តេ ធម្មមទេសេសិ សន្ទិដ្ឋិកមកាលិកំ>
      text <តណ្ហក្ខយមនីតិកំ យស្ស នត្ថិ ឧបមា ក្វចិ។>
    text <១១៤៦>
      text <នាហំ តម្ហា វិប្បវសាមិ មុហុត្តមបិ ព្រាហ្មណ>
      text <គោតមា ភូរិបញ្ញាណា គោតមា ភូរិមេធសា។>
    text <១១៤៧>
      text <យោ មេ ធម្មមទេសេសិ សន្ទិដ្ឋិកមកាលិកំ>
      text <តណ្ហក្ខយមនីតិកំ យស្ស នត្ថិ ឧបមា ក្វចិ។>
    text <១១៤៨>
      text <បស្សាមិ នំ មនសា ចក្ខុនាវ រត្តិន្ទិវំ ព្រាហ្មណ អប្បមត្តោ>
      text <នមស្សមានោ វិវសេមិ រត្តិំ តេនេវ មញ្ញាមិ អវិប្បវាសំ។>
    text <១១៤៩>
      text <សទ្ធា ច បីតិ ច មនោ សតិ ច នាបេន្តិ មេ គោតមសាសនម្ហា>
      text <យំ យំ ទិសំ វជតិ ភូរិបញ្ញោ ស តេន តេនេវ នតោហមស្មិ។>
    text <១១៥០>
      text <ជិណ្ណស្ស មេ ទុព្ពលថាមកស្ស តេនេវ កាយោ ន បលេតិ តត្ថ>
      text <សំកប្បយន្តាយ វជាមិ និច្ចំ មនោ ហិ មេ ព្រាហ្មណ តេន យុត្តោ។>
    text <១១៥១>
      text <បង្កេ សយានោ បរិផន្ទមានោ ទីបា ទីបំ ឧបប្លវិំ>
      text <អថទ្ទសាសិំ សម្ពុទ្ធំ ឱឃតិណ្ណមនាសវំ។>
    text <១១៥២>
      text <យថា អហូ វក្កលិ មុត្តសទ្ធោ ភទ្រាវុធោ អាឡវិ គោតមោ ច>
      text <ឯវមេវ ត្វម្បិ បមុញ្ចស្សុ សទ្ធំ>
      text <គមិស្សសិ ត្វំ បិង្គិយ មច្ចុធេយ្យស្ស បារំ។>
    text <១១៥៣>
      text <ឯស ភិយ្យោ បសីទាមិ សុត្វាន មុនិនោ វចោ>
      text <វិវដ្ដច្ឆទោ សម្ពុទ្ធោ អខិលោ បដិភានវា។>
    text <១១៥៤>
      text <អធិទេវេ អភិញ្ញាយ សព្ពំ វេទិ វរោវរំ>
      text <បញ្ហានន្តករោ សត្ថា កង្ខីនំ បដិជានតំ។>
    text <១១៥៥>
      text <អសំហីរំ អសង្កុប្បំ យស្ស នត្ថិ ឧបមា ក្វចិ>
      text <អទ្ធា គមិស្សាមិ ន មេត្ថ កង្ខា ឯវំ មំ ធារេហិ អធិមុត្តចិត្តន្តិ។>
    stand <បារាយនវគ្គោ បញ្ចមោ និដ្ឋិតោ។>
    text <សុត្តុទ្ទានំ>
    text <១>
      text <ឧរគោ ធនិយោបិ ច ខគ្គវិសាណោ កសិ ច>
      text <ចុន្ទោ ភវោ បុនទេវ វសលោ ច ករណីយញ្ច>
      text <ហេមវតោ អថ យក្ខោ វិជយសុត្តំ មុនិសុត្តវរន្តិ។>
    text <២>
      text <បឋមកដ្ឋវរោ វរវគ្គោ ទ្វាទសសុត្តធរោ សុវិភត្តោ>
      text <ទេសិតោ ចក្ខុមតា វិមលេន សុយ្យតិ វគ្គវរោ ឧរគោតិ។>
    text <៣>
      text <រតនាមគន្ធោ ហិរិមង្គលនាមោ សុចិលោមកបិលោ ច ព្រាហ្មណធម្មោ>
      text <នាវា កិំសីលឧដ្ឋហនោ ច រាហុលោ ច បុនបិ វង្គីសោ។>
    text <៤>
      text <សម្មាបរិព្ពាជនីយោបិ ចេត្ថ ធម្មិកសុត្តវរោ សុវិភត្តោ>
      text <ចុទ្ទសសុត្តធរោ ទុតិយម្ហិ ចូឡកវគ្គវរោតិ តមាហុ។>
    text <៥>
      text <បព្ពជ្ជបធានសុភាសិតនាមោ បូរឡាសោ បុនទេវ មាឃោ ច>
      text <សភិយំ កេណិយមេវ សល្លនាមោ វាសេដ្ឋវរោ កាលិកោបិ ច។>
    text <៦>
      text <នាលកសុត្តវរោ សុវិភត្តោ តំ អនុបស្សី តថា បុនទេវ>
      text <ទ្វាទសសុត្តធរោ តតិយម្ហិ សុយ្យតិ វគ្គវរោ មហានាមោ។>
    text <៧>
      text <កាមគុហដ្ឋកទុដ្ឋកនាមា សុទ្ធវរោ បរមដ្ឋកនាមោ>
      text <ជរា មេត្តិយវរោ សុវិភត្តោ បសូរមាគណ្ឌិយា បុរាភេទោ។>
    text <៨>
      text <កលហវិវាទោ ឧភោ វិយុហា ច តុវដកអត្តទណ្ឌសារិបុត្តា>
      text <សោឡសសុត្តធរោ ចតុត្ថម្ហិ អដ្ឋកវគ្គវរោតិ តមាហុ។>
    text <៩>
      text <មគធេ ជនបទេ រមណីយេ ទេសវរេ កតបុញ្ញនិវេសេ>
      text <បាសាណកចេតិយវរេ សុវិភត្តេ វសិ ភគវា គណសេដ្ឋោ។>
    text <១០>
      text <ឧភយវាសមាគតិយម្ហិ ទ្វាទសយោជនិយា បរិសាយ>
      text <សោឡសព្រាហ្មណានំ កិរ បុដ្ឋោ បុច្ឆាយ សោឡសបញ្ហកម្មិយា>
      text <និប្បកាសយិ ធម្មមទាសិ។>
    text <១១>
      text <អត្ថបកាសកព្យញ្ជនបុណ្ណំ ធម្មមទេសេសិ បរខេមជនិយំ>
      text <លោកហិតាយ ជិនោ ទ្វិបទគ្គោ សុត្តវរំ ពហុធម្មវិចិត្រំ>
      text <សព្ពកិលេសបមោចនហេតុំ ទេសយិ សុត្តវរំ ទ្វិបទគ្គោ។>
    text <១២>
      text <ព្យញ្ជនមត្ថបទំ សមយុត្តំ អក្ខរសញ្ញិតឱបមគាឡ្ហំ>
      text <លោកវិចារណញាណបភគ្គំ ទេសយិ សុត្តវរំ ទ្វិបទគ្គោ។>
    text <១៣>
      text <រាគមលេ អមលំ វិមលគ្គំ ទោសមលេ អមលំ វិមលគ្គំ>
      text <មោហមលេ អមលំ វិមលគ្គំ លោកវិចារណញាណបភគ្គំ>
      text <ទេសយិ សុត្តវរំ ទ្វិបទគ្គោ។>
    text <១៤>
      text <ក្លេសមលេ អមលំ វិមលគ្គំ ទុច្ចរិតមលេ អមលំ វិមលគ្គំ>
      text <លោកវិចារណញាណបភគ្គំ ទេសយិ សុត្តវរំ ទ្វិបទគ្គោ។>
    text <១៥>
      text <អាសវពន្ធនយោគាកិលេសំ នីវរណានិ ច តីណិ មលានិ>
      text <តស្ស កិលេសបមោចនហេតុំ ទេសយិ សុត្តវរំ ទ្វិបទគ្គោ។>
    text <១៦>
      text <និម្មលសព្ពកិលេសបនូទំ រាគវិរាគមនេជមសោកំ>
      text <សន្តបណីតសុទុទ្ទសធម្មំ ទេសយិ សុត្តវរំ ទ្វិបទគ្គោ។>
    text <១៧>
      text <រាគញ្ច ទោសកមភញ្ជិតសន្តំ យោនិចតុគ្គតិបញ្ចវិញ្ញាណំ>
      text <តណ្ហារតច្ឆទនតាណលតាបមោក្ខំ ទេសយិ សុត្តវរំ ទ្វិបទគ្គោ។>
    text <១៨>
      text <គម្ភីរទុទ្ទសសណ្ហនិបុណំ បណ្ឌិតវេទនិយំ និបុណត្ថំ>
      text <លោកវិចារណញាណបភគ្គំ ទេសយិ សុត្តវរំ ទ្វិបទគ្គោ។>
    text <១៩>
      text <នវង្គកុសុមមាលគីវេយ្យំ ឥន្ទ្រិយឈានវិមោក្ខវិភត្តំ>
      text <អដ្ឋង្គមគ្គធរំ វរយានំ ទេសយិ សុត្តវរំ ទ្វិបទគ្គោ។>
    text <២០>
      text <សោមុបមំ វិមលំ បរិសុទ្ធំ អណ្ណវមូបមរតនសុចិត្តំ>
      text <បុប្ផសមំ រវិមូបមតេជំ ទេសយិ សុត្តវរំ ទ្វិបទគ្គោ។>
    text <២១>
      text <ខេមសិវំ សុខសីតលសន្តំ មច្ចុតតាណបរំ បរមត្ថំ>
      text <តស្ស សុនិព្ពុតទស្សនហេតុំ ទេសយិ សុត្តវរំ ទ្វិបទគ្គោតិ។>
    stand <សុត្តនិបាតបាឡិ និដ្ឋិតា។>
