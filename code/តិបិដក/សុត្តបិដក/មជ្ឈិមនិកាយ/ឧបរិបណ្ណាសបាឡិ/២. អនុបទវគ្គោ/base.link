text <២។ អនុបទវគ្គោ>
  text <១។ អនុបទសុត្តំ>
    text <៩៣>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <បណ្ឌិតោ ភិក្ខវេ សារិបុត្តោ មហាបញ្ញោ ភិក្ខវេ សារិបុត្តោ បុថុបញ្ញោ ភិក្ខវេ សារិបុត្តោ ហាសបញ្ញោ ភិក្ខវេ សារិបុត្តោ ជវនបញ្ញោ ភិក្ខវេ សារិបុត្តោ តិក្ខបញ្ញោ ភិក្ខវេ សារិបុត្តោ និព្ពេធិកបញ្ញោ ភិក្ខវេ សារិបុត្តោ សារិបុត្តោ ភិក្ខវេ អឌ្ឍមាសំ អនុបទធម្មវិបស្សនំ វិបស្សតិ។ តត្រិទំ ភិក្ខវេ សារិបុត្តស្ស អនុបទធម្មវិបស្សនាយ ហោតិ។>
    text <៩៤>, <ឥធ ភិក្ខវេ សារិបុត្តោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ យេ ច បឋមេ ឈានេ ធម្មា វិតក្កោ ច វិចារោ ច បីតិ ច សុខញ្ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ។ យេ ច ទុតិយេ ឈានេ ធម្មា អជ្ឈត្តំ សម្បសាទោ ច បីតិ ច សុខញ្ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ។ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ។ យេ ច តតិយេ ឈានេ ធម្មា សុខញ្ច សតិ ច សម្បជញ្ញញ្ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។ យេ ច ចតុត្ថេ ឈានេ ធម្មា ឧបេក្ខា អទុក្ខមសុខា វេទនា បស្សទ្ធត្តា ចេតសោ អនាភោគោ សតិបារិសុទ្ធិ ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ យេ ច អាកាសានញ្ចាយតនេ ធម្មា អាកាសានញ្ចាយតនសញ្ញា ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ យេ ច វិញ្ញាណញ្ចាយតនេ ធម្មា វិញ្ញាណញ្ចាយតនសញ្ញា ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <បុន ចបរំ ភិក្ខវេ សារិបុត្តោ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ យេ ច អាកិញ្ចញ្ញាយតនេ ធម្មា អាកិញ្ចញ្ញាយតនសញ្ញា ច ចិត្តេកគ្គតា ច ផស្សោ វេទនា សញ្ញា ចេតនា ចិត្តំ ឆន្ទោ អធិមោក្ខោ វីរិយំ សតិ ឧបេក្ខា មនសិការោ ត្យាស្ស ធម្មា អនុបទវវត្ថិតា ហោន្តិ។ ត្យាស្ស ធម្មា វិទិតា ឧប្បជ្ជន្តិ វិទិតា ឧបដ្ឋហន្តិ វិទិតា អព្ភត្ថំ គច្ឆន្តិ។ សោ ឯវំ បជានាតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <៩៥>, <បុន ចបរំ ភិក្ខវេ សារិបុត្តោ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ សោ តាយ សមាបត្តិយា សតោ វុដ្ឋហតិ។ សោ តាយ សមាបត្តិយា សតោ វុដ្ឋហិត្វា យេ ធម្មា អតីតា និរុទ្ធា វិបរិណតា តេ ធម្មេ សមនុបស្សតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ អត្ថិ ឧត្តរិ និស្សរណន្តិ បជានាតិ។ តព្ពហុលីការា អត្ថិត្វេវស្ស ហោតិ។>
    text <៩៦>, <បុន ចបរំ ភិក្ខវេ សារិបុត្តោ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ។ បញ្ញាយ ចស្ស ទិស្វា អាសវា បរិក្ខីណា ហោន្តិ។ សោ តាយ សមាបត្តិយា សតោ វុដ្ឋហតិ។ សោ តាយ សមាបត្តិយា សតោ វុដ្ឋហិត្វា យេ ធម្មា អតីតា និរុទ្ធា វិបរិណតា តេ ធម្មេ សមនុបស្សតិ ឯវំ កិរមេ ធម្មា អហុត្វា សម្ភោន្តិ ហុត្វា បដិវេន្តីតិ។ សោ តេសុ ធម្មេសុ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរតិ។ សោ នត្ថិ ឧត្តរិ និស្សរណន្តិ បជានាតិ។ តព្ពហុលីការា នត្ថិត្វេវស្ស ហោតិ។>
    text <៩៧>, <យំ ខោ តំ ភិក្ខវេ សម្មា វទមានោ វទេយ្យ វសិប្បត្តោ បារមិប្បត្តោ អរិយស្មិំ សីលស្មិំ វសិប្បត្តោ បារមិប្បត្តោ អរិយស្មិំ សមាធិស្មិំ វសិប្បត្តោ បារមិប្បត្តោ អរិយាយ បញ្ញាយ វសិប្បត្តោ បារមិប្បត្តោ អរិយាយ វិមុត្តិយាតិ សារិបុត្តមេវ តំ សម្មា វទមានោ វទេយ្យ វសិប្បត្តោ បារមិប្បត្តោ អរិយស្មិំ សីលស្មិំ វសិប្បត្តោ បារមិប្បត្តោ អរិយស្មិំ សមាធិស្មិំ វសិប្បត្តោ បារមិប្បត្តោ អរិយាយ បញ្ញាយ វសិប្បត្តោ បារមិប្បត្តោ អរិយាយ វិមុត្តិយាតិ។ យំ ខោ តំ ភិក្ខវេ សម្មា វទមានោ វទេយ្យ ភគវតោ បុត្តោ ឱរសោ មុខតោ ជាតោ ធម្មជោ ធម្មនិម្មិតោ ធម្មទាយាទោ នោ អាមិសទាយាទោតិ សារិបុត្តមេវ តំ សម្មា វទមានោ វទេយ្យ ភគវតោ បុត្តោ ឱរសោ មុខតោ ជាតោ ធម្មជោ ធម្មនិម្មិតោ ធម្មទាយាទោ នោ អាមិសទាយាទោតិ។ សារិបុត្តោ ភិក្ខវេ តថាគតេន អនុត្តរំ ធម្មចក្កំ បវត្តិតំ សម្មទេវ អនុប្បវត្តេតីតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <អនុបទសុត្តំ និដ្ឋិតំ បឋមំ។>
  text <២។ ឆព្ពិសោធនសុត្តំ>
    text <៩៨>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <ឥធ ភិក្ខវេ ភិក្ខុ អញ្ញំ ព្យាករោតិ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ បជានាមីតិ។ តស្ស ភិក្ខវេ ភិក្ខុនោ ភាសិតំ នេវ អភិនន្ទិតព្ពំ នប្បដិក្កោសិតព្ពំ។ អនភិនន្ទិត្វា អប្បដិក្កោសិត្វា បញ្ហោ បុច្ឆិតព្ពោ ចត្តារោមេ អាវុសោ វោហារា តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កតមេ ចត្តារោ។ ទិដ្ឋេ ទិដ្ឋវាទិតា សុតេ សុតវាទិតា មុតេ មុតវាទិតា វិញ្ញាតេ វិញ្ញាតវាទិតា ឥមេ ខោ អាវុសោ ចត្តារោ វោហារា តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កថំ ជានតោ បនាយស្មតោ កថំ បស្សតោ ឥមេសុ ចតូសុ វោហារេសុ អនុបាទាយ អាសវេហិ ចិត្តំ វិមុត្តន្តិ។ ខីណាសវស្ស ភិក្ខវេ ភិក្ខុនោ វុសិតវតោ កតករណីយស្ស ឱហិតភារស្ស អនុប្បត្តសទត្ថស្ស បរិក្ខីណភវសំយោជនស្ស សម្មទញ្ញាវិមុត្តស្ស អយមនុធម្មោ ហោតិ វេយ្យាករណាយ ទិដ្ឋេ ខោ អហំ អាវុសោ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរាមិ។ សុតេ ខោ អហំ អាវុសោ…បេ។… មុតេ ខោ អហំ អាវុសោ… វិញ្ញាតេ ខោ អហំ អាវុសោ អនុបាយោ អនបាយោ អនិស្សិតោ អប្បដិពទ្ធោ វិប្បមុត្តោ វិសំយុត្តោ វិមរិយាទីកតេន ចេតសា វិហរាមិ។ ឯវំ ខោ មេ អាវុសោ ជានតោ ឯវំ បស្សតោ ឥមេសុ ចតូសុ វោហារេសុ អនុបាទាយ អាសវេហិ ចិត្តំ វិមុត្តន្តិ។ តស្ស ភិក្ខវេ ភិក្ខុនោ សាធូតិ ភាសិតំ អភិនន្ទិតព្ពំ អនុមោទិតព្ពំ។ សាធូតិ ភាសិតំ អភិនន្ទិត្វា អនុមោទិត្វា ឧត្តរិំ បញ្ហោ បុច្ឆិតព្ពោ។>
    text <៩៩>, <បញ្ចិមេ អាវុសោ ឧបាទានក្ខន្ធា តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កតមេ បញ្ច។ សេយ្យថិទំ រូបុបាទានក្ខន្ធោ វេទនុបាទានក្ខន្ធោ សញ្ញុបាទានក្ខន្ធោ សង្ខារុបាទានក្ខន្ធោ វិញ្ញាណុបាទានក្ខន្ធោ ឥមេ ខោ អាវុសោ បញ្ចុបាទានក្ខន្ធា តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កថំ ជានតោ បនាយស្មតោ កថំ បស្សតោ ឥមេសុ បញ្ចសុ ឧបាទានក្ខន្ធេសុ អនុបាទាយ អាសវេហិ ចិត្តំ វិមុត្តន្តិ។ ខីណាសវស្ស ភិក្ខវេ ភិក្ខុនោ វុសិតវតោ កតករណីយស្ស ឱហិតភារស្ស អនុប្បត្តសទត្ថស្ស បរិក្ខីណភវសំយោជនស្ស សម្មទញ្ញាវិមុត្តស្ស អយមនុធម្មោ ហោតិ វេយ្យាករណាយ រូបំ ខោ អហំ អាវុសោ អពលំ វិរាគុនំ អនស្សាសិកន្តិ វិទិត្វា យេ រូបេ ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ វេទនំ ខោ អហំ អាវុសោ…បេ។… សញ្ញំ ខោ អហំ អាវុសោ… សង្ខារេ ខោ អហំ អាវុសោ… វិញ្ញាណំ ខោ អហំ អាវុសោ អពលំ វិរាគុនំ អនស្សាសិកន្តិ វិទិត្វា យេ វិញ្ញាណេ ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ ឯវំ ខោ មេ អាវុសោ ជានតោ ឯវំ បស្សតោ ឥមេសុ បញ្ចសុ ឧបាទានក្ខន្ធេសុ អនុបាទាយ អាសវេហិ ចិត្តំ វិមុត្តន្តិ។ តស្ស ភិក្ខវេ ភិក្ខុនោ សាធូតិ ភាសិតំ អភិនន្ទិតព្ពំ អនុមោទិតព្ពំ។ សាធូតិ ភាសិតំ អភិនន្ទិត្វា អនុមោទិត្វា ឧត្តរិំ បញ្ហោ បុច្ឆិតព្ពោ។>
    text <១០០>, <ឆយិមា អាវុសោ ធាតុយោ តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កតមា ឆ។ បថវីធាតុ អាបោធាតុ តេជោធាតុ វាយោធាតុ អាកាសធាតុ វិញ្ញាណធាតុ ឥមា ខោ អាវុសោ ឆ ធាតុយោ តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតា។ កថំ ជានតោ បនាយស្មតោ កថំ បស្សតោ ឥមាសុ ឆសុ ធាតូសុ អនុបាទាយ អាសវេហិ ចិត្តំ វិមុត្តន្តិ។ ខីណាសវស្ស ភិក្ខវេ ភិក្ខុនោ វុសិតវតោ កតករណីយស្ស ឱហិតភារស្ស អនុប្បត្តសទត្ថស្ស បរិក្ខីណភវសំយោជនស្ស សម្មទញ្ញាវិមុត្តស្ស អយមនុធម្មោ ហោតិ វេយ្យាករណាយ បថវីធាតុំ ខោ អហំ អាវុសោ ន អត្តតោ ឧបគច្ឆិំ ន ច បថវីធាតុនិស្សិតំ អត្តានំ។ យេ ច បថវីធាតុនិស្សិតា ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ អាបោធាតុំ ខោ អហំ អាវុសោ…បេ។… តេជោធាតុំ ខោ អហំ អាវុសោ… វាយោធាតុំ ខោ អហំ អាវុសោ… អាកាសធាតុំ ខោ អហំ អាវុសោ… វិញ្ញាណធាតុំ ខោ អហំ អាវុសោ ន អត្តតោ ឧបគច្ឆិំ ន ច វិញ្ញាណធាតុនិស្សិតំ អត្តានំ។ យេ ច វិញ្ញាណធាតុនិស្សិតា ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ ឯវំ ខោ មេ អាវុសោ ជានតោ ឯវំ បស្សតោ ឥមាសុ ឆសុ ធាតូសុ អនុបាទាយ អាសវេហិ ចិត្តំ វិមុត្តន្តិ។ តស្ស ភិក្ខវេ ភិក្ខុនោ សាធូតិ ភាសិតំ អភិនន្ទិតព្ពំ អនុមោទិតព្ពំ។ សាធូតិ ភាសិតំ អភិនន្ទិត្វា អនុមោទិត្វា ឧត្តរិំ បញ្ហោ បុច្ឆិតព្ពោ។>
    text <១០១>, <ឆ ខោ បនិមានិ អាវុសោ អជ្ឈត្តិកពាហិរានិ អាយតនានិ តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតានិ។ កតមានិ ឆ។ ចក្ខុ ចេវ រូបា ច សោតញ្ច សទ្ទា ច ឃានញ្ច គន្ធា ច ជិវ្ហា ច រសា ច កាយោ ច ផោដ្ឋព្ពា ច មនោ ច ធម្មា ច ឥមានិ ខោ អាវុសោ ឆ អជ្ឈត្តិកពាហិរានិ អាយតនានិ តេន ភគវតា ជានតា បស្សតា អរហតា សម្មាសម្ពុទ្ធេន សម្មទក្ខាតានិ។ កថំ ជានតោ បនាយស្មតោ កថំ បស្សតោ ឥមេសុ ឆសុ អជ្ឈត្តិកពាហិរេសុ អាយតនេសុ អនុបាទាយ អាសវេហិ ចិត្តំ វិមុត្តន្តិ។ ខីណាសវស្ស ភិក្ខវេ ភិក្ខុនោ វុសិតវតោ កតករណីយស្ស ឱហិតភារស្ស អនុប្បត្តសទត្ថស្ស បរិក្ខីណភវសំយោជនស្ស សម្មទញ្ញាវិមុត្តស្ស អយមនុធម្មោ ហោតិ វេយ្យាករណាយ ចក្ខុស្មិំ អាវុសោ រូបេ ចក្ខុវិញ្ញាណេ ចក្ខុវិញ្ញាណវិញ្ញាតព្ពេសុ ធម្មេសុ យោ ឆន្ទោ យោ រាគោ យា នន្ទី យា តណ្ហា យេ ច ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ សោតស្មិំ អាវុសោ សទ្ទេ សោតវិញ្ញាណេ…បេ។… ឃានស្មិំ អាវុសោ គន្ធេ ឃានវិញ្ញាណេ… ជិវ្ហាយ អាវុសោ រសេ ជិវ្ហាវិញ្ញាណេ… កាយស្មិំ អាវុសោ ផោដ្ឋព្ពេ កាយវិញ្ញាណេ… មនស្មិំ អាវុសោ ធម្មេ មនោវិញ្ញាណេ មនោវិញ្ញាណវិញ្ញាតព្ពេសុ ធម្មេសុ យោ ឆន្ទោ យោ រាគោ យា នន្ទី យា តណ្ហា យេ ច ឧបាយូបាទានា ចេតសោ អធិដ្ឋានាភិនិវេសានុសយា តេសំ ខយា វិរាគា និរោធា ចាគា បដិនិស្សគ្គា វិមុត្តំ មេ ចិត្តន្តិ បជានាមិ។ ឯវំ ខោ មេ អាវុសោ ជានតោ ឯវំ បស្សតោ ឥមេសុ ឆសុ អជ្ឈត្តិកពាហិរេសុ អាយតនេសុ អនុបាទាយ អាសវេហិ ចិត្តំ វិមុត្តន្តិ។ តស្ស ភិក្ខវេ ភិក្ខុនោ សាធូតិ ភាសិតំ អភិនន្ទិតព្ពំ អនុមោទិតព្ពំ។ សាធូតិ ភាសិតំ អភិនន្ទិត្វា អនុមោទិត្វា ឧត្តរិំ បញ្ហោ បុច្ឆិតព្ពោ។>
    text <១០២>, <កថំ ជានតោ បនាយស្មតោ កថំ បស្សតោ ឥមស្មិញ្ច សវិញ្ញាណកេ កាយេ ពហិទ្ធា ច សព្ពនិមិត្តេសុ អហំការមមំការមានានុសយា សមូហតាតិ។ ខីណាសវស្ស ភិក្ខវេ ភិក្ខុនោ វុសិតវតោ កតករណីយស្ស ឱហិតភារស្ស អនុប្បត្តសទត្ថស្ស បរិក្ខីណភវសំយោជនស្ស សម្មទញ្ញាវិមុត្តស្ស អយមនុធម្មោ ហោតិ វេយ្យាករណាយ បុព្ពេ ខោ អហំ អាវុសោ អគារិយភូតោ សមានោ អវិទ្ទសុ អហោសិំ។ តស្ស មេ តថាគតោ វា តថាគតសាវកោ វា ធម្មំ ទេសេសិ។ តាហំ ធម្មំ សុត្វា តថាគតេ សទ្ធំ បដិលភិំ។ សោ តេន សទ្ធាបដិលាភេន សមន្នាគតោ ឥតិ បដិសញ្ចិក្ខិំ សម្ពាធោ ឃរាវាសោ រជាបថោ អព្ភោកាសោ បព្ពជ្ជា។ នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ។ យំនូនាហំ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជេយ្យន្តិ។>
    text <សោ ខោ អហំ អាវុសោ អបរេន សមយេន អប្បំ វា ភោគក្ខន្ធំ បហាយ មហន្តំ វា ភោគក្ខន្ធំ បហាយ អប្បំ វា ញាតិបរិវដ្ដំ បហាយ មហន្តំ វា ញាតិបរិវដ្ដំ បហាយ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិំ។ សោ ឯវំ បព្ពជិតោ សមានោ ភិក្ខូនំ សិក្ខាសាជីវសមាបន្នោ បាណាតិបាតំ បហាយ បាណាតិបាតា បដិវិរតោ អហោសិំ និហិតទណ្ឌោ និហិតសត្ថោ លជ្ជី ទយាបន្នោ សព្ពបាណភូតហិតានុកម្បី វិហាសិំ។ អទិន្នាទានំ បហាយ អទិន្នាទានា បដិវិរតោ អហោសិំ ទិន្នាទាយី ទិន្នបាដិកង្ខី អថេនេន សុចិភូតេន អត្តនា វិហាសិំ។ អព្រហ្មចរិយំ បហាយ ព្រហ្មចារី អហោសិំ អារាចារី វិរតោ មេថុនា គាមធម្មា។ មុសាវាទំ បហាយ មុសាវាទា បដិវិរតោ អហោសិំ សច្ចវាទី សច្ចសន្ធោ ថេតោ បច្ចយិកោ អវិសំវាទកោ លោកស្ស។ បិសុណំ វាចំ បហាយ បិសុណាយ វាចាយ បដិវិរតោ អហោសិំ ឥតោ សុត្វា ន អមុត្រ អក្ខាតា ឥមេសំ ភេទាយ អមុត្រ វា សុត្វា ន ឥមេសំ អក្ខាតា អមូសំ ភេទាយ ឥតិ ភិន្នានំ វា សន្ធាតា សហិតានំ វា អនុប្បទាតា សមគ្គារាមោ សមគ្គរតោ សមគ្គនន្ទី សមគ្គករណិំ វាចំ ភាសិតា អហោសិំ។ ផរុសំ វាចំ បហាយ ផរុសាយ វាចាយ បដិវិរតោ អហោសិំ យា សា វាចា នេលា កណ្ណសុខា បេមនីយា ហទយង្គមា បោរី ពហុជនកន្តា ពហុជនមនាបា តថារូបិំ វាចំ ភាសិតា អហោសិំ។ សម្ផប្បលាបំ បហាយ សម្ផប្បលាបា បដិវិរតោ អហោសិំ កាលវាទី ភូតវាទី អត្ថវាទី ធម្មវាទី វិនយវាទី និធានវតិំ វាចំ ភាសិតា អហោសិំ កាលេន សាបទេសំ បរិយន្តវតិំ អត្ថសំហិតំ។>
    text <សោ ពីជគាមភូតគាមសមារម្ភា បដិវិរតោ អហោសិំ ឯកភត្តិកោ អហោសិំ រត្តូបរតោ វិរតោ វិកាលភោជនា។ នច្ចគីតវាទិតវិសូកទស្សនា បដិវិរតោ អហោសិំ។ មាលាគន្ធវិលេបនធារណមណ្ឌនវិភូសនដ្ឋានា បដិវិរតោ អហោសិំ។ ឧច្ចាសយនមហាសយនា បដិវិរតោ អហោសិំ។ ជាតរូបរជតបដិគ្គហណា បដិវិរតោ អហោសិំ អាមកធញ្ញបដិគ្គហណា បដិវិរតោ អហោសិំ អាមកមំសបដិគ្គហណា បដិវិរតោ អហោសិំ ឥត្ថិកុមារិកបដិគ្គហណា បដិវិរតោ អហោសិំ ទាសិទាសបដិគ្គហណា បដិវិរតោ អហោសិំ អជេឡកបដិគ្គហណា បដិវិរតោ អហោសិំ កុក្កុដសូករបដិគ្គហណា បដិវិរតោ អហោសិំ ហត្ថិគវស្សវឡវបដិគ្គហណា បដិវិរតោ អហោសិំ ខេត្តវត្ថុបដិគ្គហណា បដិវិរតោ អហោសិំ។ ទូតេយ្យបហិណគមនានុយោគា បដិវិរតោ អហោសិំ កយវិក្កយា បដិវិរតោ អហោសិំ តុលាកូដកំសកូដមានកូដា បដិវិរតោ អហោសិំ ឧក្កោដនវញ្ចននិកតិសាចិយោគា បដិវិរតោ អហោសិំ ឆេទនវធពន្ធនវិបរាមោសអាលោបសហសាការា បដិវិរតោ អហោសិំ។>
    text <សោ សន្តុដ្ឋោ អហោសិំ កាយបរិហារិកេន ចីវរេន កុច្ឆិបរិហារិកេន បិណ្ឌបាតេន។ សោ យេន យេនេវ បក្កមិំ សមាទាយេវ បក្កមិំ។ សេយ្យថាបិ នាម បក្ខី សកុណោ យេន យេនេវ ឌេតិ សបត្តភារោវ ឌេតិ ឯវមេវ ខោ អហំ អាវុសោ សន្តុដ្ឋោ អហោសិំ កាយបរិហារិកេន ចីវរេន កុច្ឆិបរិហារិកេន បិណ្ឌបាតេន។ សោ យេន យេនេវ បក្កមិំ សមាទាយេវ បក្កមិំ។ សោ ឥមិនា អរិយេន សីលក្ខន្ធេន សមន្នាគតោ អជ្ឈត្តំ អនវជ្ជសុខំ បដិសំវេទេសិំ។>
    text <១០៣>, <សោ ចក្ខុនា រូបំ ទិស្វា ន និមិត្តគ្គាហី អហោសិំ នានុព្យញ្ជនគ្គាហី យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជិំ រក្ខិំ ចក្ខុន្ទ្រិយំ ចក្ខុន្ទ្រិយេ សំវរំ អាបជ្ជិំ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ ន និមិត្តគ្គាហី អហោសិំ នានុព្យញ្ជនគ្គាហី យត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជិំ រក្ខិំ មនិន្ទ្រិយំ មនិន្ទ្រិយេ សំវរំ អាបជ្ជិំ។ សោ ឥមិនា អរិយេន ឥន្ទ្រិយសំវរេន សមន្នាគតោ អជ្ឈត្តំ អព្យាសេកសុខំ បដិសំវេទេសិំ។>
    text <សោ អភិក្កន្តេ បដិក្កន្តេ សម្បជានការី អហោសិំ អាលោកិតេ វិលោកិតេ សម្បជានការី អហោសិំ សមិញ្ជិតេ បសារិតេ សម្បជានការី អហោសិំ សង្ឃាដិបត្តចីវរធារណេ សម្បជានការី អហោសិំ អសិតេ បីតេ ខាយិតេ សាយិតេ សម្បជានការី អហោសិំ ឧច្ចារបស្សាវកម្មេ សម្បជានការី អហោសិំ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សម្បជានការី អហោសិំ។>
    text <សោ ឥមិនា ច អរិយេន សីលក្ខន្ធេន សមន្នាគតោ ឥមាយ ច អរិយាយ សន្តុដ្ឋិយា សមន្នាគតោ ឥមិនា ច អរិយេន ឥន្ទ្រិយសំវរេន សមន្នាគតោ ឥមិនា ច អរិយេន សតិសម្បជញ្ញេន សមន្នាគតោ វិវិត្តំ សេនាសនំ ភជិំ អរញ្ញំ រុក្ខមូលំ បព្ពតំ កន្ទរំ គិរិគុហំ សុសានំ វនបត្ថំ អព្ភោកាសំ បលាលបុញ្ជំ។ សោ បច្ឆាភត្តំ បិណ្ឌបាតបដិក្កន្តោ និសីទិំ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។>
    text <សោ អភិជ្ឈំ លោកេ បហាយ វិគតាភិជ្ឈេន ចេតសា វិហាសិំ អភិជ្ឈាយ ចិត្តំ បរិសោធេសិំ។ ព្យាបាទបទោសំ បហាយ អព្យាបន្នចិត្តោ វិហាសិំ សព្ពបាណភូតហិតានុកម្បី ព្យាបាទបទោសា ចិត្តំ បរិសោធេសិំ។ ថិនមិទ្ធំ បហាយ វិគតថិនមិទ្ធោ វិហាសិំ អាលោកសញ្ញី សតោ សម្បជានោ ថិនមិទ្ធា ចិត្តំ បរិសោធេសិំ។ ឧទ្ធច្ចកុក្កុច្ចំ បហាយ អនុទ្ធតោ វិហាសិំ អជ្ឈត្តំ វូបសន្តចិត្តោ ឧទ្ធច្ចកុក្កុច្ចា ចិត្តំ បរិសោធេសិំ។ វិចិកិច្ឆំ បហាយ តិណ្ណវិចិកិច្ឆោ វិហាសិំ អកថំកថី កុសលេសុ ធម្មេសុ វិចិកិច្ឆាយ ចិត្តំ បរិសោធេសិំ។>
    text <១០៤>, <សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហាសិំ។ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ…បេ។… តតិយំ ឈានំ… ចតុត្ថំ ឈានំ ឧបសម្បជ្ជ វិហាសិំ។>
    text <សោ ឯវំ សមាហិតេ ចិត្តេ បរិសុទ្ធេ បរិយោទាតេ អនង្គណេ វិគតូបក្កិលេសេ មុទុភូតេ កម្មនិយេ ឋិតេ អានេញ្ជប្បត្តេ អាសវានំ ខយញាណាយ ចិត្តំ អភិនិន្នាមេសិំ។ សោ ឥទំ ទុក្ខន្តិ យថាភូតំ អព្ភញ្ញាសិំ អយំ ទុក្ខសមុទយោតិ យថាភូតំ អព្ភញ្ញាសិំ អយំ ទុក្ខនិរោធោតិ យថាភូតំ អព្ភញ្ញាសិំ អយំ ទុក្ខនិរោធគាមិនី បដិបទាតិ យថាភូតំ អព្ភញ្ញាសិំ ឥមេ អាសវាតិ យថាភូតំ អព្ភញ្ញាសិំ អយំ អាសវសមុទយោតិ យថាភូតំ អព្ភញ្ញាសិំ អយំ អាសវនិរោធោតិ យថាភូតំ អព្ភញ្ញាសិំ អយំ អាសវនិរោធគាមិនី បដិបទាតិ យថាភូតំ អព្ភញ្ញាសិំ។ តស្ស មេ ឯវំ ជានតោ ឯវំ បស្សតោ កាមាសវាបិ ចិត្តំ វិមុច្ចិត្ថ ភវាសវាបិ ចិត្តំ វិមុច្ចិត្ថ អវិជ្ជាសវាបិ ចិត្តំ វិមុច្ចិត្ថः វិមុត្តស្មិំ វិមុត្តមិតិ ញាណំ អហោសិ។ ខីណា ជាតិ វុសិតំ ព្រហ្មចរិយំ កតំ ករណីយំ នាបរំ ឥត្ថត្តាយាតិ អព្ភញ្ញាសិំ។ ឯវំ ខោ មេ អាវុសោ ជានតោ ឯវំ បស្សតោ ឥមស្មិញ្ច សវិញ្ញាណកេ កាយេ ពហិទ្ធា ច សព្ពនិមិត្តេសុ អហំការមមំការមានានុសយា សមូហតាតិ។ តស្ស ភិក្ខវេ ភិក្ខុនោ សាធូតិ ភាសិតំ អភិនន្ទិតព្ពំ អនុមោទិតព្ពំ។ សាធូតិ ភាសិតំ អភិនន្ទិត្វា អនុមោទិត្វា ឯវមស្ស វចនីយោ លាភា នោ អាវុសោ សុលទ្ធំ នោ អាវុសោ យេ មយំ អាយស្មន្តំ តាទិសំ សព្រហ្មចារិំ សមនុបស្សាមាតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <ឆព្ពិសោធនសុត្តំ និដ្ឋិតំ ទុតិយំ។>
  text <៣។ សប្បុរិសសុត្តំ>
    text <១០៥>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច សប្បុរិសធម្មញ្ច វោ ភិក្ខវេ ទេសេស្សាមិ អសប្បុរិសធម្មញ្ច។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <កតមោ ច ភិក្ខវេ អសប្បុរិសធម្មោ។ ឥធ ភិក្ខវេ អសប្បុរិសោ ឧច្ចាកុលា បព្ពជិតោ ហោតិ។ សោ ឥតិ បដិសញ្ចិក្ខតិ អហំ ខោម្ហិ ឧច្ចាកុលា បព្ពជិតោ ឥមេ បនញ្ញេ ភិក្ខូ ន ឧច្ចាកុលា បព្ពជិតាតិ។ សោ តាយ ឧច្ចាកុលីនតាយ អត្តានុក្កំសេតិ បរំ វម្ភេតិ។ អយំ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ឧច្ចាកុលីនតាយ លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ឧច្ចាកុលា បព្ពជិតោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តាយ ឧច្ចាកុលីនតាយ នេវត្តានុក្កំសេតិ ន បរំ វម្ភេតិ។ អយំ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ មហាកុលា បព្ពជិតោ ហោតិ…បេ។… មហាភោគកុលា បព្ពជិតោ ហោតិ…បេ។… ឧឡារភោគកុលា បព្ពជិតោ ហោតិ។ សោ ឥតិ បដិសញ្ចិក្ខតិ អហំ ខោម្ហិ ឧឡារភោគកុលា បព្ពជិតោ ឥមេ បនញ្ញេ ភិក្ខូ ន ឧឡារភោគកុលា បព្ពជិតាតិ។ សោ តាយ ឧឡារភោគតាយ អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ឧឡារភោគតាយ លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ឧឡារភោគកុលា បព្ពជិតោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តាយ ឧឡារភោគតាយ នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <១០៦>, <បុន ចបរំ ភិក្ខវេ អសប្បុរិសោ ញាតោ ហោតិ យសស្សី។ សោ ឥតិ បដិសញ្ចិក្ខតិ អហំ ខោម្ហិ ញាតោ យសស្សី ឥមេ បនញ្ញេ ភិក្ខូ អប្បញ្ញាតា អប្បេសក្ខាតិ។ សោ តេន ញត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ញត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ញាតោ ហោតិ យសស្សី សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន ញត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ លាភី ហោតិ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ។ សោ ឥតិ បដិសញ្ចិក្ខតិ អហំ ខោម្ហិ លាភី ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ ឥមេ បនញ្ញេ ភិក្ខូ ន លាភិនោ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានន្តិ។ សោ តេន លាភេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ លាភេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ លាភី ហោតិ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារានំ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន លាភេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ ពហុស្សុតោ ហោតិ។ សោ ឥតិ បដិសញ្ចិក្ខតិ អហំ ខោម្ហិ ពហុស្សុតោ ឥមេ បនញ្ញេ ភិក្ខូ ន ពហុស្សុតាតិ។ សោ តេន ពាហុសច្ចេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ពាហុសច្ចេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ពហុស្សុតោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន ពាហុសច្ចេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ វិនយធរោ ហោតិ។ សោ ឥតិ បដិសញ្ចិក្ខតិ អហំ ខោម្ហិ វិនយធរោ ឥមេ បនញ្ញេ ភិក្ខូ ន វិនយធរាតិ។ សោ តេន វិនយធរត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ វិនយធរត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ វិនយធរោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន វិនយធរត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ ធម្មកថិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ ធម្មកថិកោ ឥមេ បនញ្ញេ ភិក្ខូ ន ធម្មកថិកាតិ។ សោ តេន ធម្មកថិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ធម្មកថិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ធម្មកថិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន ធម្មកថិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <១០៧>, <បុន ចបរំ ភិក្ខវេ អសប្បុរិសោ អារញ្ញិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ អារញ្ញិកោ ឥមេ បនញ្ញេ ភិក្ខូ ន អារញ្ញិកាតិ។ សោ តេន អារញ្ញិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ អារញ្ញិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ អារញ្ញិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន អារញ្ញិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ បំសុកូលិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ បំសុកូលិកោ ឥមេ បនញ្ញេ ភិក្ខូ ន បំសុកូលិកាតិ។ សោ តេន បំសុកូលិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ បំសុកូលិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ បំសុកូលិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន បំសុកូលិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ បិណ្ឌបាតិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ បិណ្ឌបាតិកោ ឥមេ បនញ្ញេ ភិក្ខូ ន បិណ្ឌបាតិកាតិ។ សោ តេន បិណ្ឌបាតិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ បិណ្ឌបាតិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ បិណ្ឌបាតិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន បិណ្ឌបាតិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ រុក្ខមូលិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ រុក្ខមូលិកោ ឥមេ បនញ្ញេ ភិក្ខូ ន រុក្ខមូលិកាតិ។ សោ តេន រុក្ខមូលិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ រុក្ខមូលិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ រុក្ខមូលិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន រុក្ខមូលិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ សោសានិកោ ហោតិ…បេ។… អព្ភោកាសិកោ ហោតិ… នេសជ្ជិកោ ហោតិ… យថាសន្ថតិកោ ហោតិ… ឯកាសនិកោ ហោតិ។ សោ ឥតិ បដិសញ្ចិក្ខតិ អហំ ខោម្ហិ ឯកាសនិកោ ឥមេ បនញ្ញេ ភិក្ខូ ន ឯកាសនិកាតិ។ សោ តេន ឯកាសនិកត្តេន អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ន ខោ ឯកាសនិកត្តេន លោភធម្មា វា បរិក្ខយំ គច្ឆន្តិ ទោសធម្មា វា បរិក្ខយំ គច្ឆន្តិ មោហធម្មា វា បរិក្ខយំ គច្ឆន្តិ។ នោ ចេបិ ឯកាសនិកោ ហោតិ សោ ច ហោតិ ធម្មានុធម្មប្បដិបន្នោ សាមីចិប្បដិបន្នោ អនុធម្មចារី សោ តត្ថ បុជ្ជោ សោ តត្ថ បាសំសោតិ។ សោ បដិបទំយេវ អន្តរំ ករិត្វា តេន ឯកាសនិកត្តេន នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <១០៨>, <បុន ចបរំ ភិក្ខវេ អសប្បុរិសោ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ បឋមជ្ឈានសមាបត្តិយា លាភី ឥមេ បនញ្ញេ ភិក្ខូ បឋមជ្ឈានសមាបត្តិយា ន លាភិនោតិ។ សោ តាយ បឋមជ្ឈានសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ បឋមជ្ឈានសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ បឋមជ្ឈានសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ…បេ។… តតិយំ ឈានំ… ចតុត្ថំ ឈានំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ ចតុត្ថជ្ឈានសមាបត្តិយា លាភី ឥមេ បនញ្ញេ ភិក្ខូ ចតុត្ថជ្ឈានសមាបត្តិយា ន លាភិនោតិ។ សោ តាយ ចតុត្ថជ្ឈានសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ ចតុត្ថជ្ឈានសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ ចតុត្ថជ្ឈានសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ អាកាសានញ្ចាយតនសមាបត្តិយា លាភី ឥមេ បនញ្ញេ ភិក្ខូ អាកាសានញ្ចាយតនសមាបត្តិយា ន លាភិនោតិ។ សោ តាយ អាកាសានញ្ចាយតនសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ អាកាសានញ្ចាយតនសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ អាកាសានញ្ចាយតនសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ វិញ្ញាណញ្ចាយតនសមាបត្តិយា លាភី ឥមេ បនញ្ញេ ភិក្ខូ វិញ្ញាណញ្ចាយតនសមាបត្តិយា ន លាភិនោតិ។ សោ តាយ វិញ្ញាណញ្ចាយតនសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ វិញ្ញាណញ្ចាយតនសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ វិញ្ញាណញ្ចាយតនសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ អាកិញ្ចញ្ញាយតនសមាបត្តិយា លាភី ឥមេ បនញ្ញេ ភិក្ខូ អាកិញ្ចញ្ញាយតនសមាបត្តិយា ន លាភិនោតិ។ សោ តាយ អាកិញ្ចញ្ញាយតនសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ អាកិញ្ចញ្ញាយតនសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ អាកិញ្ចញ្ញាយតនសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ អសប្បុរិសោ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។ សោ ឥតិ បដិសញ្ចិក្ខតិ អហំ ខោម្ហិ នេវសញ្ញានាសញ្ញាយតនសមាបត្តិយា លាភី ឥមេ បនញ្ញេ ភិក្ខូ នេវសញ្ញានាសញ្ញាយតនសមាបត្តិយា ន លាភិនោតិ។ សោ តាយ នេវសញ្ញានាសញ្ញាយតនសមាបត្តិយា អត្តានុក្កំសេតិ បរំ វម្ភេតិ។ អយម្បិ ភិក្ខវេ អសប្បុរិសធម្មោ។ សប្បុរិសោ ច ខោ ភិក្ខវេ ឥតិ បដិសញ្ចិក្ខតិ នេវសញ្ញានាសញ្ញាយតនសមាបត្តិយាបិ ខោ អតម្មយតា វុត្តា ភគវតា។ យេន យេន ហិ មញ្ញន្តិ តតោ តំ ហោតិ អញ្ញថាតិ។ សោ អតម្មយតញ្ញេវ អន្តរំ ករិត្វា តាយ នេវសញ្ញានាសញ្ញាយតនសមាបត្តិយា នេវត្តានុក្កំសេតិ ន បរំ វម្ភេតិ។ អយម្បិ ភិក្ខវេ សប្បុរិសធម្មោ។>
    text <បុន ចបរំ ភិក្ខវេ សប្បុរិសោ សព្ពសោ នេវសញ្ញានាសញ្ញាយតនំ សមតិក្កម្ម សញ្ញាវេទយិតនិរោធំ ឧបសម្បជ្ជ វិហរតិ។ បញ្ញាយ ចស្ស ទិស្វា អាសវា បរិក្ខីណា ហោន្តិ។ អយំ ភិក្ខវេ ភិក្ខុ ន កិញ្ចិ មញ្ញតិ ន កុហិញ្ចិ មញ្ញតិ ន កេនចិ មញ្ញតីតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <សប្បុរិសសុត្តំ និដ្ឋិតំ តតិយំ។>
  text <៤។ សេវិតព្ពាសេវិតព្ពសុត្តំ>
    text <១០៩>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច សេវិតព្ពាសេវិតព្ពំ វោ ភិក្ខវេ ធម្មបរិយាយំ ទេសេស្សាមិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <កាយសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ កាយសមាចារំ។ វចីសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ វចីសមាចារំ។ មនោសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ មនោសមាចារំ។ ចិត្តុប្បាទំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ចិត្តុប្បាទំ។ សញ្ញាបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ សញ្ញាបដិលាភំ។ ទិដ្ឋិបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ទិដ្ឋិបដិលាភំ។ អត្តភាវបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ អត្តភាវបដិលាភន្តិ។>
    text <ឯវំ វុត្តេ អាយស្មា សារិបុត្តោ ភគវន្តំ ឯតទវោច ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមិ។>
    text <១១០>, <កាយសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ កាយសមាចារន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ កាយសមាចារោ ន សេវិតព្ពោ យថារូបញ្ច ខោ ភន្តេ កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ កាយសមាចារោ សេវិតព្ពោ។>
    text <១១១>, <កថំរូបំ ភន្តេ កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ បាណាតិបាតី ហោតិ លុទ្ទោ លោហិតបាណិ ហតប្បហតេ និវិដ្ឋោ អទយាបន្នោ បាណភូតេសុ អទិន្នាទាយី ខោ បន ហោតិ យំ តំ បរស្ស បរវិត្តូបករណំ គាមគតំ វា អរញ្ញគតំ វា តំ អទិន្នំ ថេយ្យសង្ខាតំ អាទាតា ហោតិ កាមេសុមិច្ឆាចារី ខោ បន ហោតិ យា តា មាតុរក្ខិតា បិតុរក្ខិតា មាតាបិតុរក្ខិតា ភាតុរក្ខិតា ភគិនិរក្ខិតា ញាតិរក្ខិតា គោត្តរក្ខិតា ធម្មរក្ខិតា សស្សាមិកា សបរិទណ្ឌា អន្តមសោ មាលាគុឡបរិក្ខិត្តាបិ តថារូបាសុ ចារិត្តំ អាបជ្ជិតា ហោតិ ឯវរូបំ ភន្តេ កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ បាណាតិបាតំ បហាយ បាណាតិបាតា បដិវិរតោ ហោតិ និហិតទណ្ឌោ និហិតសត្ថោ លជ្ជី ទយាបន្នោ សព្ពបាណភូតហិតានុកម្បី វិហរតិ អទិន្នាទានំ បហាយ អទិន្នាទានា បដិវិរតោ ហោតិ យំ តំ បរស្ស បរវិត្តូបករណំ គាមគតំ វា អរញ្ញគតំ វា តំ នាទិន្នំ ថេយ្យសង្ខាតំ អាទាតា ហោតិ កាមេសុមិច្ឆាចារំ បហាយ កាមេសុមិច្ឆាចារា បដិវិរតោ ហោតិ យា តា មាតុរក្ខិតា បិតុរក្ខិតា មាតាបិតុរក្ខិតា ភាតុរក្ខិតា ភគិនិរក្ខិតា ញាតិរក្ខិតា គោត្តរក្ខិតា ធម្មរក្ខិតា សស្សាមិកា សបរិទណ្ឌា អន្តមសោ មាលាគុឡបរិក្ខិត្តាបិ តថារូបាសុ ន ចារិត្តំ អាបជ្ជិតា ហោតិ ឯវរូបំ ភន្តេ កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ កាយសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ កាយសមាចារន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <វចីសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ វចីសមាចារន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ វចីសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ វចីសមាចារោ ន សេវិតព្ពោ យថារូបញ្ច ខោ ភន្តេ វចីសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ វចីសមាចារោ សេវិតព្ពោ។>
    text <១១២>, <កថំរូបំ ភន្តេ វចីសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ មុសាវាទី ហោតិ សភាគតោ វា បរិសាគតោ វា ញាតិមជ្ឈគតោ វា បូគមជ្ឈគតោ វា រាជកុលមជ្ឈគតោ វា អភិនីតោ សក្ខិបុដ្ឋោ ឯហម្ភោ បុរិស យំ ជានាសិ តំ វទេហីតិ សោ អជានំ វា អាហ ជានាមីតិ ជានំ វា អាហ ន ជានាមីតិ អបស្សំ វា អាហ បស្សាមីតិ បស្សំ វា អាហ ន បស្សាមីតិ ឥតិ អត្តហេតុ វា បរហេតុ វា អាមិសកិញ្ចិក្ខហេតុ វា សម្បជានមុសា ភាសិតា ហោតិ បិសុណវាចោ ខោ បន ហោតិ ឥតោ សុត្វា អមុត្រ អក្ខាតា ឥមេសំ ភេទាយ អមុត្រ វា សុត្វា ឥមេសំ អក្ខាតា អមូសំ ភេទាយ ឥតិ សមគ្គានំ វា ភេត្តា ភិន្នានំ វា អនុប្បទាតា វគ្គារាមោ វគ្គរតោ វគ្គនន្ទី វគ្គករណិំ វាចំ ភាសិតា ហោតិ ផរុសវាចោ ខោ បន ហោតិ យា សា វាចា កណ្ឌកា កក្កសា ផរុសា បរកដុកា បរាភិសជ្ជនី កោធសាមន្តា អសមាធិសំវត្តនិកា តថារូបិំ វាចំ ភាសិតា ហោតិ សម្ផប្បលាបី ខោ បន ហោតិ អកាលវាទី អភូតវាទី អនត្ថវាទី អធម្មវាទី អវិនយវាទី អនិធានវតិំ វាចំ ភាសិតា ហោតិ អកាលេន អនបទេសំ អបរិយន្តវតិំ អនត្ថសំហិតំ ឯវរូបំ ភន្តេ វចីសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ វចីសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ មុសាវាទំ បហាយ មុសាវាទា បដិវិរតោ ហោតិ សភាគតោ វា បរិសាគតោ វា ញាតិមជ្ឈគតោ វា បូគមជ្ឈគតោ វា រាជកុលមជ្ឈគតោ វា អភិនីតោ សក្ខិបុដ្ឋោ ឯហម្ភោ បុរិស យំ ជានាសិ តំ វទេហីតិ សោ អជានំ វា អាហ ន ជានាមីតិ ជានំ វា អាហ ជានាមីតិ អបស្សំ វា អាហ ន បស្សាមីតិ បស្សំ វា អាហ បស្សាមីតិ ឥតិ អត្តហេតុ វា បរហេតុ វា អាមិសកិញ្ចិក្ខហេតុ វា ន សម្បជានមុសា ភាសិតា ហោតិ បិសុណំ វាចំ បហាយ បិសុណាយ វាចាយ បដិវិរតោ ហោតិ ឥតោ សុត្វា ន អមុត្រ អក្ខាតា ឥមេសំ ភេទាយ អមុត្រ វា សុត្វា ន ឥមេសំ អក្ខាតា អមូសំ ភេទាយ ឥតិ ភិន្នានំ វា សន្ធាតា សហិតានំ វា អនុប្បទាតា សមគ្គារាមោ សមគ្គរតោ សមគ្គនន្ទី សមគ្គករណិំ វាចំ ភាសិតា ហោតិ ផរុសំ វាចំ បហាយ ផរុសាយ វាចាយ បដិវិរតោ ហោតិ យា សា វាចា នេលា កណ្ណសុខា បេមនីយា ហទយង្គមា បោរី ពហុជនកន្តា ពហុជនមនាបា តថារូបិំ វាចំ ភាសិតា ហោតិ សម្ផប្បលាបំ បហាយ សម្ផប្បលាបា បដិវិរតោ ហោតិ កាលវាទី ភូតវាទី អត្ថវាទី ធម្មវាទី វិនយវាទី និធានវតិំ វាចំ ភាសិតា ហោតិ កាលេន សាបទេសំ បរិយន្តវតិំ អត្ថសំហិតំ ឯវរូបំ ភន្តេ វចីសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ វចីសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ វចីសមាចារន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <មនោសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ មនោសមាចារន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ មនោសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ មនោសមាចារោ ន សេវិតព្ពោ យថារូបញ្ច ខោ ភន្តេ មនោសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ មនោសមាចារោ សេវិតព្ពោ។>
    text <១១៣>, <កថំរូបំ ភន្តេ មនោសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ អភិជ្ឈាលុ ហោតិ យំ តំ បរស្ស បរវិត្តូបករណំ តំ អភិជ្ឈាតា ហោតិ អហោ វត យំ បរស្ស តំ មមស្សាតិ ព្យាបន្នចិត្តោ ខោ បន ហោតិ បទុដ្ឋមនសង្កប្បោ ឥមេ សត្តា ហញ្ញន្តុ វា វជ្ឈន្តុ វា ឧច្ឆិជ្ជន្តុ វា វិនស្សន្តុ វា មា វា អហេសុន្តិ ឯវរូបំ ភន្តេ មនោសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ មនោសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ អនភិជ្ឈាលុ ហោតិ យំ តំ បរស្ស បរវិត្តូបករណំ តំ នាភិជ្ឈាតា ហោតិ អហោ វត យំ បរស្ស តំ មមស្សាតិ អព្យាបន្នចិត្តោ ខោ បន ហោតិ អប្បទុដ្ឋមនសង្កប្បោ ឥមេ សត្តា អវេរា អព្យាពជ្ឈា អនីឃា សុខី អត្តានំ បរិហរន្តូតិ ឯវរូបំ ភន្តេ មនោសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ មនោសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ មនោសមាចារន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <១១៤>, <ចិត្តុប្បាទំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ចិត្តុប្បាទន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ ចិត្តុប្បាទំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ ចិត្តុប្បាទោ ន សេវិតព្ពោ យថារូបញ្ច ខោ ភន្តេ ចិត្តុប្បាទំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ ចិត្តុប្បាទោ សេវិតព្ពោ។>
    text <កថំរូបំ ភន្តេ ចិត្តុប្បាទំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ អភិជ្ឈាលុ ហោតិ អភិជ្ឈាសហគតេន ចេតសា វិហរតិ ព្យាបាទវា ហោតិ ព្យាបាទសហគតេន ចេតសា វិហរតិ វិហេសវា ហោតិ វិហេសាសហគតេន ចេតសា វិហរតិ ឯវរូបំ ភន្តេ ចិត្តុប្បាទំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ ចិត្តុប្បាទំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ អនភិជ្ឈាលុ ហោតិ អនភិជ្ឈាសហគតេន ចេតសា វិហរតិ អព្យាបាទវា ហោតិ អព្យាបាទសហគតេន ចេតសា វិហរតិ អវិហេសវា ហោតិ អវិហេសាសហគតេន ចេតសា វិហរតិ ឯវរូបំ ភន្តេ ចិត្តុប្បាទំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ចិត្តុប្បាទំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ចិត្តុប្បាទន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <១១៥>, <សញ្ញាបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ សញ្ញាបដិលាភន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ សញ្ញាបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ សញ្ញាបដិលាភោ ន សេវិតព្ពោ យថារូបញ្ច ខោ ភន្តេ សញ្ញាបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ សញ្ញាបដិលាភោ សេវិតព្ពោ។>
    text <កថំរូបំ ភន្តេ សញ្ញាបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ អភិជ្ឈាលុ ហោតិ អភិជ្ឈាសហគតាយ សញ្ញាយ វិហរតិ ព្យាបាទវា ហោតិ ព្យាបាទសហគតាយ សញ្ញាយ វិហរតិ វិហេសវា ហោតិ វិហេសាសហគតាយ សញ្ញាយ វិហរតិ ឯវរូបំ ភន្តេ សញ្ញាបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ សញ្ញាបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ អនភិជ្ឈាលុ ហោតិ អនភិជ្ឈាសហគតាយ សញ្ញាយ វិហរតិ អព្យាបាទវា ហោតិ អព្យាបាទសហគតាយ សញ្ញាយ វិហរតិ អវិហេសវា ហោតិ អវិហេសាសហគតាយ សញ្ញាយ វិហរតិ ឯវរូបំ ភន្តេ សញ្ញាបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ សញ្ញាបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ សញ្ញាបដិលាភន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <១១៦>, <ទិដ្ឋិបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ទិដ្ឋិបដិលាភន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ ទិដ្ឋិបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ ទិដ្ឋិបដិលាភោ ន សេវិតព្ពោ យថារូបញ្ច ខោ ភន្តេ ទិដ្ឋិបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ ទិដ្ឋិបដិលាភោ សេវិតព្ពោ។>
    text <កថំរូបំ ភន្តេ ទិដ្ឋិបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ ភន្តេ ឯកច្ចោ ឯវំទិដ្ឋិកោ ហោតិ នត្ថិ ទិន្នំ នត្ថិ យិដ្ឋំ នត្ថិ ហុតំ នត្ថិ សុកតទុក្កដានំ កម្មានំ ផលំ វិបាកោ នត្ថិ អយំ លោកោ នត្ថិ បរោ លោកោ នត្ថិ មាតា នត្ថិ បិតា នត្ថិ សត្តា ឱបបាតិកា នត្ថិ លោកេ សមណព្រាហ្មណា សម្មគ្គតា សម្មាបដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ ឯវរូបំ ភន្តេ ទិដ្ឋិបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ ភន្តេ ទិដ្ឋិបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ ភន្តេ ឯកច្ចោ ឯវំទិដ្ឋិកោ ហោតិ អត្ថិ ទិន្នំ អត្ថិ យិដ្ឋំ អត្ថិ ហុតំ អត្ថិ សុកតទុក្កដានំ កម្មានំ ផលំ វិបាកោ អត្ថិ អយំ លោកោ អត្ថិ បរោ លោកោ អត្ថិ មាតា អត្ថិ បិតា អត្ថិ សត្តា ឱបបាតិកា អត្ថិ លោកេ សមណព្រាហ្មណា សម្មគ្គតា សម្មាបដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ ឯវរូបំ ភន្តេ ទិដ្ឋិបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ទិដ្ឋិបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ ទិដ្ឋិបដិលាភន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <១១៧>, <អត្តភាវបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ អត្តភាវបដិលាភន្តិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ អត្តភាវបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ អត្តភាវបដិលាភោ ន សេវិតព្ពោ យថារូបញ្ច ខោ ភន្តេ អត្តភាវបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ អត្តភាវបដិលាភោ សេវិតព្ពោ។>
    text <កថំរូបំ ភន្តេ អត្តភាវបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ សព្យាពជ្ឈំ ភន្តេ អត្តភាវបដិលាភំ អភិនិព្ពត្តយតោ អបរិនិដ្ឋិតភាវាយ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ អព្យាពជ្ឈំ ភន្តេ អត្តភាវបដិលាភំ អភិនិព្ពត្តយតោ បរិនិដ្ឋិតភាវាយ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ អត្តភាវបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ អត្តភាវបដិលាភន្តិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមីតិ។>
    text <១១៨>, <សាធុ សាធុ សារិបុត្ត។ សាធុ ខោ ត្វំ សារិបុត្ត ឥមស្ស មយា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាសិ។>
    text <កាយសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ កាយសមាចារន្តិ ឥតិ ខោ បនេតំ វុត្តំ មយា។ កិញ្ចេតំ បដិច្ច វុត្តំ។ យថារូបំ សារិបុត្ត កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ កាយសមាចារោ ន សេវិតព្ពោ យថារូបញ្ច ខោ សារិបុត្ត កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ កាយសមាចារោ សេវិតព្ពោ។>
    text <កថំរូបំ សារិបុត្ត កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ ឥធ សារិបុត្ត ឯកច្ចោ បាណាតិបាតី ហោតិ លុទ្ទោ លោហិតបាណិ ហតប្បហតេ និវិដ្ឋោ អទយាបន្នោ បាណភូតេសុ អទិន្នាទាយី ខោ បន ហោតិ យំ តំ បរស្ស បរវិត្តូបករណំ គាមគតំ វា អរញ្ញគតំ វា តំ អទិន្នំ ថេយ្យសង្ខាតំ អាទាតា ហោតិ កាមេសុមិច្ឆាចារី ខោ បន ហោតិ យា តា មាតុរក្ខិតា បិតុរក្ខិតា មាតាបិតុរក្ខិតា ភាតុរក្ខិតា ភគិនិរក្ខិតា ញាតិរក្ខិតា គោត្តរក្ខិតា ធម្មរក្ខិតា សស្សាមិកា សបរិទណ្ឌា អន្តមសោ មាលាគុឡបរិក្ខិត្តាបិ តថារូបាសុ ចារិត្តំ អាបជ្ជិតា ហោតិ ឯវរូបំ សារិបុត្ត កាយសមាចារំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។>
    text <កថំរូបំ សារិបុត្ត កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ ឥធ សារិបុត្ត ឯកច្ចោ បាណាតិបាតំ បហាយ បាណាតិបាតា បដិវិរតោ ហោតិ និហិតទណ្ឌោ និហិតសត្ថោ លជ្ជី ទយាបន្នោ សព្ពបាណភូតហិតានុកម្បី វិហរតិ អទិន្នាទានំ បហាយ អទិន្នាទានា បដិវិរតោ ហោតិ យំ តំ បរស្ស បរវិត្តូបករណំ គាមគតំ វា អរញ្ញគតំ វា តំ នាទិន្នំ ថេយ្យសង្ខាតំ អាទាតា ហោតិ កាមេសុមិច្ឆាចារំ បហាយ កាមេសុមិច្ឆាចារា បដិវិរតោ ហោតិ យា តា មាតុរក្ខិតា បិតុរក្ខិតា មាតាបិតុរក្ខិតា ភាតុរក្ខិតា ភគិនិរក្ខិតា ញាតិរក្ខិតា គោត្តរក្ខិតា ធម្មរក្ខិតា សស្សាមិកា សបរិទណ្ឌា អន្តមសោ មាលាគុឡបរិក្ខិត្តាបិ តថារូបាសុ ន ចារិត្តំ អាបជ្ជិតា ហោតិ ឯវរូបំ សារិបុត្ត កាយសមាចារំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ កាយសមាចារំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ កាយសមាចារន្តិ ឥតិ យំ តំ វុត្តំ មយា ឥទមេតំ បដិច្ច វុត្តំ។>
    text <វចីសមាចារំបាហំ ភិក្ខវេ ទុវិធេន វទាមិ …បេ។… មនោសមាចារំបាហំ ភិក្ខវេ ទុវិធេន វទាមិ…បេ។… ចិត្តុប្បាទំបាហំ ភិក្ខវេ ទុវិធេន វទាមិ…បេ។… សញ្ញាបដិលាភំបាហំ ភិក្ខវេ ទុវិធេន វទាមិ…បេ។… ទិដ្ឋិបដិលាភំបាហំ ភិក្ខវេ ទុវិធេន វទាមិ…បេ។…។>
    text <អត្តភាវបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ អត្តភាវបដិលាភន្តិ ឥតិ ខោ បនេតំ វុត្តំ មយា។ កិញ្ចេតំ បដិច្ច វុត្តំ។ យថារូបំ សារិបុត្ត អត្តភាវបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ អត្តភាវបដិលាភោ ន សេវិតព្ពោ យថារូបញ្ច ខោ សារិបុត្ត អត្តភាវបដិលាភំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ អត្តភាវបដិលាភោ សេវិតព្ពោ។>
    text <កថំរូបំ សារិបុត្ត អត្តភាវបដិលាភំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ។ សព្យាពជ្ឈំ សារិបុត្ត អត្តភាវបដិលាភំ អភិនិព្ពត្តយតោ អបរិនិដ្ឋិតភាវាយ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ អព្យាពជ្ឈំ សារិបុត្ត អត្តភាវបដិលាភំ អភិនិព្ពត្តយតោ បរិនិដ្ឋិតភាវាយ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ។ អត្តភាវបដិលាភំបាហំ ភិក្ខវេ ទុវិធេន វទាមិ សេវិតព្ពម្បិ អសេវិតព្ពម្បិ តញ្ច អញ្ញមញ្ញំ អត្តភាវបដិលាភន្តិ ឥតិ យំ តំ វុត្តំ មយា ឥទមេតំ បដិច្ច វុត្តំ។ ឥមស្ស ខោ សារិបុត្ត មយា សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោ។>
    text <១១៩>, <ចក្ខុវិញ្ញេយ្យំ រូបំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ សោតវិញ្ញេយ្យំ សទ្ទំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ ឃានវិញ្ញេយ្យំ គន្ធំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ ជិវ្ហាវិញ្ញេយ្យំ រសំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ កាយវិញ្ញេយ្យំ ផោដ្ឋព្ពំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ មនោវិញ្ញេយ្យំ ធម្មំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ។>
    text <ឯវំ វុត្តេ អាយស្មា សារិបុត្តោ ភគវន្តំ ឯតទវោច ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមិ។ ចក្ខុវិញ្ញេយ្យំ រូបំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ ចក្ខុវិញ្ញេយ្យំ រូបំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបំ ចក្ខុវិញ្ញេយ្យំ រូបំ ន សេវិតព្ពំ យថារូបញ្ច ខោ ភន្តេ ចក្ខុវិញ្ញេយ្យំ រូបំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបំ ចក្ខុវិញ្ញេយ្យំ រូបំ សេវិតព្ពំ។ ចក្ខុវិញ្ញេយ្យំ រូបំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <សោតវិញ្ញេយ្យំ សទ្ទំបាហំ សារិបុត្ត…បេ។… ឯវរូបោ សោតវិញ្ញេយ្យោ សទ្ទោ ន សេវិតព្ពោ… ឯវរូបោ សោតវិញ្ញេយ្យោ សទ្ទោ សេវិតព្ពោ… ឯវរូបោ ឃានវិញ្ញេយ្យោ គន្ធោ ន សេវិតព្ពោ… ឯវរូបោ ឃានវិញ្ញេយ្យោ គន្ធោ សេវិតព្ពោ… ឯវរូបោ ជិវ្ហាវិញ្ញេយ្យោ រសោ ន សេវិតព្ពោ… ឯវរូបោ ជិវ្ហាវិញ្ញេយ្យោ រសោ សេវិតព្ពោ… កាយវិញ្ញេយ្យំ ផោដ្ឋព្ពំបាហំ សារិបុត្ត … ឯវរូបោ កាយវិញ្ញេយ្យោ ផោដ្ឋព្ពោ ន សេវិតព្ពោ… ឯវរូបោ កាយវិញ្ញេយ្យោ ផោដ្ឋព្ពោ សេវិតព្ពោ។>
    text <មនោវិញ្ញេយ្យំ ធម្មំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ មនោវិញ្ញេយ្យំ ធម្មំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ មនោវិញ្ញេយ្យោ ធម្មោ ន សេវិតព្ពោ យថារូបញ្ច ខោ ភន្តេ មនោវិញ្ញេយ្យំ ធម្មំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ មនោវិញ្ញេយ្យោ ធម្មោ សេវិតព្ពោ។ មនោវិញ្ញេយ្យំ ធម្មំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។ ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមីតិ។>
    text <១២០>, <សាធុ សាធុ សារិបុត្ត។ សាធុ ខោ ត្វំ សារិបុត្ត ឥមស្ស មយា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាសិ។ ចក្ខុវិញ្ញេយ្យំ រូបំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ មយា។ កិញ្ចេតំ បដិច្ច វុត្តំ។ យថារូបំ សារិបុត្ត ចក្ខុវិញ្ញេយ្យំ រូបំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបំ ចក្ខុវិញ្ញេយ្យំ រូបំ ន សេវិតព្ពំ យថារូបញ្ច ខោ សារិបុត្ត ចក្ខុវិញ្ញេយ្យំ រូបំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបំ ចក្ខុវិញ្ញេយ្យំ រូបំ សេវិតព្ពំ។ ចក្ខុវិញ្ញេយ្យំ រូបំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ មយា ឥទមេតំ បដិច្ច វុត្តំ។>
    text <សោតវិញ្ញេយ្យំ សទ្ទំបាហំ សារិបុត្ត…បេ។… ឯវរូបោ សោតវិញ្ញេយ្យោ សទ្ទោ ន សេវិតព្ពោ… ឯវរូបោ សោតវិញ្ញេយ្យោ សទ្ទោ សេវិតព្ពោ… ឯវរូបោ ឃានវិញ្ញេយ្យោ គន្ធោ ន សេវិតព្ពោ… ឯវរូបោ ឃានវិញ្ញេយ្យោ គន្ធោ សេវិតព្ពោ… ឯវរូបោ ជិវ្ហាវិញ្ញេយ្យោ រសោ ន សេវិតព្ពោ… ឯវរូបោ ជិវ្ហាវិញ្ញេយ្យោ រសោ សេវិតព្ពោ… ឯវរូបោ កាយវិញ្ញេយ្យោ ផោដ្ឋព្ពោ ន សេវិតព្ពោ… ឯវរូបោ កាយវិញ្ញេយ្យោ ផោដ្ឋព្ពោ សេវិតព្ពោ។>
    text <មនោវិញ្ញេយ្យំ ធម្មំបាហំ សារិបុត្ត…បេ។… ឯវរូបោ មនោវិញ្ញេយ្យោ ធម្មោ ន សេវិតព្ពោ… ឯវរូបោ មនោវិញ្ញេយ្យោ ធម្មោ សេវិតព្ពោ។ មនោវិញ្ញេយ្យំ ធម្មំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ មយា ឥទមេតំ បដិច្ច វុត្តំ។ ឥមស្ស ខោ សារិបុត្ត មយា សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោ។>
    text <១២១>, <ចីវរំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បិ…បេ។… បិណ្ឌបាតំបាហំ សារិបុត្ត… សេនាសនំបាហំ សារិបុត្ត… គាមំបាហំ សារិបុត្ត… និគមំបាហំ សារិបុត្ត… នគរំបាហំ សារិបុត្ត… ជនបទំបាហំ សារិបុត្ត… បុគ្គលំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ។>
    text <ឯវំ វុត្តេ អាយស្មា សារិបុត្តោ ភគវន្តំ ឯតទវោច ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមិ។ ចីវរំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ ចីវរំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបំ ចីវរំ ន សេវិតព្ពំ យថារូបញ្ច ខោ ភន្តេ ចីវរំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបំ ចីវរំ សេវិតព្ពំ។ ចីវរំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តំ។>
    text <បិណ្ឌបាតំបាហំ សារិបុត្ត…បេ។… ឯវរូបោ បិណ្ឌបាតោ ន សេវិតព្ពោ… ឯវរូបោ បិណ្ឌបាតោ សេវិតព្ពោ… សេនាសនំបាហំ សារិបុត្ត…បេ។… ឯវរូបំ សេនាសនំ ន សេវិតព្ពំ… ឯវរូបំ សេនាសនំ សេវិតព្ពំ… គាមំបាហំ សារិបុត្ត …បេ។… ឯវរូបោ គាមោ ន សេវិតព្ពោ… ឯវរូបោ គាមោ សេវិតព្ពោ… ឯវរូបោ និគមោ ន សេវិតព្ពោ… ឯវរូបោ និគមោ សេវិតព្ពោ… ឯវរូបំ នគរំ ន សេវិតព្ពំ… ឯវរូបំ នគរំ សេវិតព្ពំ… ឯវរូបោ ជនបទោ ន សេវិតព្ពោ… ឯវរូបោ ជនបទោ សេវិតព្ពោ។>
    text <បុគ្គលំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ ភគវតា។ កិញ្ចេតំ បដិច្ច វុត្តំ។ យថារូបំ ភន្តេ បុគ្គលំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ បុគ្គលោ ន សេវិតព្ពោ យថារូបញ្ច ខោ ភន្តេ បុគ្គលំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ បុគ្គលោ សេវិតព្ពោ។ បុគ្គលំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ ភគវតា ឥទមេតំ បដិច្ច វុត្តន្តិ។ ឥមស្ស ខោ អហំ ភន្តេ ភគវតា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាមីតិ។>
    text <១២២>, <សាធុ សាធុ សារិបុត្ត។ សាធុ ខោ ត្វំ សារិបុត្ត ឥមស្ស មយា សំខិត្តេន ភាសិតស្ស វិត្ថារេន អត្ថំ អវិភត្តស្ស ឯវំ វិត្ថារេន អត្ថំ អាជានាសិ។ ចីវរំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ មយា។ កិញ្ចេតំ បដិច្ច វុត្តំ។ យថារូបំ សារិបុត្ត ចីវរំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបំ ចីវរំ ន សេវិតព្ពំ យថារូបញ្ច ខោ សារិបុត្ត ចីវរំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបំ ចីវរំ សេវិតព្ពំ។ ចីវរំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ មយា ឥទមេតំ បដិច្ច វុត្តំ។ យថា បឋមំ តថា វិត្ថារេតព្ពំ ឯវរូបោ បិណ្ឌបាតោ… ឯវរូបំ សេនាសនំ… ឯវរូបោ គាមោ… ឯវរូបោ និគមោ… ឯវរូបំ នគរំ… ឯវរូបោ ជនបទោ។>
    text <បុគ្គលំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ ខោ បនេតំ វុត្តំ មយា។ កិញ្ចេតំ បដិច្ច វុត្តំ។ យថារូបំ សារិបុត្ត បុគ្គលំ សេវតោ អកុសលា ធម្មា អភិវឌ្ឍន្តិ កុសលា ធម្មា បរិហាយន្តិ ឯវរូបោ បុគ្គលោ ន សេវិតព្ពោ យថារូបញ្ច ខោ សារិបុត្ត បុគ្គលំ សេវតោ អកុសលា ធម្មា បរិហាយន្តិ កុសលា ធម្មា អភិវឌ្ឍន្តិ ឯវរូបោ បុគ្គលោ សេវិតព្ពោ។ បុគ្គលំបាហំ សារិបុត្ត ទុវិធេន វទាមិ សេវិតព្ពម្បិ អសេវិតព្ពម្បីតិ ឥតិ យំ តំ វុត្តំ មយា ឥទមេតំ បដិច្ច វុត្តំ។ ឥមស្ស ខោ សារិបុត្ត មយា សំខិត្តេន ភាសិតស្ស ឯវំ វិត្ថារេន អត្ថោ ទដ្ឋព្ពោ។>
    text <១២៣>, <សព្ពេបិ ចេ សារិបុត្ត ខត្តិយា ឥមស្ស មយា សំខិត្តេន ភាសិតស្ស ឯវំ វិត្ថារេន អត្ថំ អាជានេយ្យុំ សព្ពេសានម្បិស្ស ខត្តិយានំ ទីឃរត្តំ ហិតាយ សុខាយ។ សព្ពេបិ ចេ សារិបុត្ត ព្រាហ្មណា…បេ។… សព្ពេបិ ចេ សារិបុត្ត វេស្សា… សព្ពេបិ ចេ សារិបុត្ត សុទ្ទា ឥមស្ស មយា សំខិត្តេន ភាសិតស្ស ឯវំ វិត្ថារេន អត្ថំ អាជានេយ្យុំ សព្ពេសានម្បិស្ស សុទ្ទានំ ទីឃរត្តំ ហិតាយ សុខាយ។ សទេវកោបិ ចេ សារិបុត្ត លោកោ សមារកោ សព្រហ្មកោ សស្សមណព្រាហ្មណី បជា សទេវមនុស្សា ឥមស្ស មយា សំខិត្តេន ភាសិតស្ស ឯវំ វិត្ថារេន អត្ថំ អាជានេយ្យ សទេវកស្សបិស្ស លោកស្ស សមារកស្ស សព្រហ្មកស្ស សស្សមណព្រាហ្មណិយា បជាយ សទេវមនុស្សាយ ទីឃរត្តំ ហិតាយ សុខាយាតិ។>
    text <ឥទមវោច ភគវា។ អត្តមនោ អាយស្មា សារិបុត្តោ ភគវតោ ភាសិតំ អភិនន្ទីតិ។>
    stand <សេវិតព្ពាសេវិតព្ពសុត្តំ និដ្ឋិតំ ចតុត្ថំ។>
  text <៥។ ពហុធាតុកសុត្តំ>
    text <១២៤>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <យានិ កានិចិ ភិក្ខវេ ភយានិ ឧប្បជ្ជន្តិ សព្ពានិ តានិ ពាលតោ ឧប្បជ្ជន្តិ នោ បណ្ឌិតតោ យេ កេចិ ឧបទ្ទវា ឧប្បជ្ជន្តិ សព្ពេ តេ ពាលតោ ឧប្បជ្ជន្តិ នោ បណ្ឌិតតោ យេ កេចិ ឧបសគ្គា ឧប្បជ្ជន្តិ សព្ពេ តេ ពាលតោ ឧប្បជ្ជន្តិ នោ បណ្ឌិតតោ។ សេយ្យថាបិ ភិក្ខវេ នឡាគារា វា តិណាគារា វា អគ្គិ មុត្តោ កូដាគារានិបិ ទហតិ ឧល្លិត្តាវលិត្តានិ និវាតានិ ផុសិតគ្គឡានិ បិហិតវាតបានានិ ឯវមេវ ខោ ភិក្ខវេ យានិ កានិចិ ភយានិ ឧប្បជ្ជន្តិ សព្ពានិ តានិ ពាលតោ ឧប្បជ្ជន្តិ នោ បណ្ឌិតតោ យេ កេចិ ឧបទ្ទវា ឧប្បជ្ជន្តិ សព្ពេ តេ ពាលតោ ឧប្បជ្ជន្តិ នោ បណ្ឌិតតោ យេ កេចិ ឧបសគ្គា ឧប្បជ្ជន្តិ សព្ពេ តេ ពាលតោ ឧប្បជ្ជន្តិ នោ បណ្ឌិតតោ។ ឥតិ ខោ ភិក្ខវេ សប្បដិភយោ ពាលោ អប្បដិភយោ បណ្ឌិតោ សឧបទ្ទវោ ពាលោ អនុបទ្ទវោ បណ្ឌិតោ សឧបសគ្គោ ពាលោ អនុបសគ្គោ បណ្ឌិតោ។ នត្ថិ ភិក្ខវេ បណ្ឌិតតោ ភយំ នត្ថិ បណ្ឌិតតោ ឧបទ្ទវោ នត្ថិ បណ្ឌិតតោ ឧបសគ្គោ។ តស្មាតិហ ភិក្ខវេ បណ្ឌិតា ភវិស្សាម វីមំសកាតិ ឯវញ្ហិ វោ ភិក្ខវេ សិក្ខិតព្ពន្តិ។>
    text <ឯវំ វុត្តេ អាយស្មា អានន្ទោ ភគវន្តំ ឯតទវោច កិត្តាវតា នុ ខោ ភន្តេ បណ្ឌិតោ ភិក្ខុ វីមំសកោតិ អលំ វចនាយាតិ។ យតោ ខោ អានន្ទ ភិក្ខុ ធាតុកុសលោ ច ហោតិ អាយតនកុសលោ ច ហោតិ បដិច្ចសមុប្បាទកុសលោ ច ហោតិ ឋានាឋានកុសលោ ច ហោតិ ឯត្តាវតា ខោ អានន្ទ បណ្ឌិតោ ភិក្ខុ វីមំសកោតិ អលំ វចនាយាតិ។>
    text <១២៥>, <កិត្តាវតា បន ភន្តេ ធាតុកុសលោ ភិក្ខូតិ អលំ វចនាយាតិ។ អដ្ឋារស ខោ ឥមា អានន្ទ ធាតុយោ ចក្ខុធាតុ រូបធាតុ ចក្ខុវិញ្ញាណធាតុ សោតធាតុ សទ្ទធាតុ សោតវិញ្ញាណធាតុ ឃានធាតុ គន្ធធាតុ ឃានវិញ្ញាណធាតុ ជិវ្ហាធាតុ រសធាតុ ជិវ្ហាវិញ្ញាណធាតុ កាយធាតុ ផោដ្ឋព្ពធាតុ កាយវិញ្ញាណធាតុ មនោធាតុ ធម្មធាតុ មនោវិញ្ញាណធាតុ។ ឥមា ខោ អានន្ទ អដ្ឋារស ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <សិយា បន ភន្តេ អញ្ញោបិ បរិយាយោ យថា ធាតុកុសលោ ភិក្ខូតិ អលំ វចនាយាតិ។ សិយា អានន្ទ។ ឆយិមា អានន្ទ ធាតុយោ បថវីធាតុ អាបោធាតុ តេជោធាតុ វាយោធាតុ អាកាសធាតុ វិញ្ញាណធាតុ។ ឥមា ខោ អានន្ទ ឆ ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <សិយា បន ភន្តេ អញ្ញោបិ បរិយាយោ យថា ធាតុកុសលោ ភិក្ខូតិ អលំ វចនាយាតិ។ សិយា អានន្ទ។ ឆយិមា អានន្ទ ធាតុយោ សុខធាតុ ទុក្ខធាតុ សោមនស្សធាតុ ទោមនស្សធាតុ ឧបេក្ខាធាតុ អវិជ្ជាធាតុ។ ឥមា ខោ អានន្ទ ឆ ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <សិយា បន ភន្តេ អញ្ញោបិ បរិយាយោ យថា ធាតុកុសលោ ភិក្ខូតិ អលំ វចនាយាតិ។ សិយា អានន្ទ។ ឆយិមា អានន្ទ ធាតុយោ កាមធាតុ នេក្ខម្មធាតុ ព្យាបាទធាតុ អព្យាបាទធាតុ វិហិំសាធាតុ អវិហិំសាធាតុ។ ឥមា ខោ អានន្ទ ឆ ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <សិយា បន ភន្តេ អញ្ញោបិ បរិយាយោ យថា ធាតុកុសលោ ភិក្ខូតិ អលំ វចនាយាតិ។ សិយា អានន្ទ។ តិស្សោ ឥមា អានន្ទ ធាតុយោ កាមធាតុ រូបធាតុ អរូបធាតុ។ ឥមា ខោ អានន្ទ តិស្សោ ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <សិយា បន ភន្តេ អញ្ញោបិ បរិយាយោ យថា ធាតុកុសលោ ភិក្ខូតិ អលំ វចនាយាតិ។ សិយា អានន្ទ។ ទ្វេ ឥមា អានន្ទ ធាតុយោ សង្ខតាធាតុ អសង្ខតាធាតុ។ ឥមា ខោ អានន្ទ ទ្វេ ធាតុយោ យតោ ជានាតិ បស្សតិ ឯត្តាវតាបិ ខោ អានន្ទ ធាតុកុសលោ ភិក្ខូតិ អលំ វចនាយាតិ។>
    text <១២៦>, <កិត្តាវតា បន ភន្តេ អាយតនកុសលោ ភិក្ខូតិ អលំ វចនាយាតិ។ ឆ ខោ បនិមានិ អានន្ទ អជ្ឈត្តិកពាហិរានិ អាយតនានិ ចក្ខុចេវ រូបា ច សោតញ្ច សទ្ទា ច ឃានញ្ច គន្ធា ច ជិវ្ហា ច រសា ច កាយោ ច ផោដ្ឋព្ពា ច មនោ ច ធម្មា ច។ ឥមានិ ខោ អានន្ទ ឆ អជ្ឈត្តិកពាហិរានិ អាយតនានិ យតោ ជានាតិ បស្សតិ ឯត្តាវតា ខោ អានន្ទ អាយតនកុសលោ ភិក្ខូតិ អលំ វចនាយាតិ។>
    text <កិត្តាវតា បន ភន្តេ បដិច្ចសមុប្បាទកុសលោ ភិក្ខូតិ អលំ វចនាយាតិ។ ឥធានន្ទ ភិក្ខុ ឯវំ បជានាតិ ឥមស្មិំ សតិ ឥទំ ហោតិ ឥមស្សុប្បាទា ឥទំ ឧប្បជ្ជតិ ឥមស្មិំ អសតិ ឥទំ ន ហោតិ ឥមស្ស និរោធា ឥទំ និរុជ្ឈតិ យទិទំ អវិជ្ជាបច្ចយា សង្ខារា សង្ខារបច្ចយា វិញ្ញាណំ វិញ្ញាណបច្ចយា នាមរូបំ នាមរូបបច្ចយា សឡាយតនំ សឡាយតនបច្ចយា ផស្សោ ផស្សបច្ចយា វេទនា វេទនាបច្ចយា តណ្ហា តណ្ហាបច្ចយា ឧបាទានំ ឧបាទានបច្ចយា ភវោ ភវបច្ចយា ជាតិ ជាតិបច្ចយា ជរាមរណំ សោកបរិទេវទុក្ខទោមនស្សូបាយាសា សម្ភវន្តិ។ ឯវមេតស្ស កេវលស្ស ទុក្ខក្ខន្ធស្ស សមុទយោ ហោតិ។ អវិជ្ជាយត្វេវ អសេសវិរាគនិរោធា សង្ខារនិរោធោ សង្ខារនិរោធា វិញ្ញាណនិរោធោ វិញ្ញាណនិរោធា នាមរូបនិរោធោ នាមរូបនិរោធា សឡាយតននិរោធោ សឡាយតននិរោធា ផស្សនិរោធោ ផស្សនិរោធា វេទនានិរោធោ វេទនានិរោធា តណ្ហានិរោធោ តណ្ហានិរោធា ឧបាទាននិរោធោ ឧបាទាននិរោធា ភវនិរោធោ ភវនិរោធា ជាតិនិរោធោ ជាតិនិរោធា ជរាមរណំ សោកបរិទេវទុក្ខទោមនស្សូបាយាសា និរុជ្ឈន្តិ។ ឯវមេតស្ស កេវលស្ស ទុក្ខក្ខន្ធស្ស និរោធោ ហោតិ។ ឯត្តាវតា ខោ អានន្ទ បដិច្ចសមុប្បាទកុសលោ ភិក្ខូតិ អលំ វចនាយាតិ។>
    text <១២៧>, <កិត្តាវតា បន ភន្តេ ឋានាឋានកុសលោ ភិក្ខូតិ អលំ វចនាយាតិ។ ឥធានន្ទ ភិក្ខុ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ កញ្ចិ សង្ខារំ និច្ចតោ ឧបគច្ឆេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ កញ្ចិ សង្ខារំ និច្ចតោ ឧបគច្ឆេយ្យ ឋានមេតំ វិជ្ជតីតិ បជានាតិ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ កញ្ចិ សង្ខារំ សុខតោ ឧបគច្ឆេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ កញ្ចិ សង្ខារំ សុខតោ ឧបគច្ឆេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ កញ្ចិ ធម្មំ អត្តតោ ឧបគច្ឆេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ កញ្ចិ ធម្មំ អត្តតោ ឧបគច្ឆេយ្យ ឋានមេតំ វិជ្ជតីតិ បជានាតិ។>
    text <១២៨>, <អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ មាតរំ ជីវិតា វោរោបេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ មាតរំ ជីវិតា វោរោបេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ បិតរំ ជីវិតា វោរោបេយ្យ…បេ។… អរហន្តំ ជីវិតា វោរោបេយ្យ ឋានមេតំ វិជ្ជតីតិ បជានាតិ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ ទុដ្ឋចិត្តោ តថាគតស្ស លោហិតំ ឧប្បាទេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ ទុដ្ឋចិត្តោ តថាគតស្ស លោហិតំ ឧប្បាទេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ សង្ឃំ ភិន្ទេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ សង្ឃំ ភិន្ទេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ទិដ្ឋិសម្បន្នោ បុគ្គលោ អញ្ញំ សត្ថារំ ឧទ្ទិសេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុថុជ្ជនោ អញ្ញំ សត្ថារំ ឧទ្ទិសេយ្យ ឋានមេតំ វិជ្ជតីតិ បជានាតិ។>
    text <១២៩>, <អដ្ឋានមេតំ អនវកាសោ យំ ឯកិស្សា លោកធាតុយា ទ្វេ អរហន្តោ សម្មាសម្ពុទ្ធា អបុព្ពំ អចរិមំ ឧប្បជ្ជេយ្យុំ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ ឯកិស្សា លោកធាតុយា ឯកោ អរហំ សម្មាសម្ពុទ្ធោ ឧប្បជ្ជេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ឯកិស្សា លោកធាតុយា ទ្វេ រាជានោ ចក្កវត្តិនោ អបុព្ពំ អចរិមំ ឧប្បជ្ជេយ្យុំ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ ឯកិស្សា លោកធាតុយា ឯកោ រាជា ចក្កវត្តី ឧប្បជ្ជេយ្យ ឋានមេតំ វិជ្ជតីតិ បជានាតិ។>
    text <១៣០>, <អដ្ឋានមេតំ អនវកាសោ យំ ឥត្ថី អរហំ អស្ស សម្មាសម្ពុទ្ធោ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុរិសោ អរហំ អស្ស សម្មាសម្ពុទ្ធោ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ឥត្ថី រាជា អស្ស ចក្កវត្តី នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុរិសោ រាជា អស្ស ចក្កវត្តី ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ ឥត្ថី សក្កត្តំ ករេយ្យ … មារត្តំ ករេយ្យ… ព្រហ្មត្តំ ករេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ បុរិសោ សក្កត្តំ ករេយ្យ… មារត្តំ ករេយ្យ… ព្រហ្មត្តំ ករេយ្យ ឋានមេតំ វិជ្ជតីតិ បជានាតិ។>
    text <១៣១>, <អដ្ឋានមេតំ អនវកាសោ យំ កាយទុច្ចរិតស្ស ឥដ្ឋោ កន្តោ មនាបោ វិបាកោ និព្ពត្តេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ កាយទុច្ចរិតស្ស អនិដ្ឋោ អកន្តោ អមនាបោ វិបាកោ និព្ពត្តេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ វចីទុច្ចរិតស្ស…បេ។… យំ មនោទុច្ចរិតស្ស ឥដ្ឋោ កន្តោ មនាបោ វិបាកោ និព្ពត្តេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ វចីទុច្ចរិតស្ស…បេ។… យំ មនោទុច្ចរិតស្ស អនិដ្ឋោ អកន្តោ អមនាបោ វិបាកោ និព្ពត្តេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ កាយសុចរិតស្ស អនិដ្ឋោ អកន្តោ អមនាបោ វិបាកោ និព្ពត្តេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ កាយសុចរិតស្ស ឥដ្ឋោ កន្តោ មនាបោ វិបាកោ និព្ពត្តេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ វចីសុចរិតស្ស…បេ។… យំ មនោសុចរិតស្ស អនិដ្ឋោ អកន្តោ អមនាបោ វិបាកោ និព្ពត្តេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ វចីសុចរិតស្ស…បេ។… យំ មនោសុចរិតស្ស ឥដ្ឋោ កន្តោ មនាបោ វិបាកោ និព្ពត្តេយ្យ ឋានមេតំ វិជ្ជតីតិ បជានាតិ។>
    text <អដ្ឋានមេតំ អនវកាសោ យំ កាយទុច្ចរិតសមង្គី តំនិទានា តប្បច្ចយា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ កាយទុច្ចរិតសមង្គី តំនិទានា តប្បច្ចយា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ វចីទុច្ចរិតសមង្គី…បេ។… យំ មនោទុច្ចរិតសមង្គី តំនិទានា តប្បច្ចយា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ វចីទុច្ចរិតសមង្គី…បេ។… យំ មនោទុច្ចរិតសមង្គី តំនិទានា តប្បច្ចយា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ កាយសុចរិតសមង្គី តំនិទានា តប្បច្ចយា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ កាយសុចរិតសមង្គី តំនិទានា តប្បច្ចយា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជេយ្យ ឋានមេតំ វិជ្ជតីតិ បជានាតិ។ អដ្ឋានមេតំ អនវកាសោ យំ វចីសុចរិតសមង្គី…បេ។… យំ មនោសុចរិតសមង្គី តំនិទានា តប្បច្ចយា កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជេយ្យ នេតំ ឋានំ វិជ្ជតីតិ បជានាតិ ឋានញ្ច ខោ ឯតំ វិជ្ជតិ យំ វចីសុចរិតសមង្គី…បេ។… យំ មនោសុចរិតសមង្គី តំនិទានា តប្បច្ចយា កាយស្ស ភេទា បរំ មរណា សុគតិំ សគ្គំ លោកំ ឧបបជ្ជេយ្យ ឋានមេតំ វិជ្ជតីតិ បជានាតិ។ ឯត្តាវតា ខោ អានន្ទ ឋានាឋានកុសលោ ភិក្ខូតិ អលំ វចនាយាតិ។>
    text <១៣២>, <ឯវំ វុត្តេ អាយស្មា អានន្ទោ ភគវន្តំ ឯតទវោច អច្ឆរិយំ ភន្តេ អព្ភុតំ ភន្តេ។ កោនាមោ អយំ ភន្តេ ធម្មបរិយាយោតិ។ តស្មាតិហ ត្វំ អានន្ទ ឥមំ ធម្មបរិយាយំ ពហុធាតុកោតិបិ នំ ធារេហិ ចតុបរិវដ្ដោតិបិ នំ ធារេហិ ធម្មាទាសោតិបិ នំ ធារេហិ អមតទុន្ទុភីតិបិ នំ ធារេហិ អនុត្តរោ សង្គាមវិជយោតិបិ នំ ធារេហីតិ។>
    text <ឥទមវោច ភគវា។ អត្តមនោ អាយស្មា អានន្ទោ ភគវតោ ភាសិតំ អភិនន្ទីតិ។>
    stand <ពហុធាតុកសុត្តំ និដ្ឋិតំ បញ្ចមំ។>
  text <៦។ ឥសិគិលិសុត្តំ>
    text <១៣៣>, <ឯវំ មេ សុតំ ឯកំ សមយំ ភគវា រាជគហេ វិហរតិ ឥសិគិលិស្មិំ បព្ពតេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <បស្សថ នោ តុម្ហេ ភិក្ខវេ ឯតំ វេភារំ បព្ពតន្តិ។ ឯវំ ភន្តេ។ ឯតស្សបិ ខោ ភិក្ខវេ វេភារស្ស បព្ពតស្ស អញ្ញាវ សមញ្ញា អហោសិ អញ្ញា បញ្ញត្តិ។>
    text <បស្សថ នោ តុម្ហេ ភិក្ខវេ ឯតំ បណ្ឌវំ បព្ពតន្តិ។ ឯវំ ភន្តេ។ ឯតស្សបិ ខោ ភិក្ខវេ បណ្ឌវស្ស បព្ពតស្ស អញ្ញាវ សមញ្ញា អហោសិ អញ្ញា បញ្ញត្តិ។>
    text <បស្សថ នោ តុម្ហេ ភិក្ខវេ ឯតំ វេបុល្លំ បព្ពតន្តិ។ ឯវំ ភន្តេ។ ឯតស្សបិ ខោ ភិក្ខវេ វេបុល្លស្ស បព្ពតស្ស អញ្ញាវ សមញ្ញា អហោសិ អញ្ញា បញ្ញត្តិ។>
    text <បស្សថ នោ តុម្ហេ ភិក្ខវេ ឯតំ គិជ្ឈកូដំ បព្ពតន្តិ។ ឯវំ ភន្តេ។ ឯតស្សបិ ខោ ភិក្ខវេ គិជ្ឈកូដស្ស បព្ពតស្ស អញ្ញាវ សមញ្ញា អហោសិ អញ្ញា បញ្ញត្តិ។>
    text <បស្សថ នោ តុម្ហេ ភិក្ខវេ ឥមំ ឥសិគិលិំ បព្ពតន្តិ។ ឯវំ ភន្តេ។ ឥមស្ស ខោ បន ភិក្ខវេ ឥសិគិលិស្ស បព្ពតស្ស ឯសាវ សមញ្ញា អហោសិ ឯសា បញ្ញត្តិ។>
    text <ភូតបុព្ពំ ភិក្ខវេ បញ្ច បច្ចេកពុទ្ធសតានិ ឥមស្មិំ ឥសិគិលិស្មិំ បព្ពតេ ចិរនិវាសិនោ អហេសុំ។ តេ ឥមំ បព្ពតំ បវិសន្តា ទិស្សន្តិ បវិដ្ឋា ន ទិស្សន្តិ។ តមេនំ មនុស្សា ទិស្វា ឯវមាហំសុ អយំ បព្ពតោ ឥមេ ឥសី គិលតីតិ ឥសិគិលិ ឥសិគិលិ ត្វេវ សមញ្ញា ឧទបាទិ។ អាចិក្ខិស្សាមិ ភិក្ខវេ បច្ចេកពុទ្ធានំ នាមានិ កិត្តយិស្សាមិ ភិក្ខវេ បច្ចេកពុទ្ធានំ នាមានិ ទេសេស្សាមិ ភិក្ខវេ បច្ចេកពុទ្ធានំ នាមានិ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <១៣៤>, <អរិដ្ឋោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ ឧបរិដ្ឋោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ តគរសិខី នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ យសស្សី នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ សុទស្សនោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ បិយទស្សី នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ គន្ធារោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ បិណ្ឌោលោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ ឧបាសភោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ នីតោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ តថោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ សុតវា នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ ភាវិតត្តោ នាម ភិក្ខវេ បច្ចេកសម្ពុទ្ធោ ឥមស្មិំ ឥសិគិលិស្មិំ បព្ពតេ ចិរនិវាសី អហោសិ។>
    text <១៣៥>
      text <យេ សត្តសារា អនីឃា និរាសា>
      text <បច្ចេកមេវជ្ឈគមំសុ ពោធិំ>
      text <តេសំ វិសល្លាន នរុត្តមានំ>
      text <នាមានិ មេ កិត្តយតោ សុណាថ។>
      text <អរិដ្ឋោ ឧបរិដ្ឋោ តគរសិខី យសស្សី>
      text <សុទស្សនោ បិយទស្សី ច សុសម្ពុទ្ធោ>
      text <គន្ធារោ បិណ្ឌោលោ ឧបាសភោ ច>
      text <នីតោ តថោ សុតវា ភាវិតត្តោ។>
      text <សុម្ភោ សុភោ មតុលោ អដ្ឋមោ ច>
      text <អថស្សុមេឃោ អនីឃោ សុទាឋោ>
      text <បច្ចេកពុទ្ធា ភវនេត្តិខីណា>
      text <ហិង្គូ ច ហិង្គោ ច មហានុភាវា។>
      text <ទ្វេ ជាលិនោ មុនិនោ អដ្ឋកោ ច>
      text <អថ កោសល្លោ ពុទ្ធោ អថោ សុពាហុ>
      text <ឧបនេមិសោ នេមិសោ សន្តចិត្តោ>
      text <សច្ចោ តថោ វិរជោ បណ្ឌិតោ ច។>
      text <កាឡូបកាឡា វិជិតោ ជិតោ ច>
      text <អង្គោ ច បង្គោ ច គុត្តិជិតោ ច>
      text <បស្សិ ជហិ ឧបធិទុក្ខមូលំ>
      text <អបរាជិតោ មារពលំ អជេសិ។>
      text <សត្ថា បវត្តា សរភង្គោ លោមហំសោ>
      text <ឧច្ចង្គមាយោ អសិតោ អនាសវោ>
      text <មនោមយោ មានច្ឆិទោ ច ពន្ធុមា>
      text <តទាធិមុត្តោ វិមលោ ច កេតុមា។>
      text <កេតុម្ភរាគោ ច មាតង្គោ អរិយោ>
      text <អថច្ចុតោ អច្ចុតគាមព្យាមកោ>
      text <សុមង្គលោ ទព្ពិលោ សុបតិដ្ឋិតោ>
      text <អសយ្ហោ ខេមាភិរតោ ច សោរតោ។>
      text <ទុរន្នយោ សង្ឃោ អថោបិ ឧជ្ជយោ>
      text <អបរោ មុនិ សយ្ហោ អនោមនិក្កមោ>
      text <អានន្ទោ នន្ទោ ឧបនន្ទោ ទ្វាទស>
      text <ភារទ្វាជោ អន្តិមទេហធារី។>
      text <ពោធិ មហានាមោ អថោបិ ឧត្តរោ>
      text <កេសី សិខី សុន្ទរោ ទ្វារភាជោ>
      text <តិស្សូបតិស្សា ភវពន្ធនច្ឆិទា>
      text <ឧបសិខិ តណ្ហច្ឆិទោ ច សិខរិ។>
      text <ពុទ្ធោ អហុ មង្គលោ វីតរាគោ>
      text <ឧសភច្ឆិទា ជាលិនិំ ទុក្ខមូលំ>
      text <សន្តំ បទំ អជ្ឈគមោបនីតោ>
      text <ឧបោសថោ សុន្ទរោ សច្ចនាមោ។>
      text <ជេតោ ជយន្តោ បទុមោ ឧប្បលោ ច>
      text <បទុមុត្តរោ រក្ខិតោ បព្ពតោ ច>
      text <មានត្ថទ្ធោ សោភិតោ វីតរាគោ>
      text <កណ្ហោ ច ពុទ្ធោ សុវិមុត្តចិត្តោ។>
      text <ឯតេ ច អញ្ញេ ច មហានុភាវា>
      text <បច្ចេកពុទ្ធា ភវនេត្តិខីណា>
      text <តេ សព្ពសង្គាតិគតេ មហេសី>
      text <បរិនិព្ពុតេ វន្ទថ អប្បមេយ្យេតិ។>
      text <អនុបាទ-សោធន-បោរិសធម្មោ សេវិតព្ព-ពហុធាតុ-វិភត្តិ>
      text <ពុទ្ធស្ស កិត្តិនាម-ចត្តារីសេន អានាបានោ កាយគតោ ឧបបត្តិ។>
    stand <ឥសិគិលិសុត្តំ និដ្ឋិតំ ឆដ្ឋំ។>
  text <៧។ មហាចត្តារីសកសុត្តំ>
    text <១៣៦>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច អរិយំ វោ ភិក្ខវេ សម្មាសមាធិំ ទេសេស្សាមិ សឧបនិសំ សបរិក្ខារំ។ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <កតមោ ច ភិក្ខវេ អរិយោ សម្មាសមាធិ សឧបនិសោ សបរិក្ខារោ។ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ យា ខោ ភិក្ខវេ ឥមេហិ សត្តហង្គេហិ ចិត្តស្ស ឯកគ្គតា បរិក្ខតា អយំ វុច្ចតិ ភិក្ខវេ អរិយោ សម្មាសមាធិ សឧបនិសោ ឥតិបិ សបរិក្ខារោ ឥតិបិ។ តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ មិច្ឆាទិដ្ឋិំ មិច្ឆាទិដ្ឋីតិ បជានាតិ សម្មាទិដ្ឋិំ សម្មាទិដ្ឋីតិ បជានាតិ សាស្ស ហោតិ សម្មាទិដ្ឋិ។>
    text <កតមា ច ភិក្ខវេ មិច្ឆាទិដ្ឋិ។ នត្ថិ ទិន្នំ នត្ថិ យិដ្ឋំ នត្ថិ ហុតំ នត្ថិ សុកតទុក្កដានំ កម្មានំ ផលំ វិបាកោ នត្ថិ អយំ លោកោ នត្ថិ បរោ លោកោ នត្ថិ មាតា នត្ថិ បិតា នត្ថិ សត្តា ឱបបាតិកា នត្ថិ លោកេ សមណព្រាហ្មណា សម្មគ្គតា សម្មាបដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ អយំ ភិក្ខវេ មិច្ឆាទិដ្ឋិ។>
    text <កតមា ច ភិក្ខវេ សម្មាទិដ្ឋិ។ សម្មាទិដ្ឋិំបហំ ភិក្ខវេ ទ្វាយំ វទាមិ អត្ថិ ភិក្ខវេ សម្មាទិដ្ឋិ សាសវា បុញ្ញភាគិយា ឧបធិវេបក្កា អត្ថិ ភិក្ខវេ សម្មាទិដ្ឋិ អរិយា អនាសវា លោកុត្តរា មគ្គង្គា។ កតមា ច ភិក្ខវេ សម្មាទិដ្ឋិ សាសវា បុញ្ញភាគិយា ឧបធិវេបក្កា។ អត្ថិ ទិន្នំ អត្ថិ យិដ្ឋំ អត្ថិ ហុតំ អត្ថិ សុកតទុក្កដានំ កម្មានំ ផលំ វិបាកោ អត្ថិ អយំ លោកោ អត្ថិ បរោ លោកោ អត្ថិ មាតា អត្ថិ បិតា អត្ថិ សត្តា ឱបបាតិកា អត្ថិ លោកេ សមណព្រាហ្មណា សម្មគ្គតា សម្មាបដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ អយំ ភិក្ខវេ សម្មាទិដ្ឋិ សាសវា បុញ្ញភាគិយា ឧបធិវេបក្កា។>
    text <កតមា ច ភិក្ខវេ សម្មាទិដ្ឋិ អរិយា អនាសវា លោកុត្តរា មគ្គង្គា។ យា ខោ ភិក្ខវេ អរិយចិត្តស្ស អនាសវចិត្តស្ស អរិយមគ្គសមង្គិនោ អរិយមគ្គំ ភាវយតោ បញ្ញា បញ្ញិន្ទ្រិយំ បញ្ញាពលំ ធម្មវិចយសម្ពោជ្ឈង្គោ សម្មាទិដ្ឋិ មគ្គង្គំ អយំ វុច្ចតិ ភិក្ខវេ សម្មាទិដ្ឋិ អរិយា អនាសវា លោកុត្តរា មគ្គង្គា។ សោ មិច្ឆាទិដ្ឋិយា បហានាយ វាយមតិ សម្មាទិដ្ឋិយា ឧបសម្បទាយ ស្វាស្ស ហោតិ សម្មាវាយាមោ។ សោ សតោ មិច្ឆាទិដ្ឋិំ បជហតិ សតោ សម្មាទិដ្ឋិំ ឧបសម្បជ្ជ វិហរតិ សាស្ស ហោតិ សម្មាសតិ។ ឥតិយិមេ តយោ ធម្មា សម្មាទិដ្ឋិំ អនុបរិធាវន្តិ អនុបរិវត្តន្តិ សេយ្យថិទំ សម្មាទិដ្ឋិ សម្មាវាយាមោ សម្មាសតិ។>
    text <១៣៧>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ មិច្ឆាសង្កប្បំ មិច្ឆាសង្កប្បោតិ បជានាតិ សម្មាសង្កប្បំ សម្មាសង្កប្បោតិ បជានាតិ សាស្ស ហោតិ សម្មាទិដ្ឋិ។>
    text <កតមោ ច ភិក្ខវេ មិច្ឆាសង្កប្បោ។ កាមសង្កប្បោ ព្យាបាទសង្កប្បោ វិហិំសាសង្កប្បោ អយំ ភិក្ខវេ មិច្ឆាសង្កប្បោ។>
    text <កតមោ ច ភិក្ខវេ សម្មាសង្កប្បោ។ សម្មាសង្កប្បំបហំ ភិក្ខវេ ទ្វាយំ វទាមិ អត្ថិ ភិក្ខវេ សម្មាសង្កប្បោ សាសវោ បុញ្ញភាគិយោ ឧបធិវេបក្កោ អត្ថិ ភិក្ខវេ សម្មាសង្កប្បោ អរិយោ អនាសវោ លោកុត្តរោ មគ្គង្គោ។ កតមោ ច ភិក្ខវេ សម្មាសង្កប្បោ សាសវោ បុញ្ញភាគិយោ ឧបធិវេបក្កោ។ នេក្ខម្មសង្កប្បោ អព្យាបាទសង្កប្បោ អវិហិំសាសង្កប្បោ អយំ ភិក្ខវេ សម្មាសង្កប្បោ សាសវោ បុញ្ញភាគិយោ ឧបធិវេបក្កោ។>
    text <កតមោ ច ភិក្ខវេ សម្មាសង្កប្បោ អរិយោ អនាសវោ លោកុត្តរោ មគ្គង្គោ។ យោ ខោ ភិក្ខវេ អរិយចិត្តស្ស អនាសវចិត្តស្ស អរិយមគ្គសមង្គិនោ អរិយមគ្គំ ភាវយតោ តក្កោ វិតក្កោ សង្កប្បោ អប្បនា ព្យប្បនា ចេតសោ អភិនិរោបនា វចីសង្ខារោ អយំ ភិក្ខវេ សម្មាសង្កប្បោ អរិយោ អនាសវោ លោកុត្តរោ មគ្គង្គោ។ សោ មិច្ឆាសង្កប្បស្ស បហានាយ វាយមតិ សម្មាសង្កប្បស្ស ឧបសម្បទាយ ស្វាស្ស ហោតិ សម្មាវាយាមោ។ សោ សតោ មិច្ឆាសង្កប្បំ បជហតិ សតោ សម្មាសង្កប្បំ ឧបសម្បជ្ជ វិហរតិ សាស្ស ហោតិ សម្មាសតិ។ ឥតិយិមេ តយោ ធម្មា សម្មាសង្កប្បំ អនុបរិធាវន្តិ អនុបរិវត្តន្តិ សេយ្យថិទំ សម្មាទិដ្ឋិ សម្មាវាយាមោ សម្មាសតិ។>
    text <១៣៨>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ មិច្ឆាវាចំ មិច្ឆាវាចាតិ បជានាតិ សម្មាវាចំ សម្មាវាចាតិ បជានាតិ សាស្ស ហោតិ សម្មាទិដ្ឋិ។ កតមា ច ភិក្ខវេ មិច្ឆាវាចា។ មុសាវាទោ បិសុណា វាចា ផរុសា វាចា សម្ផប្បលាបោ អយំ ភិក្ខវេ មិច្ឆាវាចា។ កតមា ច ភិក្ខវេ សម្មាវាចា។ សម្មាវាចំបហំ ភិក្ខវេ ទ្វាយំ វទាមិ អត្ថិ ភិក្ខវេ សម្មាវាចា សាសវា បុញ្ញភាគិយា ឧបធិវេបក្កា អត្ថិ ភិក្ខវេ សម្មាវាចា អរិយា អនាសវា លោកុត្តរា មគ្គង្គា។ កតមា ច ភិក្ខវេ សម្មាវាចា សាសវា បុញ្ញភាគិយា ឧបធិវេបក្កា។ មុសាវាទា វេរមណី បិសុណាយ វាចាយ វេរមណី ផរុសាយ វាចាយ វេរមណី សម្ផប្បលាបា វេរមណី អយំ ភិក្ខវេ សម្មាវាចា សាសវា បុញ្ញភាគិយា ឧបធិវេបក្កា។ កតមា ច ភិក្ខវេ សម្មាវាចា អរិយា អនាសវា លោកុត្តរា មគ្គង្គា។ យា ខោ ភិក្ខវេ អរិយចិត្តស្ស អនាសវចិត្តស្ស អរិយមគ្គសមង្គិនោ អរិយមគ្គំ ភាវយតោ ចតូហិ វចីទុច្ចរិតេហិ អារតិ វិរតិ បដិវិរតិ វេរមណី អយំ ភិក្ខវេ សម្មាវាចា អរិយា អនាសវា លោកុត្តរា មគ្គង្គា។ សោ មិច្ឆាវាចាយ បហានាយ វាយមតិ សម្មាវាចាយ ឧបសម្បទាយ ស្វាស្ស ហោតិ សម្មាវាយាមោ។ សោ សតោ មិច្ឆាវាចំ បជហតិ សតោ សម្មាវាចំ ឧបសម្បជ្ជ វិហរតិ សាស្ស ហោតិ សម្មាសតិ។ ឥតិយិមេ តយោ ធម្មា សម្មាវាចំ អនុបរិធាវន្តិ អនុបរិវត្តន្តិ សេយ្យថិទំ សម្មាទិដ្ឋិ សម្មាវាយាមោ សម្មាសតិ។>
    text <១៣៩>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ មិច្ឆាកម្មន្តំ មិច្ឆាកម្មន្តោតិ បជានាតិ សម្មាកម្មន្តំ សម្មាកម្មន្តោតិ បជានាតិ សាស្ស ហោតិ សម្មាទិដ្ឋិ។ កតមោ ច ភិក្ខវេ មិច្ឆាកម្មន្តោ។ បាណាតិបាតោ អទិន្នាទានំ កាមេសុមិច្ឆាចារោ អយំ ភិក្ខវេ មិច្ឆាកម្មន្តោ។ កតមោ ច ភិក្ខវេ សម្មាកម្មន្តោ។ សម្មាកម្មន្តំបហំ ភិក្ខវេ ទ្វាយំ វទាមិ អត្ថិ ភិក្ខវេ សម្មាកម្មន្តោ សាសវោ បុញ្ញភាគិយោ ឧបធិវេបក្កោ អត្ថិ ភិក្ខវេ សម្មាកម្មន្តោ អរិយោ អនាសវោ លោកុត្តរោ មគ្គង្គោ។ កតមោ ច ភិក្ខវេ សម្មាកម្មន្តោ សាសវោ បុញ្ញភាគិយោ ឧបធិវេបក្កោ។ បាណាតិបាតា វេរមណី អទិន្នាទានា វេរមណី កាមេសុមិច្ឆាចារា វេរមណី អយំ ភិក្ខវេ សម្មាកម្មន្តោ សាសវោ បុញ្ញភាគិយោ ឧបធិវេបក្កោ។ កតមោ ច ភិក្ខវេ សម្មាកម្មន្តោ អរិយោ អនាសវោ លោកុត្តរោ មគ្គង្គោ។ យា ខោ ភិក្ខវេ អរិយចិត្តស្ស អនាសវចិត្តស្ស អរិយមគ្គសមង្គិនោ អរិយមគ្គំ ភាវយតោ តីហិ កាយទុច្ចរិតេហិ អារតិ វិរតិ បដិវិរតិ វេរមណី អយំ ភិក្ខវេ សម្មាកម្មន្តោ អរិយោ អនាសវោ លោកុត្តរោ មគ្គង្គោ។ សោ មិច្ឆាកម្មន្តស្ស បហានាយ វាយមតិ សម្មាកម្មន្តស្ស ឧបសម្បទាយ ស្វាស្ស ហោតិ សម្មាវាយាមោ។ សោ សតោ មិច្ឆាកម្មន្តំ បជហតិ សតោ សម្មាកម្មន្តំ ឧបសម្បជ្ជ វិហរតិ សាស្ស ហោតិ សម្មាសតិ។ ឥតិយិមេ តយោ ធម្មា សម្មាកម្មន្តំ អនុបរិធាវន្តិ អនុបរិវត្តន្តិ សេយ្យថិទំ សម្មាទិដ្ឋិ សម្មាវាយាមោ សម្មាសតិ។>
    text <១៤០>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ មិច្ឆាអាជីវំ មិច្ឆាអាជីវោតិ បជានាតិ សម្មាអាជីវំ សម្មាអាជីវោតិ បជានាតិ សាស្ស ហោតិ សម្មាទិដ្ឋិ។ កតមោ ច ភិក្ខវេ មិច្ឆាអាជីវោ។ កុហនា លបនា នេមិត្តិកតា និប្បេសិកតា លាភេន លាភំ និជិគីសនតា អយំ ភិក្ខវេ មិច្ឆាអាជីវោ។ កតមោ ច ភិក្ខវេ សម្មាអាជីវោ។ សម្មាអាជីវំបហំ ភិក្ខវេ ទ្វាយំ វទាមិ អត្ថិ ភិក្ខវេ សម្មាអាជីវោ សាសវោ បុញ្ញភាគិយោ ឧបធិវេបក្កោ អត្ថិ ភិក្ខវេ សម្មាអាជីវោ អរិយោ អនាសវោ លោកុត្តរោ មគ្គង្គោ។ កតមោ ច ភិក្ខវេ សម្មាអាជីវោ សាសវោ បុញ្ញភាគិយោ ឧបធិវេបក្កោ។ ឥធ ភិក្ខវេ អរិយសាវកោ មិច្ឆាអាជីវំ បហាយ សម្មាអាជីវេន ជីវិកំ កប្បេតិ អយំ ភិក្ខវេ សម្មាអាជីវោ សាសវោ បុញ្ញភាគិយោ ឧបធិវេបក្កោ។ កតមោ ច ភិក្ខវេ សម្មាអាជីវោ អរិយោ អនាសវោ លោកុត្តរោ មគ្គង្គោ។ យា ខោ ភិក្ខវេ អរិយចិត្តស្ស អនាសវចិត្តស្ស អរិយមគ្គសមង្គិនោ អរិយមគ្គំ ភាវយតោ មិច្ឆាអាជីវា អារតិ វិរតិ បដិវិរតិ វេរមណី អយំ ភិក្ខវេ សម្មាអាជីវោ អរិយោ អនាសវោ លោកុត្តរោ មគ្គង្គោ។ សោ មិច្ឆាអាជីវស្ស បហានាយ វាយមតិ សម្មាអាជីវស្ស ឧបសម្បទាយ ស្វាស្ស ហោតិ សម្មាវាយាមោ។ សោ សតោ មិច្ឆាអាជីវំ បជហតិ សតោ សម្មាអាជីវំ ឧបសម្បជ្ជ វិហរតិ សាស្ស ហោតិ សម្មាសតិ។ ឥតិយិមេ តយោ ធម្មា សម្មាអាជីវំ អនុបរិធាវន្តិ អនុបរិវត្តន្តិ សេយ្យថិទំ សម្មាទិដ្ឋិ សម្មាវាយាមោ សម្មាសតិ។>
    text <១៤១>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ សម្មាទិដ្ឋិស្ស ភិក្ខវេ សម្មាសង្កប្បោ បហោតិ សម្មាសង្កប្បស្ស សម្មាវាចា បហោតិ សម្មាវាចស្ស សម្មាកម្មន្តោ បហោតិ សម្មាកម្មន្តស្ស សម្មាអាជីវោ បហោតិ សម្មាអាជីវស្ស សម្មាវាយាមោ បហោតិ សម្មាវាយាមស្ស សម្មាសតិ បហោតិ សម្មាសតិស្ស សម្មាសមាធិ បហោតិ សម្មាសមាធិស្ស សម្មាញាណំ បហោតិ សម្មាញាណស្ស សម្មាវិមុត្តិ បហោតិ។ ឥតិ ខោ ភិក្ខវេ អដ្ឋង្គសមន្នាគតោ សេក្ខោ ទសង្គសមន្នាគតោ អរហា ហោតិ។ តត្របិ សម្មាញាណេន អនេកេ បាបកា អកុសលា ធម្មា វិគតា ភាវនាបារិបូរិំ គច្ឆន្តិ។>
    text <១៤២>, <តត្រ ភិក្ខវេ សម្មាទិដ្ឋិ បុព្ពង្គមា ហោតិ។ កថញ្ច ភិក្ខវេ សម្មាទិដ្ឋិ បុព្ពង្គមា ហោតិ។ សម្មាទិដ្ឋិស្ស ភិក្ខវេ មិច្ឆាទិដ្ឋិ និជ្ជិណ្ណា ហោតិ។ យេ ច មិច្ឆាទិដ្ឋិបច្ចយា អនេកេ បាបកា អកុសលា ធម្មា សម្ភវន្តិ តេ ចស្ស និជ្ជិណ្ណា ហោន្តិ។ សម្មាទិដ្ឋិបច្ចយា អនេកេ កុសលា ធម្មា ភាវនាបារិបូរិំ គច្ឆន្តិ។ សម្មាសង្កប្បស្ស ភិក្ខវេ មិច្ឆាសង្កប្បោ និជ្ជិណ្ណោ ហោតិ…បេ។… សម្មាវាចស្ស ភិក្ខវេ មិច្ឆាវាចា និជ្ជិណ្ណា ហោតិ… សម្មាកម្មន្តស្ស ភិក្ខវេ មិច្ឆាកម្មន្តោ និជ្ជិណ្ណោ ហោតិ… សម្មាអាជីវស្ស ភិក្ខវេ មិច្ឆាអាជីវោ និជ្ជិណ្ណោ ហោតិ… សម្មាវាយាមស្ស ភិក្ខវេ មិច្ឆាវាយាមោ និជ្ជិណ្ណោ ហោតិ… សម្មាសតិស្ស ភិក្ខវេ មិច្ឆាសតិ និជ្ជិណ្ណា ហោតិ… សម្មាសមាធិស្ស ភិក្ខវេ មិច្ឆាសមាធិ និជ្ជិណ្ណោ ហោតិ… សម្មាញាណស្ស ភិក្ខវេ មិច្ឆាញាណំ និជ្ជិណ្ណំ ហោតិ… សម្មាវិមុត្តស្ស ភិក្ខវេ មិច្ឆាវិមុត្តិ និជ្ជិណ្ណា ហោតិ។ យេ ច មិច្ឆាវិមុត្តិបច្ចយា អនេកេ បាបកា អកុសលា ធម្មា សម្ភវន្តិ តេ ចស្ស និជ្ជិណ្ណា ហោន្តិ។ សម្មាវិមុត្តិបច្ចយា ច អនេកេ កុសលា ធម្មា ភាវនាបារិបូរិំ គច្ឆន្តិ។>
    text <ឥតិ ខោ ភិក្ខវេ វីសតិ កុសលបក្ខា វីសតិ អកុសលបក្ខា មហាចត្តារីសកោ ធម្មបរិយាយោ បវត្តិតោ អប្បដិវត្តិយោ សមណេន វា ព្រាហ្មណេន វា ទេវេន វា មារេន វា ព្រហ្មុនា វា កេនចិ វា លោកស្មិំ។>
    text <១៤៣>, <យោ ហិ កោចិ ភិក្ខវេ សមណោ វា ព្រាហ្មណោ វា ឥមំ មហាចត្តារីសកំ ធម្មបរិយាយំ គរហិតព្ពំ បដិក្កោសិតព្ពំ មញ្ញេយ្យ តស្ស ទិដ្ឋេវ ធម្មេ ទសសហធម្មិកា វាទានុវាទា គារយ្ហំ ឋានំ អាគច្ឆន្តិ សម្មាទិដ្ឋិំ ចេ ភវំ គរហតិ យេ ច មិច្ឆាទិដ្ឋី សមណព្រាហ្មណា តេ ភោតោ បុជ្ជា តេ ភោតោ បាសំសា សម្មាសង្កប្បំ ចេ ភវំ គរហតិ យេ ច មិច្ឆាសង្កប្បា សមណព្រាហ្មណា តេ ភោតោ បុជ្ជា តេ ភោតោ បាសំសា សម្មាវាចំ ចេ ភវំ គរហតិ…បេ។… សម្មាកម្មន្តំ ចេ ភវំ គរហតិ… សម្មាអាជីវំ ចេ ភវំ គរហតិ… សម្មាវាយាមំ ចេ ភវំ គរហតិ… សម្មាសតិំ ចេ ភវំ គរហតិ… សម្មាសមាធិំ ចេ ភវំ គរហតិ… សម្មាញាណំ ចេ ភវំ គរហតិ … សម្មាវិមុត្តិំ ចេ ភវំ គរហតិ យេ ច មិច្ឆាវិមុត្តី សមណព្រាហ្មណា តេ ភោតោ បុជ្ជា តេ ភោតោ បាសំសា។ យោ កោចិ ភិក្ខវេ សមណោ វា ព្រាហ្មណោ វា ឥមំ មហាចត្តារីសកំ ធម្មបរិយាយំ គរហិតព្ពំ បដិក្កោសិតព្ពំ មញ្ញេយ្យ តស្ស ទិដ្ឋេវ ធម្មេ ឥមេ ទសសហធម្មិកា វាទានុវាទា គារយ្ហំ ឋានំ អាគច្ឆន្តិ។ យេបិ តេ ភិក្ខវេ អហេសុំ ឱក្កលា វស្សភញ្ញា អហេតុវាទា អកិរិយវាទា នត្ថិកវាទា តេបិ មហាចត្តារីសកំ ធម្មបរិយាយំ ន គរហិតព្ពំ នបដិក្កោសិតព្ពំ អមញ្ញិំសុ។ តំ កិស្ស ហេតុ។ និន្ទាព្យារោសឧបារម្ភភយាតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <មហាចត្តារីសកសុត្តំ និដ្ឋិតំ សត្តមំ។>
  text <៨។ អានាបានស្សតិសុត្តំ>
    text <១៤៤>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ បុព្ពារាមេ មិគារមាតុបាសាទេ សម្ពហុលេហិ អភិញ្ញាតេហិ អភិញ្ញាតេហិ ថេរេហិ សាវកេហិ សទ្ធិំ អាយស្មតា ច សារិបុត្តេន អាយស្មតា ច មហាមោគ្គល្លានេន អាយស្មតា ច មហាកស្សបេន អាយស្មតា ច មហាកច្ចាយនេន អាយស្មតា ច មហាកោដ្ឋិកេន អាយស្មតា ច មហាកប្បិនេន អាយស្មតា ច មហាចុន្ទេន អាយស្មតា ច អនុរុទ្ធេន អាយស្មតា ច រេវតេន អាយស្មតា ច អានន្ទេន អញ្ញេហិ ច អភិញ្ញាតេហិ អភិញ្ញាតេហិ ថេរេហិ សាវកេហិ សទ្ធិំ។>
    text <តេន ខោ បន សមយេន ថេរា ភិក្ខូ នវេ ភិក្ខូ ឱវទន្តិ អនុសាសន្តិ។ អប្បេកច្ចេ ថេរា ភិក្ខូ ទសបិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ វីសម្បិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ តិំសម្បិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ ចត្តារីសម្បិ ភិក្ខូ ឱវទន្តិ អនុសាសន្តិ។ តេ ច នវា ភិក្ខូ ថេរេហិ ភិក្ខូហិ ឱវទិយមានា អនុសាសិយមានា ឧឡារំ បុព្ពេនាបរំ វិសេសំ ជានន្តិ។>
    text <១៤៥>, <តេន ខោ បន សមយេន ភគវា តទហុបោសថេ បន្នរសេ បវារណាយ បុណ្ណាយ បុណ្ណមាយ រត្តិយា ភិក្ខុសង្ឃបរិវុតោ អព្ភោកាសេ និសិន្នោ ហោតិ។ អថ ខោ ភគវា តុណ្ហីភូតំ តុណ្ហីភូតំ ភិក្ខុសង្ឃំ អនុវិលោកេត្វា ភិក្ខូ អាមន្តេសិ អារទ្ធោស្មិ ភិក្ខវេ ឥមាយ បដិបទាយ អារទ្ធចិត្តោស្មិ ភិក្ខវេ ឥមាយ បដិបទាយ។ តស្មាតិហ ភិក្ខវេ ភិយ្យោសោមត្តាយ វីរិយំ អារភថ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥធេវាហំ សាវត្ថិយំ កោមុទិំ ចាតុមាសិនិំ អាគមេស្សាមីតិ។ អស្សោសុំ ខោ ជានបទា ភិក្ខូ ភគវា កិរ តត្ថេវ សាវត្ថិយំ កោមុទិំ ចាតុមាសិនិំ អាគមេស្សតីតិ។ តេ ជានបទា ភិក្ខូ សាវត្ថិំ ឱសរន្តិ ភគវន្តំ ទស្សនាយ។ តេ ច ខោ ថេរា ភិក្ខូ ភិយ្យោសោមត្តាយ នវេ ភិក្ខូ ឱវទន្តិ អនុសាសន្តិ។ អប្បេកច្ចេ ថេរា ភិក្ខូ ទសបិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ វីសម្បិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ តិំសម្បិ ភិក្ខូ ឱវទន្តិ អនុសាសន្តិ អប្បេកច្ចេ ថេរា ភិក្ខូ ចត្តារីសម្បិ ភិក្ខូ ឱវទន្តិ អនុសាសន្តិ។ តេ ច នវា ភិក្ខូ ថេរេហិ ភិក្ខូហិ ឱវទិយមានា អនុសាសិយមានា ឧឡារំ បុព្ពេនាបរំ វិសេសំ ជានន្តិ។>
    text <១៤៦>, <តេន ខោ បន សមយេន ភគវា តទហុបោសថេ បន្នរសេ កោមុទិយា ចាតុមាសិនិយា បុណ្ណាយ បុណ្ណមាយ រត្តិយា ភិក្ខុសង្ឃបរិវុតោ អព្ភោកាសេ និសិន្នោ ហោតិ។ អថ ខោ ភគវា តុណ្ហីភូតំ តុណ្ហីភូតំ ភិក្ខុសង្ឃំ អនុវិលោកេត្វា ភិក្ខូ អាមន្តេសិ អបលាបាយំ ភិក្ខវេ បរិសា និប្បលាបាយំ ភិក្ខវេ បរិសា សុទ្ធា សារេ បតិដ្ឋិតា។ តថារូបោ អយំ ភិក្ខវេ ភិក្ខុសង្ឃោ តថារូបា អយំ ភិក្ខវេ បរិសា យថារូបា បរិសា អាហុនេយ្យា បាហុនេយ្យា ទក្ខិណេយ្យា អញ្ជលិករណីយា អនុត្តរំ បុញ្ញក្ខេត្តំ លោកស្ស។ តថារូបោ អយំ ភិក្ខវេ ភិក្ខុសង្ឃោ តថារូបា អយំ ភិក្ខវេ បរិសា យថារូបាយ បរិសាយ អប្បំ ទិន្នំ ពហុ ហោតិ ពហុ ទិន្នំ ពហុតរំ។ តថារូបោ អយំ ភិក្ខវេ ភិក្ខុសង្ឃោ តថារូបា អយំ ភិក្ខវេ បរិសា យថារូបា បរិសា ទុល្លភា ទស្សនាយ លោកស្ស។ តថារូបោ អយំ ភិក្ខវេ ភិក្ខុសង្ឃោ តថារូបា អយំ ភិក្ខវេ បរិសា យថារូបំ បរិសំ អលំ យោជនគណនានិ ទស្សនាយ គន្តុំ បុដោសេនាបិ។>
    text <១៤៧>, <សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ អរហន្តោ ខីណាសវា វុសិតវន្តោ កតករណីយា ឱហិតភារា អនុប្បត្តសទត្ថា បរិក្ខីណភវសំយោជនា សម្មទញ្ញាវិមុត្តា ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ បញ្ចន្នំ ឱរម្ភាគិយានំ សំយោជនានំ បរិក្ខយា ឱបបាតិកា តត្ថ បរិនិព្ពាយិនោ អនាវត្តិធម្មា តស្មា លោកា ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ តិណ្ណំ សំយោជនានំ បរិក្ខយា រាគទោសមោហានំ តនុត្តា សកទាគាមិនោ សកិទេវ ឥមំ លោកំ អាគន្ត្វា ទុក្ខស្សន្តំ ករិស្សន្តិ ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ តិណ្ណំ សំយោជនានំ បរិក្ខយា សោតាបន្នា អវិនិបាតធម្មា និយតា សម្ពោធិបរាយនា ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។>
    text <សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ ចតុន្នំ សតិបដ្ឋានានំ ភាវនានុយោគមនុយុត្តា វិហរន្តិ ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ ចតុន្នំ សម្មប្បធានានំ ភាវនានុយោគមនុយុត្តា វិហរន្តិ…បេ។… ចតុន្នំ ឥទ្ធិបាទានំ… បញ្ចន្នំ ឥន្ទ្រិយានំ… បញ្ចន្នំ ពលានំ… សត្តន្នំ ពោជ្ឈង្គានំ… អរិយស្ស អដ្ឋង្គិកស្ស មគ្គស្ស ភាវនានុយោគមនុយុត្តា វិហរន្តិ ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ មេត្តាភាវនានុយោគមនុយុត្តា វិហរន្តិ… ករុណាភាវនានុយោគមនុយុត្តា វិហរន្តិ… មុទិតាភាវនានុយោគមនុយុត្តា វិហរន្តិ… ឧបេក្ខាភាវនានុយោគមនុយុត្តា វិហរន្តិ… អសុភភាវនានុយោគមនុយុត្តា វិហរន្តិ… អនិច្ចសញ្ញាភាវនានុយោគមនុយុត្តា វិហរន្តិ ឯវរូបាបិ ភិក្ខវេ សន្តិ ភិក្ខូ ឥមស្មិំ ភិក្ខុសង្ឃេ។ សន្តិ ភិក្ខវេ ភិក្ខូ ឥមស្មិំ ភិក្ខុសង្ឃេ អានាបានស្សតិភាវនានុយោគមនុយុត្តា វិហរន្តិ។ អានាបានស្សតិ ភិក្ខវេ ភាវិតា ពហុលីកតា មហប្ផលា ហោតិ មហានិសំសា។ អានាបានស្សតិ ភិក្ខវេ ភាវិតា ពហុលីកតា ចត្តារោ សតិបដ្ឋានេ បរិបូរេតិ។ ចត្តារោ សតិបដ្ឋានា ភាវិតា ពហុលីកតា សត្ត ពោជ្ឈង្គេ បរិបូរេន្តិ។ សត្ត ពោជ្ឈង្គា ភាវិតា ពហុលីកតា វិជ្ជាវិមុត្តិំ បរិបូរេន្តិ។>
    text <១៤៨>, <កថំ ភាវិតា ច ភិក្ខវេ អានាបានស្សតិ កថំ ពហុលីកតា មហប្ផលា ហោតិ មហានិសំសា។ ឥធ ភិក្ខវេ ភិក្ខុ អរញ្ញគតោ វា រុក្ខមូលគតោ វា សុញ្ញាគារគតោ វា និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។ សោ សតោវ អស្សសតិ សតោវ បស្សសតិ។>
    text <ទីឃំ វា អស្សសន្តោ ទីឃំ អស្សសាមីតិ បជានាតិ ទីឃំ វា បស្សសន្តោ ទីឃំ បស្សសាមីតិ បជានាតិ រស្សំ វា អស្សសន្តោ រស្សំ អស្សសាមីតិ បជានាតិ រស្សំ វា បស្សសន្តោ រស្សំ បស្សសាមីតិ បជានាតិ សព្ពកាយបដិសំវេទី អស្សសិស្សាមីតិ សិក្ខតិ សព្ពកាយបដិសំវេទី បស្សសិស្សាមីតិ សិក្ខតិ បស្សម្ភយំ កាយសង្ខារំ អស្សសិស្សាមីតិ សិក្ខតិ បស្សម្ភយំ កាយសង្ខារំ បស្សសិស្សាមីតិ សិក្ខតិ។>
    text <បីតិបដិសំវេទី អស្សសិស្សាមីតិ សិក្ខតិ បីតិបដិសំវេទី បស្សសិស្សាមីតិ សិក្ខតិ សុខបដិសំវេទី អស្សសិស្សាមីតិ សិក្ខតិ សុខបដិសំវេទី បស្សសិស្សាមីតិ សិក្ខតិ ចិត្តសង្ខារបដិសំវេទី អស្សសិស្សាមីតិ សិក្ខតិ ចិត្តសង្ខារបដិសំវេទី បស្សសិស្សាមីតិ សិក្ខតិ បស្សម្ភយំ ចិត្តសង្ខារំ អស្សសិស្សាមីតិ សិក្ខតិ បស្សម្ភយំ ចិត្តសង្ខារំ បស្សសិស្សាមីតិ សិក្ខតិ។>
    text <ចិត្តបដិសំវេទី អស្សសិស្សាមីតិ សិក្ខតិ ចិត្តបដិសំវេទី បស្សសិស្សាមីតិ សិក្ខតិ អភិប្បមោទយំ ចិត្តំ អស្សសិស្សាមីតិ សិក្ខតិ អភិប្បមោទយំ ចិត្តំ បស្សសិស្សាមីតិ សិក្ខតិ សមាទហំ ចិត្តំ អស្សសិស្សាមីតិ សិក្ខតិ សមាទហំ ចិត្តំ បស្សសិស្សាមីតិ សិក្ខតិ វិមោចយំ ចិត្តំ អស្សសិស្សាមីតិ សិក្ខតិ វិមោចយំ ចិត្តំ បស្សសិស្សាមីតិ សិក្ខតិ។>
    text <អនិច្ចានុបស្សី អស្សសិស្សាមីតិ សិក្ខតិ អនិច្ចានុបស្សី បស្សសិស្សាមីតិ សិក្ខតិ វិរាគានុបស្សី អស្សសិស្សាមីតិ សិក្ខតិ វិរាគានុបស្សី បស្សសិស្សាមីតិ សិក្ខតិ និរោធានុបស្សី អស្សសិស្សាមីតិ សិក្ខតិ និរោធានុបស្សី បស្សសិស្សាមីតិ សិក្ខតិ បដិនិស្សគ្គានុបស្សី អស្សសិស្សាមីតិ សិក្ខតិ បដិនិស្សគ្គានុបស្សី បស្សសិស្សាមីតិ សិក្ខតិ។ ឯវំ ភាវិតា ខោ ភិក្ខវេ អានាបានស្សតិ ឯវំ ពហុលីកតា មហប្ផលា ហោតិ មហានិសំសា។>
    text <១៤៩>, <កថំ ភាវិតា ច ភិក្ខវេ អានាបានស្សតិ កថំ ពហុលីកតា ចត្តារោ សតិបដ្ឋានេ បរិបូរេតិ។ យស្មិំ សមយេ ភិក្ខវេ ភិក្ខុ ទីឃំ វា អស្សសន្តោ ទីឃំ អស្សសាមីតិ បជានាតិ ទីឃំ វា បស្សសន្តោ ទីឃំ បស្សសាមីតិ បជានាតិ រស្សំ វា អស្សសន្តោ រស្សំ អស្សសាមីតិ បជានាតិ រស្សំ វា បស្សសន្តោ រស្សំ បស្សសាមីតិ បជានាតិ សព្ពកាយបដិសំវេទី អស្សសិស្សាមីតិ សិក្ខតិ សព្ពកាយបដិសំវេទី បស្សសិស្សាមីតិ សិក្ខតិ បស្សម្ភយំ កាយសង្ខារំ អស្សសិស្សាមីតិ សិក្ខតិ បស្សម្ភយំ កាយសង្ខារំ បស្សសិស្សាមីតិ សិក្ខតិ កាយេ កាយានុបស្សី ភិក្ខវេ តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។ កាយេសុ កាយញ្ញតរាហំ ភិក្ខវេ ឯវំ វទាមិ យទិទំ អស្សាសបស្សាសា។ តស្មាតិហ ភិក្ខវេ កាយេ កាយានុបស្សី តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។>
    text <យស្មិំ សមយេ ភិក្ខវេ ភិក្ខុ បីតិបដិសំវេទី អស្សសិស្សាមីតិ សិក្ខតិ បីតិបដិសំវេទី បស្សសិស្សាមីតិ សិក្ខតិ សុខបដិសំវេទី អស្សសិស្សាមីតិ សិក្ខតិ សុខបដិសំវេទី បស្សសិស្សាមីតិ សិក្ខតិ ចិត្តសង្ខារបដិសំវេទី អស្សសិស្សាមីតិ សិក្ខតិ ចិត្តសង្ខារបដិសំវេទី បស្សសិស្សាមីតិ សិក្ខតិ បស្សម្ភយំ ចិត្តសង្ខារំ អស្សសិស្សាមីតិ សិក្ខតិ បស្សម្ភយំ ចិត្តសង្ខារំ បស្សសិស្សាមីតិ សិក្ខតិ វេទនាសុ វេទនានុបស្សី ភិក្ខវេ តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។ វេទនាសុ វេទនាញ្ញតរាហំ ភិក្ខវេ ឯវំ វទាមិ យទិទំ អស្សាសបស្សាសានំ សាធុកំ មនសិការំ។ តស្មាតិហ ភិក្ខវេ វេទនាសុ វេទនានុបស្សី តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។>
    text <យស្មិំ សមយេ ភិក្ខវេ ភិក្ខុ ចិត្តបដិសំវេទី អស្សសិស្សាមីតិ សិក្ខតិ ចិត្តបដិសំវេទី បស្សសិស្សាមីតិ សិក្ខតិ អភិប្បមោទយំ ចិត្តំ អស្សសិស្សាមីតិ សិក្ខតិ អភិប្បមោទយំ ចិត្តំ បស្សសិស្សាមីតិ សិក្ខតិ សមាទហំ ចិត្តំ អស្សសិស្សាមីតិ សិក្ខតិ សមាទហំ ចិត្តំ បស្សសិស្សាមីតិ សិក្ខតិ វិមោចយំ ចិត្តំ អស្សសិស្សាមីតិ សិក្ខតិ វិមោចយំ ចិត្តំ បស្សសិស្សាមីតិ សិក្ខតិ ចិត្តេ ចិត្តានុបស្សី ភិក្ខវេ តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។ នាហំ ភិក្ខវេ មុដ្ឋស្សតិស្ស អសម្បជានស្ស អានាបានស្សតិំ វទាមិ។ តស្មាតិហ ភិក្ខវេ ចិត្តេ ចិត្តានុបស្សី តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។>
    text <យស្មិំ សមយេ ភិក្ខវេ ភិក្ខុ អនិច្ចានុបស្សី អស្សសិស្សាមីតិ សិក្ខតិ អនិច្ចានុបស្សី បស្សសិស្សាមីតិ សិក្ខតិ វិរាគានុបស្សី អស្សសិស្សាមីតិ សិក្ខតិ វិរាគានុបស្សី បស្សសិស្សាមីតិ សិក្ខតិ និរោធានុបស្សី អស្សសិស្សាមីតិ សិក្ខតិ និរោធានុបស្សី បស្សសិស្សាមីតិ សិក្ខតិ បដិនិស្សគ្គានុបស្សី អស្សសិស្សាមីតិ សិក្ខតិ បដិនិស្សគ្គានុបស្សី បស្សសិស្សាមីតិ សិក្ខតិ ធម្មេសុ ធម្មានុបស្សី ភិក្ខវេ តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។ សោ យំ តំ អភិជ្ឈាទោមនស្សានំ បហានំ តំ បញ្ញាយ ទិស្វា សាធុកំ អជ្ឈុបេក្ខិតា ហោតិ។ តស្មាតិហ ភិក្ខវេ ធម្មេសុ ធម្មានុបស្សី តស្មិំ សមយេ ភិក្ខុ វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ។>
    text <ឯវំ ភាវិតា ខោ ភិក្ខវេ អានាបានស្សតិ ឯវំ ពហុលីកតា ចត្តារោ សតិបដ្ឋានេ បរិបូរេតិ។>
    text <១៥០>, <កថំ ភាវិតា ច ភិក្ខវេ ចត្តារោ សតិបដ្ឋានា កថំ ពហុលីកតា សត្ត ពោជ្ឈង្គេ បរិបូរេន្តិ។ យស្មិំ សមយេ ភិក្ខវេ ភិក្ខុ កាយេ កាយានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ ឧបដ្ឋិតាស្ស តស្មិំ សមយេ សតិ ហោតិ អសម្មុដ្ឋា។ យស្មិំ សមយេ ភិក្ខវេ ភិក្ខុនោ ឧបដ្ឋិតា សតិ ហោតិ អសម្មុដ្ឋា សតិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ។ សតិសម្ពោជ្ឈង្គំ តស្មិំ សមយេ ភិក្ខុ ភាវេតិ សតិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <សោ តថាសតោ វិហរន្តោ តំ ធម្មំ បញ្ញាយ បវិចិនតិ បវិចយតិ បរិវីមំសំ អាបជ្ជតិ។ យស្មិំ សមយេ ភិក្ខវេ ភិក្ខុ តថាសតោ វិហរន្តោ តំ ធម្មំ បញ្ញាយ បវិចិនតិ បវិចយតិ បរិវីមំសំ អាបជ្ជតិ ធម្មវិចយសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ ធម្មវិចយសម្ពោជ្ឈង្គំ តស្មិំ សមយេ ភិក្ខុ ភាវេតិ ធម្មវិចយសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <តស្ស តំ ធម្មំ បញ្ញាយ បវិចិនតោ បវិចយតោ បរិវីមំសំ អាបជ្ជតោ អារទ្ធំ ហោតិ វីរិយំ អសល្លីនំ។ យស្មិំ សមយេ ភិក្ខវេ ភិក្ខុនោ តំ ធម្មំ បញ្ញាយ បវិចិនតោ បវិចយតោ បរិវីមំសំ អាបជ្ជតោ អារទ្ធំ ហោតិ វីរិយំ អសល្លីនំ វីរិយសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ វីរិយសម្ពោជ្ឈង្គំ តស្មិំ សមយេ ភិក្ខុ ភាវេតិ វីរិយសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <អារទ្ធវីរិយស្ស ឧប្បជ្ជតិ បីតិ និរាមិសា។ យស្មិំ សមយេ ភិក្ខវេ ភិក្ខុនោ អារទ្ធវីរិយស្ស ឧប្បជ្ជតិ បីតិ និរាមិសា បីតិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ បីតិសម្ពោជ្ឈង្គំ តស្មិំ សមយេ ភិក្ខុ ភាវេតិ បីតិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <បីតិមនស្ស កាយោបិ បស្សម្ភតិ ចិត្តម្បិ បស្សម្ភតិ។ យស្មិំ សមយេ ភិក្ខវេ ភិក្ខុនោ បីតិមនស្ស កាយោបិ បស្សម្ភតិ ចិត្តម្បិ បស្សម្ភតិ បស្សទ្ធិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ បស្សទ្ធិសម្ពោជ្ឈង្គំ តស្មិំ សមយេ ភិក្ខុ ភាវេតិ បស្សទ្ធិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <បស្សទ្ធកាយស្ស សុខិនោ ចិត្តំ សមាធិយតិ។ យស្មិំ សមយេ ភិក្ខវេ ភិក្ខុនោ បស្សទ្ធកាយស្ស សុខិនោ ចិត្តំ សមាធិយតិ សមាធិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ សមាធិសម្ពោជ្ឈង្គំ តស្មិំ សមយេ ភិក្ខុ ភាវេតិ សមាធិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <សោ តថាសមាហិតំ ចិត្តំ សាធុកំ អជ្ឈុបេក្ខិតា ហោតិ។ យស្មិំ សមយេ ភិក្ខវេ ភិក្ខុ តថាសមាហិតំ ចិត្តំ សាធុកំ អជ្ឈុបេក្ខិតា ហោតិ ឧបេក្ខាសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ ឧបេក្ខាសម្ពោជ្ឈង្គំ តស្មិំ សមយេ ភិក្ខុ ភាវេតិ ឧបេក្ខាសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <១៥១>, <យស្មិំ សមយេ ភិក្ខវេ ភិក្ខុ វេទនាសុ…បេ។… ចិត្តេ… ធម្មេសុ ធម្មានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ ឧបដ្ឋិតាស្ស តស្មិំ សមយេ សតិ ហោតិ អសម្មុដ្ឋា។ យស្មិំ សមយេ ភិក្ខវេ ភិក្ខុនោ ឧបដ្ឋិតា សតិ ហោតិ អសម្មុដ្ឋា សតិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ សតិសម្ពោជ្ឈង្គំ តស្មិំ សមយេ ភិក្ខុ ភាវេតិ សតិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <សោ តថាសតោ វិហរន្តោ តំ ធម្មំ បញ្ញាយ បវិចិនតិ បវិចយតិ បរិវីមំសំ អាបជ្ជតិ។ យស្មិំ សមយេ ភិក្ខវេ ភិក្ខុ តថាសតោ វិហរន្តោ តំ ធម្មំ បញ្ញាយ បវិចិនតិ បវិចយតិ បរិវីមំសំ អាបជ្ជតិ ធម្មវិចយសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ ធម្មវិចយសម្ពោជ្ឈង្គំ តស្មិំ សមយេ ភិក្ខុ ភាវេតិ ធម្មវិចយសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <តស្ស តំ ធម្មំ បញ្ញាយ បវិចិនតោ បវិចយតោ បរិវីមំសំ អាបជ្ជតោ អារទ្ធំ ហោតិ វីរិយំ អសល្លីនំ។ យស្មិំ សមយេ ភិក្ខវេ ភិក្ខុនោ តំ ធម្មំ បញ្ញាយ បវិចិនតោ បវិចយតោ បរិវីមំសំ អាបជ្ជតោ អារទ្ធំ ហោតិ វីរិយំ អសល្លីនំ វីរិយសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ វីរិយសម្ពោជ្ឈង្គំ តស្មិំ សមយេ ភិក្ខុ ភាវេតិ វីរិយសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <អារទ្ធវីរិយស្ស ឧប្បជ្ជតិ បីតិ និរាមិសា។ យស្មិំ សមយេ ភិក្ខវេ ភិក្ខុនោ អារទ្ធវីរិយស្ស ឧប្បជ្ជតិ បីតិ និរាមិសា បីតិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ បីតិសម្ពោជ្ឈង្គំ តស្មិំ សមយេ ភិក្ខុ ភាវេតិ បីតិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <បីតិមនស្ស កាយោបិ បស្សម្ភតិ ចិត្តម្បិ បស្សម្ភតិ។ យស្មិំ សមយេ ភិក្ខវេ ភិក្ខុនោ បីតិមនស្ស កាយោបិ បស្សម្ភតិ ចិត្តម្បិ បស្សម្ភតិ បស្សទ្ធិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ បស្សទ្ធិសម្ពោជ្ឈង្គំ តស្មិំ សមយេ ភិក្ខុ ភាវេតិ បស្សទ្ធិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <បស្សទ្ធកាយស្ស សុខិនោ ចិត្តំ សមាធិយតិ។ យស្មិំ សមយេ ភិក្ខវេ ភិក្ខុនោ បស្សទ្ធកាយស្ស សុខិនោ ចិត្តំ សមាធិយតិ សមាធិសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ សមាធិសម្ពោជ្ឈង្គំ តស្មិំ សមយេ ភិក្ខុ ភាវេតិ សមាធិសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។>
    text <សោ តថាសមាហិតំ ចិត្តំ សាធុកំ អជ្ឈុបេក្ខិតា ហោតិ។ យស្មិំ សមយេ ភិក្ខវេ ភិក្ខុ តថាសមាហិតំ ចិត្តំ សាធុកំ អជ្ឈុបេក្ខិតា ហោតិ ឧបេក្ខាសម្ពោជ្ឈង្គោ តស្មិំ សមយេ ភិក្ខុនោ អារទ្ធោ ហោតិ ឧបេក្ខាសម្ពោជ្ឈង្គំ តស្មិំ សមយេ ភិក្ខុ ភាវេតិ ឧបេក្ខាសម្ពោជ្ឈង្គោ តស្មិំ សមយេ ភិក្ខុនោ ភាវនាបារិបូរិំ គច្ឆតិ។ ឯវំ ភាវិតា ខោ ភិក្ខវេ ចត្តារោ សតិបដ្ឋានា ឯវំ ពហុលីកតា សត្ត សម្ពោជ្ឈង្គេ បរិបូរេន្តិ។>
    text <១៥២>, <កថំ ភាវិតា ច ភិក្ខវេ សត្ត ពោជ្ឈង្គា កថំ ពហុលីកតា វិជ្ជាវិមុត្តិំ បរិបូរេន្តិ។ ឥធ ភិក្ខវេ ភិក្ខុ សតិសម្ពោជ្ឈង្គំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ។ ធម្មវិចយសម្ពោជ្ឈង្គំ ភាវេតិ…បេ។… វីរិយសម្ពោជ្ឈង្គំ ភាវេតិ… បីតិសម្ពោជ្ឈង្គំ ភាវេតិ… បស្សទ្ធិសម្ពោជ្ឈង្គំ ភាវេតិ… សមាធិសម្ពោជ្ឈង្គំ ភាវេតិ… ឧបេក្ខាសម្ពោជ្ឈង្គំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ។ ឯវំ ភាវិតា ខោ ភិក្ខវេ សត្ត ពោជ្ឈង្គា ឯវំ ពហុលីកតា វិជ្ជាវិមុត្តិំ បរិបូរេន្តីតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <អានាបានស្សតិសុត្តំ និដ្ឋិតំ អដ្ឋមំ។>
  text <៩។ កាយគតាសតិសុត្តំ>
    text <១៥៣>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ សម្ពហុលានំ ភិក្ខូនំ បច្ឆាភត្តំ បិណ្ឌបាតបដិក្កន្តានំ ឧបដ្ឋានសាលាយំ សន្និសិន្នានំ សន្និបតិតានំ អយមន្តរាកថា ឧទបាទិ អច្ឆរិយំ អាវុសោ អព្ភុតំ អាវុសោ។ យាវញ្ចិទំ តេន ភគវតា ជានតា បស្សតា អរហតា សម្មាសម្ពុទ្ធេន កាយគតាសតិ ភាវិតា ពហុលីកតា មហប្ផលា វុត្តា មហានិសំសាតិ។ អយញ្ច ហិទំ តេសំ ភិក្ខូនំ អន្តរាកថា វិប្បកតា ហោតិ អថ ខោ ភគវា សាយន្ហសមយំ បដិសល្លានា វុដ្ឋិតោ យេន ឧបដ្ឋានសាលា តេនុបសង្កមិ ឧបសង្កមិត្វា បញ្ញត្តេ អាសនេ និសីទិ។ និសជ្ជ ខោ ភគវា ភិក្ខូ អាមន្តេសិ កាយ នុត្ថ ភិក្ខវេ ឯតរហិ កថាយ សន្និសិន្នា កា ច បន វោ អន្តរាកថា វិប្បកតាតិ។ ឥធ ភន្តេ អម្ហាកំ បច្ឆាភត្តំ បិណ្ឌបាតបដិក្កន្តានំ ឧបដ្ឋានសាលាយំ សន្និសិន្នានំ សន្និបតិតានំ អយមន្តរាកថា ឧទបាទិ អច្ឆរិយំ អាវុសោ អព្ភុតំ អាវុសោ។ យាវញ្ចិទំ តេន ភគវតា ជានតា បស្សតា អរហតា សម្មាសម្ពុទ្ធេន កាយគតាសតិ ភាវិតា ពហុលីកតា មហប្ផលា វុត្តា មហានិសំសាតិ។ អយំ ខោ នោ ភន្តេ អន្តរាកថា វិប្បកតា អថ ភគវា អនុប្បត្តោតិ។>
    text <១៥៤>, <កថំ ភាវិតា ច ភិក្ខវេ កាយគតាសតិ កថំ ពហុលីកតា មហប្ផលា ហោតិ មហានិសំសា។ ឥធ ភិក្ខវេ ភិក្ខុ អរញ្ញគតោ វា រុក្ខមូលគតោ វា សុញ្ញាគារគតោ វា និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។ សោ សតោវ អស្សសតិ សតោវ បស្សសតិ ទីឃំ វា អស្សសន្តោ ទីឃំ អស្សសាមីតិ បជានាតិ ទីឃំ វា បស្សសន្តោ ទីឃំ បស្សសាមីតិ បជានាតិ រស្សំ វា អស្សសន្តោ រស្សំ អស្សសាមីតិ បជានាតិ រស្សំ វា បស្សសន្តោ រស្សំ បស្សសាមីតិ បជានាតិ សព្ពកាយបដិសំវេទី អស្សសិស្សាមីតិ សិក្ខតិ សព្ពកាយបដិសំវេទី បស្សសិស្សាមីតិ សិក្ខតិ បស្សម្ភយំ កាយសង្ខារំ អស្សសិស្សាមីតិ សិក្ខតិ បស្សម្ភយំ កាយសង្ខារំ បស្សសិស្សាមីតិ សិក្ខតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវំ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ គច្ឆន្តោ វា គច្ឆាមីតិ បជានាតិ ឋិតោ វា ឋិតោម្ហីតិ បជានាតិ និសិន្នោ វា និសិន្នោម្ហីតិ បជានាតិ សយានោ វា សយានោម្ហីតិ បជានាតិ។ យថា យថា វា បនស្ស កាយោ បណិហិតោ ហោតិ តថា តថា នំ បជានាតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ អភិក្កន្តេ បដិក្កន្តេ សម្បជានការី ហោតិ អាលោកិតេ វិលោកិតេ សម្បជានការី ហោតិ សមិញ្ជិតេ បសារិតេ សម្បជានការី ហោតិ សង្ឃាដិបត្តចីវរធារណេ សម្បជានការី ហោតិ អសិតេ បីតេ ខាយិតេ សាយិតេ សម្បជានការី ហោតិ ឧច្ចារបស្សាវកម្មេ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សម្បជានការី ហោតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ ឥមមេវ កាយំ ឧទ្ធំ បាទតលា អធោ កេសមត្ថកា តចបរិយន្តំ បូរំ នានប្បការស្ស អសុចិនោ បច្ចវេក្ខតិ អត្ថិ ឥមស្មិំ កាយេ កេសា លោមា នខា ទន្តា តចោ មំសំ ន្ហារុ អដ្ឋិ អដ្ឋិមិញ្ជំ វក្កំ ហទយំ យកនំ កិលោមកំ បិហកំ បប្ផាសំ អន្តំ អន្តគុណំ ឧទរិយំ ករីសំ បិត្តំ សេម្ហំ បុព្ពោ លោហិតំ សេទោ មេទោ អស្សុ វសា ខេឡោ សិង្ឃាណិកា លសិកា មុត្តន្តិ។>
    text <សេយ្យថាបិ ភិក្ខវេ ឧភតោមុខា បុតោឡិ បូរា នានាវិហិតស្ស ធញ្ញស្ស សេយ្យថិទំ សាលីនំ វីហីនំ មុគ្គានំ មាសានំ តិលានំ តណ្ឌុលានំ តមេនំ ចក្ខុមា បុរិសោ មុញ្ចិត្វា បច្ចវេក្ខេយ្យ ឥមេ សាលី ឥមេ វីហី ឥមេ មុគ្គា ឥមេ មាសា ឥមេ តិលា ឥមេ តណ្ឌុលាតិ ឯវមេវ ខោ ភិក្ខវេ ភិក្ខុ ឥមមេវ កាយំ ឧទ្ធំ បាទតលា អធោ កេសមត្ថកា តចបរិយន្តំ បូរំ នានប្បការស្ស អសុចិនោ បច្ចវេក្ខតិ អត្ថិ ឥមស្មិំ កាយេ កេសា លោមា នខា ទន្តា តចោ មំសំ ន្ហារុ អដ្ឋិ អដ្ឋិមិញ្ជំ វក្កំ ហទយំ យកនំ កិលោមកំ បិហកំ បប្ផាសំ អន្តំ អន្តគុណំ ឧទរិយំ ករីសំ បិត្តំ សេម្ហំ បុព្ពោ លោហិតំ សេទោ មេទោ អស្សុ វសា ខេឡោ សិង្ឃាណិកា លសិកា មុត្តន្តិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ ឥមមេវ កាយំ យថាឋិតំ យថាបណិហិតំ ធាតុសោ បច្ចវេក្ខតិ អត្ថិ ឥមស្មិំ កាយេ បថវីធាតុ អាបោធាតុ តេជោធាតុ វាយោធាតូតិ។>
    text <សេយ្យថាបិ ភិក្ខវេ ទក្ខោ គោឃាតកោ វា គោឃាតកន្តេវាសី វា គាវិំ វធិត្វា ចតុមហាបថេ ពិលសោ វិភជិត្វា និសិន្នោ អស្ស ឯវមេវ ខោ ភិក្ខវេ ភិក្ខុ ឥមមេវ កាយំ យថាឋិតំ យថាបណិហិតំ ធាតុសោ បច្ចវេក្ខតិ អត្ថិ ឥមស្មិំ កាយេ បថវីធាតុ អាបោធាតុ តេជោធាតុ វាយោធាតូតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ សេយ្យថាបិ បស្សេយ្យ សរីរំ សិវថិកាយ ឆឌ្ឌិតំ ឯកាហមតំ វា ទ្វីហមតំ វា តីហមតំ វា ឧទ្ធុមាតកំ វិនីលកំ វិបុព្ពកជាតំ។ សោ ឥមមេវ កាយំ ឧបសំហរតិ អយម្បិ ខោ កាយោ ឯវំធម្មោ ឯវំភាវី ឯវំអនតីតោតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ សេយ្យថាបិ បស្សេយ្យ សរីរំ សិវថិកាយ ឆឌ្ឌិតំ កាកេហិ វា ខជ្ជមានំ កុលលេហិ វា ខជ្ជមានំ គិជ្ឈេហិ វា ខជ្ជមានំ កង្កេហិ វា ខជ្ជមានំ សុនខេហិ វា ខជ្ជមានំ ព្យគ្ឃេហិ វា ខជ្ជមានំ ទីបីហិ វា ខជ្ជមានំ សិង្គាលេហិ វា ខជ្ជមានំ វិវិធេហិ វា បាណកជាតេហិ ខជ្ជមានំ។ សោ ឥមមេវ កាយំ ឧបសំហរតិ អយម្បិ ខោ កាយោ ឯវំធម្មោ ឯវំភាវី ឯវំអនតីតោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ សេយ្យថាបិ បស្សេយ្យ សរីរំ សិវថិកាយ ឆឌ្ឌិតំ អដ្ឋិកសង្ខលិកំ សមំសលោហិតំ ន្ហារុសម្ពន្ធំ…បេ។… អដ្ឋិកសង្ខលិកំ និម្មំសលោហិតមក្ខិតំ ន្ហារុសម្ពន្ធំ…បេ។… អដ្ឋិកសង្ខលិកំ អបគតមំសលោហិតំ ន្ហារុសម្ពន្ធំ…បេ។… អដ្ឋិកានិ អបគតសម្ពន្ធានិ ទិសាវិទិសាវិក្ខិត្តានិ អញ្ញេន ហត្ថដ្ឋិកំ អញ្ញេន បាទដ្ឋិកំ អញ្ញេន គោប្ផកដ្ឋិកំ អញ្ញេន ជង្ឃដ្ឋិកំ អញ្ញេន ឩរុដ្ឋិកំ អញ្ញេន កដិដ្ឋិកំ អញ្ញេន ផាសុកដ្ឋិកំ អញ្ញេន បិដ្ឋិដ្ឋិកំ អញ្ញេន ខន្ធដ្ឋិកំ អញ្ញេន គីវដ្ឋិកំ អញ្ញេន ហនុកដ្ឋិកំ អញ្ញេន ទន្តដ្ឋិកំ អញ្ញេន សីសកដាហំ។ សោ ឥមមេវ កាយំ ឧបសំហរតិ អយម្បិ ខោ កាយោ ឯវំធម្មោ ឯវំភាវី ឯវំអនតីតោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ សេយ្យថាបិ បស្សេយ្យ សរីរំ សិវថិកាយ ឆឌ្ឌិតំ អដ្ឋិកានិ សេតានិ សង្ខវណ្ណបដិភាគានិ …បេ។… អដ្ឋិកានិ បុញ្ជកិតានិ តេរោវស្សិកានិ…បេ។… អដ្ឋិកានិ បូតីនិ ចុណ្ណកជាតានិ។ សោ ឥមមេវ កាយំ ឧបសំហរតិ អយម្បិ ខោ កាយោ ឯវំធម្មោ ឯវំភាវី ឯវំអនតីតោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <១៥៥>, <បុន ចបរំ ភិក្ខវេ ភិក្ខុ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ។ សោ ឥមមេវ កាយំ វិវេកជេន បីតិសុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស វិវេកជេន បីតិសុខេន អប្ផុដំ ហោតិ។ សេយ្យថាបិ ភិក្ខវេ ទក្ខោ ន្ហាបកោ វា ន្ហាបកន្តេវាសី វា កំសថាលេ ន្ហានីយចុណ្ណានិ អាកិរិត្វា ឧទកេន បរិប្ផោសកំ បរិប្ផោសកំ សន្នេយ្យ សាយំ ន្ហានីយបិណ្ឌិ ស្នេហានុគតា ស្នេហបរេតា សន្តរពាហិរា ផុដា ស្នេហេន ន ច បគ្ឃរិណី ឯវមេវ ខោ ភិក្ខវេ ភិក្ខុ ឥមមេវ កាយំ វិវេកជេន បីតិសុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស វិវេកជេន បីតិសុខេន អប្ផុដំ ហោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ។ សោ ឥមមេវ កាយំ សមាធិជេន បីតិសុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស សមាធិជេន បីតិសុខេន អប្ផុដំ ហោតិ។ សេយ្យថាបិ ភិក្ខវេ ឧទករហទោ គម្ភីរោ ឧព្ភិទោទកោ។ តស្ស នេវស្ស បុរត្ថិមាយ ទិសាយ ឧទកស្ស អាយមុខំ ន បច្ឆិមាយ ទិសាយ ឧទកស្ស អាយមុខំ ន ឧត្តរាយ ទិសាយ ឧទកស្ស អាយមុខំ ន ទក្ខិណាយ ទិសាយ ឧទកស្ស អាយមុខំ ទេវោ ច ន កាលេន កាលំ សម្មា ធារំ អនុប្បវេច្ឆេយ្យ អថ ខោ តម្ហាវ ឧទករហទា សីតា វារិធារា ឧព្ភិជ្ជិត្វា តមេវ ឧទករហទំ សីតេន វារិនា អភិសន្ទេយ្យ បរិសន្ទេយ្យ បរិបូរេយ្យ បរិប្ផរេយ្យ នាស្ស កិញ្ចិ សព្ពាវតោ ឧទករហទស្ស សីតេន វារិនា អប្ផុដំ អស្ស ឯវមេវ ខោ ភិក្ខវេ ភិក្ខុ ឥមមេវ កាយំ សមាធិជេន បីតិសុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស សមាធិជេន បីតិសុខេន អប្ផុដំ ហោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ។ សោ ឥមមេវ កាយំ និប្បីតិកេន សុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស និប្បីតិកេន សុខេន អប្ផុដំ ហោតិ។ សេយ្យថាបិ ភិក្ខវេ ឧប្បលិនិយំ វា បទុមិនិយំ វា បុណ្ឌរីកិនិយំ វា អប្បេកច្ចានិ ឧប្បលានិ វា បទុមានិ វា បុណ្ឌរីកានិ វា ឧទកេ ជាតានិ ឧទកេ សំវឌ្ឍានិ ឧទកានុគ្គតានិ អន្តោនិមុគ្គបោសីនិ តានិ យាវ ចគ្គា យាវ ច មូលា សីតេន វារិនា អភិសន្នានិ បរិសន្នានិ បរិបូរានិ បរិប្ផុដានិ នាស្ស កិញ្ចិ សព្ពាវតំ ឧប្បលានំ វា បទុមានំ វា បុណ្ឌរីកានំ វា សីតេន វារិនា អប្ផុដំ អស្ស ឯវមេវ ខោ ភិក្ខវេ ភិក្ខុ ឥមមេវ កាយំ និប្បីតិកេន សុខេន អភិសន្ទេតិ បរិសន្ទេតិ បរិបូរេតិ បរិប្ផរតិ នាស្ស កិញ្ចិ សព្ពាវតោ កាយស្ស និប្បីតិកេន សុខេន អប្ផុដំ ហោតិ។ តស្ស ឯវំ អប្បមត្តស្ស…បេ។… ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <បុន ចបរំ ភិក្ខវេ ភិក្ខុ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ។ សោ ឥមមេវ កាយំ បរិសុទ្ធេន ចេតសា បរិយោទាតេន ផរិត្វា និសិន្នោ ហោតិ នាស្ស កិញ្ចិ សព្ពាវតោ កាយស្ស បរិសុទ្ធេន ចេតសា បរិយោទាតេន អប្ផុដំ ហោតិ។ សេយ្យថាបិ ភិក្ខវេ បុរិសោ ឱទាតេន វត្ថេន សសីសំ បារុបិត្វា និសិន្នោ អស្ស នាស្ស កិញ្ចិ សព្ពាវតោ កាយស្ស ឱទាតេន វត្ថេន អប្ផុដំ អស្ស ឯវមេវ ខោ ភិក្ខវេ ភិក្ខុ ឥមមេវ កាយំ បរិសុទ្ធេន ចេតសា បរិយោទាតេន ផរិត្វា និសិន្នោ ហោតិ នាស្ស កិញ្ចិ សព្ពាវតោ កាយស្ស បរិសុទ្ធេន ចេតសា បរិយោទាតេន អប្ផុដំ ហោតិ។ តស្ស ឯវំ អប្បមត្តស្ស អាតាបិនោ បហិតត្តស្ស វិហរតោ យេ គេហសិតា សរសង្កប្បា តេ បហីយន្តិ។ តេសំ បហានា អជ្ឈត្តមេវ ចិត្តំ សន្តិដ្ឋតិ សន្និសីទតិ ឯកោទិ ហោតិ សមាធិយតិ។ ឯវម្បិ ភិក្ខវេ ភិក្ខុ កាយគតាសតិំ ភាវេតិ។>
    text <១៥៦>, <យស្ស កស្សចិ ភិក្ខវេ កាយគតាសតិ ភាវិតា ពហុលីកតា អន្តោគធាវាស្ស កុសលា ធម្មា យេ កេចិ វិជ្ជាភាគិយា។ សេយ្យថាបិ ភិក្ខវេ យស្ស កស្សចិ មហាសមុទ្ទោ ចេតសា ផុដោ អន្តោគធាវាស្ស កុន្នទិយោ យា កាចិ សមុទ្ទង្គមា ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា អន្តោគធាវាស្ស កុសលា ធម្មា យេ កេចិ វិជ្ជាភាគិយា។>
    text <យស្ស កស្សចិ ភិក្ខវេ កាយគតាសតិ អភាវិតា អពហុលីកតា លភតិ តស្ស មារោ ឱតារំ លភតិ តស្ស មារោ អារម្មណំ។ សេយ្យថាបិ ភិក្ខវេ បុរិសោ គរុកំ សិលាគុឡំ អល្លមត្តិកាបុញ្ជេ បក្ខិបេយ្យ។ តំ កិំ មញ្ញថ ភិក្ខវេ អបិ នុ តំ គរុកំ សិលាគុឡំ អល្លមត្តិកាបុញ្ជេ លភេថ ឱតារន្តិ។ ឯវំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ អភាវិតា អពហុលីកតា លភតិ តស្ស មារោ ឱតារំ លភតិ តស្ស មារោ អារម្មណំ។ សេយ្យថាបិ ភិក្ខវេ សុក្ខំ កដ្ឋំ កោឡាបំ អថ បុរិសោ អាគច្ឆេយ្យ ឧត្តរារណិំ អាទាយ អគ្គិំ អភិនិព្ពត្តេស្សាមិ តេជោ បាតុករិស្សាមីតិ។ តំ កិំ មញ្ញថ ភិក្ខវេ អបិ នុ សោ បុរិសោ អមុំ សុក្ខំ កដ្ឋំ កោឡាបំ ឧត្តរារណិំ អាទាយ អភិមន្ថេន្តោ អគ្គិំ អភិនិព្ពត្តេយ្យ តេជោ បាតុករេយ្យាតិ។ ឯវំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ អភាវិតា អពហុលីកតា លភតិ តស្ស មារោ ឱតារំ លភតិ តស្ស មារោ អារម្មណំ។ សេយ្យថាបិ ភិក្ខវេ ឧទកមណិកោ រិត្តោ តុច្ឆោ អាធារេ ឋបិតោ អថ បុរិសោ អាគច្ឆេយ្យ ឧទកភារំ អាទាយ។ តំ កិំ មញ្ញថ ភិក្ខវេ អបិ នុ សោ បុរិសោ លភេថ ឧទកស្ស និក្ខេបនន្តិ។ ឯវំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ អភាវិតា អពហុលីកតា លភតិ តស្ស មារោ ឱតារំ លភតិ តស្ស មារោ អារម្មណំ។>
    text <១៥៧>, <យស្ស កស្សចិ ភិក្ខវេ កាយគតាសតិ ភាវិតា ពហុលីកតា ន តស្ស លភតិ មារោ ឱតារំ ន តស្ស លភតិ មារោ អារម្មណំ។ សេយ្យថាបិ ភិក្ខវេ បុរិសោ លហុកំ សុត្តគុឡំ សព្ពសារមយេ អគ្គឡផលកេ បក្ខិបេយ្យ។ តំ កិំ មញ្ញថ ភិក្ខវេ អបិ នុ សោ បុរិសោ តំ លហុកំ សុត្តគុឡំ សព្ពសារមយេ អគ្គឡផលកេ លភេថ ឱតារន្តិ។ នោ ហេតំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា ន តស្ស លភតិ មារោ ឱតារំ ន តស្ស លភតិ មារោ អារម្មណំ។ សេយ្យថាបិ ភិក្ខវេ អល្លំ កដ្ឋំ សស្នេហំ អថ បុរិសោ អាគច្ឆេយ្យ ឧត្តរារណិំ អាទាយ អគ្គិំ អភិនិព្ពត្តេស្សាមិ តេជោ បាតុករិស្សាមីតិ។ តំ កិំ មញ្ញថ ភិក្ខវេ អបិ នុ សោ បុរិសោ អមុំ អល្លំ កដ្ឋំ សស្នេហំ ឧត្តរារណិំ អាទាយ អភិមន្ថេន្តោ អគ្គិំ អភិនិព្ពត្តេយ្យ តេជោ បាតុករេយ្យាតិ។ នោ ហេតំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា ន តស្ស លភតិ មារោ ឱតារំ ន តស្ស លភតិ មារោ អារម្មណំ។ សេយ្យថាបិ ភិក្ខវេ ឧទកមណិកោ បូរោ ឧទកស្ស សមតិត្តិកោ កាកបេយ្យោ អាធារេ ឋបិតោ អថ បុរិសោ អាគច្ឆេយ្យ ឧទកភារំ អាទាយ។ តំ កិំ មញ្ញថ ភិក្ខវេ អបិ នុ សោ បុរិសោ លភេថ ឧទកស្ស និក្ខេបនន្តិ។ នោ ហេតំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា ន តស្ស លភតិ មារោ ឱតារំ ន តស្ស លភតិ មារោ អារម្មណំ។>
    text <១៥៨>, <យស្ស កស្សចិ ភិក្ខវេ កាយគតាសតិ ភាវិតា ពហុលីកតា សោ យស្ស យស្ស អភិញ្ញាសច្ឆិករណីយស្ស ធម្មស្ស ចិត្តំ អភិនិន្នាមេតិ អភិញ្ញាសច្ឆិកិរិយាយ ត តត្រេ សក្ខិភព្ពតំ បាបុណាតិ សតិ សតិអាយតនេ។ សេយ្យថាបិ ភិក្ខវេ ឧទកមណិកោ បូរោ ឧទកស្ស សមតិត្តិកោ កាកបេយ្យោ អាធារេ ឋបិតោ។ តមេនំ ពលវា បុរិសោ យតោ យតោ អាវិញ្ឆេយ្យ អាគច្ឆេយ្យ ឧទកន្តិ។ ឯវំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា សោ យស្ស យស្ស អភិញ្ញាសច្ឆិករណីយស្ស ធម្មស្ស ចិត្តំ អភិនិន្នាមេតិ អភិញ្ញាសច្ឆិកិរិយាយ តត្រ តត្រេវ សក្ខិភព្ពតំ បាបុណាតិ សតិ សតិអាយតនេ។ សេយ្យថាបិ ភិក្ខវេ សមេ ភូមិភាគេ ចតុរស្សា បោក្ខរណី អស្ស អាឡិពន្ធា បូរា ឧទកស្ស សមតិត្តិកា កាកបេយ្យា។ តមេនំ ពលវា បុរិសោ យតោ យតោ អាឡិំ មុញ្ចេយ្យ អាគច្ឆេយ្យ ឧទកន្តិ។ ឯវំ ភន្តេ។ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា សោ យស្ស យស្ស អភិញ្ញាសច្ឆិករណីយស្ស ធម្មស្ស ចិត្តំ អភិនិន្នាមេតិ អភិញ្ញាសច្ឆិកិរិយាយ តត្រ តត្រេវ សក្ខិភព្ពតំ បាបុណាតិ សតិ សតិអាយតនេ។ សេយ្យថាបិ ភិក្ខវេ សុភូមិយំ ចតុមហាបថេ អាជញ្ញរថោ យុត្តោ អស្ស ឋិតោ ឱធស្តបតោទោ តមេនំ ទក្ខោ យោគ្គាចរិយោ អស្សទម្មសារថិ អភិរុហិត្វា វាមេន ហត្ថេន រស្មិយោ គហេត្វា ទក្ខិណេន ហត្ថេន បតោទំ គហេត្វា យេនិច្ឆកំ យទិច្ឆកំ សារេយ្យាបិ បច្ចាសារេយ្យាបិ ឯវមេវ ខោ ភិក្ខវេ យស្ស កស្សចិ កាយគតាសតិ ភាវិតា ពហុលីកតា សោ យស្ស យស្ស អភិញ្ញាសច្ឆិករណីយស្ស ធម្មស្ស ចិត្តំ អភិនិន្នាមេតិ អភិញ្ញាសច្ឆិកិរិយាយ តត្រ តត្រេវ សក្ខិភព្ពតំ បាបុណាតិ សតិ សតិអាយតនេ។>
    text <១៥៩>, <កាយគតាយ ភិក្ខវេ សតិយា អាសេវិតាយ ភាវិតាយ ពហុលីកតាយ យានីកតាយ វត្ថុកតាយ អនុដ្ឋិតាយ បរិចិតាយ សុសមារទ្ធាយ ទសានិសំសា បាដិកង្ខា។ អរតិរតិសហោ ហោតិ ន ច តំ អរតិ សហតិ ឧប្បន្នំ អរតិំ អភិភុយ្យ វិហរតិ។>
    text <ភយភេរវសហោ ហោតិ ន ច តំ ភយភេរវំ សហតិ ឧប្បន្នំ ភយភេរវំ អភិភុយ្យ វិហរតិ។>
    text <ខមោ ហោតិ សីតស្ស ឧណ្ហស្ស ជិឃច្ឆាយ បិបាសាយ ឌំសមកសវាតាតបសរីសបសម្ផស្សានំ ទុរុត្តានំ ទុរាគតានំ វចនបថានំ ឧប្បន្នានំ សារីរិកានំ វេទនានំ ទុក្ខានំ តិព្ពានំ ខរានំ កដុកានំ អសាតានំ អមនាបានំ បាណហរានំ អធិវាសកជាតិកោ ហោតិ។>
    text <ចតុន្នំ ឈានានំ អាភិចេតសិកានំ ទិដ្ឋធម្មសុខវិហារានំ និកាមលាភី ហោតិ អកិច្ឆលាភី អកសិរលាភី។>
    text <សោ អនេកវិហិតំ ឥទ្ធិវិធំ បច្ចានុភោតិ។ ឯកោបិ ហុត្វា ពហុធា ហោតិ ពហុធាបិ ហុត្វា ឯកោ ហោតិ អាវិភាវំ…បេ។… យាវ ព្រហ្មលោកាបិ កាយេន វសំ វត្តេតិ។>
    text <ទិព្ពាយ សោតធាតុយា វិសុទ្ធាយ អតិក្កន្តមានុសិកាយ ឧភោ សទ្ទេ សុណាតិ ទិព្ពេ ច មានុសេ ច យេ ទូរេ សន្តិកេ ច…បេ។…។>
    text <បរសត្តានំ បរបុគ្គលានំ ចេតសា ចេតោ បរិច្ច បជានាតិ។ សរាគំ វា ចិត្តំ សរាគំ ចិត្តន្តិ បជានាតិ វីតរាគំ វា ចិត្តំ…បេ។… សទោសំ វា ចិត្តំ… វីតទោសំ វា ចិត្តំ… សមោហំ វា ចិត្តំ… វីតមោហំ វា ចិត្តំ… សំខិត្តំ វា ចិត្តំ… វិក្ខិត្តំ វា ចិត្តំ… មហគ្គតំ វា ចិត្តំ… អមហគ្គតំ វា ចិត្តំ… សឧត្តរំ វា ចិត្តំ… អនុត្តរំ វា ចិត្តំ… សមាហិតំ វា ចិត្តំ… អសមាហិតំ វា ចិត្តំ… វិមុត្តំ វា ចិត្តំ… អវិមុត្តំ វា ចិត្តំ អវិមុត្តំ ចិត្តន្តិ បជានាតិ។>
    text <សោ អនេកវិហិតំ បុព្ពេនិវាសំ អនុស្សរតិ សេយ្យថិទំ ឯកម្បិ ជាតិំ ទ្វេបិ ជាតិយោ…បេ។… ឥតិ សាការំ សឧទ្ទេសំ អនេកវិហិតំ បុព្ពេនិវាសំ អនុស្សរតិ។>
    text <ទិព្ពេន ចក្ខុនា វិសុទ្ធេន អតិក្កន្តមានុសកេន សត្តេ បស្សតិ ចវមានេ ឧបបជ្ជមានេ ហីនេ បណីតេ សុវណ្ណេ ទុព្ពណ្ណេ សុគតេ ទុគ្គតេ យថាកម្មូបគេ សត្តេ បជានាតិ។>
    text <អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។>
    text <កាយគតាយ ភិក្ខវេ សតិយា អាសេវិតាយ ភាវិតាយ ពហុលីកតាយ យានីកតាយ វត្ថុកតាយ អនុដ្ឋិតាយ បរិចិតាយ សុសមារទ្ធាយ ឥមេ ទសានិសំសា បាដិកង្ខាតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <កាយគតាសតិសុត្តំ និដ្ឋិតំ នវមំ។>
  text <១០។ សង្ខារុបបត្តិសុត្តំ>
    text <១៦០>, <ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ តត្រ ខោ ភគវា ភិក្ខូ អាមន្តេសិ ភិក្ខវោតិ។ ភទន្តេតិ តេ ភិក្ខូ ភគវតោ បច្ចស្សោសុំ។ ភគវា ឯតទវោច សង្ខារុបបត្តិំ វោ ភិក្ខវេ ទេសេស្សាមិ តំ សុណាថ សាធុកំ មនសិ ករោថ ភាសិស្សាមីតិ។ ឯវំ ភន្តេតិ ខោ តេ ភិក្ខូ ភគវតោ បច្ចស្សោសុំ។ ភគវា ឯតទវោច>
    text <១៦១>, <ឥធ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន សមន្នាគតោ ហោតិ ចាគេន សមន្នាគតោ ហោតិ បញ្ញាយ សមន្នាគតោ ហោតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា ខត្តិយមហាសាលានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦២>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន សមន្នាគតោ ហោតិ ចាគេន សមន្នាគតោ ហោតិ បញ្ញាយ សមន្នាគតោ ហោតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា ព្រាហ្មណមហាសាលានំ…បេ។… គហបតិមហាសាលានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៣>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន សមន្នាគតោ ហោតិ ចាគេន សមន្នាគតោ ហោតិ បញ្ញាយ សមន្នាគតោ ហោតិ។ តស្ស សុតំ ហោតិ ចាតុមហារាជិកា ទេវា ទីឃាយុកា វណ្ណវន្តោ សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា ចាតុមហារាជិកានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៤>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន សមន្នាគតោ ហោតិ ចាគេន សមន្នាគតោ ហោតិ បញ្ញាយ សមន្នាគតោ ហោតិ។ តស្ស សុតំ ហោតិ តាវតិំសា ទេវា…បេ។… យាមា ទេវា… តុសិតា ទេវា… និម្មានរតី ទេវា… បរនិម្មិតវសវត្តី ទេវា ទីឃាយុកា វណ្ណវន្តោ សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា បរនិម្មិតវសវត្តីនំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៥>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន សមន្នាគតោ ហោតិ ចាគេន សមន្នាគតោ ហោតិ បញ្ញាយ សមន្នាគតោ ហោតិ។ តស្ស សុតំ ហោតិ សហស្សោ ព្រហ្មា ទីឃាយុកោ វណ្ណវា សុខពហុលោតិ។ សហស្សោ ភិក្ខវេ ព្រហ្មា សហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ សេយ្យថាបិ ភិក្ខវេ ចក្ខុមា បុរិសោ ឯកំ អាមណ្ឌំ ហត្ថេ ករិត្វា បច្ចវេក្ខេយ្យ ឯវមេវ ខោ ភិក្ខវេ សហស្សោ ព្រហ្មា សហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា សហស្សស្ស ព្រហ្មុនោ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៦>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ ទ្វិសហស្សោ ព្រហ្មា…បេ។… តិសហស្សោ ព្រហ្មា… ចតុសហស្សោ ព្រហ្មា… បញ្ចសហស្សោ ព្រហ្មា ទីឃាយុកោ វណ្ណវា សុខពហុលោតិ។ បញ្ចសហស្សោ ភិក្ខវេ ព្រហ្មា បញ្ចសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ សេយ្យថាបិ ភិក្ខវេ ចក្ខុមា បុរិសោ បញ្ច អាមណ្ឌានិ ហត្ថេ ករិត្វា បច្ចវេក្ខេយ្យ ឯវមេវ ខោ ភិក្ខវេ បញ្ចសហស្សោ ព្រហ្មា បញ្ចសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា បញ្ចសហស្សស្ស ព្រហ្មុនោ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៧>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន សមន្នាគតោ ហោតិ សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ ទសសហស្សោ ព្រហ្មា ទីឃាយុកោ វណ្ណវា សុខពហុលោតិ។ ទសសហស្សោ ភិក្ខវេ ព្រហ្មា ទសសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ សេយ្យថាបិ ភិក្ខវេ មណិ វេឡុរិយោ សុភោ ជាតិមា អដ្ឋំសោ សុបរិកម្មកតោ បណ្ឌុកម្ពលេ និក្ខិត្តោ ភាសតេ ច តបតេ ច វិរោចតិ ច ឯវមេវ ខោ ភិក្ខវេ ទសសហស្សោ ព្រហ្មា ទសសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា ទសសហស្សស្ស ព្រហ្មុនោ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៨>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ សតសហស្សោ ព្រហ្មា ទីឃាយុកោ វណ្ណវា សុខពហុលោតិ។ សតសហស្សោ ភិក្ខវេ ព្រហ្មា សតសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ សេយ្យថាបិ ភិក្ខវេ និក្ខំ ជម្ពោនទំ ទក្ខកម្មារបុត្តឧក្កាមុខសុកុសលសម្បហដ្ឋំ បណ្ឌុកម្ពលេ និក្ខិត្តំ ភាសតេ ច តបតេ ច វិរោចតិ ច ឯវមេវ ខោ ភិក្ខវេ សតសហស្សោ ព្រហ្មា សតសហស្សិលោកធាតុំ ផរិត្វា អធិមុច្ចិត្វា វិហរតិ។ យេបិ តត្ថ សត្តា ឧបបន្នា តេបិ ផរិត្វា អធិមុច្ចិត្វា វិហរតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា សតសហស្សស្ស ព្រហ្មុនោ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៦៩>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ អាភា ទេវា…បេ។… បរិត្តាភា ទេវា… អប្បមាណាភា ទេវា… អាភស្សរា ទេវា ទីឃាយុកា វណ្ណវន្តោ សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា អាភស្សរានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧០>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន … សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ បរិត្តសុភា ទេវា…បេ។… អប្បមាណសុភា ទេវា… សុភកិណ្ហា ទេវា ទីឃាយុកា វណ្ណវន្តោ សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា សុភកិណ្ហានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧១>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ វេហប្ផលា ទេវា…បេ។… អវិហា ទេវា… អតប្បា ទេវា… សុទស្សា ទេវា… សុទស្សី ទេវា… អកនិដ្ឋា ទេវា ទីឃាយុកា វណ្ណវន្តោ សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា អកនិដ្ឋានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧២>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ អាកាសានញ្ចាយតនូបគា ទេវា ទីឃាយុកា ចិរដ្ឋិតិកា សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា អាកាសានញ្ចាយតនូបគានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧៣>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ វិញ្ញាណញ្ចាយតនូបគា ទេវា ទីឃាយុកា ចិរដ្ឋិតិកា សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា វិញ្ញាណញ្ចាយតនូបគានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧៤>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស សុតំ ហោតិ អាកិញ្ចញ្ញាយតនូបគា ទេវា…បេ។… នេវសញ្ញានាសញ្ញាយតនូបគា ទេវា ទីឃាយុកា ចិរដ្ឋិតិកា សុខពហុលាតិ។ តស្ស ឯវំ ហោតិ អហោ វតាហំ កាយស្ស ភេទា បរំ មរណា នេវសញ្ញានាសញ្ញាយតនូបគានំ ទេវានំ សហព្យតំ ឧបបជ្ជេយ្យន្តិ។ សោ តំ ចិត្តំ ទហតិ តំ ចិត្តំ អធិដ្ឋាតិ តំ ចិត្តំ ភាវេតិ។ តស្ស តេ សង្ខារា ច វិហារា ច ឯវំ ភាវិតា ឯវំ ពហុលីកតា តត្រុបបត្តិយា សំវត្តន្តិ។ អយំ ភិក្ខវេ មគ្គោ អយំ បដិបទា តត្រុបបត្តិយា សំវត្តតិ។>
    text <១៧៥>, <បុន ចបរំ ភិក្ខវេ ភិក្ខុ សទ្ធាយ សមន្នាគតោ ហោតិ សីលេន… សុតេន… ចាគេន… បញ្ញាយ សមន្នាគតោ ហោតិ។ តស្ស ឯវំ ហោតិ អហោ វតាហំ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរេយ្យន្តិ។ សោ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សយំ អភិញ្ញា សច្ឆិកត្វា ឧបសម្បជ្ជ វិហរតិ។ អយំ ភិក្ខវេ ភិក្ខុ ន កត្ថចិ ឧបបជ្ជតីតិ។>
    text <ឥទមវោច ភគវា។ អត្តមនា តេ ភិក្ខូ ភគវតោ ភាសិតំ អភិនន្ទុន្តិ។>
    stand <សង្ខារុបបត្តិសុត្តំ និដ្ឋិតំ ទសមំ។>
    stand <អនុបទវគ្គោ និដ្ឋិតោ ទុតិយោ។>
    text <តស្សុទ្ទានំ>
