text <១៧។ ខុទ្ទកវត្ថុវិភង្គោ>
  text <១។ ឯកកមាតិកា>
    text <៨៣២>, <១ជាតិមទោ ២គោត្តមទោ ៣អារោគ្យមទោ ៤យោព្ពនមទោ ៥ជីវិតមទោ ៦លាភមទោ ៧សក្ការមទោ ៨ គរុការមទោ ៩ បុរេក្ខារមទោ ១០ បរិវារមទោ ១១ ភោគមទោ ១២ វណ្ណមទោ ១៣ សុតមទោ ១៤ បដិភានមទោ ១៥ រត្តញ្ញុមទោ ១៦ បិណ្ឌបាតិកមទោ ១៧ អនវញ្ញាតមទោ ១៨ ឥរិយាបថមទោ ១៩ ឥទ្ធិមទោ ២០ យសមទោ ២១ សីលមទោ ២២ ឈានមទោ ២៣ សិប្បមទោ ២៤ អារោហមទោ ២៥ បរិណាហមទោ ២៦ សណ្ឋានមទោ ២៧ បារិបូរិមទោ ២៨មទោ ២៩ បមាទោ ៣០ ថម្ភោ ៣១ សារម្ភោ ៣២ អត្រិច្ឆតា ៣៣មហិច្ឆតា ៣៤ បាបិច្ឆតា ៣៥ សិង្គំ ៣៦ តិន្តិណំ ៣៧ ចាបល្យំ ៣៨អសភាគវុត្តិ ៣៩ អរតិ ៤០ តន្ទី ៤១ វិជម្ភិតា ៤២ ភត្តសម្មទោ ៤៣ ចេតសោ ច លីនត្តំ ៤៤ កុហនា ៤៥ លបនា ៤៦ នេមិត្តិកតា ៤៧និប្បេសិកតា ៤៨ លាភេន លាភំ និជិគីសនតា ៤៩ សេយ្យោហមស្មីតិ មានោ ៥០ សទិសោហមស្មីតិ មានោ ៥១ ហីនោ ហមស្មីតិ មានោ ៥២ សេយ្យស្ស សេយ្យោហមស្មីតិ មានោ ៥៣ សេយ្យស្ស សទិសោហមស្មីតិ មានោ ៥៤ សេយ្យស្ស ហីនោហមស្មីតិ មានោ ៥៥ សទិសស្ស សេយ្យោហមស្មីតិ មានោ ៥៦ សទិសស្ស សទិសោហមស្មីតិ មានោ ៥៧ សទិសស្ស ហីនោហមស្មីតិ មានោ ៥៨ ហីនស្ស សេយ្យោហមស្មីតិ មានោ ៥៩ ហីនស្ស សទិសោហមស្មីតិ មានោ ៦០ ហីនស្ស ហីនោហមស្មីតិ មានោ ៦១ មានោ ៦២ អតិមានោ ៦៣ មានាតិមានោ ៦៤ ឱមានោ ៦៥អធិមានោ ៦៦ អស្មិមានោ ៦៧ មិច្ឆាមានោ ៦៨ ញាតិវិតក្កោ ៦៩ជនបទវិតក្កោ ៧០ អមរវិតក្កោ ៧១ បរានុទ្ទយតាបដិសំយុត្តោ វិតក្កោ ៧២ លាភសក្ការសិលោកបដិសំយុត្តោ វិតក្កោ ៧៣ អនវញ្ញត្តិបដិសំយុត្តោ វិតក្កោ>
    stand <ឯកកំ។>
    text <២។ ទុកមាតិកា>
      text <៨៣៣>, <១ កោធោ ច ឧបនាហោ ច ២ មក្ខោ ច បឡាសោ ច ៣ ឥស្សា ច មច្ឆរិយញ្ច ៤ មាយា ច សាឋេយ្យញ្ច ៥ អវិជ្ជា ច ភវតណ្ហា ច ៦ ភវទិដ្ឋិ ច វិភវទិដ្ឋិ ច ៧ សស្សតទិដ្ឋិ ច ឧច្ឆេទទិដ្ឋិ ច ៨ អន្តវាទិដ្ឋិ ច អនន្តវាទិដ្ឋិ ច ៩ បុព្ពន្តានុទិដ្ឋិ ច អបរន្តានុទិដ្ឋិ ច ១០ អហិរិកញ្ច អនោត្តប្បញ្ច ១១ ទោវចស្សតា ច បាបមិត្តតា ច ១២ អនជ្ជវោ ច អមទ្ទវោ ច ១៣ អក្ខន្តិ ច អសោរច្ចញ្ច ១៤ អសាខល្យញ្ច អប្បដិសន្ថារោ ច ១៥ឥន្ទ្រិយេសុ អគុត្តទ្វារតា ច ភោជនេ អមត្តញ្ញុតា ច ១៦ មុដ្ឋស្សច្ចញ្ច អសម្បជញ្ញញ្ច ១៧ សីលវិបត្តិ ច ទិដ្ឋិវិបត្តិ ច ១៨ អជ្ឈត្តសំយោជនញ្ច ពហិទ្ធាសំយោជនញ្ច>
      stand <ទុកំ។>
    text <៣។ តិកមាតិកា>
      text <៨៣៤>, <១ តីណិ អកុសលមូលានិ ២ តយោ អកុសលវិតក្កា ៣ តិស្សោ អកុសលសញ្ញា ៤ តិស្សោ អកុសលធាតុយោ ៥ តីណិ ទុច្ចរិតានិ ៦ តយោ អាសវា ៧ តីណិ សំយោជនានិ ៨ តិស្សោ តណ្ហា ៩ អបរាបិ តិស្សោ តណ្ហា ១០ អបរាបិ តិស្សោ តណ្ហា ១១ តិស្សោ ឯសនា ១២ តិស្សោ វិធា ១៣ តីណិ ភយានិ ១៤តីណិ តមានិ ១៥ តីណិ តិត្ថាយតនានិ ១៦ តយោ កិញ្ចនា ១៧ តីណិ អង្គណានិ ១៨ តីណិ មលានិ ១៩ តីណិ វិសមានិ ២០ អបរានិបិ តីណិ វិសមានិ ២១ តយោ អគ្គី ២២ តយោ កសាវា ២៣ អបរេបិ តយោ កសាវា ២៤អស្សាទទិដ្ឋិ អត្តានុទិដ្ឋិ មិច្ឆាទិដ្ឋិ ២៥ អរតិ វិហេសា អធម្មចរិយា ២៦ទោវចស្សតា បាបមិត្តតា នានត្តសញ្ញា ២៧ ឧទ្ធច្ចំ កោសជ្ជំ បមាទោ ២៨ អសន្តុដ្ឋិតា អសម្បជញ្ញតា មហិច្ឆតា ២៩ អហិរិកំ អនោត្តប្បំ បមាទោ ៣០អនាទរិយំ ទោវចស្សតា បាបមិត្តតា ៣១ អស្សទ្ធិយំ អវទញ្ញុតា កោសជ្ជំ ៣២ ឧទ្ធច្ចំ អសំវរោ ទុស្សីល្យំ ៣៣ អរិយានំ អទស្សនកម្យតា សទ្ធម្មំ អសោតុកម្យតា ឧបារម្ភចិត្តតា ៣៤ មុដ្ឋស្សច្ចំ អសម្បជញ្ញំ ចេតសោ វិក្ខេបោ ៣៥អយោនិសោ មនសិការោ កុម្មគ្គសេវនា ចេតសោ ច លីនត្តំ>
      stand <តិកំ។>
    text <៤។ ចតុក្កមាតិកា>
      text <៨៣៥>, <១ ចត្តារោ អាសវា ២ ចត្តារោ គន្ថា ៣ ចត្តារោ ឱឃា ៤ ចត្តារោ យោគា ៥ ចត្តារិ ឧបាទានានិ ៦ ចត្តារោ តណ្ហុប្បាទា ៧ ចត្តារិ អគតិគមនានិ ៨ ចត្តារោ វិបរិយាសា ៩ ចត្តារោ អនរិយវោហារា ១០ អបរេបិ ចត្តារោ អនរិយវោហារា ១១ ចត្តារិ ទុច្ចរិតានិ ១២ អបរានិបិ ចត្តារិ ទុច្ចរិតានិ ១៣ចត្តារិ ភយានិ ១៤ អបរានិបិ ចត្តារិ ភយានិ ១៥ ចតស្សោ ទិដ្ឋិយោ>
      stand <ចតុក្កំ។>
    text <៥។ បញ្ចកមាតិកា>
      text <៨៣៦>, <១ បញ្ចោរម្ភាគិយានិ សំយោជនានិ ២ បញ្ចុទ្ធម្ភាគិយានិ សំយោជនានិ ៣ បញ្ច មច្ឆរិយានិ ៤ បញ្ច សង្គា ៥ បញ្ច សល្លា ៦ បញ្ច ចេតោខិលា ៧បញ្ច ចេតសោវិនិពន្ធា ៨ បញ្ច នីវរណានិ ៩ បញ្ច កម្មានិ អានន្តរិកានិ ១០ បញ្ច ទិដ្ឋិយោ ១១ បញ្ច វេរា ១២ បញ្ច ព្យសនា ១៣ បញ្ច អក្ខន្តិយា អាទីនវា ១៤ បញ្ច ភយានិ ១៥ បញ្ច ទិដ្ឋធម្មនិព្ពានវាទា>
      stand <បញ្ចកំ។>
    text <៦។ ឆក្កមាតិកា>
      text <៨៣៧>, <១ ឆ វិវាទមូលានិ ២ ឆ ឆន្ទរាគា ៣ ឆ វិរោធវត្ថូនិ ៤ ឆ តណ្ហាកាយា ៥ ឆ អគារវា ៦ ឆ បរិហានិយា ធម្មា ៧ អបរេបិ ឆ បរិហានិយា ធម្មា ៨ ឆ សោមនស្សុបវិចារា ៩ ឆ ទោមនស្សុបវិចារា ១០ ឆ ឧបេក្ខុបវិចារា ១១ ឆ គេហសិតានិ សោមនស្សានិ ១២ ឆ គេហសិតានិ ទោមនស្សានិ ១៣ ឆ គេហសិតា ឧបេក្ខា ១៤ ឆ ទិដ្ឋិយោ>
      stand <ឆក្កំ។>
    text <៧។ សត្តកមាតិកា>
      text <៨៣៨>, <១ សត្ត អនុសយា ២ សត្ត សំយោជនានិ ៣ សត្ត បរិយុដ្ឋានានិ ៤សត្ត អសទ្ធម្មា ៥ សត្ត ទុច្ចរិតានិ ៦ សត្ត មានា ៧ សត្ត ទិដ្ឋិយោ>
      stand <សត្តកំ។>
    text <៨។ អដ្ឋកមាតិកា>
      text <៨៣៩>, <១ អដ្ឋ កិលេសវត្ថូនិ ២ អដ្ឋ កុសីតវត្ថូនិ ៣ អដ្ឋសុ លោកធម្មេសុ ចិត្តស្ស បដិឃាតោ ៤ អដ្ឋ អនរិយវោហារា ៥ អដ្ឋ មិច្ឆត្តា ៦ អដ្ឋ បុរិសទោសា ៧ អដ្ឋ អសញ្ញិវាទា ៨ អដ្ឋ នេវសញ្ញិនាសញ្ញិវាទា>
      stand <អដ្ឋកំ។>
    text <៩។ នវកមាតិកា>
      text <៨៤០>, <១ នវ អាឃាតវត្ថូនិ ២ នវ បុរិសមលានិ ៣ នវវិធា មានា ៤នវ តណ្ហាមូលកា ធម្មា ៥ នវ ឥញ្ជិតានិ ៦ នវ មញ្ញិតានិ ៧ នវ ផន្ទិតានិ ៨ នវ បបញ្ចិតានិ ៩ នវ សង្ខតានិ>
      stand <នវកំ។>
    text <១០។ ទសកមាតិកា>
      text <៨៤១>, <១ ទស កិលេសវត្ថូនិ ២ ទស អាឃាតវត្ថូនិ ៣ ទស អកុសលកម្មបថា ៤ ទស សំយោជនានិ ៥ ទស មិច្ឆត្តា ៦ ទសវត្ថុកា មិច្ឆាទិដ្ឋិ ៧ ទសវត្ថុកា អន្តគ្គាហិកា ទិដ្ឋិ>
      stand <ទសកំ។>
      text <៨៤២>, <អដ្ឋារស តណ្ហាវិចរិតានិ អជ្ឈត្តិកស្ស ឧបាទាយ អដ្ឋារស តណ្ហាវិចរិតានិ ពាហិរស្ស ឧបាទាយ តទេកជ្ឈំ អភិសញ្ញូហិត្វា អភិសង្ខិបិត្វា ឆត្តិំស តណ្ហាវិចរិតានិ ហោន្តិ។ ឥតិ អតីតានិ ឆត្តិំស តណ្ហាវិចរិតានិ អនាគតានិ ឆត្តិំស តណ្ហាវិចរិតានិ បច្ចុប្បន្នានិ ឆត្តិំស តណ្ហាវិចរិតានិ តទេកជ្ឈំ អភិសញ្ញូហិត្វា អភិសង្ខិបិត្វា អដ្ឋ តណ្ហាវិចរិតសតំ ហោតិ។ យានិ ច ទ្វាសដ្ឋិ ទិដ្ឋិគតានិ ព្រហ្មជាលេ វេយ្យាករណេ វុត្តានិ ភគវតា។>
      stand <មាតិកា។>
  text <១។ ឯកកនិទ្ទេសោ>
    text <១ ជាតិមទោ>
      text <៨៤៣>, <តត្ថ កតមោ ជាតិមទោ។ ជាតិំ បដិច្ច មទោ មជ្ជនា មជ្ជិតត្តំ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ ជាតិមទោ។>
    text <២-២៧ គោត្តមទាទី>
      text <៨៤៤>, <តត្ថ កតមោ គោត្តមទោ។ គោត្តំ បដិច្ច…បេ។… អារោគ្យំ បដិច្ច…បេ។… យោព្ពនំ បដិច្ច…បេ។… ជីវិតំ បដិច្ច…បេ។… លាភំ បដិច្ច…បេ។… សក្ការំ បដិច្ច…បេ។… គរុការំ បដិច្ច…បេ។… បុរេក្ខារំ បដិច្ច…បេ។… បរិវារំ បដិច្ច…បេ។… ភោគំ បដិច្ច…បេ។… វណ្ណំ បដិច្ច…បេ។… សុតំ បដិច្ច…បេ។… បដិភានំ បដិច្ច…បេ។… រត្តញ្ញុតំ បដិច្ច…បេ។… បិណ្ឌបាតិកត្តំ បដិច្ច…បេ។… អនវញ្ញាតំ បដិច្ច…បេ។… ឥរិយាបថំ បដិច្ច…បេ។… ឥទ្ធិំ បដិច្ច…បេ។… យសំ បដិច្ច…បេ។… សីលំ បដិច្ច…បេ។… ឈានំ បដិច្ច…បេ។… សិប្បំ បដិច្ច…បេ។… អារោហំ បដិច្ច…បេ។… បរិណាហំ បដិច្ច…បេ។… សណ្ឋានំ បដិច្ច…បេ។… បារិបូរិំ បដិច្ច មទោ មជ្ជនា មជ្ជិតត្តំ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ បារិបូរិមទោ។>
    text <២៨ មទោ>
      text <៨៤៥>, <តត្ថ កតមោ មទោ។ យោ មទោ មជ្ជនា មជ្ជិតត្តំ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ មទោ។>
    text <២៩ បមាទោ>
      text <៨៤៦>, <តត្ថ កតមោ បមាទោ។ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ ចិត្តស្ស វោស្សគ្គោ វោស្សគ្គានុប្បទានំ កុសលានំ វា ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ យោ ឯវរូបោ បមាទោ បមជ្ជនា បមជ្ជិតត្តំ អយំ វុច្ចតិ បមាទោ។>
    text <៣០ ថម្ភោ>
      text <៨៤៧>, <តត្ថ កតមោ ថម្ភោ។ យោ ថម្ភោ ថម្ភនា ថម្ភិតត្តំ កក្ខឡិយំ ផារុសិយំ ឧជុចិត្តតា អមុទុតា អយំ វុច្ចតិ ថម្ភោ។>
    text <៣១ សារម្ភោ>
      text <៨៤៨>, <តត្ថ កតមោ សារម្ភោ។ យោ សារម្ភោ បដិសារម្ភោ សារម្ភនា បដិសារម្ភនា បដិសារម្ភិតត្តំ អយំ វុច្ចតិ សារម្ភោ។>
    text <៣២ អត្រិច្ឆតា>
      text <៨៤៩>, <តត្ថ កតមា អត្រិច្ឆតា។ ឥតរីតរចីវរបិណ្ឌបាតសេនាសនគិលានប្បច្ចយភេសជ្ជបរិក្ខារេហិ បញ្ចហិ វា កាមគុណេហិ អសន្តុដ្ឋស្ស ភិយ្យោកម្យតា យា ឯវរូបា ឥច្ឆា ឥច្ឆាគតា អត្រិច្ឆតា រាគោ សារាគោ ចិត្តស្ស សារាគោ អយំ វុច្ចតិ អត្រិច្ឆតា។>
    text <៣៣ មហិច្ឆតា>
      text <៨៥០>, <តត្ថ កតមា មហិច្ឆតា។ ឥតរីតរចីវរបិណ្ឌបាតសេនាសនគិលានប្បច្ចយភេសជ្ជបរិក្ខារេហិ បញ្ចហិ វា កាមគុណេហិ អសន្តុដ្ឋស្ស ភិយ្យោកម្យតា យា ឯវរូបា ឥច្ឆា ឥច្ឆាគតា មហិច្ឆតា រាគោ សារាគោ ចិត្តស្ស សារាគោ អយំ វុច្ចតិ មហិច្ឆតា។>
    text <៣៤ បាបិច្ឆតា>
      text <៨៥១>, <តត្ថ កតមា បាបិច្ឆតា។ ឥធេកច្ចោ អស្សទ្ធោ សមានោ សទ្ធោតិ មំ ជនោ ជានាតូតិ ឥច្ឆតិ ទុស្សីលោ សមានោ សីលវាតិ មំ ជនោ ជានាតូតិ ឥច្ឆតិ អប្បស្សុតោ សមានោ ពហុស្សុតោតិ មំ ជនោ ជានាតូតិ ឥច្ឆតិ សង្គណិការាមោ សមានោ បវិវិត្តោតិ មំ ជនោ ជានាតូតិ ឥច្ឆតិ កុសីតោ សមានោ អារទ្ធវីរិយោតិ មំ ជនោ ជានាតូតិ ឥច្ឆតិ មុដ្ឋស្សតី សមានោ ឧបដ្ឋិតស្សតីតិ មំ ជនោ ជានាតូតិ ឥច្ឆតិ អសមាហិតោ សមានោ សមាហិតោតិ មំ ជនោ ជានាតូតិ ឥច្ឆតិ ទុប្បញ្ញោ សមានោ បញ្ញវាតិ មំ ជនោ ជានាតូតិ ឥច្ឆតិ អខីណាសវោ សមានោ ខីណាសវោតិ មំ ជនោ ជានាតូតិ ឥច្ឆតិ យា ឯវរូបា ឥច្ឆា ឥច្ឆាគតា បាបិច្ឆតា រាគោ សារាគោ ចិត្តស្ស សារាគោ អយំ វុច្ចតិ បាបិច្ឆតា។>
    text <៣៥ សិង្គំ>
      text <៨៥២>, <តត្ថ កតមំ សិង្គំ។ យំ សិង្គំ សិង្គារតា ចាតុរតា ចាតុរិយំ បរិក្ខត្តតា បារិក្ខត្តិយំ ឥទំ វុច្ចតិ សិង្គំ។>
    text <៣៦ តិន្តិណំ>
      text <៨៥៣>, <តត្ថ កតមំ តិន្តិណំ។ យំ តិន្តិណំ តិន្តិណាយនា តិន្តិណាយិតត្តំ លោលុប្បំ លោលុប្បាយនា លោលុប្បាយិតត្តំ បុច្ឆញ្ជិកតា សាធុកម្យតា ឥទំ វុច្ចតិ តិន្តិណំ។>
    text <៣៧ ចាបល្យំ>
      text <៨៥៤>, <តត្ថ កតមំ ចាបល្យំ។ ចីវរមណ្ឌនា បត្តមណ្ឌនា សេនាសនមណ្ឌនា ឥមស្ស វា បូតិកាយស្ស ពាហិរានំ វា បរិក្ខារានំ មណ្ឌនា វិភូសនា កេឡនា បរិកេឡនា គិទ្ធិកតា គិទ្ធិកត្តំ ចបលតា ចាបល្យំ ឥទំ វុច្ចតិ ចាបល្យំ។>
    text <៣៨ អសភាគវុត្តិ>
      text <៨៥៥>, <តត្ថ កតមំ អសភាគវុត្តិ។ មាតរិ វា បិតរិ វា ជេដ្ឋេ វា ភាតរិ វា អាចរិយេសុ វា ឧបជ្ឈាយេ វា ពុទ្ធេ វា សាវកេសុ វា អញ្ញតរញ្ញតរេសុ គរុដ្ឋានិយេសុ វិប្បដិកូលគ្គាហិតា វិបច្ចនីកសាតតា អនាទរិយំ អនាទរិយតា អគារវតា អប្បតិស្សវតា អយំ វុច្ចតិ អសភាគវុត្តិ។>
    text <៣៩ អរតិ>
      text <៨៥៦>, <តត្ថ កតមា អរតិ។ បន្តេសុ វា សេនាសនេសុ អញ្ញតរញ្ញតរេសុ វា អធិកុសលេសុ ធម្មេសុ អរតិ អរតិតា អនភិរតិ អនភិរមណា ឧក្កណ្ឋិតា បរិតស្សិតា អយំ វុច្ចតិ អរតិ។>
    text <៤០ តន្ទី>
      text <៨៥៧>, <តត្ថ កតមា តន្ទី។ យា តន្ទី តន្ទិយនា តន្ទិមនកតា អាលស្យំ អាលស្យាយនា អាលស្យាយិតត្តំ អយំ វុច្ចតិ តន្ទី។>
    text <៤១ វិជម្ភិតា>
      text <៨៥៨>, <តត្ថ កតមា វិជម្ភិតា។ យា កាយស្ស ជម្ភនា វិជម្ភនា អានមនា វិនមនា សន្នមនា បណមនា ព្យាធិយកំ អយំ វុច្ចតិ វិជម្ភិតា។>
    text <៤២ ភត្តសម្មទោ>
      text <៨៥៩>, <តត្ថ កតមោ ភត្តសម្មទោ។ យា ភុត្តាវិស្ស ភត្តមុច្ឆា ភត្តកិលមថោ ភត្តបរិឡាហោ កាយទុដ្ឋុល្លំ អយំ វុច្ចតិ ភត្តសម្មទោ។>
    text <៤៣ ចេតសោ ច លីនត្តំ>
      text <៨៦០>, <តត្ថ កតមំ ចេតសោ ច លីនត្តំ។ យា ចិត្តស្ស អកល្យតា អកម្មញ្ញតា ឱលីយនា សល្លីយនា លីនំ លីយនា លីយិតត្តំ ថិនំ ថីយនា ថីយិតត្តំ ចិត្តស្ស ឥទំ វុច្ចតិ ចេតសោ ច លីនត្តំ។>
    text <៤៤ កុហនា>
      text <៨៦១>, <តត្ថ កតមា កុហនា។ លាភសក្ការសិលោកសន្និស្សិតស្ស បាបិច្ឆស្ស ឥច្ឆាបកតស្ស បច្ចយបដិសេវនសង្ខាតេន វា សាមន្តជប្បិតេន វា ឥរិយាបថស្ស វា អឋបនា ឋបនា សណ្ឋបនា ភាកុដិតា ភាកុដិយំ កុហនា កុហាយនា កុហិតត្តំ អយំ វុច្ចតិ កុហនា។>
    text <៤៥ លបនា>
      text <៨៦២>, <តត្ថ កតមា លបនា។ លាភសក្ការសិលោកសន្និស្សិតស្ស បាបិច្ឆស្ស ឥច្ឆាបកតស្ស យា បរេសំ អាលបនា លបនា សល្លបនា ឧល្លបនា សមុល្លបនា ឧន្នហនា សមុន្នហនា ឧក្កាចនា សមុក្កាចនា អនុប្បិយភាណិតា ចាដុកម្យតា មុគ្គសូប្យតា បារិភដយតា អយំ វុច្ចតិ លបនា។>
    text <៤៦ នេមិត្តិកតា>
      text <៨៦៣>, <តត្ថ កតមា នេមិត្តិកតា។ លាភសក្ការសិលោកសន្និស្សិតស្ស បាបិច្ឆស្ស ឥច្ឆាបកតស្ស យំ បរេសំ និមិត្តំ និមិត្តកម្មំ ឱភាសោ ឱភាសកម្មំ សាមន្តជប្បា បរិកថា អយំ វុច្ចតិ នេមិត្តិកតា។>
    text <៤៧ និប្បេសិកតា>
      text <៨៦៤>, <តត្ថ កតមា និប្បេសិកតា។ លាភសក្ការសិលោកសន្និស្សិតស្ស បាបិច្ឆស្ស ឥច្ឆាបកតស្ស យា បរេសំ អក្កោសនា វម្ភនា គរហណា ឧក្ខេបនា សមុក្ខេបនា ខិបនា សង្ខិបនា បាបនា សម្បាបនា អវណ្ណហារិកា បរបិដ្ឋិមំសិកតា អយំ វុច្ចតិ និប្បេសិកតា។>
    text <៤៨ លាភេន លាភំ និជិគីសនតា>
      text <៨៦៥>, <តត្ថ កតមា លាភេន លាភំ និជិគីសនតា។ លាភសក្ការសិលោកសន្និស្សិតោ បាបិច្ឆោ ឥច្ឆាបកតោ ឥតោ លទ្ធំ អាមិសំ អមុត្រ ហរតិ អមុត្រ វា លទ្ធំ អាមិសំ ឥធ អាហរតិ យា ឯវរូបា អាមិសស្ស ឯដ្ឋិ គវេដ្ឋិ បរិយេដ្ឋិ ឯសនា គវេសនា បរិយេសនា អយំ វុច្ចតិ លាភេន លាភំ និជិគីសនតា។>
    text <៤៩ សេយ្យោហមស្មីតិ មានោ>
      text <៨៦៦>, <តត្ថ កតមោ សេយ្យោហមស្មីតិ មានោ។ ឥធេកច្ចោ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា មានំ ជប្បេតិ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ សេយ្យោហមស្មីតិ មានោ។>
    text <៥០ សទិសោហមស្មីតិ មានោ>
      text <៨៦៧>, <តត្ថ កតមោ សទិសោហមស្មីតិ មានោ។ ឥធេកច្ចោ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា មានំ ជប្បេតិ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ សទិសោហមស្មីតិ មានោ។>
    text <៥១ ហីនោហមស្មីតិ មានោ>
      text <៨៦៨>, <តត្ថ កតមោ ហីនោហមស្មីតិ មានោ។ ឥធេកច្ចោ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា ឱមានំ ជប្បេតិ យោ ឯវរូបោ ឱមានោ ឱមញ្ញនា ឱមញ្ញិតត្តំ ហីឡនា ឱហីឡនា ឱហីឡិតត្តំ អត្តុញ្ញា អត្តវញ្ញា អត្តបរិភវោ អយំ វុច្ចតិ ហីនោហមស្មីតិ មានោ។>
    text <៥២ សេយ្យស្ស សេយ្យោហមស្មីតិ មានោ>
      text <៨៦៩>, <តត្ថ កតមោ សេយ្យស្ស សេយ្យោហមស្មីតិ មានោ។ ឥធេកច្ចោ សេយ្យោ ហោតិ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា បរេហិ សេយ្យំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ សេយ្យស្ស សេយ្យោហមស្មីតិ មានោ។>
    text <៥៣ សេយ្យស្ស សទិសោហមស្មីតិ មានោ>
      text <៨៧០>, <តត្ថ កតមោ សេយ្យស្ស សទិសោហមស្មីតិ មានោ។ ឥធេកច្ចោ សេយ្យោ ហោតិ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា បរេហិ សទិសំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ សេយ្យស្ស សទិសោហមស្មីតិ មានោ។>
    text <៥៤ សេយ្យស្ស ហីនោហមស្មីតិ មានោ>
      text <៨៧១>, <តត្ថ កតមោ សេយ្យស្ស ហីនោហមស្មីតិ មានោ។ ឥធេកច្ចោ សេយ្យោ ហោតិ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា បរេហិ ហីនំ អត្តានំ ទហតិ សោ តំ និស្សាយ ឱមានំ ជប្បេតិ។ យោ ឯវរូបោ ឱមានោ ឱមញ្ញនា ឱមញ្ញិតត្តំ ហីឡនា ឱហីឡនា ឱហីឡិតត្តំ អត្តុញ្ញា អត្តវញ្ញា អត្តបរិភវោ អយំ វុច្ចតិ សេយ្យស្ស ហីនោហមស្មីតិ មានោ។>
    text <៥៥ សទិសស្ស សេយ្យោហមស្មីតិ មានោ>
      text <៨៧២>, <តត្ថ កតមោ សទិសស្ស សេយ្យោហមស្មីតិ មានោ។ ឥធេកច្ចោ សទិសោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ សេយ្យំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ…បេ។… កេតុកម្យតា ចិត្តស្ស អយំ វុច្ចតិ សទិសស្ស សេយ្យោហមស្មីតិ មានោ។>
    text <៥៦ សទិសស្ស សទិសោហមស្មីតិ មានោ>
      text <៨៧៣>, <តត្ថ កតមោ សទិសស្ស សទិសោហមស្មីតិ មានោ។ ឥធេកច្ចោ សទិសោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ សទិសំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ សទិសស្ស សទិសោហមស្មីតិ មានោ។>
    text <៥៧ សទិសស្ស ហីនោហមស្មីតិ មានោ>
      text <៨៧៤>, <តត្ថ កតមោ សទិសស្ស ហីនោហមស្មីតិ មានោ។ ឥធេកច្ចោ សទិសោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ ហីនំ អត្តានំ ទហតិ សោ តំ និស្សាយ ឱមានំ ជប្បេតិ។ យោ ឯវរូបោ ឱមានោ ឱមញ្ញនា ឱមញ្ញិតត្តំ ហីឡនា ឱហីឡនា ឱហីឡិតត្តំ អត្តុញ្ញា អត្តវញ្ញា អត្តបរិភវោ អយំ វុច្ចតិ សទិសស្ស ហីនោហមស្មីតិ មានោ។>
    text <៥៨ ហីនស្ស សេយ្យោហមស្មីតិ មានោ>
      text <៨៧៥>, <តត្ថ កតមោ ហីនស្ស សេយ្យោហមស្មីតិ មានោ។ ឥធេកច្ចោ ហីនោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ សេយ្យំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ ហីនស្ស សេយ្យោហមស្មីតិ មានោ។>
    text <៥៩ ហីនស្ស សទិសោហមស្មីតិ មានោ>
      text <៨៧៦>, <តត្ថ កតមោ ហីនស្ស សទិសោហមស្មីតិ មានោ។ ឥធេកច្ចោ ហីនោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ សទិសំ អត្តានំ ទហតិ សោ តំ និស្សាយ មានំ ជប្បេតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ ហីនស្ស សទិសោហមស្មីតិ មានោ។>
    text <៦០ ហីនស្ស ហីនោហមស្មីតិ មានោ>
      text <៨៧៧>, <តត្ថ កតមោ ហីនស្ស ហីនោហមស្មីតិ មានោ។ ឥធេកច្ចោ ហីនោ ហោតិ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ សទិសំ អត្តានំ ទហតិ សោ តំ និស្សាយ ឱមានំ ជប្បេតិ។ យោ ឯវរូបោ ឱមានោ ឱមញ្ញនា ឱមញ្ញិតត្តំ ហីឡនា ឱហីឡនា ឱហីឡិតត្តំ អត្តុញ្ញា អត្តវញ្ញា អត្តបរិភវោ អយំ វុច្ចតិ ហីនស្ស ហីនោហមស្មីតិ មានោ។>
    text <៦១ មានោ>
      text <៨៧៨>, <តត្ថ កតមោ មានោ។ យោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ មានោ។>
    text <៦២ អតិមានោ>
      text <៨៧៩>, <តត្ថ កតមោ អតិមានោ។ ឥធេកច្ចោ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បរេហិ អត្តានំ អតិមញ្ញតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ អតិមានោ។>
    text <៦៣ មានាតិមានោ>
      text <៨៨០>, <តត្ថ កតមោ មានាតិមានោ។ ឥធេកច្ចោ ជាតិយា វា គោត្តេន វា កោលបុត្តិយេន វា…បេ។… អញ្ញតរញ្ញតរេន វត្ថុនា បុព្ពកាលំ បរេហិ សទិសំ អត្តានំ ទហតិ អបរកាលំ អត្តានំ សេយ្យំ ទហតិ។ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ មានាតិមានោ។>
    text <៦៤ ឱមានោ>
      text <៨៨១>, <តត្ថ កតមោ ឱមានោ។ ឥធេកច្ចោ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា ឱមានំ ជប្បេតិ។ យោ ឯវរូបោ ឱមានោ ឱមញ្ញនា ឱមញ្ញិតត្តំ ហីឡនា ឱហីឡនា ឱហីឡិតត្តំ អត្តុញ្ញា អត្តវញ្ញា អត្តបរិភវោ អយំ វុច្ចតិ ឱមានោ។>
    text <៦៥ អធិមានោ>
      text <៨៨២>, <តត្ថ កតមោ អធិមានោ។ អប្បត្តេ បត្តសញ្ញិតា អកតេ កតសញ្ញិតា អនធិគតេ អធិគតសញ្ញិតា អសច្ឆិកតេ សច្ឆិកតសញ្ញិតា យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ អធិមានោ។>
    text <៦៦ អស្មិមានោ>
      text <៨៨៣>, <តត្ថ កតមោ អស្មិមានោ។ រូបំ អស្មីតិ មានោ អស្មីតិ ឆន្ទោ អស្មីតិ អនុសយោ វេទនា…បេ។… សញ្ញា…បេ។… សង្ខារា…បេ។… វិញ្ញាណំ អស្មីតិ មានោ អស្មីតិ ឆន្ទោ អស្មីតិ អនុសយោ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ អស្មិមានោ។>
    text <៦៧ មិច្ឆាមានោ>
      text <៨៨៤>, <តត្ថ កតមោ មិច្ឆាមានោ។ ឥធេកច្ចោ បាបកេន វា កម្មាយតនេន បាបកេន វា សិប្បាយតនេន បាបកេន វា វិជ្ជាដ្ឋានេន បាបកេន វា សុតេន បាបកេន វា បដិភានេន បាបកេន វា សីលេន បាបកេន វា វតេន បាបកេន វា សីលព្ពតេន បាបិកាយ វា ទិដ្ឋិយា អញ្ញតរញ្ញតរេន វត្ថុនា មានំ ជប្បេតិ យោ ឯវរូបោ មានោ មញ្ញនា មញ្ញិតត្តំ ឧន្នតិ ឧន្នាមោ ធជោ សម្បគ្គាហោ កេតុកម្យតា ចិត្តស្ស អយំ វុច្ចតិ មិច្ឆាមានោ។>
    text <៦៨ ញាតិវិតក្កោ>
      text <៨៨៥>, <តត្ថ កតមោ ញាតិវិតក្កោ។ ញាតកេ អារព្ភ គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ ញាតិវិតក្កោ។>
    text <៦៩ ជនបទវិតក្កោ>
      text <៨៨៦>, <តត្ថ កតមោ ជនបទវិតក្កោ។ ជនបទំ អារព្ភ គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ ជនបទវិតក្កោ។>
    text <៧០ អមរវិតក្កោ>
      text <៨៨៧>, <តត្ថ កតមោ អមរវិតក្កោ។ ទុក្ករការិតាបដិសំយុត្តោ វា ទិដ្ឋិគតបដិសំយុត្តោ វា គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ អមរវិតក្កោ។>
    text <៧១ បរានុទ្ទយតាបដិសំយុត្តោ វិតក្កោ>
      text <៨៨៨>, <តត្ថ កតមោ បរានុទ្ទយតាបដិសំយុត្តោ វិតក្កោ។ ឥធេកច្ចោ គិហីហិ សំសដ្ឋោ វិហរតិ សហនន្ទី សហសោកី សុខិតេសុ សុខិតោ ទុក្ខិតេសុ ទុក្ខិតោ ឧប្បន្នេសុ កិច្ចករណីយេសុ អត្តនា វា យោគំ អាបជ្ជតិ។ យោ តត្ថ គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ បរានុទ្ទយតាបដិសំយុត្តោ វិតក្កោ។>
    text <៧២ លាភាទិបដិសំយុត្តោ វិតក្កោ>
      text <៨៨៩>, <តត្ថ កតមោ លាភសក្ការសិលោកបដិសំយុត្តោ វិតក្កោ។ លាភសក្ការសិលោកំ អារព្ភ គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ លាភសក្ការសិលោកបដិសំយុត្តោ វិតក្កោ។>
    text <៧៣ អនវញ្ញត្តិបដិសំយុត្តោ វិតក្កោ>
      text <៨៩០>, <តត្ថ កតមោ អនវញ្ញត្តិបដិសំយុត្តោ វិតក្កោ។ ឥធេកច្ចោ ជាតិយា វា គោត្តេន វា កោលបុត្តិយេន វា វណ្ណបោក្ខរតាយ វា ធនេន វា អជ្ឈេនេន វា កម្មាយតនេន វា សិប្បាយតនេន វា វិជ្ជាដ្ឋានេន វា សុតេន វា បដិភានេន វា អញ្ញតរញ្ញតរេន វត្ថុនា មា មំ បរេ អវជានិំសូតិ។ យោ តត្ថ គេហសិតោ តក្កោ វិតក្កោ មិច្ឆាសង្កប្បោ អយំ វុច្ចតិ អនវញ្ញត្តិបដិសំយុត្តោ វិតក្កោ។>
      stand <ឯកកំ។>
  text <២។ ទុកនិទ្ទេសោ>
    text <១ កោធោ ច ឧបនាហោ ច>
      text <៨៩១>, <ក តត្ថ កតមោ កោធោ។ យោ កោធោ កុជ្ឈនា កុជ្ឈិតត្តំ ទោសោ ទុស្សនា ទុស្សិតត្តំ ព្យាបត្តិ ព្យាបជ្ជនា ព្យាបជ្ជិតត្តំ វិរោធោ បដិវិរោធោ ចណ្ឌិក្កំ អសុរោបោ អនត្តមនតា ចិត្តស្ស អយំ វុច្ចតិ កោធោ។>
      text <ខ តត្ថ កតមោ ឧបនាហោ។ បុព្ពកាលំ កោធោ អបរកាលំ ឧបនាហោ។ យោ ឯវរូបោ ឧបនាហោ ឧបនយ្ហនា ឧបនយ្ហិតត្តំ អដ្ឋបនា ឋបនា សណ្ឋបនា អនុសំសន្ទនា អនុប្បពន្ធនា ទឡ្ហីកម្មំ កោធស្ស អយំ វុច្ចតិ ឧបនាហោ។>
    text <២ មក្ខោ ច បឡាសោ ច>
      text <៨៩២>, <ក តត្ថ កតមោ មក្ខោ។ យោ មក្ខោ មក្ខាយនា មក្ខាយិតត្តំ និដ្ឋុរិយំ និដ្ឋុរិយកម្មំ អយំ វុច្ចតិ មក្ខោ។>
      text <ខ តត្ថ កតមោ បឡាសោ។ យោ បឡាសោ បឡាសាយនា បឡាសាហារោ វិវាទដ្ឋានំ យុគគ្គាហោ អប្បដិនិស្សគ្គោ អយំ វុច្ចតិ បឡាសោ។>
    text <៣ ឥស្សា ច មច្ឆរិយញ្ច>
      text <៨៩៣>, <ក តត្ថ កតមា ឥស្សា។ យា បរលាភសក្ការគរុការមាននវន្ទនបូជនាសុ ឥស្សា ឥស្សាយនា ឥស្សាយិតត្តំ ឧសូយា ឧសូយនា ឧសូយិតត្តំ អយំ វុច្ចតិ ឥស្សា។>
      text <ខ តត្ថ កតមំ មច្ឆរិយំ។ បញ្ច មច្ឆរិយានិ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ។ យំ ឯវរូបំ មច្ឆេរំ មច្ឆរាយនា មច្ឆរាយិតត្តំ វេវិច្ឆំ កទរិយំ កដុកញ្ចុកតា អគ្គហិតត្តំ ចិត្តស្ស ឥទំ វុច្ចតិ មច្ឆរិយំ។>
    text <៤ មាយា ច សាឋេយ្យញ្ច>
      text <៨៩៤>, <ក តត្ថ កតមា មាយា។ ឥធេកច្ចោ កាយេន ទុច្ចរិតំ ចរិត្វា វាចាយ ទុច្ចរិតំ ចរិត្វា មនសា ទុច្ចរិតំ ចរិត្វា តស្ស បដិច្ឆាទនហេតុំ បាបិកំ ឥច្ឆំ បណិទហតិ។ មា មំ ជញ្ញាតិ ឥច្ឆតិ។ មា មំ ជញ្ញាតិ សង្កប្បេតិ។ មា មំ ជញ្ញាតិ វាចំ ភាសតិ។ មា មំ ជញ្ញាតិ កាយេន បរក្កមតិ។ យា ឯវរូបា មាយា មាយាវិតា អច្ចាសរា វញ្ចនា និកតិ វិកិរណា បរិហរណា គូហនា បរិគូហនា ឆាទនា បដិច្ឆាទនា អនុត្តានីកម្មំ អនាវិកម្មំ វោច្ឆាទនា បាបកិរិយា អយំ វុច្ចតិ មាយា។>
      text <ខ តត្ថ កតមំ សាឋេយ្យំ។ ឥធេកច្ចោ សឋោ ហោតិ បរិសឋោ។ យំ តត្ថ សឋំ សឋតា សាឋេយ្យំ កក្ករតា កក្ករិយំ បរិក្ខត្តតា បារិក្ខត្តិយំ ឥទំ វុច្ចតិ សាឋេយ្យំ។>
    text <៥ អវិជ្ជា ច ភវតណ្ហា ច>
      text <៨៩៥>, <ក តត្ថ កតមា អវិជ្ជា។ យំ អញ្ញាណំ អទស្សនំ…បេ។… អវិជ្ជាលង្គី មោហោ អកុសលមូលំ អយំ វុច្ចតិ អវិជ្ជា។>
      text <ខ តត្ថ កតមា ភវតណ្ហា។ យោ ភវេសុ ភវច្ឆន្ទោ ភវរាគោ ភវនន្ទី ភវតណ្ហា ភវសិនេហោ ភវបរិឡាហោ ភវមុច្ឆា ភវជ្ឈោសានំ អយំ វុច្ចតិ ភវតណ្ហា។>
    text <៦ ភវទិដ្ឋិ ច វិភវទិដ្ឋិ ច>
      text <៨៩៦>, <ក តត្ថ កតមា ភវទិដ្ឋិ។ ភវិស្សតិ អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ ភវទិដ្ឋិ។>
      text <ខ តត្ថ កតមា វិភវទិដ្ឋិ។ ន ភវិស្សតិ អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ វិភវទិដ្ឋិ។>
    text <៧ សស្សតទិដ្ឋិ ច ឧច្ឆេទទិដ្ឋិ ច>
      text <៨៩៧>, <ក តត្ថ កតមា សស្សតទិដ្ឋិ។ សស្សតោ អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ សស្សតទិដ្ឋិ។>
      text <ខ តត្ថ កតមា ឧច្ឆេទទិដ្ឋិ។ ឧច្ឆិជ្ជិស្សតិ អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ ឧច្ឆេទទិដ្ឋិ។>
    text <៨ អន្តវាទិដ្ឋិ ច អនន្តវាទិដ្ឋិ ច>
      text <៨៩៨>, <ក តត្ថ កតមា អន្តវាទិដ្ឋិ។ អន្តវា អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ អន្តវាទិដ្ឋិ។>
      text <ខ តត្ថ កតមា អនន្តវាទិដ្ឋិ។ អនន្តវា អត្តា ច លោកោ ចាតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ អនន្តវាទិដ្ឋិ។>
    text <៩ បុព្ពន្តានុទិដ្ឋិ ច អបរន្តានុទិដ្ឋិ ច>
      text <៨៩៩>, <ក តត្ថ កតមា បុព្ពន្តានុទិដ្ឋិ។ បុព្ពន្តំ អារព្ភ យា ឧប្បជ្ជតិ ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ បុព្ពន្តានុទិដ្ឋិ។>
      text <ខ តត្ថ កតមា អបរន្តានុទិដ្ឋិ។ អបរន្តំ អារព្ភ យា ឧប្បជ្ជតិ ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ អបរន្តានុទិដ្ឋិ។>
    text <១០ អហិរិកញ្ច អនោត្តប្បញ្ច>
      text <៩០០>, <ក តត្ថ កតមំ អហិរិកំ។ យំ ន ហិរីយតិ ហិរិយិតព្ពេន ន ហិរីយតិ បាបកានំ អកុសលានំ ធម្មានំ សមាបត្តិយា ឥទំ វុច្ចតិ អហិរិកំ។>
      text <ខ តត្ថ កតមំ អនោត្តប្បំ។ យំ ន ឱត្តប្បតិ ឱត្តប្បិតព្ពេន ន ឱត្តប្បតិ បាបកានំ អកុសលានំ ធម្មានំ សមាបត្តិយា ឥទំ វុច្ចតិ អនោត្តប្បំ។>
    text <១១ ទោវចស្សតា ច បាបមិត្តតា ច>
      text <៩០១>, <ក តត្ថ កតមា ទោវចស្សតា។ សហធម្មិកេ វុច្ចមានេ ទោវចស្សាយំ ទោវចស្សិយំ ទោវចស្សតា វិប្បដិកុលគ្គាហិតា វិបច្ចនីកសាតតា អនាទរិយំ អនាទរតា អគារវតា អប្បតិស្សវតា អយំ វុច្ចតិ ទោវចស្សតា។>
      text <ខ តត្ថ កតមា បាបមិត្តតា។ យេ តេ បុគ្គលា អស្សទ្ធា ទុស្សីលា អប្បស្សុតា មច្ឆរិនោ ទុប្បញ្ញា យា តេសំ សេវនា និសេវនា សំសេវនា ភជនា សម្ភជនា ភត្តិ សម្ភត្តិ សម្បវង្កតា អយំ វុច្ចតិ បាបមិត្តតា។>
    text <១២ អនជ្ជវោ ច អមទ្ទវោ ច>
      text <៩០២>, <ក តត្ថ កតមោ អនជ្ជវោ។ យោ អនជ្ជវោ អនជ្ជវតា ជិម្ហតា វង្កតា កុដិលតា អយំ វុច្ចតិ អនជ្ជវោ។>
      text <ខ តត្ថ កតមោ អមទ្ទវោ។ យា អមុទុតា អមទ្ទវតា កក្ខឡិយំ ផារុសិយំ កក្ខឡតា កឋិនតា ឧជុចិត្តតា អមុទុតា អយំ វុច្ចតិ អមទ្ទវោ។>
    text <១៣ អក្ខន្តិ ច អសោរច្ចញ្ច>
      text <៩០៣>, <ក តត្ថ កតមា អក្ខន្តិ។ យា អក្ខន្តិ អក្ខមនតា អនធិវាសនតា ចណ្ឌិក្កំ អសុរោបោ អនត្តមនតា ចិត្តស្ស អយំ វុច្ចតិ អក្ខន្តិ។>
      text <ខ តត្ថ កតមំ អសោរច្ចំ។ កាយិកោ វីតិក្កមោ វាចសិកោ វីតិក្កមោ កាយិកវាចសិកោ វីតិក្កមោ ឥទំ វុច្ចតិ អសោរច្ចំ។ សព្ពម្បិ ទុស្សីល្យំ អសោរច្ចំ។>
    text <១៤ អសាខល្យញ្ច អប្បដិសន្ថារោ ច>
      text <៩០៤>, <ក តត្ថ កតមំ អសាខល្យំ។ យា សា វាចា កណ្ឌកា កក្កសា បរកដុកា បរាភិសជ្ជនី កោធសាមន្តា អសមាធិសំវត្តនិកា តថារូបិំ វាចំ ភាសិតា ហោតិ។ យា តត្ថ អសណ្ហវាចតា អសខិលវាចតា ផរុសវាចតា ឥទំ វុច្ចតិ អសាខល្យំ។>
      text <ខ តត្ថ កតមោ អប្បដិសន្ថារោ។ ទ្វេ បដិសន្ថារា អាមិសបដិសន្ថារោ ច ធម្មបដិសន្ថារោ ច។ ឥធេកច្ចោ អប្បដិសន្ថារកោ ហោតិ អាមិសបដិសន្ថារេន វា ធម្មបដិសន្ថារេន វា អយំ វុច្ចតិ អប្បដិសន្ថារោ។>
    text <១៥ ឥន្ទ្រិយេសុ អគុត្តទ្វារតា ច ភោជនេ អមត្តញ្ញុតា ច>
      text <៩០៥>, <ក តត្ថ កតមា ឥន្ទ្រិយេសុ អគុត្តទ្វារតា។ ឥធេកច្ចោ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ មនិន្ទ្រិយំ មនិន្ទ្រិយេ ន សំវរំ អាបជ្ជតិ។ យា ឥមេសំ ឆន្នំ ឥន្ទ្រិយានំ អគុត្តិ អគោបនា អនារក្ខោ អសំវរោ អយំ វុច្ចតិ ឥន្ទ្រិយេសុ អគុត្តទ្វារតា។>
      text <ខ តត្ថ កតមា ភោជនេ អមត្តញ្ញុតា។ ឥធេកច្ចោ អប្បដិសង្ខា អយោនិសោ អាហារំ អាហារេតិ ទវាយ មទាយ មណ្ឌនាយ វិភូសនាយ។ យា តត្ថ អសន្តុដ្ឋិតា អមត្តញ្ញុតា អប្បដិសង្ខា ភោជនេ អយំ វុច្ចតិ ភោជនេ អមត្តញ្ញុតា។>
    text <១៦ មុដ្ឋស្សច្ចញ្ច អសម្បជញ្ញញ្ច>
      text <៩០៦>, <ក តត្ថ កតមំ មុដ្ឋស្សច្ចំ។ យា អស្សតិ អននុស្សតិ អប្បដិស្សតិ អស្សតិ អស្សរណតា អធារណតា បិលាបនតា សម្មុសនតា ឥទំ វុច្ចតិ មុដ្ឋស្សច្ចំ។>
      text <ខ តត្ថ កតមំ អសម្បជញ្ញំ។ យំ អញ្ញាណំ អទស្សនំ…បេ។… អវិជ្ជាលង្គី មោហោ អកុសលមូលំ ឥទំ វុច្ចតិ អសម្បជញ្ញំ។>
    text <១៧ សីលវិបត្តិ ច ទិដ្ឋិវិបត្តិ ច>
      text <៩០៧>, <ក តត្ថ កតមា សីលវិបត្តិ។ យោ កាយិកោ វីតិក្កមោ វាចសិកោ វីតិក្កមោ កាយិកវាចសិកោ វីតិក្កមោ អយំ វុច្ចតិ សីលវិបត្តិ។ សព្ពម្បិ ទុស្សីល្យំ សីលវិបត្តិ។>
      text <ខ តត្ថ កតមា ទិដ្ឋិវិបត្តិ។ នត្ថិ ទិន្នំ នត្ថិ យិដ្ឋំ…បេ។… យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ ទិដ្ឋិវិបត្តិ។ សព្ពាបិ មិច្ឆាទិដ្ឋិ ទិដ្ឋិវិបត្តិ។>
    text <១៨ អជ្ឈត្តសំយោជនញ្ច ពហិទ្ធាសំយោជនញ្ច>
      text <៩០៨>, <ក តត្ថ កតមំ អជ្ឈត្តសំយោជនំ។ បញ្ចោរម្ភាគិយានិ សំយោជនានិ អជ្ឈត្តសំយោជនំ។ ខ បញ្ចុទ្ធម្ភាគិយានិ សំយោជនានិ ពហិទ្ធាសំយោជនំ។>
      stand <ទុកំ។>
  text <៣។ តិកនិទ្ទេសោ>
    text <១ តីណិ អកុសលមូលានិ>
      text <៩០៩>, <តត្ថ កតមានិ តីណិ អកុសលមូលានិ។ លោភោ ទោសោ មោហោ។>
      text <ក តត្ថ កតមោ លោភោ។ យោ រាគោ សារាគោ អនុនយោ អនុរោធោ នន្ទី នន្ទិរាគោ ចិត្តស្ស សារាគោ ឥច្ឆា មុច្ឆា អជ្ឈោសានំ គេធោ បរិគេធោ សង្គោ បង្កោ ឯជា មាយា ជនិកា សញ្ជននី សិព្ពិនី ជាលិនី សរិតា វិសត្តិកា សោតំ វិសដា អាយូហនី ទុតិយា បណិធិ ភវនេត្តិ វនំ វនថោ សន្ថវោ សិនេហោ អបេក្ខា បដិពន្ធុ អាសា អាសីសនា អាសីសិតត្តំ រូបាសា សទ្ទាសា គន្ធាសា រសាសា ផោដ្ឋព្ពាសា លាភាសា ធនាសា បុត្តាសា ជីវិតាសា ជប្បា អភិជប្បា ជប្បនា ជប្បិតត្តំ លោលុប្បំ លោលុប្បាយនា លោលុប្បាយិតត្តំ បុច្ឆញ្ជិកតា សាធុកម្យតា អធម្មរាគោ វិសមលោភោ និកន្តិ និកាមនា បត្ថនា បិហនា សម្បត្ថនា កាមតណ្ហា ភវតណ្ហា វិភវតណ្ហា រូបតណ្ហា អរូបតណ្ហា និរោធតណ្ហា សទ្ទតណ្ហា រូបតណ្ហា គន្ធតណ្ហា រសតណ្ហា ផោដ្ឋព្ពតណ្ហា ធម្មតណ្ហា ឱឃោ យោគោ គន្ថោ ឧបាទានំ អាវរណំ នីវរណំ ឆទនំ ពន្ធនំ ឧបក្កិលេសោ អនុសយោ បរិយុដ្ឋានំ លតា វេវិច្ឆំ ទុក្ខមូលំ ទុក្ខនិទានំ ទុក្ខប្បភវោ មារបាសោ មារពឡិសំ មារវិសយោ តណ្ហានទី តណ្ហាជាលំ តណ្ហាគទ្ទុលំ តណ្ហាសមុទ្ទោ អភិជ្ឈា លោភោ អកុសលមូលំ អយំ វុច្ចតិ លោភោ។>
      text <ខ តត្ថ កតមោ ទោសោ។ អនត្ថំ មេ អចរីតិ អាឃាតោ ជាយតិ អនត្ថំ មេ ចរតីតិ អាឃាតោ ជាយតិ អនត្ថំ មេ ចរិស្សតីតិ អាឃាតោ ជាយតិ បិយស្ស មេ មនាបស្ស អនត្ថំ អចរិ…បេ។… អនត្ថំ ចរតិ…បេ។… អនត្ថំ ចរិស្សតីតិ អាឃាតោ ជាយតិ អប្បិយស្ស មេ អមនាបស្ស អត្ថំ អចរិ…បេ។… អត្ថំ ចរតិ…បេ។… អត្ថំ ចរិស្សតីតិ អាឃាតោ ជាយតិ អដ្ឋានេ វា បន អាឃាតោ ជាយតិ។ យោ ឯវរូបោ ចិត្តស្ស អាឃាតោ បដិឃាតោ បដិឃំ បដិវិរោធោ កោបោ បកោបោ សម្បកោបោ ទោសោ បទោសោ សម្បទោសោ ចិត្តស្ស ព្យាបត្តិ មនោបទោសោ កោធោ កុជ្ឈនា កុជ្ឈិតត្តំ ទោសោ ទុស្សនា ទុស្សិតត្តំ ព្យាបត្តិ ព្យាបជ្ជនា ព្យាបជ្ជិតត្តំ វិរោធោ បដិវិរោធោ ចណ្ឌិក្កំ អសុរោបោ អនត្តមនតា ចិត្តស្ស អយំ វុច្ចតិ ទោសោ។>
      text <គ តត្ថ កតមោ មោហោ។ ទុក្ខេ អញ្ញាណំ ទុក្ខសមុទយេ អញ្ញាណំ ទុក្ខនិរោធេ អញ្ញាណំ ទុក្ខនិរោធគាមិនិយា បដិបទាយ អញ្ញាណំ បុព្ពន្តេ អញ្ញាណំ អបរន្តេ អញ្ញាណំ បុព្ពន្តាបរន្តេ អញ្ញាណំ ឥទប្បច្ចយតា បដិច្ចសមុប្បន្នេសុ ធម្មេសុ អញ្ញាណំ យំ ឯវរូបំ អញ្ញាណំ អទស្សនំ…បេ។… អវិជ្ជាលង្គី មោហោ អកុសលមូលំ អយំ វុច្ចតិ មោហោ។ ឥមានិ តីណិ អកុសលមូលានិ។>
    text <២ តយោ អកុសលវិតក្កា>
      text <៩១០>, <តត្ថ កតមេ តយោ អកុសលវិតក្កា។ កាមវិតក្កោ ព្យាបាទវិតក្កោ វិហិំសាវិតក្កោ។>
      text <ក តត្ថ កតមោ កាមវិតក្កោ។ កាមបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ កាមវិតក្កោ។>
      text <ខ តត្ថ កតមោ ព្យាបាទវិតក្កោ។ ព្យាបាទបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ ព្យាបាទវិតក្កោ។>
      text <គ តត្ថ កតមោ វិហិំសាវិតក្កោ។ វិហិំសាបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ វិហិំសាវិតក្កោ។ ឥមេ តយោ អកុសលវិតក្កា។>
    text <៣ តិស្សោ អកុសលសញ្ញា>
      text <៩១១>, <តត្ថ កតមា តិស្សោ អកុសលសញ្ញា។ កាមសញ្ញា ព្យាបាទសញ្ញា វិហិំសាសញ្ញា។>
      text <ក តត្ថ កតមា កាមសញ្ញា។ កាមបដិសំយុត្តា សញ្ញា សញ្ជាននា សញ្ជានិតត្តំ អយំ វុច្ចតិ កាមសញ្ញា។>
      text <ខ តត្ថ កតមា ព្យាបាទសញ្ញា។ ព្យាបាទបដិសំយុត្តា សញ្ញា សញ្ជាននា សញ្ជានិតត្តំ អយំ វុច្ចតិ ព្យាបាទសញ្ញា។>
      text <គ តត្ថ កតមា វិហិំសាសញ្ញា។ វិហិំសាបដិសំយុត្តា សញ្ញា សញ្ជាននា សញ្ជានិតត្តំ អយំ វុច្ចតិ វិហិំសាសញ្ញា។ ឥមា តិស្សោ អកុសលសញ្ញា។>
    text <៤ តិស្សោ អកុសលធាតុយោ>
      text <៩១២>, <តត្ថ កតមា តិស្សោ អកុសលធាតុយោ។ កាមធាតុ ព្យាបាទធាតុ វិហិំសាធាតុ។>
      text <តត្ថ កតមា កាមធាតុ។ កាមវិតក្កោ កាមធាតុ។ ព្យាបាទវិតក្កោ ព្យាបាទធាតុ។ វិហិំសាវិតក្កោ វិហិំសាធាតុ។>
      text <ក តត្ថ កតមោ កាមវិតក្កោ។ កាមបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ កាមវិតក្កោ។>
      text <ខ តត្ថ កតមោ ព្យាបាទវិតក្កោ។ ព្យាបាទបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ ព្យាបាទវិតក្កោ។>
      text <គ តត្ថ កតមោ វិហិំសាវិតក្កោ។ វិហិំសាបដិសំយុត្តោ តក្កោ វិតក្កោ មិច្ឆាសង្កប្បោ អយំ វុច្ចតិ វិហិំសាវិតក្កោ។ ឥមា តិស្សោ អកុសលធាតុយោ។>
    text <៥ តីណិ ទុច្ចរិតានិ>
      text <៩១៣>, <តត្ថ កតមានិ តីណិ ទុច្ចរិតានិ។ កាយទុច្ចរិតំ វចីទុច្ចរិតំ មនោទុច្ចរិតំ។>
      text <ក តត្ថ កតមំ កាយទុច្ចរិតំ។ បាណាតិបាតោ អទិន្នាទានំ កាមេសុមិច្ឆាចារោ ឥទំ វុច្ចតិ កាយទុច្ចរិតំ។>
      text <ខ តត្ថ កតមំ វចីទុច្ចរិតំ។ មុសាវាទោ បិសុណា វាចា ផរុសា វាចា សម្ផប្បលាបោ ឥទំ វុច្ចតិ វចីទុច្ចរិតំ។>
      text <គ តត្ថ កតមំ មនោទុច្ចរិតំ។ អភិជ្ឈា ព្យាបាទោ មិច្ឆាទិដ្ឋិ ឥទំ វុច្ចតិ មនោទុច្ចរិតំ។>
      text <ក-គ តត្ថ កតមំ កាយទុច្ចរិតំ។ អកុសលំ កាយកម្មំ កាយទុច្ចរិតំ អកុសលំ វចីកម្មំ វចីទុច្ចរិតំ អកុសលំ មនោកម្មំ មនោទុច្ចរិតំ។>
      text <តត្ថ កតមំ អកុសលំ កាយកម្មំ។ អកុសលា កាយសញ្ចេតនា អកុសលំ កាយកម្មំ អកុសលា វចីសញ្ចេតនា អកុសលំ វចីកម្មំ អកុសលា មនោសញ្ចេតនា អកុសលំ មនោកម្មំ។ ឥមានិ តីណិ ទុច្ចរិតានិ។>
    text <៦ តយោ អាសវា>
      text <៩១៤>, <តត្ថ កតមេ តយោ អាសវា។ កាមាសវោ ភវាសវោ អវិជ្ជាសវោ។>
      text <ក តត្ថ កតមោ កាមាសវោ។ យោ កាមេសុ កាមច្ឆន្ទោ កាមរាគោ កាមនន្ទី កាមតណ្ហា កាមសិនេហោ កាមបរិឡាហោ កាមមុច្ឆា កាមជ្ឈោសានំ អយំ វុច្ចតិ កាមាសវោ។>
      text <ខ តត្ថ កតមោ ភវាសវោ។ យោ ភវេសុ ភវច្ឆន្ទោ…បេ។… ភវជ្ឈោសានំ អយំ វុច្ចតិ ភវាសវោ។>
      text <គ តត្ថ កតមោ អវិជ្ជាសវោ។ ទុក្ខេ អញ្ញាណំ…បេ។… អវិជ្ជាលង្គី មោហោ អកុសលមូលំ អយំ វុច្ចតិ អវិជ្ជាសវោ។ ឥមេ តយោ អាសវា។>
    text <៧ តីណិ សំយោជនានិ>
      text <៩១៥>, <តត្ថ កតមានិ តីណិ សំយោជនានិ។ សក្កាយទិដ្ឋិ វិចិកិច្ឆា សីលព្ពតបរាមាសោ។>
      text <ក តត្ថ កតមា សក្កាយទិដ្ឋិ។ ឥធ អស្សុតវា បុថុជ្ជនោ អរិយានំ អទស្សាវី អរិយធម្មស្ស អកោវិទោ អរិយធម្មេ អវិនីតោ សប្បុរិសានំ អទស្សាវី សប្បុរិសធម្មស្ស អកោវិទោ សប្បុរិសធម្មេ អវិនីតោ រូបំ អត្តតោ សមនុបស្សតិ រូបវន្តំ វា អត្តានំ អត្តនិ វា រូបំ រូបស្មិំ វា អត្តានំ។ វេទនំ…បេ។… សញ្ញំ…បេ។… សង្ខារេ…បេ។… វិញ្ញាណំ អត្តតោ សមនុបស្សតិ វិញ្ញាណវន្តំ វា អត្តានំ អត្តនិ វា វិញ្ញាណំ វិញ្ញាណស្មិំ វា អត្តានំ។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ សក្កាយទិដ្ឋិ។>
      text <ខ តត្ថ កតមា វិចិកិច្ឆា។ សត្ថរិ កង្ខតិ វិចិកិច្ឆតិ ធម្មេ កង្ខតិ វិចិកិច្ឆតិ សង្ឃេ កង្ខតិ វិចិកិច្ឆតិ សិក្ខាយ កង្ខតិ វិចិកិច្ឆតិ បុព្ពន្តេ កង្ខតិ វិចិកិច្ឆតិ អបរន្តេ កង្ខតិ វិចិកិច្ឆតិ បុព្ពន្តាបរន្តេ កង្ខតិ វិចិកិច្ឆតិ ឥទប្បច្ចយតាបដិច្ចសមុប្បន្នេសុ ធម្មេសុ កង្ខតិ វិចិកិច្ឆតិ។ យា ឯវរូបា កង្ខា កង្ខាយនា កង្ខាយិតត្តំ ថម្ភិតត្តំ ចិត្តស្ស មនោវិលេខោ អយំ វុច្ចតិ វិចិកិច្ឆា។>
      text <គ តត្ថ កតមោ សីលព្ពតបរាមាសោ។ ឥតោ ពហិទ្ធា សមណព្រាហ្មណានំ សីលេន សុទ្ធិ វតេន សុទ្ធិ សីលព្ពតេន សុទ្ធីតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ សីលព្ពតបរាមាសោ។ ឥមានិ តីណិ សំយោជនានិ។>
    text <៨ តិស្សោ តណ្ហា>
      text <៩១៦>, <តត្ថ កតមា តិស្សោ តណ្ហា។ កាមតណ្ហា ភវតណ្ហា វិភវតណ្ហា។>
      text <តត្ថ កតមា ភវតណ្ហា។ ភវទិដ្ឋិសហគតោ រាគោ សារាគោ ចិត្តស្ស សារាគោ អយំ វុច្ចតិ ភវតណ្ហា។>
      text <តត្ថ កតមា វិភវតណ្ហា។ ឧច្ឆេទទិដ្ឋិសហគតោ រាគោ សារាគោ ចិត្តស្ស សារាគោ អយំ វុច្ចតិ វិភវតណ្ហា។ អវសេសា តណ្ហា កាមតណ្ហា។>
      text <តត្ថ កតមា កាមតណ្ហា។ កាមធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ កាមតណ្ហា។>
      text <រូបធាតុអរូបធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ ភវតណ្ហា។>
      text <ឧច្ឆេទទិដ្ឋិសហគតោ រាគោ សារាគោ ចិត្តស្ស សារាគោ អយំ វុច្ចតិ វិភវតណ្ហា។ ឥមា តិស្សោ តណ្ហា។>
    text <៩ អបរាបិ តិស្សោ តណ្ហា>
      text <៩១៧>, <តត្ថ កតមា អបរាបិ តិស្សោ តណ្ហា។ កាមតណ្ហា រូបតណ្ហា អរូបតណ្ហា។>
      text <ក តត្ថ កតមា កាមតណ្ហា។ កាមធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ កាមតណ្ហា។>
      text <ខ តត្ថ កតមា រូបតណ្ហា។ រូបធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ រូបតណ្ហា។>
      text <គ តត្ថ កតមា អរូបតណ្ហា។ អរូបធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ អរូបតណ្ហា។ ឥមា តិស្សោ តណ្ហា។>
    text <១០ អបរាបិ តិស្សោ តណ្ហា>
      text <៩១៨>, <តត្ថ កតមា អបរាបិ តិស្សោ តណ្ហា។ រូបតណ្ហា អរូបតណ្ហា និរោធតណ្ហា។>
      text <ក តត្ថ កតមា រូបតណ្ហា។ រូបធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ រូបតណ្ហា។>
      text <ខ តត្ថ កតមា អរូបតណ្ហា។ អរូបធាតុបដិសំយុត្តោ រាគោ សារាគោ ចិត្តស្ស សារាគោ អយំ វុច្ចតិ អរូបតណ្ហា។>
      text <គ តត្ថ កតមា និរោធតណ្ហា។ ឧច្ឆេទទិដ្ឋិសហគតោ រាគោ សារាគោ ចិត្តស្ស សារាគោ អយំ វុច្ចតិ និរោធតណ្ហា។ ឥមា តិស្សោ តណ្ហា។>
    text <១១ តិស្សោ ឯសនា>
      text <៩១៩>, <តត្ថ កតមា តិស្សោ ឯសនា។ កាមេសនា ភវេសនា ព្រហ្មចរិយេសនា។>
      text <ក តត្ថ កតមា កាមេសនា។ យោ កាមេសុ កាមច្ឆន្ទោ…បេ។… កាមជ្ឈោសានំ អយំ វុច្ចតិ កាមេសនា។>
      text <ខ តត្ថ កតមា ភវេសនា។ យោ ភវេសុ ភវច្ឆន្ទោ…បេ។… ភវជ្ឈោសានំ អយំ វុច្ចតិ ភវេសនា។>
      text <គ តត្ថ កតមា ព្រហ្មចរិយេសនា។ សស្សតោ លោកោតិ វា អសស្សតោ លោកោតិ វា…បេ។… នេវ ហោតិ ន ន ហោតិ តថាគតោ បរំ មរណាតិ វា យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ ព្រហ្មចរិយេសនា។>
      text <ក តត្ថ កតមា កាមេសនា កាមរាគោ តទេកដ្ឋំ អកុសលំ កាយកម្មំ វចីកម្មំ មនោកម្មំ អយំ វុច្ចតិ កាមេសនា។>
      text <ខ តត្ថ កតមា ភវេសនា ភវរាគោ តទេកដ្ឋំ អកុសលំ កាយកម្មំ វចីកម្មំ មនោកម្មំ អយំ វុច្ចតិ ភវេសនា។>
      text <គ តត្ថ កតមា ព្រហ្មចរិយេសនា អន្តគ្គាហិកា ទិដ្ឋិ តទេកដ្ឋំ អកុសលំ កាយកម្មំ វចីកម្មំ មនោកម្មំ អយំ វុច្ចតិ ព្រហ្មចរិយេសនា។ ឥមា តិស្សោ ឯសនា។>
    text <១២ តិស្សោ វិធា>
      text <៩២០>, <តត្ថ កតមា តិស្សោ វិធា។ សេយ្យោហមស្មីតិ វិធា សទិសោហមស្មីតិ វិធា ហីនោហមស្មីតិ វិធា ឥមា តិស្សោ វិធា។>
    text <១៣ តីណិ ភយានិ>
      text <៩២១>, <តត្ថ កតមានិ តីណិ ភយានិ។ ជាតិភយំ ជរាភយំ មរណភយំ។>
      text <ក តត្ថ កតមំ ជាតិភយំ។ ជាតិំ បដិច្ច ភយំ ភយានកំ ឆម្ភិតត្តំ លោមហំសោ ចេតសោ ឧត្រាសោ ឥទំ វុច្ចតិ ជាតិភយំ។>
      text <ខ តត្ថ កតមំ ជរាភយំ។ ជរំ បដិច្ច ភយំ ភយានកំ ឆម្ភិតត្តំ លោមហំសោ ចេតសោ ឧត្រាសោ ឥទំ វុច្ចតិ ជរាភយំ។>
      text <គ តត្ថ កតមំ មរណភយំ។ មរណំ បដិច្ច ភយំ ភយានកំ ឆម្ភិតត្តំ លោមហំសោ ចេតសោ ឧត្រាសោ ឥទំ វុច្ចតិ មរណភយំ។ ឥមានិ តីណិ ភយានិ។>
    text <១៤ តីណិ តមានិ>
      text <៩២២>, <តត្ថ កតមានិ តីណិ តមានិ។ អតីតំ វា អទ្ធានំ អារព្ភ កង្ខតិ វិចិកិច្ឆតិ នាធិមុច្ចតិ ន សម្បសីទតិ អនាគតំ វា អទ្ធានំ អារព្ភ កង្ខតិ វិចិកិច្ឆតិ នាធិមុច្ចតិ ន សម្បសីទតិ ឯតរហិ វា បច្ចុប្បន្នំ អទ្ធានំ អារព្ភ កង្ខតិ វិចិកិច្ឆតិ នាធិមុច្ចតិ ន សម្បសីទតិ ឥមានិ តីណិ តមានិ។>
    text <១៥ តីណិ តិត្ថាយតនានិ>
      text <៩២៣>, <តត្ថ កតមានិ តីណិ តិត្ថាយតនានិ។ ឥធេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋី យំ កិញ្ចាយំ បុរិសបុគ្គលោ បដិសំវេទេតិ សុខំ វា ទុក្ខំ វា អទុក្ខមសុខំ វា សព្ពំ តំ បុព្ពេ កតហេតូតិ ឥធ បនេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋី យំ កិញ្ចាយំ បុរិសបុគ្គលោ បដិសំវេទេតិ សុខំ វា ទុក្ខំ វា អទុក្ខមសុខំ វា សព្ពំ តំ ឥស្សរនិម្មានហេតូតិ ឥធ បនេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋី យំ កិញ្ចាយំ បុរិសបុគ្គលោ បដិសំវេទេតិ សុខំ វា ទុក្ខំ វា អទុក្ខមសុខំ វា សព្ពំ តំ អហេតុ អប្បច្ចយាតិ ឥមានិ តីណិ តិត្ថាយតនានិ។>
    text <១៦ តយោ កិញ្ចនា>
      text <៩២៤>, <តត្ថ កតមេ តយោ កិញ្ចនា។ រាគោ កិញ្ចនំ ទោសោ កិញ្ចនំ មោហោ កិញ្ចនំ ឥមេ តយោ កិញ្ចនា។>
    text <១៧ តីណិ អង្គណានិ>
      text <តត្ថ កតមានិ តីណិ អង្គណានិ។ រាគោ អង្គណំ ទោសោ អង្គណំ មោហោ អង្គណំ ឥមានិ តីណិ អង្គណានិ។>
    text <១៨ តីណិ មលានិ>
      text <តត្ថ កតមានិ តីណិ មលានិ។ រាគោ មលំ ទោសោ មលំ មោហោ មលំ ឥមានិ តីណិ មលានិ។>
    text <១៩ តីណិ វិសមានិ>
      text <តត្ថ កតមានិ តីណិ វិសមានិ។ រាគោ វិសមំ ទោសោ វិសមំ មោហោ វិសមំ ឥមានិ តីណិ វិសមានិ។>
    text <២០ អបរានិបិ តីណិ វិសមានិ>
      text <តត្ថ កតមានិ អបរានិបិ តីណិ វិសមានិ។ កាយវិសមំ វចីវិសមំ មនោវិសមំ ឥមានិ តីណិ វិសមានិ។>
    text <២១ តយោ អគ្គី>
      text <តត្ថ កតមេ តយោ អគ្គី។ រាគគ្គិ ទោសគ្គិ មោហគ្គិ ឥមេ តយោ អគ្គី។>
    text <២២ តយោ កសាវា>
      text <តត្ថ កតមេ តយោ កសាវា។ រាគកសាវោ ទោសកសាវោ មោហកសាវោ ឥមេ តយោ កសាវា។>
    text <២៣ អបរេបិ តយោ កសាវា>
      text <តត្ថ កតមេ អបរេបិ តយោ កសាវា។ កាយកសាវោ វចីកសាវោ មនោកសាវោ ឥមេ តយោ កសាវា។>
    text <២៤។ ក អស្សាទទិដ្ឋិ>
      text <៩២៥>, <តត្ថ កតមា អស្សាទទិដ្ឋិ។ ឥធេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋី នត្ថិ កាមេសុ ទោសោតិ។ សោ កាមេសុ បាតព្យតំ អាបជ្ជតិ។ អយំ វុច្ចតិ អស្សាទទិដ្ឋិ។>
    text <ខ អត្តានុទិដ្ឋិ>
      text <តត្ថ កតមា អត្តានុទិដ្ឋិ។ ឥធ អស្សុតវា បុថុជ្ជនោ អរិយានំ អទស្សាវី អរិយធម្មស្ស អកោវិទោ អរិយធម្មេ អវិនីតោ សប្បុរិសានំ អទស្សាវី សប្បុរិសធម្មស្ស អកោវិទោ សប្បុរិសធម្មេ អវិនីតោ រូបំ អត្តតោ សមនុបស្សតិ រូបវន្តំ វា អត្តានំ អត្តនិ វា រូបំ រូបស្មិំ វា អត្តានំ។ វេទនំ…បេ។… សញ្ញំ…បេ។… សង្ខារេ…បេ។… វិញ្ញាណំ អត្តតោ សមនុបស្សតិ វិញ្ញាណវន្តំ វា អត្តានំ អត្តនិ វា វិញ្ញាណំ វិញ្ញាណស្មិំ វា អត្តានំ។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ អត្តានុទិដ្ឋិ។>
    text <គ មិច្ឆាទិដ្ឋិ>
      text <តត្ថ កតមា មិច្ឆាទិដ្ឋិ។ នត្ថិ ទិន្នំ នត្ថិ យិដ្ឋំ…បេ។… យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ មិច្ឆាទិដ្ឋិ។ សស្សតទិដ្ឋិ អស្សាទទិដ្ឋិ សក្កាយទិដ្ឋិ អត្តានុទិដ្ឋិ ឧច្ឆេទទិដ្ឋិ មិច្ឆាទិដ្ឋិ។>
    text <២៥។ ក អរតិ>
      text <៩២៦>, <តត្ថ កតមា អរតិ។ បន្តេសុ វា សេនាសនេសុ អញ្ញតរញ្ញតរេសុ វា អធិកុសលេសុ ធម្មេសុ អរតិ អរតិតា អនភិរតិ អនភិរមណា ឧក្កណ្ឋិតា បរិតស្សិតា អយំ វុច្ចតិ អរតិ។>
    text <ខ វិហេសា>
      text <តត្ថ កតមា វិហេសា។ ឥធេកច្ចោ បាណិនា វា លេឌ្ឌុនា វា ទណ្ឌេន វា សត្ថេន វា រជ្ជុយា វា អញ្ញតរញ្ញតរេន សត្តេ វិហេឋេតិ យា ឯវរូបា ហេឋនា វិហេឋនា ហិំសនា វិហិំសនា រោសនា វិរោសនា បរូបឃាតោ អយំ វុច្ចតិ វិហេសា។>
    text <គ អធម្មចរិយា>
      text <តត្ថ កតមា អធម្មចរិយា។ កាយេន អធម្មចរិយាវិសមចរិយា វាចាយ អធម្មចរិយាវិសមចរិយា មនសា អធម្មចរិយាវិសមចរិយា អយំ វុច្ចតិ អធម្មចរិយា។>
    text <២៦។ ក ទោវចស្សតា>
      text <៩២៧>, <តត្ថ កតមា ទោវចស្សតា។ សហធម្មិកេ វុច្ចមានេ ទោវចស្សាយំ ទោវចស្សិយំ ទោវចស្សតា វិប្បដិកុលគ្គាហិតា វិបច្ចនីកសាតតា អនាទរិយំ អនាទរតា អគារវតា អប្បតិស្សវតា អយំ វុច្ចតិ ទោវចស្សតា។>
    text <ខ បាបមិត្តតា>
      text <តត្ថ កតមា បាបមិត្តតា។ យេ តេ បុគ្គលា អស្សទ្ធា ទុស្សីលា អប្បស្សុតា មច្ឆរិនោ ទុប្បញ្ញា យា តេសំ សេវនា និសេវនា សំសេវនា ភជនា សម្ភជនា ភត្តិ សម្ភត្តិ តំសម្បវង្កតា អយំ វុច្ចតិ បាបមិត្តតា។>
    text <គ នានត្តសញ្ញា>
      text <តត្ថ កតមា នានត្តសញ្ញា។ កាមសញ្ញា ព្យាបាទសញ្ញា វិហិំសាសញ្ញា អយំ វុច្ចតិ នានត្តសញ្ញា។ សព្ពាបិ អកុសលា សញ្ញា នានត្តសញ្ញា។>
    text <២៧។ ក ឧទ្ធច្ចំ>
      text <៩២៨>, <តត្ថ កតមំ ឧទ្ធច្ចំ។ យំ ចិត្តស្ស ឧទ្ធច្ចំ អវូបសមោ ចេតសោ វិក្ខេបោ ភន្តត្តំ ចិត្តស្ស ឥទំ វុច្ចតិ ឧទ្ធច្ចំ។>
    text <ខ កោសជ្ជំ>
      text <តត្ថ កតមំ កោសជ្ជំ។ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ ចិត្តស្ស វោស្សគ្គោ វោស្សគ្គានុប្បទានំ កុសលានំ ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ ឥទំ វុច្ចតិ កោសជ្ជំ។>
    text <គ បមាទោ>
      text <តត្ថ កតមោ បមាទោ។ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ ចិត្តស្ស វោស្សគ្គោ វោស្សគ្គានុប្បទានំ កុសលានំ ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ យោ ឯវរូបោ បមាទោ បមជ្ជនា បមជ្ជិតត្តំ អយំ វុច្ចតិ បមាទោ។>
    text <២៨។ ក អសន្តុដ្ឋិតា>
      text <៩២៩>, <តត្ថ កតមា អសន្តុដ្ឋិតា។ ឥតរីតរចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ បញ្ចហិ វា កាមគុណេហិ អសន្តុដ្ឋស្ស ភិយ្យោកម្យតា យា ឯវរូបា ឥច្ឆា ឥច្ឆាគតា អសន្តុដ្ឋិតា រាគោ សារាគោ ចិត្តស្ស សារាគោ អយំ វុច្ចតិ អសន្តុដ្ឋិតា។>
    text <ខ អសម្បជញ្ញតា>
      text <តត្ថ កតមា អសម្បជញ្ញតា។ យំ អញ្ញាណំ អទស្សនំ…បេ។… អវិជ្ជាលង្គី មោហោ អកុសលមូលំ អយំ វុច្ចតិ អសម្បជញ្ញតា។>
    text <គ មហិច្ឆតា>
      text <តត្ថ កតមា មហិច្ឆតា។ ឥតរីតរចីវរបិណ្ឌបាតសេនាសនគិលានបច្ចយភេសជ្ជបរិក្ខារេហិ បញ្ចហិ វា កាមគុណេហិ អសន្តុដ្ឋស្ស ភិយ្យោកម្យតា យា ឯវរូបា ឥច្ឆា ឥច្ឆាគតា មហិច្ឆតា រាគោ សារាគោ ចិត្តស្ស សារាគោ អយំ វុច្ចតិ មហិច្ឆតា។>
    text <២៩។ ក អហិរិកំ>
      text <៩៣០>, <តត្ថ កតមំ អហិរិកំ។ យំ ន ហិរីយតិ ហិរីយិតព្ពេន ន ហិរីយតិ បាបកានំ អកុសលានំ ធម្មានំ សមាបត្តិយា ឥទំ វុច្ចតិ អហិរិកំ។>
    text <ខ អនោត្តប្បំ>
      text <តត្ថ កតមំ អនោត្តប្បំ។ យំ ន ឱត្តប្បតិ ឱត្តប្បិតព្ពេន ន ឱត្តប្បតិ បាបកានំ អកុសលានំ ធម្មានំ សមាបត្តិយា ឥទំ វុច្ចតិ អនោត្តប្បំ។>
    text <គ បមាទោ>
      text <តត្ថ កតមោ បមាទោ។ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ ចិត្តស្ស វោស្សគ្គោ វោស្សគ្គានុប្បទានំ កុសលានំ ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ យោ ឯវរូបោ បមាទោ បមជ្ជនា បមជ្ជិតត្តំ អយំ វុច្ចតិ បមាទោ។>
    text <៣០។ ក អនាទរិយំ>
      text <៩៣១>, <តត្ថ កតមំ អនាទរិយំ។ យំ អនាទរិយំ អនាទរតា អគារវតា អប្បតិស្សវតា អនទ្ទា អនទ្ទាយនា អនទ្ទាយិតត្តំ អសីល្យំ អចិត្តីការោ ឥទំ វុច្ចតិ អនាទរិយំ។>
    text <ខ ទោវចស្សតា>
      text <តត្ថ កតមា ទោវចស្សតា។ សហធម្មិកេ វុច្ចមានេ ទោវចស្សាយំ ទោវចស្សិយំ ទោវចស្សតា វិប្បដិកុលគ្គាហិតា វិបច្ចនីកសាតតា អនាទរិយំ អនាទរតា អគារវតា អប្បតិស្សវតា អយំ វុច្ចតិ ទោវចស្សតា។>
    text <គ បាបមិត្តតា>
      text <តត្ថ កតមា បាបមិត្តតា។ យេ តេ បុគ្គលា អស្សទ្ធា ទុស្សីលា អប្បស្សុតា មច្ឆរិនោ ទុប្បញ្ញា យា តេសំ សេវនា និសេវនា សំសេវនា បដិសេវនា ភជនា សម្ភជនា ភត្តិ សម្ភត្តិ តំសម្បវង្កតា អយំ វុច្ចតិ បាបមិត្តតា។>
    text <៣១។ ក អស្សទ្ធិយំ>
      text <៩៣២>, <តត្ថ កតមំ អស្សទ្ធិយំ។ ឥធេកច្ចោ អស្សទ្ធោ ហោតិ ន សទ្ទហតិ ពុទ្ធំ វា ធម្មំ វា សង្ឃំ វា យំ ឯវរូបំ អស្សទ្ធិយំ អស្សទ្ទហនា អនោកប្បនា អនភិប្បសាទោ ឥទំ វុច្ចតិ អស្សទ្ធិយំ។>
    text <ខ អវទញ្ញុតា>
      text <តត្ថ កតមា អវទញ្ញុតា។ បញ្ច មច្ឆរិយានិ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ។ យំ ឯវរូបំ មច្ឆេរំ មច្ឆរាយនា មច្ឆរាយិតត្តំ វេវិច្ឆំ កទរិយំ កដុកញ្ចុកតា អគ្គហិតត្តំ ចិត្តស្ស អយំ វុច្ចតិ អវទញ្ញុតា។>
    text <គ កោសជ្ជំ>
      text <តត្ថ កតមំ កោសជ្ជំ។ កាយទុច្ចរិតេ វា វចីទុច្ចរិតេ វា មនោទុច្ចរិតេ វា បញ្ចសុ វា កាមគុណេសុ ចិត្តស្ស វោស្សគ្គោ វោស្សគ្គានុប្បទានំ កុសលានំ ធម្មានំ ភាវនាយ អសក្កច្ចកិរិយតា អសាតច្ចកិរិយតា អនដ្ឋិតកិរិយតា ឱលីនវុត្តិតា និក្ខិត្តឆន្ទតា និក្ខិត្តធុរតា អនាសេវនា អភាវនា អពហុលីកម្មំ អនធិដ្ឋានំ អននុយោគោ បមាទោ ឥទំ វុច្ចតិ កោសជ្ជំ។>
    text <៣២។ ក ឧទ្ធច្ចំ>
      text <៩៣៣>, <តត្ថ កតមំ ឧទ្ធច្ចំ។ យំ ចិត្តស្ស ឧទ្ធច្ចំ អវូបសមោ ចេតសោ វិក្ខេបោ ភវន្តត្តំ ចិត្តស្ស ឥទំ វុច្ចតិ ឧទ្ធច្ចំ។>
    text <ខ អសំវរោ>
      text <តត្ថ កតមោ អសំវរោ។ ឥធេកច្ចោ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ មនិន្ទ្រិយំ មនិន្ទ្រិយេ ន សំវរំ អាបជ្ជតិ អយំ វុច្ចតិ អសំវរោ។>
    text <គ ទុស្សីល្យំ>
      text <តត្ថ កតមំ ទុស្សីល្យំ។ កាយិកោ វីតិក្កមោ វាចសិកោ វីតិក្កមោ កាយិកវាចសិកោ វីតិក្កមោ ឥទំ វុច្ចតិ ទុស្សីល្យំ។>
    text <៣៣។ ក អរិយានំ អទស្សនកម្យតា>
      text <៩៣៤>, <តត្ថ កតមា អរិយានំ អទស្សនកម្យតា។ តត្ថ កតមេ អរិយា។ អរិយា វុច្ចន្តិ ពុទ្ធា ច ពុទ្ធសាវកា ច។ យា ឥមេសំ អរិយានំ អទស្សនកម្យតា អទដ្ឋុកម្យតា អសមេតុកម្យតា អសមាគន្តុកម្យតា អយំ វុច្ចតិ អរិយានំ អទស្សនកម្យតា។>
    text <ខ សទ្ធម្មំ អសោតុកម្យតា>
      text <តត្ថ កតមា សទ្ធម្មំ អសោតុកម្យតា។ តត្ថ កតមោ សទ្ធម្មោ។ ចត្តារោ សតិបដ្ឋានា ចត្តារោ សម្មប្បធានា ចត្តារោ ឥទ្ធិបាទា បញ្ចិន្ទ្រិយានិ បញ្ច ពលានិ សត្ត ពោជ្ឈង្គា អរិយោ អដ្ឋង្គិកោ មគ្គោ អយំ វុច្ចតិ សទ្ធម្មោ។ យា ឥមស្ស សទ្ធម្មស្ស អសោតុកម្យតា អសវនកម្យតា អនុគ្គហេតុកម្យតា អធារេតុកម្យតា អយំ វុច្ចតិ សទ្ធម្មំ អសោតុកម្យតា។>
    text <គ ឧបារម្ភចិត្តតា>
      text <តត្ថ កតមា ឧបារម្ភចិត្តតា។ តត្ថ កតមោ ឧបារម្ភោ។ យោ ឧបារម្ភោ អនុបារម្ភោ ឧបារម្ភនា អនុបារម្ភនា អនុបារម្ភិតត្តំ ឧញ្ញា អវញ្ញា បរិភវោ រន្ធគវេសិតា អយំ វុច្ចតិ ឧបារម្ភចិត្តតា។>
    text <៣៤។ ក មុដ្ឋស្សច្ចំ>
      text <៩៣៥>, <តត្ថ កតមំ មុដ្ឋស្សច្ចំ។ យា អស្សតិ អននុស្សតិ អប្បដិស្សតិ អស្សតិ អស្សរណតា អធារណតា បិលាបនតា សម្មុសនតា ឥទំ វុច្ចតិ មុដ្ឋស្សច្ចំ។>
    text <ខ អសម្បជញ្ញំ>
      text <តត្ថ កតមំ អសម្បជញ្ញំ។ យំ អញ្ញាណំ អទស្សនំ …បេ។… អវិជ្ជាលង្គី មោហោ អកុសលមូលំ ឥទំ វុច្ចតិ អសម្បជញ្ញំ។>
    text <គ ចេតសោ វិក្ខេបោ>
      text <តត្ថ កតមោ ចេតសោ វិក្ខេបោ។ យំ ចិត្តស្ស ឧទ្ធច្ចំ អវូបសមោ ចេតសោ វិក្ខេបោ ភន្តត្តំ ចិត្តស្ស អយំ វុច្ចតិ ចេតសោ វិក្ខេបោ។>
    text <៣៥។ ក អយោនិសោ មនសិការោ>
      text <៩៣៦>, <តត្ថ កតមោ អយោនិសោ មនសិការោ។ អនិច្ចេ និច្ចន្តិ អយោនិសោ មនសិការោ ទុក្ខេ សុខន្តិ អយោនិសោ មនសិការោ អនត្តនិ អត្តាតិ អយោនិសោ មនសិការោ អសុភេ សុភន្តិ អយោនិសោ មនសិការោ សច្ចវិប្បដិកុលេន វា ចិត្តស្ស អាវដ្ដនា អនាវដ្ដនា អាភោគោ សមន្នាហារោ មនសិការោ អយំ វុច្ចតិ អយោនិសោ មនសិការោ។>
    text <ខ កុម្មគ្គសេវនា>
      text <តត្ថ កតមា កុម្មគ្គសេវនា។ តត្ថ កតមោ កុម្មគ្គោ។ មិច្ឆាទិដ្ឋិ មិច្ឆាសង្កប្បោ មិច្ឆាវាចា មិច្ឆាកម្មន្តោ មិច្ឆាអាជីវោ មិច្ឆាវាយាមោ មិច្ឆាសតិ មិច្ឆាសមាធិ អយំ វុច្ចតិ កុម្មគ្គោ។ យា ឥមស្ស កុម្មគ្គស្ស សេវនា និសេវនា សំសេវនា ភជនា សម្ភជនា ភត្តិ សម្ភត្តិ តំសម្បវង្កតា អយំ វុច្ចតិ កុម្មគ្គសេវនា។>
    text <គ ចេតសោ ច លីនត្តំ>
      text <តត្ថ កតមំ ចេតសោ ច លីនត្តំ។ យា ចិត្តស្ស អកល្យតា អកម្មញ្ញតា ឱលីយនា សល្លីយនា លីនំ លីយនា លីយិតត្តំ ថិនំ ថិយនា ថិយិតត្តំ ចិត្តស្ស ឥទំ វុច្ចតិ ចេតសោ ច លីនត្តំ។>
      stand <តិកំ។>
  text <៤។ ចតុក្កនិទ្ទេសោ>
    text <១ ចត្តារោ អាសវា>
      text <៩៣៧>, <តត្ថ កតមេ ចត្តារោ អាសវា។ កាមាសវោ ភវាសវោ ទិដ្ឋាសវោ អវិជ្ជាសវោ។>
    text <ក កាមាសវោ>
      text <តត្ថ កតមោ កាមាសវោ។ យោ កាមេសុ កាមច្ឆន្ទោ កាមរាគោ កាមនន្ទី កាមតណ្ហា កាមសិនេហោ កាមបរិឡាហោ កាមមុច្ឆា កាមជ្ឈោសានំ អយំ វុច្ចតិ កាមាសវោ។>
    text <ខ ភវាសវោ>
      text <តត្ថ កតមោ ភវាសវោ។ យោ ភវេសុ ភវច្ឆន្ទោ…បេ។… ភវជ្ឈោសានំ អយំ វុច្ចតិ ភវាសវោ។>
    text <គ ទិដ្ឋាសវោ>
      text <តត្ថ កតមោ ទិដ្ឋាសវោ។ សស្សតោ លោកោតិ វា អសស្សតោ លោកោតិ វា អន្តវា លោកោតិ វា អនន្តវា លោកោតិ វា តំ ជីវំ តំ សរីរន្តិ វា អញ្ញំ ជីវំ អញ្ញំ សរីរន្តិ វា ហោតិ តថាគតោ បរំ មរណាតិ វា ន ហោតិ តថាគតោ បរំ មរណាតិ វា ហោតិ ច ន ច ហោតិ តថាគតោ បរំ មរណាតិ វា នេវ ហោតិ ន ន ហោតិ តថាគតោ បរំ មរណាតិ វា។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ អយំ វុច្ចតិ ទិដ្ឋាសវោ។ សព្ពាបិ មិច្ឆាទិដ្ឋិ ទិដ្ឋាសវោ។>
    text <ឃ អវិជ្ជាសវោ>
      text <តត្ថ កតមោ អវិជ្ជាសវោ។ ទុក្ខេ អញ្ញាណំ ទុក្ខសមុទយេ អញ្ញាណំ ទុក្ខនិរោធេ អញ្ញាណំ ទុក្ខនិរោធគាមិនិយា បដិបទាយ អញ្ញាណំ បុព្ពន្តេ អញ្ញាណំ អបរន្តេ អញ្ញាណំ បុព្ពន្តាបរន្តេ អញ្ញាណំ ឥទប្បច្ចយតា បដិច្ចសមុប្បន្នេសុ ធម្មេសុ អញ្ញាណំ។ យំ ឯវរូបំ អញ្ញាណំ អទស្សនំ…បេ។… អវិជ្ជាលង្គី មោហោ អកុសលមូលំ អយំ វុច្ចតិ អវិជ្ជាសវោ។ ឥមេ ចត្តារោ អាសវា។>
    text <២-៥ ចត្តារោ គន្ថាទី>
      text <៩៣៨>, <តត្ថ កតមេ ចត្តារោ គន្ថា …បេ។… ចត្តារោ ឱឃា…បេ។… ចត្តារោ យោគា…បេ។… ចត្តារិ ឧបាទានានិ។ កាមុបាទានំ ទិដ្ឋុបាទានំ សីលព្ពតុបាទានំ អត្តវាទុបាទានំ។>
    text <ក កាមុបាទានំ>
      text <តត្ថ កតមំ កាមុបាទានំ។ យោ កាមេសុ កាមច្ឆន្ទោ…បេ។… កាមជ្ឈោសានំ ឥទំ វុច្ចតិ កាមុបាទានំ។>
    text <ខ ទិដ្ឋុបាទានំ>
      text <តត្ថ កតមំ ទិដ្ឋុបាទានំ។ នត្ថិ ទិន្នំ នត្ថិ យិដ្ឋំ…បេ។… យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ ឥទំ វុច្ចតិ ទិដ្ឋុបាទានំ។ ឋបេត្វា សីលព្ពតុបាទានញ្ច អត្តវាទុបាទានញ្ច សព្ពាបិ មិច្ឆាទិដ្ឋិ ទិដ្ឋុបាទានំ។>
    text <គ សីលព្ពតុបាទានំ>
      text <តត្ថ កតមំ សីលព្ពតុបាទានំ។ ឥតោ ពហិទ្ធា សមណព្រាហ្មណានំ សីលេន សុទ្ធិ វតេន សុទ្ធិ សីលព្ពតេន សុទ្ធីតិ។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ ឥទំ វុច្ចតិ សីលព្ពតុបាទានំ។>
    text <ឃ អត្តវាទុបាទានំ>
      text <តត្ថ កតមំ អត្តវាទុបាទានំ។ ឥធ អស្សុតវា បុថុជ្ជនោ អរិយានំ អទស្សាវី អរិយធម្មស្ស អកោវិទោ អរិយធម្មេ អវិនីតោ សប្បុរិសានំ អទស្សាវី សប្បុរិសធម្មស្ស អកោវិទោ សប្បុរិសធម្មេ អវិនីតោ រូបំ អត្តតោ សមនុបស្សតិ រូបវន្តំ វា អត្តានំ អត្តនិ វា រូបំ រូបស្មិំ វា អត្តានំ។ វេទនំ…បេ។… សញ្ញំ…បេ។… សង្ខារេ…បេ។… វិញ្ញាណំ អត្តតោ សមនុបស្សតិ វិញ្ញាណវន្តំ វា អត្តានំ អត្តនិ វា វិញ្ញាណំ វិញ្ញាណស្មិំ វា អត្តានំ។ យា ឯវរូបា ទិដ្ឋិ ទិដ្ឋិគតំ…បេ។… វិបរិយាសគ្គាហោ ឥទំ វុច្ចតិ អត្តវាទុបាទានំ។ ឥមានិ ចត្តារិ ឧបាទានានិ។>
    text <៦ ចត្តារោ តណ្ហុប្បាទា>
      text <៩៣៩>, <តត្ថ កតមេ ចត្តារោ តណ្ហុប្បាទា។ ចីវរហេតុ វា ភិក្ខុនោ តណ្ហា ឧប្បជ្ជមានា ឧប្បជ្ជតិ បិណ្ឌបាតហេតុ វា ភិក្ខុនោ តណ្ហា ឧប្បជ្ជមានា ឧប្បជ្ជតិ សេនាសនហេតុ វា ភិក្ខុនោ តណ្ហា ឧប្បជ្ជមានា ឧប្បជ្ជតិ ឥតិភវាភវហេតុ វា ភិក្ខុនោ តណ្ហា ឧប្បជ្ជមានា ឧប្បជ្ជតិ ឥមេ ចត្តារោ តណ្ហុប្បាទា។>
    text <៧ ចត្តារិ អគតិគមនានិ>
      text <តត្ថ កតមានិ ចត្តារិ អគតិគមនានិ។ ឆន្ទាគតិំ គច្ឆតិ ទោសាគតិំ គច្ឆតិ មោហាគតិំ គច្ឆតិ ភយាគតិំ គច្ឆតិ។ យា ឯវរូបា អគតិ អគតិគមនំ ឆន្ទគមនំ វគ្គគមនំ វារិគមនំ ឥមានិ ចត្តារិ អគតិគមនានិ។>
    text <៨ ចត្តារោ វិបរិយាសា>
      text <តត្ថ កតមេ ចត្តារោ វិបរិយាសា។ អនិច្ចេ និច្ចន្តិ សញ្ញាវិបរិយាសោ ចិត្តវិបរិយាសោ ទិដ្ឋិវិបរិយាសោ ទុក្ខេ សុខន្តិ សញ្ញាវិបរិយាសោ ចិត្តវិបរិយាសោ ទិដ្ឋិវិបរិយាសោ អនត្តនិ អត្តាតិ សញ្ញាវិបរិយាសោ ចិត្តវិបរិយាសោ ទិដ្ឋិវិបរិយាសោ អសុភេ សុភន្តិ សញ្ញាវិបរិយាសោ ចិត្តវិបរិយាសោ ទិដ្ឋិវិបរិយាសោ ឥមេ ចត្តារោ វិបរិយាសា។>
    text <៩ ចត្តារោ អនរិយវោហារា>
      text <តត្ថ កតមេ ចត្តារោ អនរិយវោហារា។ អទិដ្ឋេ ទិដ្ឋវាទិតា អស្សុតេ សុតវាទិតា អមុតេ មុតវាទិតា អវិញ្ញាតេ វិញ្ញាតវាទិតា ឥមេ ចត្តារោ អនរិយវោហារា។>
    text <១០ អបរេបិ ចត្តារោ អនរិយវោហារា>
      text <តត្ថ កតមេ អបរេបិ ចត្តារោ អនរិយវោហារា។ ទិដ្ឋេ អទិដ្ឋវាទិតា សុតេ អស្សុតវាទិតា មុតេ អមុតវាទិតា វិញ្ញាតេ អវិញ្ញាតវាទិតា ឥមេ ចត្តារោ អនរិយវោហារា។>
    text <១១ ចត្តារិ ទុច្ចរិតានិ>
      text <តត្ថ កតមានិ ចត្តារិ ទុច្ចរិតានិ។ បាណាតិបាតោ អទិន្នាទានំ កាមេសុមិច្ឆាចារោ មុសាវាទោ ឥមានិ ចត្តារិ ទុច្ចរិតានិ។>
    text <១២ អបរានិបិ ចត្តារិ ទុច្ចរិតានិ>
      text <តត្ថ កតមានិ អបរានិបិ ចត្តារិ ទុច្ចរិតានិ។ មុសាវាទោ បិសុណា វាចា ផរុសា វាចា សម្ផប្បលាបោ ឥមានិ ចត្តារិ ទុច្ចរិតានិ។>
    text <១៣ ចត្តារិ ភយានិ>
      text <តត្ថ កតមានិ ចត្តារិ ភយានិ។ ជាតិភយំ ជរាភយំ ព្យាធិភយំ មរណភយំ ឥមានិ ចត្តារិ ភយានិ។>
    text <១៤ អបរានិបិ ចត្តារិ ភយានិ>
      text <តត្ថ កតមានិ អបរានិបិ ចត្តារិ ភយានិ។ រាជភយំ ចោរភយំ អគ្គិភយំ ឧទកភយំ ឥមានិ ចត្តារិ ភយានិ។>
      text <តត្ថ កតមានិ អបរានិបិ ចត្តារិ ភយានិ។ ឩមិភយំ កុម្ភីលភយំ អាវដ្ដភយំ សុសុកាភយំ ឥមានិ ចត្តារិ ភយានិ។>
      text <តត្ថ កតមានិ អបរានិបិ ចត្តារិ ភយានិ។ អត្តានុវាទភយំ បរានុវាទភយំ ទណ្ឌភយំ ទុគ្គតិភយំ ឥមានិ ចត្តារិ ភយានិ។>
    text <១៥ ចតស្សោ ទិដ្ឋិយោ>
      text <តត្ថ កតមា ចតស្សោ ទិដ្ឋិយោ។ សយង្កតំ សុខទុក្ខន្តិ សច្ចតោ ថេតតោ ទិដ្ឋិ ឧប្បជ្ជតិ បរង្កតំ សុខទុក្ខន្តិ សច្ចតោ ថេតតោ ទិដ្ឋិ ឧប្បជ្ជតិ សយង្កតញ្ច បរង្កតញ្ច សុខទុក្ខន្តិ សច្ចតោ ថេតតោ ទិដ្ឋិ ឧប្បជ្ជតិ អសយង្ការំ អបរង្ការំ អធិច្ចសមុប្បន្នំ សុខទុក្ខន្តិ សច្ចតោ ថេតតោ ទិដ្ឋិ ឧប្បជ្ជតិ ឥមា ចតស្សោ ទិដ្ឋិយោ។>
      stand <ចតុក្កំ។>
  text <៥។ បញ្ចកនិទ្ទេសោ>
    text <១ បញ្ចោរម្ភាគិយានិ សំយោជនានិ>
      text <៩៤០>, <តត្ថ កតមានិ បញ្ចោរម្ភាគិយានិ សំយោជនានិ។ សក្កាយទិដ្ឋិ វិចិកិច្ឆា សីលព្ពតបរាមាសោ កាមច្ឆន្ទោ ព្យាបាទោ ឥមានិ បញ្ចោរម្ភាគិយានិ សំយោជនានិ។>
    text <២ បញ្ចុទ្ធម្ភាគិយានិ សំយោជនានិ>
      text <តត្ថ កតមានិ បញ្ចុទ្ធម្ភាគិយានិ សំយោជនានិ។ រូបរាគោ អរូបរាគោ មានោ ឧទ្ធច្ចំ អវិជ្ជា ឥមានិ បញ្ចុទ្ធម្ភាគិយានិ សំយោជនានិ។>
    text <៣ បញ្ច មច្ឆរិយានិ>
      text <តត្ថ កតមានិ បញ្ច មច្ឆរិយានិ។ អាវាសមច្ឆរិយំ កុលមច្ឆរិយំ លាភមច្ឆរិយំ វណ្ណមច្ឆរិយំ ធម្មមច្ឆរិយំ ឥមានិ បញ្ច មច្ឆរិយានិ។>
    text <៤ បញ្ច សង្គា>
      text <តត្ថ កតមេ បញ្ច សង្គា។ រាគសង្គោ ទោសសង្គោ មោហសង្គោ មានសង្គោ ទិដ្ឋិសង្គោ ឥមេ បញ្ច សង្គា។>
    text <៥ បញ្ច សល្លា>
      text <តត្ថ កតមេ បញ្ច សល្លា។ រាគសល្លំ ទោសសល្លំ មោហសល្លំ មានសល្លំ ទិដ្ឋិសល្លំ ឥមេ បញ្ច សល្លា។>
    text <៦ បញ្ច ចេតោខិលា>
      text <៩៤១>, <តត្ថ កតមេ បញ្ច ចេតោខិលា។ សត្ថរិ កង្ខតិ វិចិកិច្ឆតិ នាធិមុច្ចតិ ន សម្បសីទតិ ធម្មេ កង្ខតិ វិចិកិច្ឆតិ នាធិមុច្ចតិ ន សម្បសីទតិ សង្ឃេ កង្ខតិ វិចិកិច្ឆតិ នាធិមុច្ចតិ ន សម្បសីទតិ សិក្ខាយ កង្ខតិ វិចិកិច្ឆតិ នាធិមុច្ចតិ ន សម្បសីទតិ សព្រហ្មចារីសុ កុបិតោ ហោតិ អនត្តមនោ អាហតចិត្តោ ខិលជាតោ ឥមេ បញ្ច ចេតោខិលា។>
    text <៧ បញ្ច ចេតសោ វិនិពន្ធា>
      text <តត្ថ កតមេ បញ្ច ចេតសោ វិនិពន្ធា។ កាមេ អវីតរាគោ ហោតិ អវិគតច្ឆន្ទោ អវិគតបេមោ អវិគតបិបាសោ អវិគតបរិឡាហោ អវិគតតណ្ហោ កាយេ អវីតរាគោ ហោតិ… រូបេ អវីតរាគោ ហោតិ… យាវទត្ថំ ឧទរាវទេហកំ ភុញ្ជិត្វា សេយ្យសុខំ បស្សសុខំ មិទ្ធសុខំ អនុយុត្តោ វិហរតិ អញ្ញតរំ ទេវនិកាយំ បណិធាយ ព្រហ្មចរិយំ ចរតិ ឥមិនាហំ សីលេន វា វតេន វា តបេន វា ព្រហ្មចរិយេន វា ទេវោ វា ភវិស្សាមិ ទេវញ្ញតរោ វាតិ ឥមេ បញ្ច ចេតសោវិនិពន្ធា។>
    text <៨ បញ្ច នីវរណានិ>
      text <តត្ថ កតមានិ បញ្ច នីវរណានិ។ កាមច្ឆន្ទនីវរណំ ព្យាបាទនីវរណំ ថិនមិទ្ធនីវរណំ ឧទ្ធច្ចកុក្កុច្ចនីវរណំ វិចិកិច្ឆានីវរណំ ឥមានិ បញ្ច នីវរណានិ។>
    text <៩ បញ្ច កម្មានិ អានន្តរិកានិ>
      text <តត្ថ កតមានិ បញ្ច កម្មានិ អានន្តរិកានិ។ មាតា ជីវិតា វោរោបិតា ហោតិ បិតា ជីវិតា វោរោបិតោ ហោតិ អរហន្តោ ជីវិតា វោរោបិតោ ហោតិ ទុដ្ឋេន ចិត្តេន តថាគតស្ស លោហិតំ ឧប្បាទិតំ ហោតិ សង្ឃោ ភិន្នោ ហោតិ ឥមានិ បញ្ច កម្មានិ អានន្តរិកានិ។>
    text <១០ បញ្ច ទិដ្ឋិយោ>
      text <តត្ថ កតមា បញ្ច ទិដ្ឋិយោ។ សញ្ញី អត្តា ហោតិ អរោគោ បរំ មរណាតិ ឥត្ថេកេ អភិវទន្តិ អសញ្ញី អត្តា ហោតិ អរោគោ បរំ មរណាតិ ឥត្ថេកេ អភិវទន្តិ នេវសញ្ញីនាសញ្ញី អត្តា ហោតិ អរោគោ បរំ មរណាតិ ឥត្ថេកេ អភិវទន្តិ សតោ វា បន សត្តស្ស ឧច្ឆេទំ វិនាសំ វិភវំ បញ្ញាបេន្តិ ទិដ្ឋធម្មនិព្ពានំ វា បនេកេ អភិវទន្តិ ឥមា បញ្ច ទិដ្ឋិយោ។>
    text <១១ បញ្ច វេរា>
      text <៩៤២>, <តត្ថ កតមេ បញ្ច វេរា។ បាណាតិបាតោ អទិន្នាទានំ កាមេសុមិច្ឆាចារោ មុសាវាទោ សុរាមេរយមជ្ជបមាទដ្ឋានា ឥមេ បញ្ច វេរា។>
    text <១២ បញ្ច ព្យសនា>
      text <តត្ថ កតមេ បញ្ច ព្យសនា។ ញាតិព្យសនំ ភោគព្យសនំ រោគព្យសនំ សីលព្យសនំ ទិដ្ឋិព្យសនំ ឥមេ បញ្ច ព្យសនា។>
    text <១៣ បញ្ច អក្ខន្តិយា អាទីនវា>
      text <តត្ថ កតមេ បញ្ច អក្ខន្តិយា អាទីនវា។ ពហុនោ ជនស្ស អប្បិយោ ហោតិ អមនាបោ វេរពហុលោ ច ហោតិ វជ្ជពហុលោ ច សម្មូឡ្ហោ កាលង្ករោតិ កាយស្ស ភេទា បរំ មរណា អបាយំ ទុគ្គតិំ វិនិបាតំ និរយំ ឧបបជ្ជតិ ឥមេ បញ្ច អក្ខន្តិយា អាទីនវា។>
    text <១៤ បញ្ច ភយានិ>
      text <តត្ថ កតមានិ បញ្ច ភយានិ។ អាជីវកភយំ អសិលោកភយំ បរិសសារជ្ជភយំ មរណភយំ ទុគ្គតិភយំ ឥមានិ បញ្ច ភយានិ។>
    text <១៥ បញ្ច ទិដ្ឋធម្មនិព្ពានវាទា>
      text <៩៤៣>, <តត្ថ កតមេ បញ្ច ទិដ្ឋធម្មនិព្ពានវាទា។>
      text <ក ឥធេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋិ យតោ ខោ ភោ អយំ អត្តា បញ្ចហិ កាមគុណេហិ សមប្បិតោ សមង្គីភូតោ បរិចារេតិ ឯត្តាវតា ខោ ភោ អយំ អត្តា បរមទិដ្ឋធម្មនិព្ពានប្បត្តោ ហោតីតិ។ ឥត្ថេកេ សតោ សត្តស្ស បរមទិដ្ឋធម្មនិព្ពានំ បញ្ញបេន្តិ។>
      text <ខ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា បរមទិដ្ឋធម្មនិព្ពានប្បត្តោ ហោតិ។ តំ កិស្ស ហេតុ។ កាមា ហិ ភោ អនិច្ចា ទុក្ខា វិបរិណាមធម្មា។ តេសំ វិបរិណាមញ្ញថាភាវា ឧប្បជ្ជន្តិ សោកបរិទេវទុក្ខទោមនស្សុបាយាសា។ យតោ ខោ ភោ អយំ អត្តា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ឯត្តាវតា ខោ ភោ អយំ អត្តា បរមទិដ្ឋធម្មនិព្ពានប្បត្តោ ហោតីតិ។ ឥត្ថេកេ សតោ សត្តស្ស បរមទិដ្ឋធម្មនិព្ពានំ បញ្ញបេន្តិ។>
      text <គ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា បរមទិដ្ឋធម្មនិព្ពានប្បត្តោ ហោតិ។ តំ កិស្ស ហេតុ។ យទេវ តត្ថ វិតក្កិតំ វិចារិតំ ឯតេន ឯតំ ឱឡារិកំ អក្ខាយតិ។ យតោ ខោ ភោ អយំ អត្តា វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ ឯត្តាវតា ខោ ភោ អយំ អត្តា បរមទិដ្ឋធម្មនិព្ពានប្បត្តោ ហោតីតិ។ ឥត្ថេកេ សតោ សត្តស្ស បរមទិដ្ឋធម្មនិព្ពានំ បញ្ញបេន្តិ។>
      text <ឃ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា បរមទិដ្ឋធម្មនិព្ពានប្បត្តោ ហោតិ។ តំ កិស្ស ហេតុ។ យទេវ តត្ថ បីតិគតំ ចេតសោ ឧប្បិលាវិតំ ឯតេន ឯតំ ឱឡារិកំ អក្ខាយតិ។ យតោ ខោ ភោ អយំ អត្តា បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ ឯត្តាវតា ខោ ភោ អយំ អត្តា បរមទិដ្ឋធម្មនិព្ពានប្បត្តោ ហោតីតិ។ ឥត្ថេកេ សតោ សត្តស្ស បរមទិដ្ឋធម្មនិព្ពានំ បញ្ញបេន្តិ។>
      text <ង តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា បរមទិដ្ឋធម្មនិព្ពានប្បត្តោ ហោតិ។ តំ កិស្ស ហេតុ។ យទេវ តត្ថ សុខបីតិ ចេតសោ អាភោគោ ឯតេន ឯតំ ឱឡារិកំ អក្ខាយតិ។ យតោ ខោ ភោ អយំ អត្តា សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ ឯត្តាវតា ខោ ភោ អយំ អត្តា បរមទិដ្ឋធម្មនិព្ពានប្បត្តោ ហោតីតិ។ ឥត្ថេកេ សតោ សត្តស្ស បរមទិដ្ឋធម្មនិព្ពានំ បញ្ញបេន្តិ។ ឥមេ បញ្ច ទិដ្ឋធម្មនិព្ពានវាទា។>
      stand <បញ្ចកំ។>
  text <៦។ ឆក្កនិទ្ទេសោ>
    text <១ ឆ វិវាទមូលានិ>
      text <៩៤៤>, <តត្ថ កតមានិ ឆ វិវាទមូលានិ។ កោធោ មក្ខោ ឥស្សា សាឋេយ្យំ បាបិច្ឆតា សន្ទិដ្ឋិបរាមាសិតា ឥមានិ ឆ វិវាទមូលានិ។>
    text <២ ឆ ឆន្ទរាគា>
      text <តត្ថ កតមេ ឆ ឆន្ទរាគា។ ឆន្ទរាគា គេហសិតា ធម្មា។ មនាបិយេសុ រូបេសុ គេហសិតោ រាគោ សារាគោ ចិត្តស្ស សារាគោ មនាបិយេសុ សទ្ទេសុ…បេ។… មនាបិយេសុ គន្ធេសុ…បេ។… មនាបិយេសុ រសេសុ…បេ។… មនាបិយេសុ ផោដ្ឋព្ពេសុ…បេ។… មនាបិយេសុ ធម្មេសុ គេហសិតោ រាគោ សារាគោ ចិត្តស្ស សារាគោ ឥមេ ឆ ឆន្ទរាគា។>
    text <៣ ឆ វិរោធវត្ថូនិ>
      text <តត្ថ កតមានិ ឆ វិរោធវត្ថូនិ។ អមនាបិយេសុ រូបេសុ ចិត្តស្ស អាឃាតោ បដិឃាតោ ចណ្ឌិក្កំ អសុរោបោ អនត្តមនតា ចិត្តស្ស អមនាបិយេសុ សទ្ទេសុ…បេ។… អមនាបិយេសុ គន្ធេសុ…បេ។… អមនាបិយេសុ រសេសុ…បេ។… អមនាបិយេសុ ផោដ្ឋព្ពេសុ…បេ។… អមនាបិយេសុ ធម្មេសុ ចិត្តស្ស អាឃាតោ បដិឃាតោ ចណ្ឌិក្កំ អសុរោបោ អនត្តមនតា ចិត្តស្ស ឥមានិ ឆ វិរោធវត្ថូនិ។>
    text <៤ ឆ តណ្ហាកាយា>
      text <តត្ថ កតមេ ឆ តណ្ហាកាយា។ រូបតណ្ហា សទ្ទតណ្ហា គន្ធតណ្ហា រសតណ្ហា ផោដ្ឋព្ពតណ្ហា ធម្មតណ្ហា ឥមេ ឆ តណ្ហាកាយា។>
    text <៥ ឆ អគារវា>
      text <៩៤៥>, <តត្ថ កតមេ ឆ អគារវា។ សត្ថរិ អគារវោ វិហរតិ អប្បតិស្សោ ធម្មេ អគារវោ វិហរតិ អប្បតិស្សោ សង្ឃេ អគារវោ វិហរតិ អប្បតិស្សោ សិក្ខាយ អគារវោ វិហរតិ អប្បតិស្សោ អប្បមាទេ អគារវោ វិហរតិ អប្បតិស្សោ បដិសន្ថារេ អគារវោ វិហរតិ អប្បតិស្សោ ឥមេ ឆ អគារវា។>
    text <៦ ឆ បរិហានិយា ធម្មា>
      text <តត្ថ កតមេ ឆ បរិហានិយា ធម្មា។ កម្មារាមតា ភស្សារាមតា និទ្ទារាមតា សង្គណិការាមតា សំសគ្គារាមតា បបញ្ចារាមតា ឥមេ ឆ បរិហានិយា ធម្មា។>
    text <៧ អបរេបិ ឆ បរិហានិយា ធម្មា>
      text <៩៤៦>, <តត្ថ កតមេ អបរេបិ ឆ បរិហានិយា ធម្មា។ កម្មារាមតា ភស្សារាមតា និទ្ទារាមតា សង្គណិការាមតា ទោវចស្សតា បាបមិត្តតា ឥមេ ឆ បរិហានិយា ធម្មា។>
    text <៨ ឆ សោមនស្សុបវិចារា>
      text <តត្ថ កតមេ ឆ សោមនស្សុបវិចារា។ ចក្ខុនា រូបំ ទិស្វា សោមនស្សដ្ឋានិយំ រូបំ ឧបវិចរតិ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ សោមនស្សដ្ឋានិយំ ធម្មំ ឧបវិចរតិ ឥមេ ឆ សោមនស្សុបវិចារា។>
    text <៩ ឆ ទោមនស្សុបវិចារា>
      text <តត្ថ កតមេ ឆ ទោមនស្សុបវិចារា។ ចក្ខុនា រូបំ ទិស្វា ទោមនស្សដ្ឋានិយំ រូបំ ឧបវិចរតិ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា …បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ ទោមនស្សដ្ឋានិយំ ធម្មំ ឧបវិចរតិ ឥមេ ឆ ទោមនស្សុបវិចារា។>
    text <១០ ឆ ឧបេក្ខុបវិចារា>
      text <តត្ថ កតមេ ឆ ឧបេក្ខុបវិចារា។ ចក្ខុនា រូបំ ទិស្វា ឧបេក្ខាដ្ឋានិយំ រូបំ ឧបវិចរតិ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ ឧបេក្ខាដ្ឋានិយំ ធម្មំ ឧបវិចរតិ ឥមេ ឆ ឧបេក្ខុបវិចារា។>
    text <១១ ឆ គេហសិតានិ សោមនស្សានិ>
      text <៩៤៧>, <តត្ថ កតមានិ ឆ គេហសិតានិ សោមនស្សានិ។ មនាបិយេសុ រូបេសុ គេហសិតំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា មនាបិយេសុ សទ្ទេសុ…បេ។… មនាបិយេសុ គន្ធេសុ…បេ។… មនាបិយេសុ រសេសុ…បេ។… មនាបិយេសុ ផោដ្ឋព្ពេសុ…បេ។… មនាបិយេសុ ធម្មេសុ គេហសិតំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា ឥមានិ ឆ គេហសិតានិ សោមនស្សានិ។>
    text <១២ ឆ គេហសិតានិ ទោមនស្សានិ>
      text <តត្ថ កតមានិ ឆ គេហសិតានិ ទោមនស្សានិ។ អមនាបិយេសុ រូបេសុ គេហសិតំ ចេតសិកំ អសាតំ ចេតសិកំ ទុក្ខំ ចេតោសម្ផស្សជំ អសាតំ ទុក្ខំ វេទយិតំ ចេតោសម្ផស្សជា អសាតា ទុក្ខា វេទនា អមនាបិយេសុ សទ្ទេសុ…បេ។… អមនាបិយេសុ គន្ធេសុ…បេ។… អមនាបិយេសុ រសេសុ…បេ។… អមនាបិយេសុ ផោដ្ឋព្ពេសុ…បេ។… អមនាបិយេសុ ធម្មេសុ គេហសិតំ ចេតសិកំ អសាតំ ចេតសិកំ ទុក្ខំ ចេតោសម្ផស្សជំ អសាតំ ទុក្ខំ វេទយិតំ ចេតោសម្ផស្សជា អសាតា ទុក្ខា វេទនា ឥមានិ ឆ គេហសិតានិ ទោមនស្សានិ។>
    text <១៣ ឆ គេហសិតា ឧបេក្ខា>
      text <តត្ថ កតមា ឆ គេហសិតា ឧបេក្ខា។ ឧបេក្ខាដ្ឋានិយេសុ រូបេសុ គេហសិតំ ចេតសិកំ នេវ សាតំ នាសាតំ ចេតោសម្ផស្សជំ អទុក្ខមសុខំ វេទយិតំ ចេតោសម្ផស្សជា អទុក្ខមសុខា វេទនា ឧបេក្ខាដ្ឋានិយេសុ សទ្ទេសុ…បេ។… ឧបេក្ខាដ្ឋានិយេសុ គន្ធេសុ…បេ។… ឧបេក្ខាដ្ឋានិយេសុ រសេសុ…បេ។… ឧបេក្ខាដ្ឋានិយេសុ ផោដ្ឋព្ពេសុ…បេ។… ឧបេក្ខាដ្ឋានិយេសុ ធម្មេសុ គេហសិតំ ចេតសិកំ នេវ សាតំ នាសាតំ ចេតោសម្ផស្សជំ អទុក្ខមសុខំ វេទយិតំ ចេតោសម្ផស្សជា អទុក្ខមសុខា វេទនា ឥមា ឆ គេហសិតា ឧបេក្ខា។>
    text <១៤ ឆ ទិដ្ឋិយោ>
      text <៩៤៨>, <តត្ថ កតមា ឆ ទិដ្ឋិយោ។ អត្ថិ មេ អត្តាតិ វា អស្ស សច្ចតោ ថេតតោ ទិដ្ឋិ ឧប្បជ្ជតិ នត្ថិ មេ អត្តាតិ វា អស្ស សច្ចតោ ថេតតោ ទិដ្ឋិ ឧប្បជ្ជតិ អត្តនា វា អត្តានំ សញ្ជានាមីតិ វា អស្ស សច្ចតោ ថេតតោ ទិដ្ឋិ ឧប្បជ្ជតិ អត្តនា វា អនត្តានំ សញ្ជានាមីតិ វា អស្ស សច្ចតោ ថេតតោ ទិដ្ឋិ ឧប្បជ្ជតិ អនត្តនា វា អត្តានំ សញ្ជានាមីតិ វា អស្ស សច្ចតោ ថេតតោ ទិដ្ឋិ ឧប្បជ្ជតិ អថ វា បនស្ស ឯវំទិដ្ឋិ ហោតិ សោ មេ អយំ អត្តា វទោ វេទេយ្យោ តត្រ តត្រ ទីឃរត្តំ កល្យាណបាបកានំ កម្មានំ វិបាកំ បច្ចនុភោតិ។ ន សោ ជាតោ នាហោសិ ន សោ ជាតោ ន ភវិស្សតិ និច្ចោ ធុវោ សស្សតោ អវិបរិណាមធម្មោតិ វា បនស្ស សច្ចតោ ថេតតោ ទិដ្ឋិ ឧប្បជ្ជតិ។ ឥមា ឆ ទិដ្ឋិយោ។>
      stand <ឆក្កំ។>
  text <៧។ សត្តកនិទ្ទេសោ>
    text <១ សត្តានុសយា>
      text <៩៤៩>, <តត្ថ កតមេ សត្តានុសយា។ កាមរាគានុសយោ បដិឃានុសយោ មានានុសយោ ទិដ្ឋានុសយោ វិចិកិច្ឆានុសយោ ភវរាគានុសយោ អវិជ្ជានុសយោ ឥមេ សត្ត អនុសយា។>
    text <២ សត្ត សំយោជនានិ>
      text <តត្ថ កតមានិ សត្ត សំយោជនានិ។ កាមរាគសំយោជនំ បដិឃសំយោជនំ មានសំយោជនំ ទិដ្ឋិសំយោជនំ វិចិកិច្ឆាសំយោជនំ ភវរាគសំយោជនំ អវិជ្ជាសំយោជនំ ឥមានិ សត្ត សំយោជនានិ។>
    text <៣ សត្ត បរិយុដ្ឋានានិ>
      text <តត្ថ កតមានិ សត្ត បរិយុដ្ឋានានិ។ កាមរាគបរិយុដ្ឋានំ បដិឃបរិយុដ្ឋានំ មានបរិយុដ្ឋានំ ទិដ្ឋិបរិយុដ្ឋានំ វិចិកិច្ឆាបរិយុដ្ឋានំ ភវរាគបរិយុដ្ឋានំ អវិជ្ជាបរិយុដ្ឋានំ ឥមានិ សត្ត បរិយុដ្ឋានានិ។>
    text <៤ សត្ត អសទ្ធម្មា>
      text <៩៥០>, <តត្ថ កតមេ សត្ត អសទ្ធម្មា។ អស្សទ្ធោ ហោតិ អហិរិកោ ហោតិ អនោត្តប្បី ហោតិ អប្បស្សុតោ ហោតិ កុសីតោ ហោតិ មុដ្ឋស្សតី ហោតិ ទុប្បញ្ញោ ហោតិ ឥមេ សត្ត អសទ្ធម្មា។>
    text <៥ សត្ត ទុច្ចរិតានិ>
      text <តត្ថ កតមានិ សត្ត ទុច្ចរិតានិ។ បាណាតិបាតោ អទិន្នាទានំ កាមេសុមិច្ឆាចារោ មុសាវាទោ បិសុណា វាចា ផរុសា វាចា សម្ផប្បលាបោ ឥមានិ សត្ត ទុច្ចរិតានិ។>
    text <៦ សត្ត មានា>
      text <តត្ថ កតមេ សត្ត មានា។ មានោ អតិមានោ មានាតិមានោ ឱមានោ អធិមានោ អស្មិមានោ មិច្ឆាមានោ ឥមេ សត្ត មានា។>
    text <៧ សត្ត ទិដ្ឋិយោ>
      text <៩៥១>, <ក តត្ថ កតមា សត្ត ទិដ្ឋិយោ។ ឥធេកច្ចោ សមណោ វា ព្រាហ្មណោ វា ឯវំវាទី ហោតិ ឯវំទិដ្ឋិ យតោ ខោ ភោ អយំ អត្តា រូបី ចាតុមហាភូតិកោ មាតាបេត្តិកសម្ភវោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <ខ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា ទិព្ពោ រូបី កាមាវចរោ កពឡីការភក្ខោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មាសមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <គ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា ទិព្ពោ រូបី មនោមយោ សព្ពង្គបច្ចង្គី អហីនិន្ទ្រិយោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <ឃ តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនូបគោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <ង តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនូបគោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <ច តមញ្ញោ ឯវមាហ អត្ថិ ខោ ភោ ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចញ្ញាយតនូបគោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។>
      text <ឆ តមញ្ញោ ឯវមាហ អត្ថិ ខោ បន ឯសោ អត្តា យំ ត្វំ វទេសិ។ នេសោ នត្ថីតិ វទាមិ។ នោ ច ខោ ភោ អយំ អត្តា ឯត្តាវតា សម្មា សមុច្ឆិន្នោ ហោតិ។ អត្ថិ ខោ ភោ អញ្ញោ អត្តា សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនូបគោ។ តំ ត្វំ ន ជានាសិ ន បស្សសិ។ តមហំ ជានាមិ បស្សាមិ។ សោ ខោ ភោ អត្តា យតោ កាយស្ស ភេទា ឧច្ឆិជ្ជតិ វិនស្សតិ ន ហោតិ បរំ មរណា ឯត្តាវតា ខោ ភោ អយំ អត្តា សម្មា សមុច្ឆិន្នោ ហោតីតិ។ ឥត្ថេកេ សតោ សត្តស្ស ឧច្ឆេទំ វិនាសំ វិភវំ បញ្ញបេន្តិ។ ឥមា សត្ត ទិដ្ឋិយោ។>
      stand <សត្តកំ។>
  text <៨។ អដ្ឋកនិទ្ទេសោ>
    text <១ អដ្ឋ កិលេសវត្ថូនិ>
      text <៩៥២>, <តត្ថ កតមានិ អដ្ឋ កិលេសវត្ថូនិ។ លោភោ ទោសោ មោហោ មានោ ទិដ្ឋិ វិចិកិច្ឆា ថិនំ ឧទ្ធច្ចំ ឥមានិ អដ្ឋ កិលេសវត្ថូនិ។>
    text <២ អដ្ឋ កុសីតវត្ថូនិ>
      text <៩៥៣>, <តត្ថ កតមានិ អដ្ឋ កុសីតវត្ថូនិ។>
      text <ក ឥធ ភិក្ខុនា កម្មំ កាតព្ពំ ហោតិ។ តស្ស ឯវំ ហោតិ កម្មំ ខោ មេ កាតព្ពំ ភវិស្សតិ។ កម្មំ ខោ បន មេ ករោន្តស្ស កាយោ កិលមិស្សតិ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ បឋមំ កុសីតវត្ថុ។>
      text <ខ បុន ចបរំ ភិក្ខុនា កម្មំ កតំ ហោតិ។ តស្ស ឯវំ ហោតិ អហំ ខោ កម្មំ អកាសិំ។ កម្មំ ខោ បន មេ ករោន្តស្ស កាយោ កិលន្តោ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ ទុតិយំ កុសីតវត្ថុ។>
      text <គ បុន ចបរំ ភិក្ខុនា មគ្គោ គន្តព្ពោ ហោតិ។ តស្ស ឯវំ ហោតិ មគ្គោ ខោ មេ គន្តព្ពោ ភវិស្សតិ។ មគ្គំ ខោ បន មេ គច្ឆន្តស្ស កាយោ កិលមិស្សតិ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ តតិយំ កុសីតវត្ថុ។>
      text <ឃ បុន ចបរំ ភិក្ខុនា មគ្គោ គតោ ហោតិ។ តស្ស ឯវំ ហោតិ អហំ ខោ មគ្គំ អគមាសិំ។ មគ្គំ ខោ បន មេ គច្ឆន្តស្ស កាយោ កិលន្តោ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ ចតុត្ថំ កុសីតវត្ថុ។>
      text <ង បុន ចបរំ ភិក្ខុ គាមំ វា និគមំ វា បិណ្ឌាយ ចរន្តោ ន លភតិ លូខស្ស វា បណីតស្ស វា ភោជនស្ស យាវទត្ថំ បារិបូរិំ។ តស្ស ឯវំ ហោតិ អហំ ខោ គាមំ វា និគមំ វា បិណ្ឌាយ ចរន្តោ នាលត្ថំ លូខស្ស វា បណីតស្ស វា ភោជនស្ស យាវទត្ថំ បារិបូរិំ។ តស្ស មេ កាយោ កិលន្តោ អកម្មញ្ញោ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ បញ្ចមំ កុសីតវត្ថុ។>
      text <ច បុន ចបរំ ភិក្ខុ គាមំ វា និគមំ វា បិណ្ឌាយ ចរន្តោ លភតិ លូខស្ស វា បណីតស្ស វា ភោជនស្ស យាវទត្ថំ បារិបូរិំ។ តស្ស ឯវំ ហោតិ អហំ ខោ គាមំ វា និគមំ វា បិណ្ឌាយ ចរន្តោ អលត្ថំ លូខស្ស វា បណីតស្ស វា ភោជនស្ស យាវទត្ថំ បារិបូរិំ។ តស្ស មេ កាយោ កិលន្តោ អកម្មញ្ញោ មាសាចិតំ មញ្ញេ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ ឆដ្ឋំ កុសីតវត្ថុ។>
      text <ឆ បុន ចបរំ ភិក្ខុនោ ឧប្បន្នោ ហោតិ អប្បមត្តកោ អាពាធោ។ តស្ស ឯវំ ហោតិ ឧប្បន្នោ ខោ មេ អយំ អប្បមត្តកោ អាពាធោ។ អត្ថិ កប្បោ និបជ្ជិតុំ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ សត្តមំ កុសីតវត្ថុ។>
      text <ជ បុន ចបរំ ភិក្ខុ គិលានា វុដ្ឋិតោ ហោតិ អចិរវុដ្ឋិតោ គេលញ្ញា។ តស្ស ឯវំ ហោតិ អហំ ខោ គិលានា វុដ្ឋិតោ អចិរវុដ្ឋិតោ គេលញ្ញា។ តស្ស មេ កាយោ ទុព្ពលោ អកម្មញ្ញោ។ ហន្ទាហំ និបជ្ជាមីតិ។ សោ និបជ្ជតិ ន វីរិយំ អារភតិ អប្បត្តស្ស បត្តិយា អនធិគតស្ស អធិគមាយ អសច្ឆិកតស្ស សច្ឆិកិរិយាយ។ ឥទំ អដ្ឋមំ កុសីតវត្ថុ។ ឥមានិ អដ្ឋ កុសីតវត្ថូនិ។>
    text <៣ អដ្ឋសុ លោកធម្មេសុ ចិត្តស្ស បដិឃាតោ>
      text <៩៥៤>, <តត្ថ កតមេសុ អដ្ឋសុ លោកធម្មេសុ ចិត្តស្ស បដិឃាតោ។ លាភេ សារាគោ អលាភេ បដិវិរោធោ យសេ សារាគោ អយសេ បដិវិរោធោ បសំសាយ សារាគោ និន្ទាយ បដិវិរោធោ សុខេ សារាគោ ទុក្ខេ បដិវិរោធោ ឥមេសុ អដ្ឋសុ លោកធម្មេសុ ចិត្តស្ស បដិឃាតោ។>
    text <៤ អដ្ឋអនរិយវោហារា>
      text <៩៥៥>, <តត្ថ កតមេ អដ្ឋ អនរិយវោហារា។ អទិដ្ឋេ ទិដ្ឋវាទិតា អស្សុតេ សុតវាទិតា អមុតេ មុតវាទិតា អវិញ្ញាតេ វិញ្ញាតវាទិតា ទិដ្ឋេ អទិដ្ឋវាទិតា សុតេ អស្សុតវាទិតា មុតេ អមុតវាទិតា វិញ្ញាតេ អវិញ្ញាតវាទិតា ឥមេ អដ្ឋ អនរិយវោហារា។>
    text <៥ អដ្ឋ មិច្ឆត្តា>
      text <៩៥៦>, <តត្ថ កតមេ អដ្ឋ មិច្ឆត្តា។ មិច្ឆាទិដ្ឋិ មិច្ឆាសង្កប្បោ មិច្ឆាវាចា មិច្ឆាកម្មន្តោ មិច្ឆាអាជីវោ មិច្ឆាវាយាមោ មិច្ឆាសតិ មិច្ឆាសមាធិ ឥមេ អដ្ឋ មិច្ឆត្តា។>
    text <៦ អដ្ឋ បុរិសទោសា>
      text <៩៥៧>, <តត្ថ កតមេ អដ្ឋ បុរិសទោសា។ ក ឥធ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ ន សរាមិ ន សរាមីតិ អស្សតិយាវ និព្ពេឋេតិ។ អយំ បឋមោ បុរិសទោសោ។>
      text <ខ បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ ចោទកំយេវ បដិប្ផរតិ កិំ នុ ខោ តុយ្ហំ ពាលស្ស អព្យត្តស្ស ភណិតេន។ ត្វម្បិ នាម មំ ភណិតព្ពំ មញ្ញសីតិ។ អយំ ទុតិយោ បុរិសទោសោ។>
      text <គ បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ ចោទកំយេវ បច្ចារោបេតិ ត្វម្បិ ខោសិ ឥត្ថន្នាមំ អាបត្តិំ អាបន្នោ។ ត្វំ តាវ បឋមំ បដិករោហីតិ។ អយំ តតិយោ បុរិសទោសោ។>
      text <ឃ បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ អញ្ញេនាញ្ញំ បដិចរតិ ពហិទ្ធា កថំ អបនាមេតិ កោបញ្ច ទោសញ្ច អប្បច្ចយញ្ច បាតុករោតិ។ អយំ ចតុត្ថោ បុរិសទោសោ។>
      text <ង បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ សង្ឃមជ្ឈេ ពាហាវិក្ខេបកំ ភណតិ។ អយំ បញ្ចមោ បុរិសទោសោ។>
      text <ច បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ អនាទិយិត្វា សង្ឃំ អនាទិយិត្វា ចោទកំ សាបត្តិកោវ យេនកាមំ បក្កមតិ។ អយំ ឆដ្ឋោ បុរិសទោសោ។>
      text <ឆ បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ នេវាហំ អាបន្នោម្ហិ ន បនាហំ អនាបន្នោម្ហីតិ តុណ្ហីភូតោ សង្ឃំ វិហេសេតិ។ អយំ សត្តមោ បុរិសទោសោ។>
      text <ជ បុន ចបរំ ភិក្ខូ ភិក្ខុំ អាបត្តិយា ចោទេន្តិ។ សោ ភិក្ខុ ភិក្ខូហិ អាបត្តិយា ចោទិយមានោ ឯវមាហ កិំ នុ ខោ តុម្ហេ អាយស្មន្តោ អតិពាឡ្ហំ មយិ ព្យាវដា។ ឥទានាហំ សិក្ខំ បច្ចក្ខាយ ហីនាយាវត្តិស្សាមីតិ។ សោ សិក្ខំ បច្ចក្ខាយ ហីនាយាវត្តិត្វា ឯវមាហ ឥទានិ ខោ តុម្ហេ អាយស្មន្តោ អត្តមនា ហោថាតិ។ អយំ អដ្ឋមោ បុរិសទោសោ។ ឥមេ អដ្ឋ បុរិសទោសា។>
    text <៧ អដ្ឋ អសញ្ញីវាទា>
      text <៩៥៨>, <តត្ថ កតមេ អដ្ឋ អសញ្ញីវាទា។ រូបី អត្តា ហោតិ អរោគោ បរំ មរណាតិ អសញ្ញីតិ នំ បញ្ញបេន្តិ អរូបី អត្តា…បេ។… រូបី ច អរូបី ច…បេ។… នេវរូបីនារូបី…បេ។… អន្តវា អត្តា ហោតិ អរោគោ បរំ មរណាតិ អសញ្ញីតិ នំ បញ្ញបេន្តិ អនន្តវា អត្តា ហោតិ អរោគោ បរំ មរណាតិ អសញ្ញីតិ នំ បញ្ញបេន្តិ អន្តវា ច អនន្តវា ច អត្តា ហោតិ អរោគោ បរំ មរណាតិ អសញ្ញីតិ នំ បញ្ញបេន្តិ នេវន្តវា នានន្តវា អត្តា ហោតិ អរោគោ បរំ មរណាតិ អសញ្ញីតិ នំ បញ្ញបេន្តិ។ ឥមេ អដ្ឋ អសញ្ញីវាទា។>
    text <៨ អដ្ឋ នេវសញ្ញីនាសញ្ញីវាទា>
      text <៩៥៩>, <តត្ថ កតមេ អដ្ឋ នេវសញ្ញីនាសញ្ញីវាទា។ រូបី អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ អរូបី អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ រូបី ច អរូបី ច អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ នេវរូបីនារូបី អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ អន្តវា អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ អនន្តវា អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ អន្តវា ច អនន្តវា ច អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ នេវន្តវា នានន្តវា អត្តា ហោតិ អរោគោ បរំ មរណាតិ នេវសញ្ញីនាសញ្ញីតិ នំ បញ្ញបេន្តិ។ ឥមេ អដ្ឋ នេវសញ្ញីនាសញ្ញីវាទា។>
      stand <អដ្ឋកំ។>
  text <៩។ នវកនិទ្ទេសោ>
    text <១ នវ អាឃាតវត្ថូនិ>
      text <៩៦០>, <តត្ថ កតមានិ នវ អាឃាតវត្ថូនិ។ អនត្ថំ មេ អចរីតិ អាឃាតោ ជាយតិ អនត្ថំ មេ ចរតីតិ អាឃាតោ ជាយតិ អនត្ថំ មេ ចរិស្សតីតិ អាឃាតោ ជាយតិ បិយស្ស មេ មនាបស្ស អនត្ថំ អចរិ…បេ។… អនត្ថំ ចរតិ…បេ។… អនត្ថំ ចរិស្សតីតិ អាឃាតោ ជាយតិ អប្បិយស្ស មេ អមនាបស្ស អត្ថំ អចរិ…បេ។… អត្ថំ ចរតិ…បេ។… អត្ថំ ចរិស្សតីតិ អាឃាតោ ជាយតិ។ ឥមានិ នវ អាឃាតវត្ថូនិ។>
    text <២ នវ បុរិសមលានិ>
      text <៩៦១>, <តត្ថ កតមានិ នវ បុរិសមលានិ។ កោធោ មក្ខោ ឥស្សា មច្ឆរិយំ មាយា សាឋេយ្យំ មុសាវាទោ បាបិច្ឆតា មិច្ឆាទិដ្ឋិ ឥមានិ នវ បុរិសមលានិ។>
    text <៣ នវវិធា មានា>
      text <៩៦២>, <តត្ថ កតមេ នវវិធា មានា។ សេយ្យស្ស សេយ្យោហមស្មីតិ មានោ សេយ្យស្ស សទិសោហមស្មីតិ មានោ សេយ្យស្ស ហីនោហមស្មីតិ មានោ សទិសស្ស សេយ្យោហមស្មីតិ មានោ សទិសស្ស សទិសោហមស្មីតិ មានោ សទិសស្ស ហីនោហមស្មីតិ មានោ ហីនស្ស សេយ្យោហមស្មីតិ មានោ ហីនស្ស សទិសោហមស្មីតិ មានោ ហីនស្ស ហីនោហមស្មីតិ មានោ ឥមេ នវវិធា មានា។>
    text <៤ នវ តណ្ហាមូលកា ធម្មា>
      text <៩៦៣>, <តត្ថ កតមេ នវ តណ្ហាមូលកា ធម្មា។ តណ្ហំ បដិច្ច បរិយេសនា បរិយេសនំ បដិច្ច លាភោ លាភំ បដិច្ច វិនិច្ឆយោ វិនិច្ឆយំ បដិច្ច ឆន្ទរាគោ ឆន្ទរាគំ បដិច្ច អជ្ឈោសានំ អជ្ឈោសានំ បដិច្ច បរិគ្គហោ បរិគ្គហំ បដិច្ច មច្ឆរិយំ មច្ឆរិយំ បដិច្ច អារក្ខោ អារក្ខាធិករណំ ទណ្ឌាទាន-សត្ថាទាន-កលហ-វិគ្គហវិវាទ-តុវំតុវំ-បេសុញ្ញ-មុសាវាទា អនេកេ បាបកា អកុសលា ធម្មា សម្ភវន្តិ ឥមេ នវ តណ្ហាមូលកា ធម្មា។>
    text <៥ នវ ឥញ្ជិតានិ>
      text <៩៦៤>, <តត្ថ កតមានិ នវ ឥញ្ជិតានិ។ អស្មីតិ ឥញ្ជិតមេតំ អហមស្មីតិ ឥញ្ជិតមេតំ អយមហមស្មីតិ ឥញ្ជិតមេតំ ភវិស្សន្តិ ឥញ្ជិតមេតំ រូបី ភវិស្សន្តិ ឥញ្ជិតមេតំ អរូបី ភវិស្សន្តិ ឥញ្ជិតមេតំ សញ្ញី ភវិស្សន្តិ ឥញ្ជិតមេតំ អសញ្ញី ភវិស្សន្តិ ឥញ្ជិតមេតំ នេវសញ្ញីនាសញ្ញី ភវិស្សន្តិ ឥញ្ជិតមេតំ ឥមានិ នវ ឥញ្ជិតានិ។>
    text <៦-៩ នវ មញ្ញិតាទីនិ>
      text <៩៦៥>, <តត្ថ កតមានិ នវ មញ្ញិតានិ… នវ ផន្ទិតានិ… នវ បបញ្ចិតានិ… នវ សង្ខតានិ។ អស្មីតិ សង្ខតមេតំ អហមស្មីតិ សង្ខតមេតំ អយមហមស្មីតិ សង្ខតមេតំ ភវិស្សន្តិ សង្ខតមេតំ រូបី ភវិស្សន្តិ សង្ខតមេតំ អរូបី ភវិស្សន្តិ សង្ខតមេតំ សញ្ញី ភវិស្សន្តិ សង្ខតមេតំ អសញ្ញី ភវិស្សន្តិ សង្ខតមេតំ នេវសញ្ញីនាសញ្ញី ភវិស្សន្តិ សង្ខតមេតំ ឥមានិ នវ សង្ខតានិ។>
      stand <នវកំ។>
  text <១០។ ទសកនិទ្ទេសោ>
    text <១ ទស កិលេសវត្ថូនិ>
      text <៩៦៦>, <តត្ថ កតមានិ ទស កិលេសវត្ថូនិ។ លោភោ ទោសោ មោហោ មានោ ទិដ្ឋិ វិចិកិច្ឆា ថិនំ ឧទ្ធច្ចំ អហិរិកំ អនោត្តប្បំ ឥមានិ ទស កិលេសវត្ថូនិ។>
    text <២ ទស អាឃាតវត្ថូនិ>
      text <៩៦៧>, <តត្ថ កតមានិ ទស អាឃាតវត្ថូនិ។ អនត្ថំ មេ អចរីតិ អាឃាតោ ជាយតិ អនត្ថំ មេ ចរតីតិ អាឃាតោ ជាយតិ អនត្ថំ មេ ចរិស្សតីតិ អាឃាតោ ជាយតិ បិយស្ស មេ មនាបស្ស អនត្ថំ អចរិ…បេ។… អនត្ថំ ចរតិ…បេ។… អនត្ថំ ចរិស្សតីតិ អាឃាតោ ជាយតិ អប្បិយស្ស មេ អមនាបស្ស អត្ថំ អចរិ…បេ។… អត្ថំ ចរតិ…បេ។… អត្ថំ ចរិស្សតីតិ អាឃាតោ ជាយតិ អដ្ឋានេ វា បន អាឃាតោ ជាយតិ ឥមានិ ទស អាឃាតវត្ថូនិ។>
    text <៣ ទស អកុសលកម្មបថា>
      text <៩៦៨>, <តត្ថ កតមេ ទស អកុសលកម្មបថា។ បាណាតិបាតោ អទិន្នាទានំ កាមេសុមិច្ឆាចារោ មុសាវាទោ បិសុណា វាចា ផរុសា វាចា សម្ផប្បលាបោ អភិជ្ឈា ព្យាបាទោ មិច្ឆាទិដ្ឋិ ឥមេ ទស អកុសលកម្មបថា។>
    text <៤ ទស សំយោជនានិ>
      text <៩៦៩>, <តត្ថ កតមានិ ទស សំយោជនានិ។ កាមរាគសំយោជនំ បដិឃសំយោជនំ មានសំយោជនំ ទិដ្ឋិសំយោជនំ វិចិកិច្ឆាសំយោជនំ សីលព្ពតបរាមាសសំយោជនំ ភវរាគសំយោជនំ ឥស្សាសំយោជនំ មច្ឆរិយសំយោជនំ អវិជ្ជាសំយោជនំ ឥមានិ ទស សំយោជនានិ។>
    text <៥ ទស មិច្ឆត្តា>
      text <៩៧០>, <តត្ថ កតមេ ទស មិច្ឆត្តា។ មិច្ឆាទិដ្ឋិ មិច្ឆាសង្កប្បោ មិច្ឆាវាចា មិច្ឆាកម្មន្តោ មិច្ឆាអាជីវោ មិច្ឆាវាយាមោ មិច្ឆាសតិ មិច្ឆាសមាធិ មិច្ឆាញាណំ មិច្ឆាវិមុត្តិ ឥមេ ទស មិច្ឆត្តា។>
    text <៦ ទសវត្ថុកា មិច្ឆាទិដ្ឋិ>
      text <៩៧១>, <តត្ថ កតមា ទសវត្ថុកា មិច្ឆាទិដ្ឋិ។ នត្ថិ ទិន្នំ នត្ថិ យិដ្ឋំ នត្ថិ ហុតំ នត្ថិ សុកតទុក្កដានំ កម្មានំ ផលំ វិបាកោ នត្ថិ អយំ លោកោ នត្ថិ បរោ លោកោ នត្ថិ មាតា នត្ថិ បិតា នត្ថិ សត្តា ឱបបាតិកា នត្ថិ លោកេ សមណព្រាហ្មណា សម្មគ្គតា សម្មា បដិបន្នា យេ ឥមញ្ច លោកំ បរញ្ច លោកំ សយំ អភិញ្ញា សច្ឆិកត្វា បវេទេន្តីតិ អយំ ទសវត្ថុកា មិច្ឆាទិដ្ឋិ។>
    text <៧ ទសវត្ថុកា អន្តគ្គាហិកា ទិដ្ឋិ>
      text <៩៧២>, <តត្ថ កតមា ទសវត្ថុកា អន្តគ្គាហិកា ទិដ្ឋិ។ សស្សតោ លោកោតិ វា អសស្សតោ លោកោតិ វា អន្តវា លោកោតិ វា អនន្តវា លោកោតិ វា តំ ជីវំ តំ សរីរន្តិ វា អញ្ញំ ជីវំ អញ្ញំ សរីរន្តិ វា ហោតិ តថាគតោ បរំ មរណាតិ វា ន ហោតិ តថាគតោ បរំ មរណាតិ វា ហោតិ ច ន ច ហោតិ តថាគតោ បរំ មរណាតិ វា នេវ ហោតិ ន ន ហោតិ តថាគតោ បរំ មរណាតិ វា អយំ ទសវត្ថុកា អន្តគ្គាហិកា ទិដ្ឋិ។>
      stand <ទសកំ។>
  text <១១។ តណ្ហាវិចរិតនិទ្ទេសោ>
    text <១ អជ្ឈត្តិកស្ស ឧបាទាយ>
      text <៩៧៣>, <តត្ថ កតមានិ អដ្ឋារស តណ្ហាវិចរិតានិ អជ្ឈត្តិកស្ស ឧបាទាយ។ អស្មីតិ ហោតិ ឥត្ថស្មីតិ ហោតិ ឯវស្មីតិ ហោតិ អញ្ញថាស្មីតិ ហោតិ ភវិស្សន្តិ ហោតិ ឥត្ថំ ភវិស្សន្តិ ហោតិ ឯវំ ភវិស្សន្តិ ហោតិ អញ្ញថា ភវិស្សន្តិ ហោតិ អសស្មីតិ ហោតិ សាតស្មីតិ ហោតិ សិយន្តិ ហោតិ ឥត្ថំ សិយន្តិ ហោតិ ឯវំ សិយន្តិ ហោតិ អញ្ញថា សិយន្តិ ហោតិ អបាហំ សិយន្តិ ហោតិ អបាហំ ឥត្ថំ សិយន្តិ ហោតិ អបាហំ ឯវំ សិយន្តិ ហោតិ អបាហំ អញ្ញថា សិយន្តិ ហោតិ។>
      text <៩៧៤>, <កថញ្ច អស្មីតិ ហោតិ។ កញ្ចិ ធម្មំ អនវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ អស្មីតិ ឆន្ទំ បដិលភតិ អស្មីតិ មានំ បដិលភតិ អស្មីតិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥត្ថស្មីតិ វា ឯវស្មីតិ វា អញ្ញថាស្មីតិ វា។>
      text <២ កថញ្ច ឥត្ថស្មីតិ ហោតិ។ ខត្តិយោស្មីតិ វា ព្រាហ្មណោស្មីតិ វា វេស្សោស្មីតិ វា សុទ្ទោស្មីតិ វា គហដ្ឋោស្មីតិ វា បព្ពជិតោស្មីតិ វា ទេវោស្មីតិ វា មនុស្សោស្មីតិ វា រូបីស្មីតិ វា អរូបីស្មីតិ វា សញ្ញីស្មីតិ វា អសញ្ញីស្មីតិ វា នេវសញ្ញីនាសញ្ញីស្មីតិ វា ឯវំ ឥត្ថស្មីតិ ហោតិ។>
      text <៣ កថញ្ច ឯវស្មីតិ ហោតិ។ បរបុគ្គលំ ឧបនិធាយ យថា សោ ខត្តិយោ តថាហំ ខត្តិយោស្មីតិ វា យថា សោ ព្រាហ្មណោ តថាហំ ព្រាហ្មណោស្មីតិ វា យថា សោ វេស្សោ តថាហំ វេស្សោស្មីតិ វា យថា សោ សុទ្ទោ តថាហំ សុទ្ទោស្មីតិ វា យថា សោ គហដ្ឋោ តថាហំ គហដ្ឋោស្មីតិ វា យថា សោ បព្ពជិតោ តថាហំ បព្ពជិតោស្មីតិ វា យថា សោ ទេវោ តថាហំ ទេវោស្មីតិ វា យថា សោ មនុស្សោ តថាហំ មនុស្សោស្មីតិ វា យថា សោ រូបី តថាហំ រូបីស្មីតិ វា យថា សោ អរូបី តថាហំ អរូបីស្មីតិ វា យថា សោ សញ្ញី តថាហំ សញ្ញីស្មីតិ វា យថា សោ អសញ្ញី តថាហំ អសញ្ញីស្មីតិ វា យថា សោ នេវសញ្ញីនាសញ្ញី តថាហំ នេវសញ្ញីនាសញ្ញីស្មីតិ វា ឯវំ ឯវស្មីតិ ហោតិ។>
      text <៤ កថញ្ច អញ្ញថាស្មីតិ ហោតិ។ បរបុគ្គលំ ឧបនិធាយ យថា សោ ខត្តិយោ នាហំ តថា ខត្តិយោស្មីតិ វា យថា សោ ព្រាហ្មណោ នាហំ តថា ព្រាហ្មណោស្មីតិ វា យថា សោ វេស្សោ នាហំ តថា វេស្សោស្មីតិ វា យថា សោ សុទ្ទោ នាហំ តថា សុទ្ទោស្មីតិ វា យថា សោ គហដ្ឋោ នាហំ តថា គហដ្ឋោស្មីតិ វា យថា សោ បព្ពជិតោ នាហំ តថា បព្ពជិតោស្មីតិ វា យថា សោ ទេវោ នាហំ តថា ទេវោស្មីតិ វា យថា សោ មនុស្សោ នាហំ តថា មនុស្សោស្មីតិ វា យថា សោ រូបី នាហំ តថា រូបីស្មីតិ វា យថា សោ អរូបី នាហំ តថា អរូបីស្មីតិ វា យថា សោ សញ្ញី នាហំ តថា សញ្ញីស្មីតិ វា យថា សោ អសញ្ញី នាហំ តថា អសញ្ញីស្មីតិ វា យថា សោ នេវសញ្ញីនាសញ្ញី នាហំ តថា នេវសញ្ញីនាសញ្ញីស្មីតិ វា ឯវំ អញ្ញថាស្មីតិ ហោតិ។>
      text <៥ កថញ្ច ភវិស្សន្តិ ហោតិ។ កញ្ចិ ធម្មំ អនវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ភវិស្សន្តិ ឆន្ទំ បដិលភតិ ភវិស្សន្តិ មានំ បដិលភតិ ភវិស្សន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥត្ថំ ភវិស្សន្តិ វា ឯវំ ភវិស្សន្តិ វា អញ្ញថា ភវិស្សន្តិ វា។>
      text <៦ កថញ្ច ឥត្ថំ ភវិស្សន្តិ ហោតិ។ ខត្តិយោ ភវិស្សន្តិ វា ព្រាហ្មណោ ភវិស្សន្តិ វា វេស្សោ ភវិស្សន្តិ វា សុទ្ទោ ភវិស្សន្តិ វា គហដ្ឋោ ភវិស្សន្តិ វា បព្ពជិតោ ភវិស្សន្តិ វា ទេវោ ភវិស្សន្តិ វា មនុស្សោ ភវិស្សន្តិ វា រូបី ភវិស្សន្តិ វា អរូបី ភវិស្សន្តិ វា សញ្ញី ភវិស្សន្តិ វា អសញ្ញី ភវិស្សន្តិ វា នេវសញ្ញីនាសញ្ញី ភវិស្សន្តិ វា ឯវំ ឥត្ថំ ភវិស្សន្តិ ហោតិ។>
      text <៧ កថញ្ច ឯវំ ភវិស្សន្តិ ហោតិ។ បរបុគ្គលំ ឧបនិធាយ យថា សោ ខត្តិយោ តថាហំ ខត្តិយោ ភវិស្សន្តិ វា យថា សោ ព្រាហ្មណោ តថាហំ ព្រាហ្មណោ ភវិស្សន្តិ វា…បេ។… យថា សោ នេវសញ្ញីនាសញ្ញី តថាហំ នេវសញ្ញីនាសញ្ញី ភវិស្សន្តិ វា ឯវំ ភវិស្សន្តិ ហោតិ។>
      text <៨ កថញ្ច អញ្ញថា ភវិស្សន្តិ ហោតិ។ បរបុគ្គលំ ឧបនិធាយ យថា សោ ខត្តិយោ នាហំ តថា ខត្តិយោ ភវិស្សន្តិ វា យថា សោ ព្រាហ្មណោ នាហំ តថា ព្រាហ្មណោ ភវិស្សន្តិ វា…បេ។… យថា សោ នេវសញ្ញីនាសញ្ញី នាហំ តថា នេវសញ្ញីនាសញ្ញី ភវិស្សន្តិ វា ឯវំ អញ្ញថា ភវិស្សន្តិ ហោតិ។>
      text <៩ កថញ្ច អសស្មីតិ ហោតិ។ កញ្ចិ ធម្មំ អនវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ និច្ចោស្មិ ធុវោស្មិ សស្សតោស្មិ អវិបរិណាមធម្មោស្មីតិ ឯវំ អសស្មីតិ ហោតិ។>
      text <១០ កថញ្ច សាតស្មីតិ ហោតិ។ កញ្ចិ ធម្មំ អនវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ឧច្ឆិជ្ជិស្សាមិ វិនស្សិស្សាមិ ន ភវិស្សាមីតិ ឯវំ សាតស្មីតិ ហោតិ។>
      text <១១ កថញ្ច សិយន្តិ ហោតិ។ កញ្ចិ ធម្មំ អនវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ សិយន្តិ ឆន្ទំ បដិលភតិ សិយន្តិ មានំ បដិលភតិ សិយន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥត្ថំ សិយន្តិ វា ឯវំ សិយន្តិ វា អញ្ញថា សិយន្តិ វា។>
      text <១២ កថញ្ច ឥត្ថំ សិយន្តិ ហោតិ។ ខត្តិយោ សិយន្តិ វា ព្រាហ្មណោ សិយន្តិ វា វេស្សោ សិយន្តិ វា សុទ្ទោ សិយន្តិ វា គហដ្ឋោ សិយន្តិ វា បព្ពជិតោ សិយន្តិ វា ទេវោ សិយន្តិ វា មនុស្សោ សិយន្តិ វា រូបី សិយន្តិ វា អរូបី សិយន្តិ វា សញ្ញី សិយន្តិ វា អសញ្ញី សិយន្តិ វា នេវសញ្ញីនាសញ្ញី សិយន្តិ វា ឯវំ ឥត្ថំ សិយន្តិ ហោតិ។>
      text <១៣ កថញ្ច ឯវំ សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ តថាហំ ខត្តិយោ សិយន្តិ វា យថា សោ ព្រាហ្មណោ តថាហំ ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី តថាហំ នេវសញ្ញីនាសញ្ញី សិយន្តិ វា ឯវំ ឯវំ សិយន្តិ ហោតិ។>
      text <១៤ កថញ្ច អញ្ញថា សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ នាហំ តថា ខត្តិយោ សិយន្តិ វា យថា សោ ព្រាហ្មណោ នាហំ តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី នាហំ តថា នេវសញ្ញីនាសញ្ញី សិយន្តិ វា ឯវំ អញ្ញថា សិយន្តិ ហោតិ។>
      text <១៥ កថញ្ច អបាហំ សិយន្តិ ហោតិ។ កញ្ចិ ធម្មំ អនវការិំ ករិត្វា រូបំ… វេទនំ… សញ្ញំ… សង្ខារេ… វិញ្ញាណំ អបាហំ សិយន្តិ ឆន្ទំ បដិលភតិ អបាហំ សិយន្តិ មានំ បដិលភតិ អបាហំ សិយន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ អបាហំ ឥត្ថំ សិយន្តិ វា អបាហំ ឯវំ សិយន្តិ វា អបាហំ អញ្ញថា សិយន្តិ វា។>
      text <១៦ កថញ្ច អបាហំ ឥត្ថំ សិយន្តិ ហោតិ។ អបាហំ ខត្តិយោ សិយន្តិ វា អបាហំ ព្រាហ្មណោ សិយន្តិ វា អបាហំ វេស្សោ សិយន្តិ វា អបាហំ សុទ្ទោ សិយន្តិ វា អបាហំ គហដ្ឋោ សិយន្តិ វា អបាហំ បព្ពជិតោ សិយន្តិ វា អបាហំ ទេវោ សិយន្តិ វា អបាហំ មនុស្សោ សិយន្តិ វា អបាហំ រូបី សិយន្តិ វា អបាហំ អរូបី សិយន្តិ វា អបាហំ សញ្ញី សិយន្តិ វា អបាហំ អសញ្ញី សិយន្តិ វា អបាហំ នេវសញ្ញីនាសញ្ញី សិយន្តិ វា ឯវំ អបាហំ ឥត្ថំ សិយន្តិ ហោតិ។ ១៧ កថញ្ច អបាហំ ឯវំ សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ អបាហំ តថា ខត្តិយោ សិយន្តិ វា យថា សោ ព្រាហ្មណោ អបាហំ តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី អបាហំ តថា នេវសញ្ញីនាសញ្ញី សិយន្តិ វា ឯវំ អបាហំ ឯវំ សិយន្តិ ហោតិ។>
      text <១៨ កថញ្ច អបាហំ អញ្ញថា សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ អបាហំ ន តថា ខត្តិយោ សិយន្តិ វា យថា សោ ព្រាហ្មណោ អបាហំ ន តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី អបាហំ ន តថា នេវសញ្ញីនាសញ្ញី សិយន្តិ វា ឯវំ អបាហំ អញ្ញថា សិយន្តិ ហោតិ។>
      stand <ឥមានិ អដ្ឋារស តណ្ហាវិចរិតានិ អជ្ឈត្តិកស្ស ឧបាទាយ។>
    text <២ ពាហិរស្ស ឧបាទាយ>
      text <៩៧៥>, <តត្ថ កតមានិ អដ្ឋារស តណ្ហាវិចរិតានិ ពាហិរស្ស ឧបាទាយ។ ឥមិនា អស្មីតិ ហោតិ ឥមិនា ឥត្ថស្មីតិ ហោតិ ឥមិនា ឯវស្មីតិ ហោតិ ឥមិនា អញ្ញថាស្មីតិ ហោតិ ឥមិនា ភវិស្សន្តិ ហោតិ ឥមិនា ឥត្ថំ ភវិស្សន្តិ ហោតិ ឥមិនា ឯវំ ភវិស្សន្តិ ហោតិ ឥមិនា អញ្ញថា ភវិស្សន្តិ ហោតិ ឥមិនា អសស្មីតិ ហោតិ ឥមិនា សាតស្មីតិ ហោតិ ឥមិនា សិយន្តិ ហោតិ ឥមិនា ឥត្ថំ សិយន្តិ ហោតិ ឥមិនា ឯវំ សិយន្តិ ហោតិ ឥមិនា អញ្ញថា សិយន្តិ ហោតិ ឥមិនា អបាហំ សិយន្តិ ហោតិ ឥមិនា អបាហំ ឥត្ថំ សិយន្តិ ហោតិ ឥមិនា អបាហំ ឯវំ សិយន្តិ ហោតិ ឥមិនា អបាហំ អញ្ញថា សិយន្តិ ហោតិ។>
      text <៩៧៦>, <១ កថញ្ច ឥមិនា អស្មីតិ ហោតិ។ កញ្ចិ ធម្មំ អវការិំ ករិត្វា រូបំ… វេទនំ… សញ្ញំ… សង្ខារេ… វិញ្ញាណំ ឥមិនា អស្មីតិ ឆន្ទំ បដិលភតិ ឥមិនា អស្មីតិ មានំ បដិលភតិ ឥមិនា អស្មីតិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥមិនា ឥត្ថស្មីតិ វា ឥមិនា ឯវស្មីតិ វា ឥមិនា អញ្ញថាស្មីតិ វា។>
      text <២ កថញ្ច ឥមិនា ឥត្ថស្មីតិ ហោតិ។ ឥមិនា ខត្តិយោស្មីតិ វា ឥមិនា ព្រាហ្មណោស្មីតិ វា ឥមិនា វេស្សោស្មីតិ វា ឥមិនា សុទ្ទោស្មីតិ វា ឥមិនា គហដ្ឋោស្មីតិ វា ឥមិនា បព្ពជិតោស្មីតិ វា ឥមិនា ទេវោស្មីតិ វា ឥមិនា មនុស្សោស្មីតិ វា ឥមិនា រូបីស្មីតិ វា ឥមិនា អរូបីស្មីតិ វា ឥមិនា សញ្ញីស្មីតិ វា ឥមិនា អសញ្ញីស្មីតិ វា ឥមិនា នេវសញ្ញីនាសញ្ញីស្មីតិ វា ឯវំ ឥមិនា ឥត្ថស្មីតិ ហោតិ។>
      text <៣ កថញ្ច ឥមិនា ឯវស្មីតិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា តថាហំ ខត្តិយោស្មីតិ វា យថា សោ ព្រាហ្មណោ ឥមិនា តថាហំ ព្រាហ្មណោស្មីតិ វា…បេ។… យថា សោ នេវសញ្ញីនាសញ្ញី ឥមិនា តថាហំ នេវសញ្ញីនាសញ្ញីស្មីតិ វា ឯវំ ឥមិនា ឯវស្មីតិ ហោតិ។>
      text <៤ កថញ្ច ឥមិនា អញ្ញថាស្មីតិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា នាហំ តថា ខត្តិយោស្មីតិ វា យថា សោ ព្រាហ្មណោ ឥមិនា នាហំ តថា ព្រាហ្មណោស្មីតិ វា…បេ។… យថា សោ នេវសញ្ញីនាសញ្ញី ឥមិនា នាហំ តថា នេវសញ្ញីនាសញ្ញីស្មីតិ វា ឯវំ ឥមិនា អញ្ញថាស្មីតិ ហោតិ។>
      text <៥ កថញ្ច ឥមិនា ភវិស្សន្តិ ហោតិ។ កញ្ចិ ធម្មំ អវការិំ ករិត្វា រូបំ… វេទនំ… សញ្ញំ… សង្ខារេ… វិញ្ញាណំ ឥមិនា ភវិស្សន្តិ ឆន្ទំ បដិលភតិ ឥមិនា ភវិស្សន្តិ មានំ បដិលភតិ ឥមិនា ភវិស្សន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥមិនា ឥត្ថំ ភវិស្សន្តិ វា ឥមិនា ឯវំ ភវិស្សន្តិ វា ឥមិនា អញ្ញថា ភវិស្សន្តិ វា។>
      text <៦ កថញ្ច ឥមិនា ឥត្ថំ ភវិស្សន្តិ ហោតិ។ ឥមិនា ខត្តិយោ ភវិស្សន្តិ វា…បេ។… ឥមិនា អរូបី ភវិស្សន្តិ វា ឥមិនា សញ្ញី ភវិស្សន្តិ វា ឥមិនា អសញ្ញី ភវិស្សន្តិ វា ឥមិនា នេវសញ្ញីនាសញ្ញី ភវិស្សន្តិ វា ឯវំ ឥមិនា ឥត្ថំ ភវិស្សន្តិ ហោតិ។>
      text <៧ កថញ្ច ឥមិនា ឯវំ ភវិស្សន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា តថាហំ ខត្តិយោ ភវិស្សន្តិ វា យថា សោ ព្រាហ្មណោ ឥមិនា តថាហំ ព្រាហ្មណោ ភវិស្សន្តិ វា…បេ។… យថា សោ នេវសញ្ញីនាសញ្ញី ឥមិនា តថាហំ នេវសញ្ញីនាសញ្ញី ភវិស្សន្តិ វា ឯវំ ឥមិនា ឯវំ ភវិស្សន្តិ ហោតិ។>
      text <៨ កថញ្ច ឥមិនា អញ្ញថា ភវិស្សន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា នាហំ តថា ខត្តិយោ ភវិស្សន្តិ វា យថា សោ ព្រាហ្មណោ ឥមិនា នាហំ តថា ព្រាហ្មណោ ភវិស្សន្តិ វា…បេ។… យថា សោ នេវសញ្ញីនាសញ្ញី ឥមិនា នាហំ តថា នេវសញ្ញីនាសញ្ញី ភវិស្សន្តិ វា ឯវំ ឥមិនា អញ្ញថា ភវិស្សន្តិ ហោតិ។>
      text <៩ កថញ្ច ឥមិនា អសស្មីតិ ហោតិ។ កញ្ចិ ធម្មំ អវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ឥមិនា និច្ចោស្មិ ធុវោស្មិ សស្សតោស្មិ អវិបរិណាមធម្មោស្មីតិ ឯវំ ឥមិនា អសស្មីតិ ហោតិ។>
      text <១០ កថញ្ច ឥមិនា សាតស្មីតិ ហោតិ។ កញ្ចិ ធម្មំ អវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ឥមិនា ឧច្ឆិជ្ជិស្សាមិ វិនស្សិស្សាមិ ន ភវិស្សាមីតិ ឯវំ ឥមិនា សាតស្មីតិ ហោតិ។>
      text <១១ កថញ្ច ឥមិនា សិយន្តិ ហោតិ។ កញ្ចិ ធម្មំ អវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ឥមិនា សិយន្តិ ឆន្ទំ បដិលភតិ ឥមិនា សិយន្តិ មានំ បដិលភតិ ឥមិនា សិយន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥមិនា ឥត្ថំ សិយន្តិ វា ឥមិនា ឯវំ សិយន្តិ វា ឥមិនា អញ្ញថា សិយន្តិ វា។>
      text <១២ កថញ្ច ឥមិនា ឥត្ថំ សិយន្តិ ហោតិ។ ឥមិនា ខត្តិយោ សិយន្តិ វា ឥមិនា ព្រាហ្មណោ សិយន្តិ វា ឥមិនា វេស្សោ សិយន្តិ វា ឥមិនា សុទ្ទោ សិយន្តិ វា ឥមិនា គហដ្ឋោ សិយន្តិ វា ឥមិនា បព្ពជិតោ សិយន្តិ វា ឥមិនា ទេវោ សិយន្តិ វា ឥមិនា មនុស្សោ សិយន្តិ វា ឥមិនា រូបី សិយន្តិ វា ឥមិនា អរូបី សិយន្តិ វា ឥមិនា សញ្ញី សិយន្តិ វា ឥមិនា អសញ្ញី សិយន្តិ វា ឥមិនា នេវសញ្ញីនាសញ្ញី សិយន្តិ វា ឯវំ ឥមិនា ឥត្ថំ សិយន្តិ ហោតិ។>
      text <១៣ កថញ្ច ឥមិនា ឯវំ សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា តថាហំ ខត្តិយោ សិយន្តិ វា យថា សោ ព្រាហ្មណោ ឥមិនា តថាហំ ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី ឥមិនា តថាហំ នេវសញ្ញីនាសញ្ញី សិយន្តិ វា ឯវំ ឥមិនា ឯវំ សិយន្តិ ហោតិ។>
      text <១៤ កថញ្ច ឥមិនា អញ្ញថា សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា នាហំ តថា ខត្តិយោ សិយន្តិ វា យថា សោ ព្រាហ្មណោ ឥមិនា នាហំ តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី ឥមិនា នាហំ តថា នេវសញ្ញីនាសញ្ញី សិយន្តិ វា ឯវំ ឥមិនា អញ្ញថា សិយន្តិ ហោតិ។>
      text <១៥ កថញ្ច ឥមិនា អបាហំ សិយន្តិ ហោតិ។ កញ្ចិ ធម្មំ អវការិំ ករិត្វា រូបំ…បេ។… វេទនំ… សញ្ញំ… សង្ខារេ… វិញ្ញាណំ ឥមិនា អបាហំ សិយន្តិ ឆន្ទំ បដិលភតិ ឥមិនា អបាហំ សិយន្តិ មានំ បដិលភតិ ឥមិនា អបាហំ សិយន្តិ ទិដ្ឋិំ បដិលភតិ។ តស្មិំ សតិ ឥមានិ បបញ្ចិតានិ ហោន្តិ ឥមិនា អបាហំ ឥត្ថំ សិយន្តិ វា ឥមិនា អបាហំ ឯវំ សិយន្តិ វា ឥមិនា អបាហំ អញ្ញថា សិយន្តិ វា។>
      text <១៦ កថញ្ច ឥមិនា អបាហំ ឥត្ថំ សិយន្តិ ហោតិ។ ឥមិនា អបាហំ ខត្តិយោ សិយន្តិ វា ឥមិនា អបាហំ ព្រាហ្មណោ សិយន្តិ វា ឥមិនា អបាហំ វេស្សោ សិយន្តិ វា ឥមិនា អបាហំ សុទ្ទោ សិយន្តិ វា ឥមិនា អបាហំ គហដ្ឋោ សិយន្តិ វា ឥមិនា អបាហំ បព្ពជិតោ សិយន្តិ វា ឥមិនា អបាហំ ទេវោ សិយន្តិ វា ឥមិនា អបាហំ មនុស្សោ សិយន្តិ វា ឥមិនា អបាហំ រូបី សិយន្តិ វា ឥមិនា អបាហំ អរូបី សិយន្តិ វា ឥមិនា អបាហំ សញ្ញី សិយន្តិ វា ឥមិនា អបាហំ អសញ្ញី សិយន្តិ វា ឥមិនា អបាហំ នេវសញ្ញីនាសញ្ញី សិយន្តិ វា ឯវំ ឥមិនា អបាហំ ឥត្ថំ សិយន្តិ ហោតិ។>
      text <១៧ កថញ្ច ឥមិនា អបាហំ ឯវំ សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា អបាហំ តថា ខត្តិយោ សិយន្តិ វា យថា សោ ព្រាហ្មណោ ឥមិនា អបាហំ តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី ឥមិនា អបាហំ តថា នេវសញ្ញីនាសញ្ញី សិយន្តិ វា ឯវំ ឥមិនា អបាហំ ឯវំ សិយន្តិ ហោតិ។>
      text <១៨ កថញ្ច ឥមិនា អបាហំ អញ្ញថា សិយន្តិ ហោតិ។ បរបុគ្គលំ ឧបនិធាយ យថា សោ ខត្តិយោ ឥមិនា អបាហំ ន តថា ខត្តិយោ សិយន្តិ វា យថា សោ ព្រាហ្មណោ ឥមិនា អបាហំ ន តថា ព្រាហ្មណោ សិយន្តិ វា…បេ។… យថា សោ នេវសញ្ញីនាសញ្ញី ឥមិនា អបាហំ ន តថា នេវសញ្ញីនាសញ្ញី សិយន្តិ វា ឯវំ ឥមិនា អបាហំ អញ្ញថា សិយន្តិ ហោតិ។>
      text <ឥមានិ អដ្ឋារស តណ្ហាវិចរិតានិ ពាហិរស្ស ឧបាទាយ។>
      text <ឥតិ ឥមានិ អដ្ឋារស តណ្ហាវិចរិតានិ អជ្ឈត្តិកស្ស ឧបាទាយ ឥមានិ អដ្ឋារស តណ្ហាវិចរិតានិ ពាហិរស្ស ឧបាទាយ តទេកជ្ឈំ អភិសញ្ញូហិត្វា អភិសង្ខិបិត្វា ឆត្តិំស តណ្ហាវិចរិតានិ ហោន្តិ។ ឥតិ ឯវរូបានិ អតីតានិ ឆត្តិំស តណ្ហាវិចរិតានិ អនាគតានិ ឆត្តិំស តណ្ហាវិចរិតានិ បច្ចុប្បន្នានិ ឆត្តិំស តណ្ហាវិចរិតានិ តទេកជ្ឈំ អភិសញ្ញូហិត្វា អភិសង្ខិបិត្វា អដ្ឋតណ្ហាវិចរិតសតំ ហោតិ។>
      text <៩៧៧>, <តត្ថ កតមានិ ទ្វាសដ្ឋិ ទិដ្ឋិគតានិ ព្រហ្មជាលេ វេយ្យាករណេ វុត្តានិ ភគវតា។ ចត្តារោ សស្សតវាទា ចត្តារោ ឯកច្ចសស្សតិកា ចត្តារោ អន្តានន្តិកា ចត្តារោ អមរាវិក្ខេបិកា ទ្វេ អធិច្ចសមុប្បន្និកា សោឡស សញ្ញីវាទា អដ្ឋ អសញ្ញីវាទា អដ្ឋ នេវសញ្ញីនាសញ្ញីវាទា សត្ត ឧច្ឆេទវាទា បញ្ច ទិដ្ឋធម្មនិព្ពានវាទា ឥមានិ ទ្វាសដ្ឋិ ទិដ្ឋិគតានិ ព្រហ្មជាលេ វេយ្យាករណេ វុត្តានិ ភគវតាតិ។>
      stand <ខុទ្ទកវត្ថុវិភង្គោ និដ្ឋិតោ។>
