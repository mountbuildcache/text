text <១២។ ឈានវិភង្គោ>
  text <១។ សុត្តន្តភាជនីយំ>
    text <៥០៨>, <ឥធ ភិក្ខុ បាតិមោក្ខសំវរសំវុតោ វិហរតិ អាចារគោចរសម្បន្នោ អណុមត្តេសុ វជ្ជេសុ ភយទស្សាវី សមាទាយ សិក្ខតិ សិក្ខាបទេសុ ឥន្ទ្រិយេសុ គុត្តទ្វារោ ភោជនេ មត្តញ្ញូ បុព្ពរត្តាបររត្តំ ជាគរិយានុយោគមនុយុត្តោ សាតច្ចំ នេបក្កំ ពោធិបក្ខិកានំ ធម្មានំ ភាវនានុយោគមនុយុត្តោ។ សោ អភិក្កន្តេ បដិក្កន្តេ សម្បជានការី ហោតិ អាលោកិតេ វិលោកិតេ សម្បជានការី ហោតិ សមិញ្ជិតេ បសារិតេ សម្បជានការី ហោតិ សង្ឃាដិបត្តចីវរធារណេ សម្បជានការី ហោតិ អសិតេ បីតេ ខាយិតេ សាយិតេ សម្បជានការី ហោតិ ឧច្ចារបស្សាវកម្មេ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សម្បជានការី ហោតិ។ សោ វិវិត្តំ សេនាសនំ ភជតិ អរញ្ញំ រុក្ខមូលំ បព្ពតំ កន្ទរំ គិរិគុហំ សុសានំ វនបត្ថំ អព្ភោកាសំ បលាលបុញ្ជំ អប្បសទ្ទំ អប្បនិគ្ឃោសំ វិជនវាតំ មនុស្សរាហស្សេយ្យកំ បដិសល្លានសារុប្បំ។ សោ អរញ្ញគតោ វា រុក្ខមូលគតោ វា សុញ្ញាគារគតោ វា និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតិំ ឧបដ្ឋបេត្វា។ សោ អភិជ្ឈំ លោកេ បហាយ វិគតាភិជ្ឈេន ចេតសា វិហរតិ អភិជ្ឈាយ ចិត្តំ បរិសោធេតិ។ ព្យាបាទបទោសំ បហាយ អព្យាបន្នចិត្តោ វិហរតិ សព្ពបាណភូតហិតានុកម្បី ព្យាបាទបទោសា ចិត្តំ បរិសោធេតិ។ ថិនមិទ្ធំ បហាយ វិគតថិនមិទ្ធោ វិហរតិ អាលោកសញ្ញី សតោ សម្បជានោ ថិនមិទ្ធា ចិត្តំ បរិសោធេតិ។ ឧទ្ធច្ចកុក្កុច្ចំ បហាយ អនុទ្ធតោ វិហរតិ អជ្ឈត្តំ វូបសន្តចិត្តោ ឧទ្ធច្ចកុក្កុច្ចា ចិត្តំ បរិសោធេតិ។ វិចិកិច្ឆំ បហាយ តិណ្ណវិចិកិច្ឆោ វិហរតិ អកថំកថី កុសលេសុ ធម្មេសុ វិចិកិច្ឆាយ ចិត្តំ បរិសោធេតិ។ សោ ឥមេ បញ្ច នីវរណេ បហាយ ចេតសោ ឧបក្កិលេសេ បញ្ញាយ ទុព្ពលីករណេ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ សព្ពសោ រូបសញ្ញានំ សមតិក្កមា បដិឃសញ្ញានំ អត្ថង្គមា នានត្តសញ្ញានំ អមនសិការា អនន្តោ អាកាសោតិ អាកាសានញ្ចាយតនំ ឧបសម្បជ្ជ វិហរតិ សព្ពសោ អាកាសានញ្ចាយតនំ សមតិក្កម្ម អនន្តំ វិញ្ញាណន្តិ វិញ្ញាណញ្ចាយតនំ ឧបសម្បជ្ជ វិហរតិ សព្ពសោ វិញ្ញាណញ្ចាយតនំ សមតិក្កម្ម នត្ថិ កិញ្ចីតិ អាកិញ្ចាយតនំ ឧបសម្បជ្ជ វិហរតិ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនំ ឧបសម្បជ្ជ វិហរតិ។>
    text <មាតិកា>
      text <៥០៩>, <ឥធាតិ ឥមិស្សា ទិដ្ឋិយា ឥមិស្សា ខន្តិយា ឥមិស្សា រុចិយា ឥមស្មិំ អាទាយេ ឥមស្មិំ ធម្មេ ឥមស្មិំ វិនយេ ឥមស្មិំ ធម្មវិនយេ ឥមស្មិំ បាវចនេ ឥមស្មិំ ព្រហ្មចរិយេ ឥមស្មិំ សត្ថុសាសនេ។ តេន វុច្ចតិ ឥធាតិ។>
      text <៥១០>, <ភិក្ខូតិ សមញ្ញាយ ភិក្ខុ បដិញ្ញាយ ភិក្ខុ ភិក្ខតីតិ ភិក្ខុ ភិក្ខកោតិ ភិក្ខុ ភិក្ខាចរិយំ អជ្ឈុបគតោតិ ភិក្ខុ ភិន្នបដធរោតិ ភិក្ខុ ភិន្ទតិ បាបកេ អកុសលេ ធម្មេតិ ភិក្ខុ ភិន្នត្តា បាបកានំ អកុសលានំ ធម្មានំ ភិក្ខុ ឱធិសោ កិលេសានំ បហានា ភិក្ខុ អនោធិសោ កិលេសានំ បហានា ភិក្ខុ សេក្ខោ ភិក្ខុ អសេក្ខោ ភិក្ខុ នេវសេក្ខនាសេក្ខោ ភិក្ខុ អគ្គោ ភិក្ខុ ភទ្រោ ភិក្ខុ មណ្ឌោ ភិក្ខុ សារោ ភិក្ខុ សមគ្គេន សង្ឃេន ញត្តិចតុត្ថេន កម្មេន អកុប្បេន ឋានារហេន ឧបសម្បន្នោ ភិក្ខុ។>
      text <៥១១>, <បាតិមោក្ខន្តិ សីលំ បតិដ្ឋា អាទិ ចរណំ សំយមោ សំវរោ មោក្ខំ បាមោក្ខំ កុសលានំ ធម្មានំ សមាបត្តិយា។ សំវរោតិ។ កាយិកោ អវីតិក្កមោ វាចសិកោ អវីតិក្កមោ កាយិកវាចសិកោ អវីតិក្កមោ។ សំវុតោតិ។ ឥមិនា បាតិមោក្ខសំវរេន ឧបេតោ ហោតិ សមុបេតោ ឧបាគតោ សមុបាគតោ ឧបបន្នោ សម្បន្នោ សមន្នាគតោ។ តេន វុច្ចតិ បាតិមោក្ខសំវរសំវុតោតិ។>
      text <៥១២>, <វិហរតីតិ ឥរិយតិ វត្តតិ បាលេតិ យបេតិ យាបេតិ ចរតិ វិហរតិ។ តេន វុច្ចតិ វិហរតីតិ។>
      text <៥១៣>, <អាចារគោចរសម្បន្នោតិ អត្ថិ អាចារោ អត្ថិ អនាចារោ។>
      text <តត្ថ កតមោ អនាចារោ។ កាយិកោ វីតិក្កមោ វាចសិកោ វីតិក្កមោ កាយិកវាចសិកោ វីតិក្កមោ អយំ វុច្ចតិ អនាចារោ។ សព្ពម្បិ ទុស្សីល្យំ អនាចារោ។ ឥធេកច្ចោ វេឡុទានេន វា បត្តទានេន វា បុប្ផទានេន វា ផលទានេន វា សិនានទានេន វា ទន្តកដ្ឋទានេន វា ចាដុកម្យតាយ វា មុគ្គសូប្យតាយ វា បារិភដយតាយ វា ជង្ឃបេសនិកេន វា អញ្ញតរញ្ញតរេន វា ពុទ្ធបដិកុដ្ឋេន មិច្ឆាអាជីវេន ជីវិកំ កប្បេតិ អយំ វុច្ចតិ អនាចារោ។>
      text <តត្ថ កតមោ អាចារោ។ កាយិកោ អវីតិក្កមោ វាចសិកោ អវីតិក្កមោ កាយិកវាចសិកោ អវីតិក្កមោ អយំ វុច្ចតិ អាចារោ។ សព្ពោបិ សីលសំវរោ អាចារោ។ ឥធេកច្ចោ ន វេឡុទានេន ន បត្តទានេន ន បុប្ផទានេន ន ផលទានេន ន សិនានទានេន ន ទន្តកដ្ឋទានេន ន ចាដុកម្យតាយ ន មុគ្គសូប្យតាយ ន បារិភដយតាយ ន ជង្ឃបេសនិកេន ន អញ្ញតរញ្ញតរេន ពុទ្ធបដិកុដ្ឋេន មិច្ឆាអាជីវេន ជីវិកំ កប្បេតិ អយំ វុច្ចតិ អាចារោ។>
      text <៥១៤>, <គោចរោតិ អត្ថិ គោចរោ អត្ថិ អគោចរោ។>
      text <តត្ថ កតមោ អគោចរោ។ ឥធេកច្ចោ វេសិយាគោចរោ វា ហោតិ វិធវាគោចរោ វា ថុល្លកុមារិគោចរោ វា បណ្ឌកគោចរោ វា ភិក្ខុនិគោចរោ វា បានាគារគោចរោ វា សំសដ្ឋោ វិហរតិ រាជូហិ រាជមហាមត្តេហិ តិត្ថិយេហិ តិត្ថិយសាវកេហិ អននុលោមិកេន សំសគ្គេន យានិ វា បន តានិ កុលានិ អស្សទ្ធានិ អប្បសន្នានិ អនោបានភូតានិ អក្កោសកបរិភាសកានិ អនត្ថកាមានិ អហិតកាមានិ អផាសុកកាមានិ អយោគក្ខេមកាមានិ ភិក្ខូនំ ភិក្ខុនីនំ ឧបាសកានំ ឧបាសិកានំ តថារូបានិ កុលានិ សេវតិ ភជតិ បយិរុបាសតិ អយំ វុច្ចតិ អគោចរោ។>
      text <តត្ថ កតមោ គោចរោ។ ឥធេកច្ចោ ន វេសិយាគោចរោ ហោតិ ន វិធវាគោចរោ ន ថុល្លកុមារិគោចរោ ន បណ្ឌកគោចរោ ន ភិក្ខុនិគោចរោ ន បានាគារគោចរោ អសំសដ្ឋោ វិហរតិ រាជូហិ រាជមហាមត្តេហិ តិត្ថិយេហិ តិត្ថិយសាវកេហិ អននុលោមិកេន សំសគ្គេន យានិ វា បន តានិ កុលានិ សទ្ធានិ បសន្នានិ ឱបានភូតានិ កាសាវបជ្ជោតានិ ឥសិវាតបដិវាតានិ អត្ថកាមានិ ហិតកាមានិ ផាសុកកាមានិ យោគក្ខេមកាមានិ ភិក្ខូនំ ភិក្ខុនីនំ ឧបាសកានំ ឧបាសិកានំ តថារូបានិ កុលានិ សេវតិ ភជតិ បយិរុបាសតិ អយំ វុច្ចតិ គោចរោ។ ឥតិ ឥមិនា ច អាចារេន ឥមិនា ច គោចរេន ឧបេតោ ហោតិ…បេ។… សមន្នាគតោ។ តេន វុច្ចតិ អាចារគោចរសម្បន្នោតិ។>
      text <៥១៥>, <អណុមត្តេសុ វជ្ជេសុ ភយទស្សាវីតិ តត្ថ កតមេ អណុមត្តា វជ្ជា។ យានិ តានិ វជ្ជានិ អប្បមត្តកានិ ឱរមត្តកានិ លហុសានិ លហុសម្មតានិ សំយមករណីយានិ សំវរករណីយានិ ចិត្តុប្បាទករណីយានិ មនសិការបដិពទ្ធានិ ឥមេ វុច្ចន្តិ អណុមត្តា វជ្ជា។ ឥតិ ឥមេសុ អណុមត្តេសុ វជ្ជេសុ វជ្ជទស្សាវី ច ហោតិ ភយទស្សាវី ច អាទីនវទស្សាវី ច និស្សរណទស្សាវី ច។ តេន វុច្ចតិ អណុមត្តេសុ វជ្ជេសុ ភយទស្សាវីតិ។>
      text <៥១៦>, <សមាទាយ សិក្ខតិ សិក្ខាបទេសូតិ តត្ថ កតមា សិក្ខា។ ចតស្សោ សិក្ខា ភិក្ខូនំ ភិក្ខុសិក្ខា ភិក្ខុនីនំ ភិក្ខុនិសិក្ខា ឧបាសកានំ ឧបាសកសិក្ខា ឧបាសិកានំ ឧបាសិកសិក្ខា។ ឥមា វុច្ចន្តិ សិក្ខាយោ។ ឥតិ ឥមាសុ សិក្ខាសុ សព្ពេន សព្ពំ សព្ពថា សព្ពំ អសេសំ និស្សេសំ សមាទាយ វត្តតិ។ តេន វុច្ចតិ សមាទាយ សិក្ខតិ សិក្ខាបទេសូតិ។>
      text <៥១៧>, <ឥន្ទ្រិយេសុ គុត្តទ្វារោតិ អត្ថិ ឥន្ទ្រិយេសុ គុត្តទ្វារតា អត្ថិ អគុត្តទ្វារតា។>
      text <តត្ថ កតមា ឥន្ទ្រិយេសុ អគុត្តទ្វារតា។ ឥធេកច្ចោ ចក្ខុនា រូបំ ទិស្វា និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ ចក្ខុន្ទ្រិយំ ចក្ខុន្ទ្រិយេ ន សំវរំ អាបជ្ជតិ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ និមិត្តគ្គាហី ហោតិ អនុព្យញ្ជនគ្គាហី។ យត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ ន បដិបជ្ជតិ ន រក្ខតិ មនិន្ទ្រិយំ មនិន្ទ្រិយេ ន សំវរំ អាបជ្ជតិ។ យា ឥមេសំ ឆន្នំ ឥន្ទ្រិយានំ អគុត្តិ អគោបនា អនារក្ខោ អសំវរោ អយំ វុច្ចតិ ឥន្ទ្រិយេសុ អគុត្តទ្វារតា។>
      text <តត្ថ កតមា ឥន្ទ្រិយេសុ គុត្តទ្វារតា។ ឥធេកច្ចោ ចក្ខុនា រូបំ ទិស្វា ន និមិត្តគ្គាហី ហោតិ នានុព្យញ្ជនគ្គាហី។ យត្វាធិករណមេនំ ចក្ខុន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ ចក្ខុន្ទ្រិយំ ចក្ខុន្ទ្រិយេ សំវរំ អាបជ្ជតិ។ សោតេន សទ្ទំ សុត្វា…បេ។… ឃានេន គន្ធំ ឃាយិត្វា…បេ។… ជិវ្ហាយ រសំ សាយិត្វា…បេ។… កាយេន ផោដ្ឋព្ពំ ផុសិត្វា…បេ។… មនសា ធម្មំ វិញ្ញាយ ន និមិត្តគ្គាហី ហោតិ នានុព្យញ្ជនគ្គាហី។ ញត្វាធិករណមេនំ មនិន្ទ្រិយំ អសំវុតំ វិហរន្តំ អភិជ្ឈាទោមនស្សា បាបកា អកុសលា ធម្មា អន្វាស្សវេយ្យុំ តស្ស សំវរាយ បដិបជ្ជតិ រក្ខតិ មនិន្ទ្រិយំ មនិន្ទ្រិយេ សំវរំ អាបជ្ជតិ។ យា ឥមេសំ ឆន្នំ ឥន្ទ្រិយានំ គុត្តិ គោបនា អារក្ខោ សំវរោ អយំ វុច្ចតិ ឥន្ទ្រិយេសុ គុត្តទ្វារតា។ ឥមាយ ឥន្ទ្រិយេសុ គុត្តទ្វារតាយ ឧបេតោ ហោតិ សមុបេតោ…បេ។… សមន្នាគតោ។ តេន វុច្ចតិ ឥន្ទ្រិយេសុ គុត្តទ្វារោតិ។>
      text <៥១៨>, <ភោជនេ មត្តញ្ញូតិ អត្ថិ ភោជនេ មត្តញ្ញុតា អត្ថិ ភោជនេ អមត្តញ្ញុតា។>
      text <តត្ថ កតមា ភោជនេ អមត្តញ្ញុតា។ ឥធេកច្ចោ អប្បដិសង្ខា អយោនិសោ អាហារំ អាហារេតិ ទវាយ មទាយ មណ្ឌនាយ វិភូសនាយ។ យា តត្ថ អសន្តុដ្ឋិតា អមត្តញ្ញុតា អប្បដិសង្ខា ភោជនេ អយំ វុច្ចតិ ភោជនេ អមត្តញ្ញុតាតិ។>
      text <តត្ថ កតមា ភោជនេ មត្តញ្ញុតា។ ឥធេកច្ចោ បដិសង្ខា យោនិសោ អាហារំ អាហារេតិ នេវ ទវាយ ន មទាយ ន មណ្ឌនាយ ន វិភូសនាយ យាវទេវ ឥមស្ស កាយស្ស ឋិតិយា យាបនាយ វិហិំសូបរតិយា ព្រហ្មចរិយានុគ្គហាយ ឥតិ បុរាណញ្ច វេទនំ បដិហង្ខាមិ នវញ្ច វេទនំ ន ឧប្បាទេស្សាមិ យាត្រា ច មេ ភវិស្សតិ អនវជ្ជតា ច ផាសុ វិហារោ ចាតិ។ យា តត្ថ សន្តុដ្ឋិតា មត្តញ្ញុតា បដិសង្ខា ភោជនេ អយំ វុច្ចតិ ភោជនេ មត្តញ្ញុតា។ ឥមាយ ភោជនេ មត្តញ្ញុតាយ ឧបេតោ ហោតិ…បេ។… សមន្នាគតោ។ តេន វុច្ចតិ ភោជនេ មត្តញ្ញូតិ។>
      text <៥១៩>, <កថញ្ច ភិក្ខុ បុព្ពរត្តាបររត្តំ ជាគរិយានុយោគមនុយុត្តោ ហោតិ។ ឥធ ភិក្ខុ ទិវសំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា បឋមយាមំ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ រត្តិយា មជ្ឈិមយាមំ ទក្ខិណេន បស្សេន សីហសេយ្យំ កប្បេតិ បាទេ បាទំ អច្ចាធាយ សតោ សម្បជានោ ឧដ្ឋានសញ្ញំ មនសិករិត្វា រត្តិយា បច្ឆិមយាមំ បច្ចុដ្ឋាយ ចង្កមេន និសជ្ជាយ អាវរណីយេហិ ធម្មេហិ ចិត្តំ បរិសោធេតិ។ ឯវំ ភិក្ខុ បុព្ពរត្តាបររត្តំ ជាគរិយានុយោគមនុយុត្តោ។>
      text <៥២០>, <សាតច្ចន្តិ។ យោ ចេតសិកោ វីរិយារម្ភោ…បេ។… សម្មាវាយាមោ។>
      text <៥២១>, <នេបក្កន្តិ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ។>
      text <៥២២>, <ពោធិបក្ខិកានំ ធម្មានំ ភាវនានុយោគមនុយុត្តោតិ។ តត្ថ កតមេ ពោធិបក្ខិកា ធម្មា។ សត្ត ពោជ្ឈង្គា សតិសម្ពោជ្ឈង្គោ ធម្មវិចយសម្ពោជ្ឈង្គោ វីរិយសម្ពោជ្ឈង្គោ បីតិសម្ពោជ្ឈង្គោ បស្សទ្ធិសម្ពោជ្ឈង្គោ សមាធិសម្ពោជ្ឈង្គោ ឧបេក្ខាសម្ពោជ្ឈង្គោ។ ឥមេ វុច្ចន្តិ ពោធិបក្ខិកា ធម្មា។ ឥតិ តេ ពោធិបក្ខិកេ ធម្មេ អាសេវតិ ភាវេតិ ពហុលីករោតិ។ តេន វុច្ចតិ ពោធិបក្ខិកានំ ធម្មានំ ភាវនានុយោគមនុយុត្តោតិ។>
      text <៥២៣>, <កថញ្ច ភិក្ខុ អភិក្កន្តេ បដិក្កន្តេ សម្បជានការី ហោតិ អាលោកិតេ វិលោកិតេ សម្បជានការី ហោតិ សមិញ្ជិតេ បសារិតេ សម្បជានការី ហោតិ សង្ឃាដិបត្តចីវរធារណេ សម្បជានការី ហោតិ អសិតេ បីតេ ខាយិតេ សាយិតេ សម្បជានការី ហោតិ ឧច្ចារបស្សាវកម្មេ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សម្បជានការី ហោតិ។ ឥធ ភិក្ខុ សតោ សម្បជានោ អភិក្កមតិ សតោ សម្បជានោ បដិក្កមតិ សតោ សម្បជានោ អាលោកេតិ សតោ សម្បជានោ វិលោកេតិ សតោ សម្បជានោ សមិញ្ជេតិ សតោ សម្បជានោ បសារេតិ សតោ សម្បជានការី ហោតិ សង្ឃាដិបត្តចីវរធារណេ សតោ សម្បជានការី ហោតិ អសិតេ បីតេ ខាយិតេ សាយិតេ សតោ សម្បជានការី ហោតិ ឧច្ចារបស្សាវកម្មេ សតោ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សតោ សម្បជានការី ហោតីតិ។>
      text <៥២៤>, <តត្ថ កតមា សតិ។ យា សតិ អនុស្សតិ បដិស្សតិ សតិ សរណតា ធារណតា អបិលាបនតា អសម្មុសនតា សតិ សតិន្ទ្រិយំ សតិពលំ សម្មាសតិ អយំ វុច្ចតិ សតិ។>
      text <៥២៥>, <សម្បជានោតិ តត្ថ កតមំ សម្បជញ្ញំ។ យា បញ្ញា បជាននា វិចយោ បវិចយោ ធម្មវិចយោ សល្លក្ខណា ឧបលក្ខណា បច្ចុបលក្ខណា បណ្ឌិច្ចំ កោសល្លំ នេបុញ្ញំ វេភព្យា ចិន្តា ឧបបរិក្ខា ភូរីមេធា បរិណាយិកា វិបស្សនា សម្បជញ្ញំ បតោទោ បញ្ញា បញ្ញិន្ទ្រិយំ បញ្ញាពលំ បញ្ញាសត្ថំ បញ្ញាបាសាទោ បញ្ញាអាលោកោ បញ្ញាឱភាសោ បញ្ញាបជ្ជោតោ បញ្ញារតនំ អមោហោ ធម្មវិចយោ សម្មាទិដ្ឋិ ឥទំ វុច្ចតិ សម្បជញ្ញំ។ ឥតិ ឥមាយ ច សតិយា ឥមិនា ច សម្បជញ្ញេន ឧបេតោ ហោតិ…បេ។… សមន្នាគតោ។ ឯវំ ភិក្ខុ សតោ សម្បជានោ អភិក្កមតិ សតោ សម្បជានោ បដិក្កមតិ សតោ សម្បជានោ អាលោកេតិ សតោ សម្បជានោ វិលោកេតិ សតោ សម្បជានោ សមិញ្ជេតិ សតោ សម្បជានោ បសារេតិ សតោ សម្បជានការី ហោតិ សង្ឃាដិបត្តចីវរធារណេ សតោ សម្បជានការី ហោតិ អសិតេ បីតេ ខាយិតេ សាយិតេ សតោ សម្បជានការី ហោតិ ឧច្ចារបស្សាវកម្មេ សតោ សម្បជានការី ហោតិ គតេ ឋិតេ និសិន្នេ សុត្តេ ជាគរិតេ ភាសិតេ តុណ្ហីភាវេ សម្បជានការី ហោតិ។>
      text <៥២៦>, <វិវិត្តន្តិ សន្តិកេ ចេបិ សេនាសនំ ហោតិ តញ្ច អនាកិណ្ណំ គហដ្ឋេហិ បព្ពជិតេហិ។ តេន តំ វិវិត្តំ។ ទូរេ ចេបិ សេនាសនំ ហោតិ តញ្ច អនាកិណ្ណំ គហដ្ឋេហិ បព្ពជិតេហិ។ តេន តំ វិវិត្តំ។>
      text <៥២៧>, <សេនាសនន្តិ មញ្ចោបិ សេនាសនំ បីឋម្បិ សេនាសនំ ភិសិបិ សេនាសនំ ពិព្ពោហនម្បិ សេនាសនំ វិហារោបិ សេនាសនំ អឌ្ឍយោគោបិ សេនាសនំ បាសាទោបិ សេនាសនំ អដ្ដោបិ សេនាសនំ មាឡោបិ សេនាសនំ លេណម្បិ សេនាសនំ គុហាបិ សេនាសនំ រុក្ខមូលម្បិ សេនាសនំ វេឡុគុម្ពោបិ សេនាសនំ។ យត្ថ វា បន ភិក្ខូ បដិក្កមន្តិ សព្ពមេតំ សេនាសនំ។>
      text <៥២៨>, <វិវិត្តំ សេនាសនំ ភជតីតិ ឥមំ វិវិត្តំ សេនាសនំ ភជតិ សម្ភជតិ សេវតិ និសេវតិ សំសេវតិ។ តេន វុច្ចតិ វិវិត្តំ សេនាសនំ ភជតីតិ។>
      text <៥២៩>, <អរញ្ញន្តិ និក្ខមិត្វា ពហិ ឥន្ទខីលា សព្ពមេតំ អរញ្ញំ។>
      text <៥៣០>, <រុក្ខមូលន្តិ រុក្ខមូលំយេវ រុក្ខមូលំ។ បព្ពតោយេវ បព្ពតោ។ កន្ទរាយេវ កន្ទរា។ គិរិគុហាយេវ គិរិគុហា។ សុសានំយេវ សុសានំ។ អព្ភោកាសោយេវ អព្ភោកាសោ។ បលាលបុញ្ជោយេវ បលាលបុញ្ជោ។>
      text <៥៣១>, <វនបត្ថន្តិ ទូរានមេតំ សេនាសនានំ អធិវចនំ។ វនបត្ថន្តិ វនសណ្ឌានមេតំ សេនាសនានំ អធិវចនំ។ វនបត្ថន្តិ ភីសនកានមេតំ សេនាសនានំ អធិវចនំ។ វនបត្ថន្តិ សលោមហំសានមេតំ សេនាសនានំ អធិវចនំ។ វនបត្ថន្តិ បរិយន្តានមេតំ សេនាសនានំ អធិវចនំ។ វនបត្ថន្តិ ន មនុស្សូបចារានមេតំ សេនាសនានំ អធិវចនំ។ វនបត្ថន្តិ ទុរភិសម្ភវានមេតំ សេនាសនានំ អធិវចនំ។>
      text <៥៣២>, <អប្បសទ្ទន្តិ សន្តិកេ ចេបិ សេនាសនំ ហោតិ តញ្ច អនាកិណ្ណំ គហដ្ឋេហិ បព្ពជិតេហិ។ តេន តំ អប្បសទ្ទំ។ ទូរេ ចេបិ សេនាសនំ ហោតិ តញ្ច អនាកិណ្ណំ គហដ្ឋេហិ បព្ពជិតេហិ។ តេន តំ អប្បសទ្ទំ។>
      text <៥៣៣>, <អប្បនិគ្ឃោសន្តិ យទេវ តំ អប្បសទ្ទំ តទេវ តំ អប្បនិគ្ឃោសំ។ យទេវ តំ អប្បនិគ្ឃោសំ តទេវ តំ វិជនវាតំ។ យទេវ តំ វិជនវាតំ តទេវ តំ មនុស្សរាហស្សេយ្យកំ។ យទេវ តំ មនុស្សរាហស្សេយ្យកំ តទេវ តំ បដិសល្លានសារុប្បំ។>
      text <៥៣៤>, <អរញ្ញគតោ វា រុក្ខមូលគតោ វា សុញ្ញាគារគតោ វាតិ អរញ្ញគតោ វា ហោតិ រុក្ខមូលគតោ វា សុញ្ញាគារគតោ វា។>
      text <៥៣៥>, <និសីទតិ បល្លង្កំ អាភុជិត្វាតិ និសិន្នោ ហោតិ បល្លង្កំ អាភុជិត្វា។>
      text <៥៣៦>, <ឧជុំ កាយំ បណិធាយាតិ ឧជុកោ ហោតិ កាយោ ឋិតោ បណិហិតោ។>
      text <៥៣៧>, <បរិមុខំ សតិំ ឧបដ្ឋបេត្វាតិ តត្ថ កតមា សតិ។ យា សតិ អនុស្សតិ បដិស្សតិ…បេ។… សម្មាសតិ អយំ វុច្ចតិ សតិ។ អយំ សតិ ឧបដ្ឋិតា ហោតិ សុបដ្ឋិតា នាសិកគ្គេ វា មុខនិមិត្តេ វា។ តេន វុច្ចតិ បរិមុខំ សតិំ ឧបដ្ឋបេត្វាតិ។>
      text <៥៣៨>, <អភិជ្ឈំ លោកេ បហាយាតិ តត្ថ កតមា អភិជ្ឈា។ យោ រាគោ សារាគោ…បេ។… ចិត្តស្ស សារាគោ អយំ វុច្ចតិ អភិជ្ឈា។>
      text <តត្ថ កតមោ លោកោ។ បញ្ចុបាទានក្ខន្ធា លោកោ អយំ វុច្ចតិ លោកោ។ អយំ អភិជ្ឈា ឥមម្ហិ លោកេ សន្តា ហោតិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ អភិជ្ឈំ លោកេ បហាយាតិ។>
      text <៥៣៩>, <វិគតាភិជ្ឈេន ចេតសាតិ តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ វិគតាភិជ្ឈំ ហោតិ។ តេន វុច្ចតិ វិគតាភិជ្ឈេន ចេតសាតិ។>
      text <៥៤០>, <វិហរតីតិ ឥរិយតិ វត្តតិ បាលេតិ យបេតិ យាបេតិ ចរតិ វិហរតិ។ តេន វុច្ចតិ វិហរតីតិ។>
      text <៥៤១>, <អភិជ្ឈាយ ចិត្តំ បរិសោធេតីតិ តត្ថ កតមា អភិជ្ឈា។ យោ រាគោ សារាគោ…បេ។… ចិត្តស្ស សារាគោ អយំ វុច្ចតិ អភិជ្ឈា។>
      text <តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ ឥមាយ អភិជ្ឈាយ សោធេតិ វិសោធេតិ បរិសោធេតិ មោចេតិ វិមោចេតិ បរិមោចេតិ។ តេន វុច្ចតិ អភិជ្ឈាយ ចិត្តំ បរិសោធេតីតិ។>
      text <៥៤២>, <ព្យាបាទបទោសំ បហាយាតិ អត្ថិ ព្យាបាទោ អត្ថិ បទោសោ។>
      text <តត្ថ កតមោ ព្យាបាទោ។ យោ ចិត្តស្ស អាឃាតោ បដិឃាតោ បដិឃំ បដិវិរោធោ កោបោ បកោបោ សម្បកោបោ ទោសោ បទោសោ សម្បទោសោ ចិត្តស្ស ព្យាបត្តិ មនោបទោសោ កោធោ កុជ្ឈនា កុជ្ឈិតត្តំ ទោសោ ទុស្សនា ទុស្សិតត្តំ ព្យាបត្តិ ព្យាបជ្ជនា ព្យាបជ្ជិតត្តំ វិរោធោ បដិវិរោធោ ចណ្ឌិក្កំ អសុរោបោ អនត្តមនតា ចិត្តស្ស អយំ វុច្ចតិ ព្យាបាទោ។>
      text <តត្ថ កតមោ បទោសោ។ យោ ព្យាបាទោ សោ បទោសោ យោ បទោសោ សោ ព្យាបាទោ។ ឥតិ អយញ្ច ព្យាបាទោ អយញ្ច បទោសោ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ ព្យាបាទបទោសំ បហាយាតិ។>
      text <៥៤៣>, <អព្យាបន្នចិត្តោតិ តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ អព្យាបន្នំ ហោតិ។ តេន វុច្ចតិ អព្យាបន្នចិត្តោតិ។>
      text <៥៤៤>, <វិហរតីតិ…បេ។… តេន វុច្ចតិ វិហរតីតិ។>
      text <៥៤៥>, <ព្យាបាទបទោសា ចិត្តំ បរិសោធេតីតិ។ អត្ថិ ព្យាបាទោ អត្ថិ បទោសោ។>
      text <តត្ថ កតមោ ព្យាបាទោ។ យោ ចិត្តស្ស អាឃាតោ…បេ។… ចណ្ឌិក្កំ អសុរោបោ អនត្តមនតា ចិត្តស្ស អយំ វុច្ចតិ ព្យាបាទោ។>
      text <តត្ថ កតមោ បទោសោ។ យោ ព្យាបាទោ សោ បទោសោ យោ បទោសោ សោ ព្យាបាទោ។>
      text <តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ ឥមម្ហា ព្យាបាទបទោសា សោធេតិ វិសោធេតិ បរិសោធេតិ មោចេតិ វិមោចេតិ បរិមោចេតិ។ តេន វុច្ចតិ ព្យាបាទបទោសា ចិត្តំ បរិសោធេតីតិ។>
      text <៥៤៦>, <ថិនមិទ្ធំ បហាយាតិ អត្ថិ ថិនំ អត្ថិ មិទ្ធំ។>
      text <តត្ថ កតមំ ថិនំ។ យា ចិត្តស្ស អកល្យតា អកម្មញ្ញតា ឱលីយនា សល្លីយនា លីនំ លីយនា លីយិតត្តំ ថិនំ ថិយនា ថិយិតត្តំ ចិត្តស្ស ឥទំ វុច្ចតិ ថិនំ។>
      text <តត្ថ កតមំ មិទ្ធំ។ យា កាយស្ស អកល្យតា អកម្មញ្ញតា ឱនាហោ បរិយោនាហោ អន្តោសមោរោធោ មិទ្ធំ សុប្បំ បចលាយិកា សុប្បំ សុប្បនា សុប្បិតត្តំ ឥទំ វុច្ចតិ មិទ្ធំ។ ឥតិ ឥទញ្ច ថិនំ ឥទញ្ច មិទ្ធំ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ ថិនមិទ្ធំ បហាយាតិ។>
      text <៥៤៧>, <វិគតថិនមិទ្ធោតិ។ តស្ស ថិនមិទ្ធស្ស ចត្តត្តា វន្តត្តា មុត្តត្តា បហីនត្តា បដិនិស្សដ្ឋត្តា បហីនបដិនិស្សដ្ឋត្តា។ តេន វុច្ចតិ វិគតថិនមិទ្ធោតិ។>
      text <៥៤៨>, <វិហរតីតិ…បេ។… តេន វុច្ចតិ វិហរតីតិ។>
      text <៥៤៩>, <អាលោកសញ្ញីតិ។ តត្ថ កតមា សញ្ញា។ យា សញ្ញា សញ្ជាននា សញ្ជានិតត្តំ អយំ វុច្ចតិ សញ្ញា។ អយំ សញ្ញា អាលោកា ហោតិ វិវដា បរិសុទ្ធា បរិយោទាតា។ តេន វុច្ចតិ អាលោកសញ្ញីតិ។>
      text <៥៥០>, <សតោ សម្បជានោតិ។ តត្ថ កតមា សតិ។ យា សតិ អនុស្សតិ …បេ។… សម្មាសតិ អយំ វុច្ចតិ សតិ។>
      text <តត្ថ កតមំ សម្បជញ្ញំ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ឥទំ វុច្ចតិ សម្បជញ្ញំ។ ឥតិ ឥមាយ ច សតិយា ឥមិនា ច សម្បជញ្ញេន ឧបេតោ ហោតិ…បេ។… សមន្នាគតោ។ តេន វុច្ចតិ សតោ សម្បជានោតិ។>
      text <៥៥១>, <ថិនមិទ្ធា ចិត្តំ បរិសោធេតីតិ។ អត្ថិ ថិនំ អត្ថិ មិទ្ធំ។>
      text <តត្ថ កតមំ ថិនំ…បេ។… ឥទំ វុច្ចតិ ថិនំ។>
      text <តត្ថ កតមំ មិទ្ធំ…បេ។… ឥទំ វុច្ចតិ មិទ្ធំ។>
      text <តត្ថ កតមំ ចិត្តំ…បេ។… ឥទំ វុច្ចតិ ចិត្តំ។ ឥទំ ចិត្តំ ឥមម្ហា ថិនមិទ្ធា សោធេតិ វិសោធេតិ បរិសោធេតិ មោចេតិ វិមោចេតិ បរិមោចេតិ។ តេន វុច្ចតិ ថិនមិទ្ធា ចិត្តំ បរិសោធេតីតិ។>
      text <៥៥២>, <ឧទ្ធច្ចកុក្កុច្ចំ បហាយាតិ អត្ថិ ឧទ្ធច្ចំ អត្ថិ កុក្កុច្ចំ។>
      text <តត្ថ កតមំ ឧទ្ធច្ចំ។ យំ ចិត្តស្ស ឧទ្ធច្ចំ អវូបសមោ ចេតសោ វិក្ខេបោ ភន្តត្តំ ចិត្តស្ស ឥទំ វុច្ចតិ ឧទ្ធច្ចំ។>
      text <តត្ថ កតមំ កុក្កុច្ចំ។ អកប្បិយេ កប្បិយសញ្ញិតា កប្បិយេ អកប្បិយសញ្ញិតា អវជ្ជេ វជ្ជសញ្ញិតា វជ្ជេ អវជ្ជសញ្ញិតា យំ ឯវរូបំ កុក្កុច្ចំ កុក្កុច្ចាយនា កុក្កុច្ចាយិតត្តំ ចេតសោ វិប្បដិសារោ មនោវិលេខា ឥទំ វុច្ចតិ កុក្កុច្ចំ។ ឥតិ ឥទញ្ច ឧទ្ធច្ចំ ឥទញ្ច កុក្កុច្ចំ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ ឧទ្ធច្ចកុក្កុច្ចំ បហាយាតិ។>
      text <៥៥៣>, <អនុទ្ធតោតិ តស្ស ឧទ្ធច្ចកុក្កុច្ចស្ស ចត្តត្តា វន្តត្តា មុត្តត្តា បហីនត្តា បដិនិស្សដ្ឋត្តា បហីនបដិនិស្សដ្ឋត្តា។ តេន វុច្ចតិ អនុទ្ធតោតិ។>
      text <៥៥៤>, <វិហរតីតិ …បេ។… តេន វុច្ចតិ វិហរតីតិ។>
      text <៥៥៥>, <វូបសន្តចិត្តោតិ។ តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ អជ្ឈត្តំ សន្តំ ហោតិ សមិតំ វូបសន្តំ។ តេន វុច្ចតិ អជ្ឈត្តំ វូបសន្តចិត្តោតិ។>
      text <៥៥៦>, <ឧទ្ធច្ចកុក្កុច្ចា ចិត្តំ បរិសោធេតីតិ អត្ថិ ឧទ្ធច្ចំ អត្ថិ កុក្កុច្ចំ។>
      text <តត្ថ កតមំ ឧទ្ធច្ចំ។ យំ ចិត្តស្ស ឧទ្ធច្ចំ អវូបសមោ ចេតសោ វិក្ខេបោ ភន្តត្តំ ចិត្តស្ស ឥទំ វុច្ចតិ ឧទ្ធច្ចំ។>
      text <តត្ថ កតមំ កុក្កុច្ចំ…បេ។… ឥទំ វុច្ចតិ កុក្កុច្ចំ។>
      text <តត្ថ កតមំ ចិត្តំ…បេ។… ឥទំ វុច្ចតិ ចិត្តំ។ ឥទំ ចិត្តំ ឥមម្ហា ឧទ្ធច្ចកុក្កុច្ចា សោធេតិ វិសោធេតិ បរិសោធេតិ មោចេតិ វិមោចេតិ បរិមោចេតិ។ តេន វុច្ចតិ ឧទ្ធច្ចកុក្កុច្ចា ចិត្តំ បរិសោធេតីតិ។>
      text <៥៥៧>, <វិចិកិច្ឆំ បហាយាតិ តត្ថ កតមា វិចិកិច្ឆា។ យា កង្ខា កង្ខាយនា កង្ខាយិតត្តំ វិមតិ វិចិកិច្ឆា ទ្វេឡ្ហកំ ទ្វិធាបថោ សំសយោ អនេកំសគ្គាហោ អាសប្បនា បរិសប្បនា អបរិយោគាហណា ឆម្ភិតត្តំ ចិត្តស្ស មនោវិលេខោ អយំ វុច្ចតិ វិចិកិច្ឆា។ អយំ វិចិកិច្ឆា សន្តា ហោតិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ វិចិកិច្ឆំ បហាយាតិ។>
      text <៥៥៨>, <តិណ្ណវិចិកិច្ឆោតិ ឥមំ វិចិកិច្ឆំ តិណ្ណោ ហោតិ ឧត្តិណ្ណោ និត្តិណ្ណោ បារង្គតោ បារមនុប្បត្តោ។ តេន វុច្ចតិ តិណ្ណវិចិកិច្ឆោតិ។>
      text <៥៥៩>, <អកថំកថី កុសលេសុ ធម្មេសូតិ ឥមាយ វិចិកិច្ឆាយ កុសលេសុ ធម្មេសុ ន កង្ខតិ ន វិចិកិច្ឆតិ អកថំកថី ហោតិ និក្កថំកថី វិកថំកថោ។ តេន វុច្ចតិ អកថំកថី កុសលេសុ ធម្មេសូតិ។>
      text <៥៦០>, <វិចិកិច្ឆាយ ចិត្តំ បរិសោធេតីតិ តត្ថ កតមា វិចិកិច្ឆា។ យា កង្ខា កង្ខាយនា កង្ខាយិតត្តំ ឆម្ភិតត្តំ ចិត្តស្ស មនោវិលេខោ អយំ វុច្ចតិ វិចិកិច្ឆា។>
      text <តត្ថ កតមំ ចិត្តំ។ យំ ចិត្តំ មនោ មានសំ…បេ។… តជ្ជាមនោវិញ្ញាណធាតុ ឥទំ វុច្ចតិ ចិត្តំ។ ឥទំ ចិត្តំ ឥមាយ វិចិកិច្ឆាយ សោធេតិ វិសោធេតិ បរិសោធេតិ មោចេតិ វិមោចេតិ បរិមោចេតិ។ តេន វុច្ចតិ វិចិកិច្ឆាយ ចិត្តំ បរិសោធេតីតិ។>
      text <៥៦១>, <ឥមេ បញ្ច នីវរណេ បហាយាតិ ឥមេ បញ្ច នីវរណា សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ ឥមេ បញ្ច នីវរណេ បហាយាតិ។>
      text <៥៦២>, <ចេតសោ ឧបក្កិលេសេតិ ឥមេ បញ្ច នីវរណា ចិត្តស្ស ឧបក្កិលេសា។>
      text <៥៦៣>, <បញ្ញាយ ទុព្ពលីករណេតិ ឥមេហិ បញ្ចហិ នីវរណេហិ អនុប្បន្នា ចេវ បញ្ញា ន ឧប្បជ្ជតិ ឧប្បន្នា ច បញ្ញា និរុជ្ឈតិ។ តេន វុច្ចតិ បញ្ញាយ ទុព្ពលីករណេតិ។>
      text <៥៦៤>, <វិវិច្ចេវ កាមេហិ វិវិច្ច អកុសលេហិ ធម្មេហីតិ តត្ថ កតមេ កាមា។ ឆន្ទោ កាមោ រាគោ កាមោ ឆន្ទរាគោ កាមោ សង្កប្បោ កាមោ រាគោ កាមោ សង្កប្បរាគោ កាមោ ឥមេ វុច្ចន្តិ កាមា។>
      text <តត្ថ កតមេ អកុសលា ធម្មា។ កាមច្ឆន្ទោ ព្យាបាទោ ថិនំ មិទ្ធំ ឧទ្ធច្ចំ កុក្កុច្ចំ វិចិកិច្ឆា ឥមេ វុច្ចន្តិ អកុសលា ធម្មា។ ឥតិ ឥមេហិ ច កាមេហិ ឥមេហិ ច អកុសលេហិ ធម្មេហិ វិវិត្តោ ហោតិ។ តេន វុច្ចតិ វិវិច្ចេវ កាមេហិ វិវិច្ច អកុសលេហិ ធម្មេហីតិ។>
      text <៥៦៥>, <សវិតក្កំ សវិចារន្តិ អត្ថិ វិតក្កោ អត្ថិ វិចារោ។>
      text <តត្ថ កតមោ វិតក្កោ។ យោ តក្កោ វិតក្កោ សង្កប្បោ អប្បនា ព្យប្បនា ចេតសោ អភិនិរោបនា សម្មាសង្កប្បោ អយំ វុច្ចតិ វិតក្កោ។>
      text <តត្ថ កតមោ វិចារោ។ យោ ចារោ វិចារោ អនុវិចារោ ឧបវិចារោ ចិត្តស្ស អនុសន្ធនតា អនុបេក្ខនតា អយំ វុច្ចតិ វិចារោ។ ឥតិ ឥមិនា ច វិតក្កេន ឥមិនា ច វិចារេន ឧបេតោ ហោតិ…បេ។… សមន្នាគតោ។ តេន វុច្ចតិ សវិតក្កំ សវិចារន្តិ។>
      text <៥៦៦>, <វិវេកជន្តិ វិតក្កោ វិចារោ បីតិ សុខំ ចិត្តស្សេកគ្គតា តេ ឥមស្មិំ វិវេកេ ជាតា ហោន្តិ សញ្ជាតា និព្ពត្តា អភិនិព្ពត្តា បាតុភូតា។ តេន វុច្ចតិ វិវេកជន្តិ។>
      text <៥៦៧>, <បីតិសុខន្តិ អត្ថិ បីតិ អត្ថិ សុខំ។>
      text <តត្ថ កតមា បីតិ។ យា បីតិ បាមោជ្ជំ អាមោទនា បមោទនា ហាសោ បហាសោ វិត្តិ ឱទគ្យំ អត្តមនតា ចិត្តស្ស អយំ វុច្ចតិ បីតិ។>
      text <តត្ថ កតមំ សុខំ។ យំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា ឥទំ វុច្ចតិ សុខំ។ ឥទំ សុខំ ឥមាយ បីតិយា សហគតំ ហោតិ សហជាតំ សំសដ្ឋំ សម្បយុត្តំ។ តេន វុច្ចតិ បីតិសុខន្តិ។>
      text <៥៦៨>, <បឋមន្តិ គណនានុបុព្ពតា បឋមំ។ ឥទំ បឋមំ សមាបជ្ជតីតិ បឋមំ។>
      text <៥៦៩>, <ឈានន្តិ វិតក្កោ វិចារោ បីតិ សុខំ ចិត្តស្សេកគ្គតា។>
      text <៥៧០>, <ឧបសម្បជ្ជាតិ យោ បឋមស្ស ឈានស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៥៧១>, <វិហរតីតិ …បេ។… តេន វុច្ចតិ វិហរតីតិ។>
      text <៥៧២>, <វិតក្កវិចារានំ វូបសមាតិ អត្ថិ វិតក្កោ អត្ថិ វិចារោ។>
      text <តត្ថ កតមោ វិតក្កោ។ យោ តក្កោ វិតក្កោ…បេ។… សម្មាសង្កប្បោ អយំ វុច្ចតិ វិតក្កោ។>
      text <តត្ថ កតមោ វិចារោ។ យោ ចារោ វិចារោ អនុវិចារោ ឧបវិចារោ ចិត្តស្ស អនុសន្ធនតា អនុបេក្ខនតា អយំ វុច្ចតិ វិចារោ។ ឥតិ អយញ្ច វិតក្កោ អយញ្ច វិចារោ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ វិតក្កវិចារានំ វូបសមាតិ។>
      text <៥៧៣>, <អជ្ឈត្តន្តិ យំ អជ្ឈត្តំ បច្ចត្តំ។>
      text <៥៧៤>, <សម្បសាទនន្តិ យា សទ្ធា សទ្ទហនា ឱកប្បនា អភិប្បសាទោ។>
      text <៥៧៥>, <ចេតសោ ឯកោទិភាវន្តិ យា ចិត្តស្ស ឋិតិ…បេ។… សម្មាសមាធិ។>
      text <៥៧៦>, <អវិតក្កំ អវិចារន្តិ អត្ថិ វិតក្កោ អត្ថិ វិចារោ។>
      text <តត្ថ កតមោ វិតក្កោ។ យោ តក្កោ វិតក្កោ…បេ។… សម្មាសង្កប្បោ អយំ វុច្ចតិ វិតក្កោ។>
      text <តត្ថ កតមោ វិចារោ។ យោ ចារោ អនុចារោ វិចារោ អនុវិចារោ ឧបវិចារោ ចិត្តស្ស អនុសន្ធនតា អនុបេក្ខនតា អយំ វុច្ចតិ វិចារោ។ ឥតិ អយញ្ច វិតក្កោ អយញ្ច វិចារោ សន្តា ហោតិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ អវិតក្កំ អវិចារន្តិ។>
      text <៥៧៧>, <សមាធិជន្តិ សម្បសាទោ បីតិសុខំ តេ ឥមស្មិំ សមាធិម្ហិ ជាតា ហោន្តិ សញ្ជាតា និព្ពត្តា អភិនិព្ពត្តា បាតុភូតា។ តេន វុច្ចតិ សមាធិជន្តិ។>
      text <៥៧៨>, <បីតិសុខន្តិ អត្ថិ បីតិ អត្ថិ សុខំ។>
      text <តត្ថ កតមា បីតិ…បេ។… អយំ វុច្ចតិ បីតិ។>
      text <តត្ថ កតមំ សុខំ…បេ។… ឥទំ វុច្ចតិ សុខំ។ ឥទំ សុខំ ឥមាយ បីតិយា សហគតំ ហោតិ សហជាតំ សំសដ្ឋំ សម្បយុត្តំ។ តេន វុច្ចតិ បីតិសុខន្តិ។>
      text <៥៧៩>, <ទុតិយន្តិ គណនានុបុព្ពតា ទុតិយំ។ ឥទំ ទុតិយំ សមាបជ្ជតីតិ ទុតិយំ។>
      text <៥៨០>, <ឈានន្តិ សម្បសាទោ បីតិសុខំ ចិត្តស្សេកគ្គតា។>
      text <៥៨១>, <ឧបសម្បជ្ជាតិ យោ ទុតិយស្ស ឈានស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៥៨២>, <វិហរតីតិ …បេ។… តេន វុច្ចតិ វិហរតីតិ។>
      text <៥៨៣>, <បីតិយា ច វិរាគាតិ តត្ថ កតមា បីតិ។ យា បីតិ បាមោជ្ជំ អាមោទនា បមោទនា ហាសោ បហាសោ វិត្តិ ឱទគ្យំ អត្តមនតា ចិត្តស្ស អយំ វុច្ចតិ បីតិ។ អយំ បីតិ សន្តា ហោតិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ បីតិយា ច វិរាគាតិ។>
      text <៥៨៤>, <ឧបេក្ខកោតិ តត្ថ កតមា ឧបេក្ខា។ យា ឧបេក្ខា ឧបេក្ខនា អជ្ឈុបេក្ខនា មជ្ឈត្តតា ចិត្តស្ស អយំ វុច្ចតិ ឧបេក្ខា។ ឥមាយ ឧបេក្ខាយ ឧបេតោ ហោតិ…បេ។… សមន្នាគតោ។ តេន វុច្ចតិ ឧបេក្ខកោតិ។>
      text <៥៨៥>, <វិហរតីតិ …បេ។… តេន វុច្ចតិ វិហរតីតិ។>
      text <៥៨៦>, <សតោ ច សម្បជានោតិ តត្ថ កតមា សតិ។ យា សតិ អនុស្សតិ…បេ។… សម្មាសតិ អយំ វុច្ចតិ សតិ។>
      text <តត្ថ កតមំ សម្បជញ្ញំ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ឥទំ វុច្ចតិ សម្បជញ្ញំ។ ឥតិ ឥមាយ ច សតិយា ឥមិនា ច សម្បជញ្ញេន ឧបេតោ ហោតិ…បេ។… សមន្នាគតោ។ តេន វុច្ចតិ សតោ ច សម្បជានោតិ។>
      text <៥៨៧>, <សុខញ្ច កាយេន បដិសំវេទេតីតិ តត្ថ កតមំ សុខំ។ យំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា ឥទំ វុច្ចតិ សុខំ។>
      text <តត្ថ កតមោ កាយោ។ សញ្ញាក្ខន្ធោ សង្ខារក្ខន្ធោ វិញ្ញាណក្ខន្ធោ អយំ វុច្ចតិ កាយោ។ ឥទំ សុខំ ឥមិនា កាយេន បដិសំវេទេតិ។ តេន វុច្ចតិ សុខញ្ច កាយេន បដិសំវេទេតីតិ។>
      text <៥៨៨>, <យំ តំ អរិយា អាចិក្ខន្តីតិ តត្ថ កតមេ អរិយា។ អរិយា វុច្ចន្តិ ពុទ្ធា ច ពុទ្ធសាវកា ច។ តេ ឥមំ អាចិក្ខន្តិ ទេសេន្តិ បញ្ញបេន្តិ បដ្ឋបេន្តិ វិវរន្តិ វិភជន្តិ ឧត្តានិំ ករោន្តិ បកាសេន្តិ។ តេន វុច្ចតិ យំ តំ អរិយា អាចិក្ខន្តីតិ។>
      text <៥៨៩>, <ឧបេក្ខកោ សតិមា សុខវិហារីតិ តត្ថ កតមា ឧបេក្ខា។ យា ឧបេក្ខា ឧបេក្ខនា អជ្ឈុបេក្ខនា មជ្ឈត្តតា ចិត្តស្ស អយំ វុច្ចតិ ឧបេក្ខា។>
      text <តត្ថ កតមា សតិ។ យា សតិ អនុស្សតិ…បេ។… សម្មាសតិ អយំ វុច្ចតិ សតិ។>
      text <តត្ថ កតមំ សុខំ។ យំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា ឥទំ វុច្ចតិ សុខំ។ ឥតិ ឥមាយ ច ឧបេក្ខាយ ឥមាយ ច សតិយា ឥមិនា ច សុខេន សមន្នាគតោ ឥរិយតិ វត្តតិ បាលេតិ យបេតិ យាបេតិ ចរតិ វិហរតិ។ តេន វុច្ចតិ ឧបេក្ខកោ សតិមា សុខវិហារីតិ។>
      text <៥៩០>, <តតិយន្តិ គណនានុបុព្ពតា តតិយំ។ ឥទំ តតិយំ សមាបជ្ជតីតិ តតិយំ។>
      text <៥៩១>, <ឈានន្តិ ឧបេក្ខា សតិ សម្បជញ្ញំ សុខំ ចិត្តស្សេកគ្គតា។>
      text <៥៩២>, <ឧបសម្បជ្ជាតិ យោ តតិយស្ស ឈានស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៥៩៣>, <វិហរតីតិ…បេ។… តេន វុច្ចតិ វិហរតីតិ។>
      text <៥៩៤>, <សុខស្ស ច បហានា ទុក្ខស្ស ច បហានាតិ អត្ថិ សុខំ អត្ថិ ទុក្ខំ។>
      text <តត្ថ កតមំ សុខំ។ យំ កាយិកំ សាតំ កាយិកំ សុខំ កាយសម្ផស្សជំ សាតំ សុខំ វេទយិតំ កាយសម្ផស្សជា សាតា សុខា វេទនា ឥទំ វុច្ចតិ សុខំ។>
      text <តត្ថ កតមំ ទុក្ខំ។ យំ កាយិកំ អសាតំ កាយិកំ ទុក្ខំ កាយសម្ផស្សជំ អសាតំ ទុក្ខំ វេទយិតំ កាយសម្ផស្សជា អសាតា ទុក្ខា វេទនា ឥទំ វុច្ចតិ ទុក្ខំ។ ឥតិ ឥទញ្ច សុខំ ឥទញ្ច ទុក្ខំ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ សុខស្ស ច បហានា ទុក្ខស្ស ច បហានាតិ។>
      text <៥៩៥>, <បុព្ពេវ សោមនស្សទោមនស្សានំ អត្ថង្គមាតិ អត្ថិ សោមនស្សំ អត្ថិ ទោមនស្សំ។>
      text <តត្ថ កតមំ សោមនស្សំ។ យំ ចេតសិកំ សាតំ ចេតសិកំ សុខំ ចេតោសម្ផស្សជំ សាតំ សុខំ វេទយិតំ ចេតោសម្ផស្សជា សាតា សុខា វេទនា ឥទំ វុច្ចតិ សោមនស្សំ។>
      text <តត្ថ កតមំ ទោមនស្សំ។ យំ ចេតសិកំ អសាតំ ចេតសិកំ ទុក្ខំ ចេតោសម្ផស្សជំ អសាតំ ទុក្ខំ វេទយិតំ ចេតោសម្ផស្សជា អសាតា ទុក្ខា វេទនា ឥទំ វុច្ចតិ ទោមនស្សំ។ ឥតិ ឥទញ្ច សោមនស្សំ ឥទញ្ច ទោមនស្សំ បុព្ពេវ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ បុព្ពេវ សោមនស្សទោមនស្សានំ អត្ថង្គមាតិ។>
      text <៥៩៦>, <អទុក្ខមសុខន្តិ យំ ចេតសិកំ នេវ សាតំ នាសាតំ ចេតោសម្ផស្សជំ អទុក្ខមសុខំ វេទយិតំ ចេតោសម្ផស្សជា អទុក្ខមសុខា វេទនា។ តេន វុច្ចតិ អទុក្ខមសុខន្តិ។>
      text <៥៩៧>, <ឧបេក្ខាសតិបារិសុទ្ធិន្តិ តត្ថ កតមា ឧបេក្ខា។ យា ឧបេក្ខា ឧបេក្ខនា អជ្ឈុបេក្ខនា មជ្ឈត្តតា ចិត្តស្ស អយំ វុច្ចតិ ឧបេក្ខា។>
      text <តត្ថ កតមា សតិ។ យា សតិ អនុស្សតិ…បេ។… សម្មាសតិ អយំ វុច្ចតិ សតិ។ អយំ សតិ ឥមាយ ឧបេក្ខាយ វិវដា ហោតិ បរិសុទ្ធា បរិយោទាតា។ តេន វុច្ចតិ ឧបេក្ខាសតិបារិសុទ្ធិន្តិ។>
      text <៥៩៨>, <ចតុត្ថន្តិ គណនានុបុព្ពតា ចតុត្ថំ ឥទំ ចតុត្ថំ សមាបជ្ជតីតិ ចតុត្ថំ។>
      text <៥៩៩>, <ឈានន្តិ ឧបេក្ខា សតិ ចិត្តស្សេកគ្គតា។>
      text <៦០០>, <ឧបសម្បជ្ជាតិ យោ ចតុត្ថស្ស ឈានស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៦០១>, <វិហរតីតិ…បេ។… តេន វុច្ចតិ វិហរតីតិ។>
      text <៦០២>, <សព្ពសោ រូបសញ្ញានំ សមតិក្កមាតិ តត្ថ កតមា រូបសញ្ញា។ រូបាវចរសមាបត្តិំ សមាបន្នស្ស វា ឧបបន្នស្ស វា ទិដ្ឋធម្មសុខវិហារិស្ស វា សញ្ញា សញ្ជាននា សញ្ជានិតត្តំ ឥមា វុច្ចន្តិ រូបសញ្ញាយោ។ ឥមា រូបសញ្ញាយោ អតិក្កន្តោ ហោតិ វីតិក្កន្តោ សមតិក្កន្តោ។ តេន វុច្ចតិ សព្ពសោ រូបសញ្ញានំ សមតិក្កមាតិ។>
      text <៦០៣>, <បដិឃសញ្ញានំ អត្ថង្គមាតិ តត្ថ កតមា បដិឃសញ្ញា។ រូបសញ្ញា សទ្ទសញ្ញា…បេ។… ផោដ្ឋព្ពសញ្ញា ឥមា វុច្ចន្តិ បដិឃសញ្ញាយោ។ ឥមា បដិឃសញ្ញាយោ សន្តា ហោន្តិ សមិតា វូបសន្តា អត្ថង្គតា អព្ភត្ថង្គតា អប្បិតា ព្យប្បិតា សោសិតា វិសោសិតា ព្យន្តីកតា។ តេន វុច្ចតិ បដិឃសញ្ញានំ អត្ថង្គមាតិ។>
      text <៦០៤>, <នានត្តសញ្ញានំ អមនសិការាតិ តត្ថ កតមា នានត្តសញ្ញា។ អសមាបន្នស្ស មនោធាតុ សមង្គិស្ស វា មនោវិញ្ញាណធាតុ សមង្គិស្ស វា សញ្ញា សញ្ជាននា សញ្ជានិតត្តំ ឥមា វុច្ចន្តិ នានត្តសញ្ញាយោ។ ឥមា នានត្តសញ្ញាយោ ន មនសិ ករោតិ។ តេន វុច្ចតិ នានត្តសញ្ញានំ អមនសិការាតិ។>
      text <៦០៥>, <អនន្តោ អាកាសោតិ តត្ថ កតមោ អាកាសោ។ យោ អាកាសោ អាកាសគតំ អឃំ អឃគតំ វិវរោ វិវរគតំ អសម្ផុដ្ឋំ ចតូហិ មហាភូតេហិ អយំ វុច្ចតិ អាកាសោ។ តស្មិំ អាកាសេ ចិត្តំ ឋបេតិ សណ្ឋបេតិ អនន្តំ ផរតិ។ តេន វុច្ចតិ អនន្តោ អាកាសោតិ។>
      text <៦០៦>, <អាកាសានញ្ចាយតនន្តិ អាកាសានញ្ចាយតនំ សមាបន្នស្ស វា ឧបបន្នស្ស វា ទិដ្ឋធម្មសុខវិហារិស្ស វា ចិត្តចេតសិកា ធម្មា។>
      text <៦០៧>, <ឧបសម្បជ្ជាតិ យោ អាកាសានញ្ចាយតនស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៦០៨>, <វិហរតីតិ…បេ។… តេន វុច្ចតិ វិហរតីតិ។>
      text <៦០៩>, <សព្ពសោ អាកាសានញ្ចាយតនំ សមតិក្កម្មាតិ ឥមំ អាកាសានញ្ចាយតនំ អតិក្កន្តោ ហោតិ វីតិក្កន្តោ សមតិក្កន្តោ។ តេន វុច្ចតិ សព្ពសោ អាកាសានញ្ចាយតនំ សមតិក្កម្មាតិ។>
      text <៦១០>, <អនន្តំ វិញ្ញាណន្តិ តំយេវ អាកាសំ វិញ្ញាណេន ផុដ្ឋំ មនសិ ករោតិ អនន្តំ ផរតិ។ តេន វុច្ចតិ អនន្តំ វិញ្ញាណន្តិ។>
      text <៦១១>, <វិញ្ញាណញ្ចាយតនន្តិ វិញ្ញាណញ្ចាយតនំ សមាបន្នស្ស វា ឧបបន្នស្ស វា ទិដ្ឋធម្មសុខវិហារិស្ស វា ចិត្តចេតសិកា ធម្មា។>
      text <៦១២>, <ឧបសម្បជ្ជាតិ យោ វិញ្ញាណញ្ចាយតនស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៦១៣>, <វិហរតីតិ…បេ។… តេន វុច្ចតិ វិហរតីតិ។>
      text <៦១៤>, <សព្ពសោ វិញ្ញាណញ្ចាយតនំ សមតិក្កម្មាតិ ឥមំ វិញ្ញាណញ្ចាយតនំ អតិក្កន្តោ ហោតិ វីតិក្កន្តោ សមតិក្កន្តោ។ តេន វុច្ចតិ សព្ពសោ វិញ្ញាណញ្ចាយតនំ សមតិក្កម្មាតិ។>
      text <៦១៥>, <នត្ថិ កិញ្ចីតិ តំយេវ វិញ្ញាណំ ភាវេតិ វិភាវេតិ អន្តរភាវេតិ នត្ថិ កិញ្ចីតិ បស្សតិ។ តេន វុច្ចតិ នត្ថិ កិញ្ចីតិ។>
      text <៦១៦>, <អាកិញ្ចញ្ញាយតនន្តិ អាកិញ្ចញ្ញាយតនំ សមាបន្នស្ស វា ឧបបន្នស្ស វា ទិដ្ឋធម្មសុខវិហារិស្ស វា ចិត្តចេតសិកា ធម្មា។>
      text <៦១៧>, <ឧបសម្បជ្ជាតិ យោ អាកិញ្ចញ្ញាយតនស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៦១៨>, <វិហរតីតិ …បេ។… តេន វុច្ចតិ វិហរតីតិ។>
      text <៦១៩>, <សព្ពសោ អាកិញ្ចញ្ញាយតនំ សមតិក្កម្មាតិ ឥមំ អាកិញ្ចញ្ញាយតនំ អតិក្កន្តោ ហោតិ វីតិក្កន្តោ សមតិក្កន្តោ។ តេន វុច្ចតិ សព្ពសោ អាកិញ្ចញ្ញាយតនំ សមតិក្កម្មាតិ។>
      text <នេវសញ្ញីនាសញ្ញីតិ តំយេវ អាកិញ្ចញ្ញាយតនំ សន្តតោ មនសិ ករោតិ សង្ខារាវសេសសមាបត្តិំ ភាវេតិ។ តេន វុច្ចតិ នេវសញ្ញីនាសញ្ញីតិ។>
      text <៦២០>, <នេវសញ្ញានាសញ្ញាយតនន្តិ នេវសញ្ញានាសញ្ញាយតនំ សមាបន្នស្ស វា ឧបបន្នស្ស វា ទិដ្ឋធម្មសុខវិហារិស្ស វា ចិត្តចេតសិកា ធម្មា។>
      text <៦២១>, <ឧបសម្បជ្ជាតិ យោ នេវសញ្ញានាសញ្ញាយតនស្ស លាភោ បដិលាភោ បត្តិ សម្បត្តិ ផុសនា សច្ឆិកិរិយា ឧបសម្បទា។>
      text <៦២២>, <វិហរតីតិ ឥរិយតិ វត្តតិ បាលេតិ យបេតិ យាបេតិ ចរតិ វិហរតិ។ តេន វុច្ចតិ វិហរតីតិ។>
      stand <សុត្តន្តភាជនីយំ។>
  text <២។ អភិធម្មភាជនីយំ>
    text <១។ រូបាវចរកុសលំ>
      text <៦២៣>, <ចត្តារិ ឈានានិ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ។>
      text <៦២៤>, <តត្ថ កតមំ បឋមំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ទុតិយំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ តិវង្គិកំ ឈានំ ហោតិ បីតិ សុខំ ចិត្តស្សេកគ្គតា។ ឥទំ វុច្ចតិ ទុតិយំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ តតិយំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ សុខំ ចិត្តស្សេកគ្គតា។ ឥទំ វុច្ចតិ តតិយំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ចតុត្ថំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
      stand <ចតុក្កំ។>
      text <៦២៥>, <ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិវិច្ចេវ កាមេហិ វិវិច្ច អកុសលេហិ ធម្មេហិ អវិតក្កំ វិចារមត្តំ វិវេកជំ បីតិសុខំ ទុតិយំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ចតុរង្គិកំ ឈានំ ហោតិ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ ទុតិយំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិតក្កវិចារានំ វូបសមា…បេ។… តតិយំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ តិវង្គិកំ ឈានំ ហោតិ បីតិ សុខំ ចិត្តស្សេកគ្គតា។ ឥទំ វុច្ចតិ តតិយំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ បីតិយា ច វិរាគា…បេ។… ចតុត្ថំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ សុខំ ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ សុខស្ស ច បហានា…បេ។… បញ្ចមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ បញ្ចមំ ឈានំ។ អវសេសា ធម្មា ឈានសម្បយុត្តា។>
      stand <បញ្ចកំ។>
    text <២។ អរូបាវចរកុសលំ>
      text <៦២៦>, <ឥធ ភិក្ខុ យស្មិំ សមយេ អរូបូបបត្តិយា មគ្គំ ភាវេតិ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនសញ្ញាសហគតំ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
    text <៣។ លោកុត្តរកុសលំ>
      text <៦២៧>, <ចត្តារិ ឈានានិ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ។>
      text <៦២៨>, <តត្ថ កតមំ បឋមំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ទុតិយំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ តិវង្គិកំ ឈានំ ហោតិ បីតិ សុខំ ចិត្តស្សេកគ្គតា។ ឥទំ វុច្ចតិ ទុតិយំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ តតិយំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា បីតិយា ច វិរាគា…បេ។… តតិយំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ទុវង្គិកំ ឈានំ ហោតិ សុខំ ចិត្តស្សេកគ្គតា។ ឥទំ វុច្ចតិ តតិយំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ចតុត្ថំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា សុខស្ស ច បហានា …បេ។… ចតុត្ថំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
      stand <ចតុក្កំ។>
      text <៦២៩>, <ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ វិវិច្ច អកុសលេហិ ធម្មេហិ អវិតក្កំ វិចារមត្តំ វិវេកជំ បីតិសុខំ ទុតិយំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ចតុរង្គិកំ ឈានំ ហោតិ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ ទុតិយំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិតក្កវិចារានំ វូបសមា…បេ។… តតិយំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ តិវង្គិកំ ឈានំ ហោតិ បីតិ សុខំ ចិត្តស្សេកគ្គតា។ ឥទំ វុច្ចតិ តតិយំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា បីតិយា ច វិរាគា…បេ។… ចតុត្ថំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ទុវង្គិកំ ឈានំ ហោតិ សុខំ ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
      text <ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា សុខស្ស ច បហានា…បេ។… បញ្ចមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ បញ្ចមំ ឈានំ។ អវសេសា ធម្មា ឈានសម្បយុត្តា។>
      stand <បញ្ចកំ។>
    text <៤។ រូបាវចរវិបាកា>
      text <៦៣០>, <ចត្តារិ ឈានានិ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ។>
      text <៦៣១>, <តត្ថ កតមំ បឋមំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ រូបាវចរស្ស កុសលស្ស កម្មស្ស កតត្តា ឧបចិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ទុតិយំ ឈានំ។ ឥធ ភិក្ខុ យស្មិំ សមយេ រូបូបបត្តិយា មគ្គំ ភាវេតិ វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ រូបាវចរស្ស កុសលស្ស កម្មស្ស កតត្តា ឧបចិតត្តា វិបាកំ វិតក្កវិចារានំ វូបសមា…បេ។… ទុតិយំ ឈានំ…បេ។… តតិយំ ឈានំ…បេ។… ចតុត្ថំ ឈានំ…បេ។… បឋមំ ឈានំ…បេ។… បញ្ចមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ បញ្ចមំ ឈានំ។ អវសេសា ធម្មា ឈានសម្បយុត្តា…បេ។…។>
    text <៥។ អរូបាវចរវិបាកា>
      text <៦៣២>, <ឥធ ភិក្ខុ យស្មិំ សមយេ អរូបូបបត្តិយា មគ្គំ ភាវេតិ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនសញ្ញាសហគតំ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ អរូបាវចរស្ស កុសលស្ស កម្មស្ស កតត្តា ឧបចិតត្តា វិបាកំ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនសញ្ញាសហគតំ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តា។>
    text <៦។ លោកុត្តរវិបាកា>
      text <៦៣៣>, <ចត្តារិ ឈានានិ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ។>
      text <៦៣៤>, <តត្ថ កតមំ បឋមំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ទុតិយំ ឈានំ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិតក្កវិចារានំ វូបសមា…បេ។… ទុតិយំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិតក្កវិចារានំ វូបសមា…បេ។… ទុតិយំ ឈានំ …បេ។… តតិយំ ឈានំ…បេ។… ចតុត្ថំ ឈានំ…បេ។… បឋមំ ឈានំ…បេ។… បញ្ចមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ បញ្ចមំ ឈានំ។ អវសេសា ធម្មា ឈានសម្បយុត្តា។>
    text <៧។ រូបារូបាវចរកិរិយា>
      text <៦៣៥>, <ចត្តារិ ឈានានិ បឋមំ ឈានំ ទុតិយំ ឈានំ តតិយំ ឈានំ ចតុត្ថំ ឈានំ។>
      text <៦៣៦>, <តត្ថ កតមំ បឋមំ ឈានំ។ ឥធ ភិក្ខុ យស្មិំ សមយេ រូបាវចរំ ឈានំ ភាវេតិ កិរិយំ នេវ កុសលំ នាកុសលំ ន ច កម្មវិបាកំ ទិដ្ឋធម្មសុខវិហារំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ បញ្ចង្គិកំ ឈានំ ហោតិ វិតក្កោ វិចារោ បីតិ សុខំ ចិត្តស្សេកគ្គតា។ ឥទំ វុច្ចតិ បឋមំ ឈានំ។ អវសេសា ធម្មា ឈានសម្បយុត្តា។>
      text <តត្ថ កតមំ ទុតិយំ ឈានំ។ ឥធ ភិក្ខុ យស្មិំ សមយេ រូបាវចរំ ឈានំ ភាវេតិ កិរិយំ នេវ កុសលំ នាកុសលំ ន ច កម្មវិបាកំ ទិដ្ឋធម្មសុខវិហារំ វិតក្កវិចារានំ វូបសមា…បេ។… ទុតិយំ ឈានំ…បេ។… តតិយំ ឈានំ…បេ។… ចតុត្ថំ ឈានំ…បេ។… បឋមំ ឈានំ…បេ។… បញ្ចមំ ឈានំ ឧបសម្បជ្ជ វិហរតិ បថវីកសិណំ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ បញ្ចមំ ឈានំ។ អវសេសា ធម្មា ឈានសម្បយុត្តា។>
      text <៦៣៧>, <ឥធ ភិក្ខុ យស្មិំ សមយេ អរូបាវចរំ ឈានំ ភាវេតិ កិរិយំ នេវ កុសលំ នាកុសលំ ន ច កម្មវិបាកំ ទិដ្ឋធម្មសុខវិហារំ សព្ពសោ អាកិញ្ចញ្ញាយតនំ សមតិក្កម្ម នេវសញ្ញានាសញ្ញាយតនសញ្ញាសហគតំ សុខស្ស ច បហានា…បេ។… ចតុត្ថំ ឈានំ ឧបសម្បជ្ជ វិហរតិ តស្មិំ សមយេ ទុវង្គិកំ ឈានំ ហោតិ ឧបេក្ខា ចិត្តស្សេកគ្គតា។ ឥទំ វុច្ចតិ ចតុត្ថំ ឈានំ។ អវសេសា ធម្មា ឈានសម្បយុត្តាតិ។>
      stand <អភិធម្មភាជនីយំ។>
  text <៣។ បញ្ហាបុច្ឆកំ>
    text <៦៣៨>, <ចត្តារិ ឈានានិ ឥធ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ…បេ។… វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ…បេ។… បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ…បេ។… សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ។>
    text <៦៣៩>, <ចតុន្នំ ឈានានំ កតិ កុសលា កតិ អកុសលា កតិ អព្យាកតា…បេ។… កតិ សរណា កតិ អរណា។>
    text <១។ តិកំ>
      text <៦៤០>, <សិយា កុសលា សិយា អព្យាកតា។ តីណិ ឈានានិ ឯត្ថុប្បន្នំ សុខំ វេទនំ ឋបេត្វា សុខាយ វេទនាយ សម្បយុត្តា ចតុត្ថំ ឈានំ ឯត្ថុប្បន្នំ អទុក្ខមសុខំ វេទនំ ឋបេត្វា អទុក្ខមសុខាយ វេទនាយ សម្បយុត្តំ។ សិយា វិបាកា សិយា វិបាកធម្មធម្មា សិយា នេវវិបាកនវិបាកធម្មធម្មា។ សិយា ឧបាទិន្នុបាទានិយា សិយា អនុបាទិន្នុបាទានិយា សិយា អនុបាទិន្នអនុបាទានិយា។ សិយា អសំកិលិដ្ឋសំកិលេសិកា សិយា អសំកិលិដ្ឋអសំកិលេសិកា។ បឋមំ ឈានំ ឯត្ថុប្បន្នេ វិតក្កវិចារេ ឋបេត្វា សវិតក្កំ សវិចារំ តីណិ ឈានានិ អវិតក្កអវិចារា។ ទ្វេ ឈានានិ ឯត្ថុប្បន្នំ បីតិំ ឋបេត្វា បីតិសហគតា តីណិ ឈានានិ ឯត្ថុប្បន្នំ សុខំ ឋបេត្វា សុខសហគតា ចតុត្ថំ ឈានំ ឯត្ថុប្បន្នំ ឧបេក្ខំ ឋបេត្វា ឧបេក្ខាសហគតំ។ នេវ ទស្សនេន ន ភាវនាយ បហាតព្ពា។ នេវ ទស្សនេន ន ភាវនាយ បហាតព្ពហេតុកា។ សិយា អាចយគាមិនោ សិយា អបចយគាមិនោ សិយា នេវាចយគាមិនាបចយគាមិនោ។ សិយា សេក្ខា សិយា អសេក្ខា សិយា នេវសេក្ខនាសេក្ខា។ សិយា មហគ្គតា សិយា អប្បមាណា។ តីណិ ឈានានិ ន វត្តព្ពា បរិត្តារម្មណាតិបិ មហគ្គតារម្មណាតិបិ សិយា អប្បមាណារម្មណា សិយា ន វត្តព្ពា អប្បមាណារម្មណាតិ ចតុត្ថំ ឈានំ សិយា បរិត្តារម្មណំ សិយា មហគ្គតារម្មណំ សិយា អប្បមាណារម្មណំ សិយា ន វត្តព្ពំ បរិត្តារម្មណន្តិបិ មហគ្គតារម្មណន្តិបិ អប្បមាណារម្មណន្តិបិ។ សិយា មជ្ឈិមា សិយា បណីតា។ សិយា សម្មត្តនិយតា សិយា អនិយតា។ តីណិ ឈានានិ ន មគ្គារម្មណា សិយា មគ្គហេតុកា សិយា មគ្គាធិបតិនោ សិយា ន វត្តព្ពា មគ្គហេតុកាតិបិ មគ្គាធិបតិនោតិបិ ចតុត្ថំ ឈានំ សិយា មគ្គារម្មណំ សិយា មគ្គហេតុកំ សិយា មគ្គាធិបតិ សិយា ន វត្តព្ពំ មគ្គារម្មណន្តិបិ មគ្គហេតុកន្តិបិ មគ្គាធិបតីតិបិ។ សិយា ឧប្បន្នា សិយា អនុប្បន្នា សិយា ឧប្បាទិនោ។ សិយា អតីតា សិយា អនាគតា សិយា បច្ចុប្បន្នា។ តីណិ ឈានានិ ន វត្តព្ពា អតីតារម្មណាតិបិ អនាគតារម្មណាតិបិ បច្ចុប្បន្នារម្មណាតិបិ ចតុត្ថំ ឈានំ សិយា អតីតារម្មណំ សិយា អនាគតារម្មណំ សិយា បច្ចុប្បន្នារម្មណំ សិយា ន វត្តព្ពំ អតីតារម្មណន្តិបិ អនាគតារម្មណន្តិបិ បច្ចុប្បន្នារមណន្តិបិ។ សិយា អជ្ឈត្តា សិយា ពហិទ្ធា សិយា អជ្ឈត្តពហិទ្ធា។ តីណិ ឈានានិ ពហិទ្ធារម្មណា ចតុត្ថំ ឈានំ សិយា អជ្ឈត្តារម្មណំ សិយា ពហិទ្ធារម្មណំ សិយា អជ្ឈត្តពហិទ្ធារម្មណំ សិយា ន វត្តព្ពំ អជ្ឈត្តារម្មណន្តិបិ ពហិទ្ធារម្មណន្តិបិ អជ្ឈត្តពហិទ្ធារម្មណន្តិបិ។ អនិទស្សនអប្បដិឃា។>
    text <២។ ទុកំ>
      text <៦៤១>, <ន ហេតូ សហេតុកា ហេតុសម្បយុត្តា ន វត្តព្ពា ហេតូ ចេវ សហេតុកា ចាតិ សហេតុកា ចេវ ន ច ហេតូ ន វត្តព្ពា ហេតូ ចេវ ហេតុសម្បយុត្តា ចាតិ ហេតុសម្បយុត្តា ចេវ ន ច ហេតូ ន ហេតូ សហេតុកា។>
      text <សប្បច្ចយា សង្ខតា អនិទស្សនា អប្បដិឃា អរូបា សិយា លោកិយា សិយា លោកុត្តរា កេនចិ វិញ្ញេយ្យា កេនចិ ន វិញ្ញេយ្យា។>
      text <នោ អាសវា សិយា សាសវា សិយា អនាសវា អាសវវិប្បយុត្តា ន វត្តព្ពា អាសវា ចេវ សាសវា ចាតិ សិយា សាសវា ចេវ នោ ច អាសវា សិយា ន វត្តព្ពា សាសវា ចេវ នោ ច អាសវាតិ។ ន វត្តព្ពា អាសវា ចេវ អាសវសម្បយុត្តា ចាតិបិ អាសវសម្បយុត្តា ចេវ នោ ច អាសវាតិបិ។ សិយា អាសវវិប្បយុត្តា សាសវា សិយា អាសវវិប្បយុត្តា អនាសវា។>
      text <នោ សំយោជនា…បេ។… នោ គន្ថា…បេ។… នោ ឱឃា…បេ។… នោ យោគា…បេ។… នោ នីវរណា…បេ។… នោ បរាមាសា…បេ។… សារម្មណា នោ ចិត្តា ចេតសិកា ចិត្តសម្បយុត្តា ចិត្តសំសដ្ឋា ចិត្តសមុដ្ឋានា ចិត្តសហភុនោ ចិត្តានុបរិវត្តិនោ ចិត្តសំសដ្ឋសមុដ្ឋានា ចិត្តសំសដ្ឋសមុដ្ឋានសហភុនោ ចិត្តសំសដ្ឋសមុដ្ឋានានុបរិវត្តិនោ ពាហិរា នោ ឧបាទា សិយា ឧបាទិន្នា សិយា អនុបាទិន្នា។>
      text <នោ ឧបាទានា…បេ។… នោ កិលេសា…បេ។… ន ទស្សនេន បហាតព្ពា ន ភាវនាយ បហាតព្ពា ន ទស្សនេន បហាតព្ពហេតុកា ន ភាវនាយ បហាតព្ពហេតុកា។ បឋមំ ឈានំ ឯត្ថុប្បន្នំ វិតក្កំ ឋបេត្វា សវិតក្កំ តីណិ ឈានានិ អវិតក្កា។ បឋមំ ឈានំ ឯត្ថុប្បន្នំ វិចារំ ឋបេត្វា សវិចារំ តីណិ ឈានានិ អវិចារា។ ទ្វេ ឈានានិ ឯត្ថុប្បន្នំ បីតិំ ឋបេត្វា សប្បីតិកា ទ្វេ ឈានានិ អប្បីតិកា។ ទ្វេ ឈានានិ ឯត្ថុប្បន្នំ បីតិំ ឋបេត្វា បីតិសហគតា ទ្វេ ឈានានិ ន បីតិសហគតា។ តីណិ ឈានានិ ឯត្ថុប្បន្នំ សុខំ ឋបេត្វា សុខសហគតា ចតុត្ថំ ឈានំ ន សុខសហគតំ។ ចតុត្ថំ ឈានំ ឯត្ថុប្បន្នំ ឧបេក្ខំ ឋបេត្វា ឧបេក្ខាសហគតំ តីណិ ឈានានិ ឧបេក្ខាសហគតា ន កាមាវចរា សិយា រូបាវចរា សិយា ន រូបាវចរា តីណិ ឈានានិ ន អរូបាវចរា ចតុត្ថំ ឈានំ សិយា អរូបាវចរំ សិយា ន អរូបាវចរំ សិយា បរិយាបន្នា សិយា អបរិយាបន្នា សិយា និយ្យានិកា សិយា អនិយ្យានិកា សិយា និយតា សិយា អនិយតា សិយា សឧត្តរា សិយា អនុត្តរា អរណាតិ។>
      stand <បញ្ហាបុច្ឆកំ។>
      stand <ឈានវិភង្គោ និដ្ឋិតោ។>
