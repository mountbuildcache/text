text <១១។ មគ្គង្គវិភង្គោ>
  text <១។ សុត្តន្តភាជនីយំ>
    text <៤៨៦>, <អរិយោ អដ្ឋង្គិកោ មគ្គោ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
    text <៤៨៧>, <តត្ថ កតមា សម្មាទិដ្ឋិ។ ទុក្ខេ ញាណំ ទុក្ខសមុទយេ ញាណំ ទុក្ខនិរោធេ ញាណំ ទុក្ខនិរោធគាមិនិយា បដិបទាយ ញាណំ អយំ វុច្ចតិ សម្មាទិដ្ឋិ។>
    text <តត្ថ កតមោ សម្មាសង្កប្បោ។ នេក្ខម្មសង្កប្បោ អព្យាបាទសង្កប្បោ អវិហិំសាសង្កប្បោ អយំ វុច្ចតិ សម្មាសង្កប្បោ។>
    text <តត្ថ កតមា សម្មាវាចា។ មុសាវាទា វេរមណី បិសុណាយ វាចាយ វេរមណី ផរុសាយ វាចាយ វេរមណី សម្ផប្បលាបា វេរមណី អយំ វុច្ចតិ សម្មាវាចា។>
    text <តត្ថ កតមោ សម្មាកម្មន្តោ។ បាណាតិបាតា វេរមណី អទិន្នាទានា វេរមណី កាមេសុមិច្ឆាចារា វេរមណី អយំ វុច្ចតិ សម្មាកម្មន្តោ។>
    text <តត្ថ កតមោ សម្មាអាជីវោ។ ឥធ អរិយសាវកោ មិច្ឆាអាជីវំ បហាយ សម្មាអាជីវេន ជីវិកំ កប្បេតិ អយំ វុច្ចតិ សម្មាអាជីវោ។>
    text <តត្ថ កតមោ សម្មាវាយាមោ។ ឥធ ភិក្ខុ អនុប្បន្នានំ បាបកានំ អកុសលានំ ធម្មានំ អនុប្បាទាយ ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតិ ឧប្បន្នានំ បាបកានំ អកុសលានំ ធម្មានំ បហានាយ ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតិ អនុប្បន្នានំ កុសលានំ ធម្មានំ ឧប្បាទាយ ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតិ ឧប្បន្នានំ កុសលានំ ធម្មានំ ឋិតិយា អសម្មោសាយ ភិយ្យោភាវាយ វេបុល្លាយ ភាវនាយ បារិបូរិយា ឆន្ទំ ជនេតិ វាយមតិ វីរិយំ អារភតិ ចិត្តំ បគ្គណ្ហាតិ បទហតិ អយំ វុច្ចតិ សម្មាវាយាមោ។>
    text <តត្ថ កតមា សម្មាសតិ។ ឥធ ភិក្ខុ កាយេ កាយានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ វេទនាសុ វេទនានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ ចិត្តេ ចិត្តានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ ធម្មេសុ ធម្មានុបស្សី វិហរតិ អាតាបី សម្បជានោ សតិមា វិនេយ្យ លោកេ អភិជ្ឈាទោមនស្សំ អយំ វុច្ចតិ សម្មាសតិ។>
    text <តត្ថ កតមោ សម្មាសមាធិ។ ឥធ ភិក្ខុ វិវិច្ចេវ កាមេហិ វិវិច្ច អកុសលេហិ ធម្មេហិ សវិតក្កំ សវិចារំ វិវេកជំ បីតិសុខំ បឋមំ ឈានំ ឧបសម្បជ្ជ វិហរតិ វិតក្កវិចារានំ វូបសមា អជ្ឈត្តំ សម្បសាទនំ ចេតសោ ឯកោទិភាវំ អវិតក្កំ អវិចារំ សមាធិជំ បីតិសុខំ ទុតិយំ ឈានំ ឧបសម្បជ្ជ វិហរតិ បីតិយា ច វិរាគា ឧបេក្ខកោ ច វិហរតិ សតោ ច សម្បជានោ សុខញ្ច កាយេន បដិសំវេទេតិ យំ តំ អរិយា អាចិក្ខន្តិ ឧបេក្ខកោ សតិមា សុខវិហារីតិ តតិយំ ឈានំ ឧបសម្បជ្ជ វិហរតិ សុខស្ស ច បហានា ទុក្ខស្ស ច បហានា បុព្ពេវ សោមនស្សទោមនស្សានំ អត្ថង្គមា អទុក្ខមសុខំ ឧបេក្ខាសតិបារិសុទ្ធិំ ចតុត្ថំ ឈានំ ឧបសម្បជ្ជ វិហរតិ អយំ វុច្ចតិ សម្មាសមាធិ។>
    text <៤៨៨>, <អរិយោ អដ្ឋង្គិកោ មគ្គោ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
    text <៤៨៩>, <តត្ថ កតមា សម្មាទិដ្ឋិ។ ឥធ ភិក្ខុ សម្មាទិដ្ឋិំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ សម្មាសង្កប្បំ ភាវេតិ…បេ។… សម្មាវាចំ ភាវេតិ…បេ។… សម្មាកម្មន្តំ ភាវេតិ…បេ។… សម្មាអាជីវំ ភាវេតិ…បេ។… សម្មាវាយាមំ ភាវេតិ…បេ។… សម្មាសតិំ ភាវេតិ…បេ។… សម្មាសមាធិំ ភាវេតិ វិវេកនិស្សិតំ វិរាគនិស្សិតំ និរោធនិស្សិតំ វោស្សគ្គបរិណាមិំ។>
    stand <សុត្តន្តភាជនីយំ។>
  text <២។ អភិធម្មភាជនីយំ>
    text <៤៩០>, <អដ្ឋង្គិកោ មគ្គោ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
    text <៤៩១>, <តត្ថ កតមោ អដ្ឋង្គិកោ មគ្គោ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ អដ្ឋង្គិកោ មគ្គោ ហោតិ សម្មាទិដ្ឋិ…បេ។… សម្មាសមាធិ។>
    text <៤៩២>, <តត្ថ កតមា សម្មាទិដ្ឋិ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ធម្មវិចយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាទិដ្ឋិ។>
    text <តត្ថ កតមោ សម្មាសង្កប្បោ។ យោ តក្កោ វិតក្កោ សង្កប្បោ អប្បនា ព្យប្បនា ចេតសោ អភិនិរោបនា សម្មាសង្កប្បោ មគ្គង្គំ មគ្គបរិយាបន្នំ អយំ វុច្ចតិ សម្មាសង្កប្បោ។>
    text <តត្ថ កតមា សម្មាវាចា។ យា ចតូហិ វចីទុច្ចរិតេហិ អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ សម្មាវាចា មគ្គង្គំ មគ្គបរិយាបន្នំ អយំ វុច្ចតិ សម្មាវាចា។>
    text <តត្ថ កតមោ សម្មាកម្មន្តោ។ យា តីហិ កាយទុច្ចរិតេហិ អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ សម្មាកម្មន្តោ មគ្គង្គំ មគ្គបរិយាបន្នំ អយំ វុច្ចតិ សម្មាកម្មន្តោ។>
    text <តត្ថ កតមោ សម្មាអាជីវោ។ យា មិច្ឆាអាជីវា អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ សម្មាអាជីវោ មគ្គង្គំ មគ្គបរិយាបន្នំ អយំ វុច្ចតិ សម្មាអាជីវោ។>
    text <តត្ថ កតមោ សម្មាវាយាមោ។ យោ ចេតសិកោ វីរិយារម្ភោ…បេ។… សម្មាវាយាមោ វីរិយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាវាយាមោ។>
    text <តត្ថ កតមា សម្មាសតិ។ យា សតិ អនុស្សតិ…បេ។… សម្មាសតិ សតិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសតិ។>
    text <តត្ថ កតមោ សម្មាសមាធិ។ យា ចិត្តស្ស ឋិតិ…បេ។… សម្មាសមាធិ សមាធិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសមាធិ។ អយំ វុច្ចតិ អដ្ឋង្គិកោ មគ្គោ។ អវសេសា ធម្មា អដ្ឋង្គិកេន មគ្គេន សម្បយុត្តា។>
    text <៤៩៣>, <បញ្ចង្គិកោ មគ្គោ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។>
    text <៤៩៤>, <តត្ថ កតមោ បញ្ចង្គិកោ មគ្គោ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ បញ្ចង្គិកោ មគ្គោ ហោតិ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។>
    text <៤៩៥>, <តត្ថ កតមា សម្មាទិដ្ឋិ។ យា បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ធម្មវិចយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាទិដ្ឋិ។>
    text <តត្ថ កតមោ សម្មាសង្កប្បោ។ យោ តក្កោ វិតក្កោ…បេ។… សម្មាសង្កប្បោ មគ្គង្គំ មគ្គបរិយាបន្នំ អយំ វុច្ចតិ សម្មាសង្កប្បោ។>
    text <តត្ថ កតមោ សម្មាវាយាមោ។ យោ ចេតសិកោ វីរិយារម្ភោ…បេ។… សម្មាវាយាមោ វីរិយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាវាយាមោ។>
    text <តត្ថ កតមា សម្មាសតិ។ យា សតិ អនុស្សតិ…បេ។… សម្មាសតិ សតិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសតិ។>
    text <តត្ថ កតមោ សម្មាសមាធិ។ យា ចិត្តស្ស ឋិតិ…បេ។… សម្មាសមាធិ សមាធិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសមាធិ។ អយំ វុច្ចតិ បញ្ចង្គិកោ មគ្គោ។ អវសេសា ធម្មា បញ្ចង្គិកេន មគ្គេន សម្បយុត្តា។>
    text <៤៩៦>, <បញ្ចង្គិកោ មគ្គោ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។>
    text <៤៩៧>, <តត្ថ កតមា សម្មាទិដ្ឋិ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ យា តស្មិំ សមយេ បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ធម្មវិចយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាទិដ្ឋិ។ អវសេសា ធម្មា សម្មាទិដ្ឋិយា សម្បយុត្តា…បេ។… អវសេសា ធម្មា សម្មាសង្កប្បេន សម្បយុត្តា…បេ។… អវសេសា ធម្មា សម្មាវាយាមេន សម្បយុត្តា…បេ។… អវសេសា ធម្មា សម្មាសតិយា សម្បយុត្តា។>
    text <តត្ថ កតមោ សម្មាសមាធិ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ យា តស្មិំ សមយេ ចិត្តស្ស ឋិតិ…បេ។… សម្មាសមាធិ សមាធិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសមាធិ។ អវសេសា ធម្មា សម្មាសមាធិនា សម្បយុត្តា។>
    text <៤៩៨>, <អដ្ឋង្គិកោ មគ្គោ សម្មាទិដ្ឋិ…បេ។… សម្មាសមាធិ។>
    text <៤៩៩>, <តត្ថ កតមោ អដ្ឋង្គិកោ មគ្គោ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ តស្មិំ សមយេ អដ្ឋង្គិកោ មគ្គោ ហោតិ សម្មាទិដ្ឋិ…បេ។… សម្មាសមាធិ។ អយំ វុច្ចតិ អដ្ឋង្គិកោ មគ្គោ។ អវសេសា ធម្មា អដ្ឋង្គិកេន មគ្គេន សម្បយុត្តា។>
    text <៥០០>, <បញ្ចង្គិកោ មគ្គោ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។>
    text <៥០១>, <តត្ថ កតមោ បញ្ចង្គិកោ មគ្គោ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ តស្មិំ សមយេ បញ្ចង្គិកោ មគ្គោ ហោតិ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។ អយំ វុច្ចតិ បញ្ចង្គិកោ មគ្គោ។ អវសេសា ធម្មា បញ្ចង្គិកេន មគ្គេន សម្បយុត្តា។>
    text <៥០២>, <បញ្ចង្គិកោ មគ្គោ សម្មាទិដ្ឋិ សម្មាសង្កប្បោ សម្មាវាយាមោ សម្មាសតិ សម្មាសមាធិ។>
    text <៥០៣>, <តត្ថ កតមា សម្មាទិដ្ឋិ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ យា តស្មិំ សមយេ បញ្ញា បជាននា…បេ។… អមោហោ ធម្មវិចយោ សម្មាទិដ្ឋិ ធម្មវិចយសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាទិដ្ឋិ។ អវសេសា ធម្មា សម្មាទិដ្ឋិយា សម្បយុត្តា…បេ។… អវសេសា ធម្មា សម្មាសង្កប្បេន សម្បយុត្តា…បេ។… អវសេសា ធម្មា សម្មាវាយាមេន សម្បយុត្តា…បេ។… អវសេសា ធម្មា សម្មាសតិយា សម្បយុត្តា។>
    text <តត្ថ កតមោ សម្មាសមាធិ។ ឥធ ភិក្ខុ យស្មិំ សមយេ លោកុត្តរំ ឈានំ ភាវេតិ និយ្យានិកំ អបចយគាមិំ ទិដ្ឋិគតានំ បហានាយ បឋមាយ ភូមិយា បត្តិយា វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ តស្មិំ សមយេ ផស្សោ ហោតិ…បេ។… អវិក្ខេបោ ហោតិ។ ឥមេ ធម្មា កុសលា។ តស្សេវ លោកុត្តរស្ស កុសលស្ស ឈានស្ស កតត្តា ភាវិតត្តា វិបាកំ វិវិច្ចេវ កាមេហិ…បេ។… បឋមំ ឈានំ ឧបសម្បជ្ជ វិហរតិ ទុក្ខបដិបទំ ទន្ធាភិញ្ញំ សុញ្ញតំ យា តស្មិំ សមយេ ចិត្តស្ស ឋិតិ សណ្ឋិតិ អវដ្ឋិតិ អវិសាហារោ អវិក្ខេបោ អវិសាហដមានសតា សមថោ សមាធិន្ទ្រិយំ សមាធិពលំ សម្មាសមាធិ សមាធិសម្ពោជ្ឈង្គោ មគ្គង្គំ មគ្គបរិយាបន្នំ អយំ វុច្ចតិ សម្មាសមាធិ។ អវសេសា ធម្មា សម្មាសមាធិនា សម្បយុត្តា។>
    stand <អភិធម្មភាជនីយំ។>
  text <៣។ បញ្ហាបុច្ឆកំ>
    text <៥០៤>, <អរិយោ អដ្ឋង្គិកោ មគ្គោ សេយ្យថិទំ សម្មាទិដ្ឋិ សម្មាសង្កប្បោ សម្មាវាចា សម្មាកម្មន្តោ សម្មាអាជីវោ សម្មាវាយាមោ សម្មាសតិ សម្មាសមាធិ។>
    text <៥០៥>, <អដ្ឋន្នំ មគ្គង្គានំ កតិ កុសលា កតិ អកុសលា កតិ អព្យាកតា…បេ។… កតិ សរណា កតិ អរណា។>
    text <១។ តិកំ>
      text <៥០៦>, <សិយា កុសលា សិយា អព្យាកតា។ សម្មាសង្កប្បោ សុខាយ វេទនាយ សម្បយុត្តោ សត្ត មគ្គង្គា សិយា សុខាយ វេទនាយ សម្បយុត្តា សិយា អទុក្ខមសុខាយ វេទនាយ សម្បយុត្តា។ សិយា វិបាកា សិយា វិបាកធម្មធម្មា។ អនុបាទិន្នអនុបាទានិយា។ អសំកិលិដ្ឋអសំកិលេសិកា។ សម្មាសង្កប្បោ អវិតក្កវិចារមត្តោ សត្ត មគ្គង្គា សិយា សវិតក្កសវិចារា សិយា អវិតក្កវិចារមត្តា សិយា អវិតក្កអវិចារា។ សម្មាសង្កប្បោ បីតិសហគតោ សុខសហគតោ ន ឧបេក្ខាសហគតោ សត្ត មគ្គង្គា សិយា បីតិសហគតា សិយា សុខសហគតា សិយា ឧបេក្ខាសហគតា។ នេវ ទស្សនេន ន ភាវនាយ បហាតព្ពា។ នេវ ទស្សនេន ន ភាវនាយ បហាតព្ពហេតុកា។ សិយា អបចយគាមិនោ សិយា នេវាចយគាមិនាបចយគាមិនោ។ សិយា សេក្ខា សិយា អសេក្ខា។ អប្បមាណា។ អប្បមាណារម្មណា។ បណីតា។ សិយា សម្មត្តនិយតា សិយា អនិយតា។ ន មគ្គារម្មណា សិយា មគ្គហេតុកា សិយា មគ្គាធិបតិនោ សិយា ន វត្តព្ពា មគ្គហេតុកាតិបិ មគ្គាធិបតិនោតិបិ។ សិយា ឧប្បន្នា សិយា អនុប្បន្នា សិយា ឧប្បាទិនោ។ សិយា អតីតា សិយា អនាគតា សិយា បច្ចុប្បន្នា។ ន វត្តព្ពា អតីតារម្មណាតិបិ អនាគតារម្មណាតិបិ បច្ចុប្បន្នារម្មណាតិបិ។ សិយា អជ្ឈត្តា សិយា ពហិទ្ធា សិយា អជ្ឈត្តពហិទ្ធា។ ពហិទ្ធារម្មណា។ អនិទស្សនអប្បដិឃា។>
    text <២។ ទុកំ>
      text <៥០៧>, <សម្មាទិដ្ឋិ ហេតុ សត្ត មគ្គង្គា ន ហេតូ។ សហេតុកា។ ហេតុសម្បយុត្តា។ សម្មាទិដ្ឋិ ហេតុ ចេវ សហេតុកា ច សត្ត មគ្គង្គា ន វត្តព្ពា ហេតូ ចេវ សហេតុកា ចាតិ សហេតុកា ចេវ ន ច ហេតូ។ សម្មាទិដ្ឋិ ហេតុ ចេវ ហេតុសម្បយុត្តា ច សត្ត មគ្គង្គា ន វត្តព្ពា ហេតូ ចេវ ហេតុសម្បយុត្តា ចាតិ ហេតុសម្បយុត្តា ចេវ ន ច ហេតូ។ សត្ត មគ្គង្គា ន ហេតូ សហេតុកា សម្មាទិដ្ឋិ ន វត្តព្ពា ន ហេតុ សហេតុកាតិបិ ន ហេតុ អហេតុកាតិបិ។>
      text <សប្បច្ចយា។ សង្ខតា។ អនិទស្សនា។ អប្បដិឃា។ អរូបា។ លោកុត្តរា។ កេនចិ វិញ្ញេយ្យា កេនចិ ន វិញ្ញេយ្យា។>
      text <នោ អាសវា។ អនាសវា។ អាសវវិប្បយុត្តា។ ន វត្តព្ពា អាសវា ចេវ សាសវា ចាតិបិ សាសវា ចេវ នោ ច អាសវាតិបិ។ ន វត្តព្ពា អាសវា ចេវ អាសវសម្បយុត្តា ចាតិបិ អាសវសម្បយុត្តា ចេវ នោ ច អាសវាតិបិ។ អាសវវិប្បយុត្តា។ អនាសវា។>
      text <នោ សំយោជនា…បេ។… នោ គន្ថា…បេ។… នោ ឱឃា…បេ។… នោ យោគា…បេ។… នោ នីវរណា…បេ។… នោ បរាមាសា…បេ។… សារម្មណា។ នោ ចិត្តា។ ចេតសិកា។ ចិត្តសម្បយុត្តា។ ចិត្តសំសដ្ឋា។ ចិត្តសមុដ្ឋានា។ ចិត្តសហភុនោ។ ចិត្តានុបរិវត្តិនោ។ ចិត្តសំសដ្ឋសមុដ្ឋានា។ ចិត្តសំសដ្ឋសមុដ្ឋានសហភុនោ។ ចិត្តសំសដ្ឋសមុដ្ឋានានុបរិវត្តិនោ។ ពាហិរា។ នោ ឧបាទា។ អនុបាទិន្នា។>
      text <នោ ឧបាទានា…បេ។… នោ កិលេសា…បេ។… ន ទស្សនេន បហាតព្ពា។ ន ភាវនាយ បហាតព្ពា។ ន ទស្សនេន បហាតព្ពហេតុកា។ ន ភាវនាយ បហាតព្ពហេតុកា។ សម្មាសង្កប្បោ អវិតក្កោ សត្ត មគ្គង្គា សិយា សវិតក្កា សិយា អវិតក្កា។ សម្មាសង្កប្បោ សវិចារោ សត្ត មគ្គង្គា សិយា សវិចារា សិយា អវិចារា។ សម្មាសង្កប្បោ សប្បីតិកោ សត្ត មគ្គង្គា សិយា សប្បីតិកា សិយា អប្បីតិកា។ សម្មាសង្កប្បោ បីតិសហគតោ សត្ត មគ្គង្គា សិយា បីតិសហគតា សិយា ន បីតិសហគតា។ សម្មាសង្កប្បោ សុខសហគតោ សត្ត មគ្គង្គា សិយា សុខសហគតា សិយា ន សុខសហគតា។ សម្មាសង្កប្បោ ន ឧបេក្ខាសហគតោ សត្ត មគ្គង្គា សិយា ឧបេក្ខាសហគតា សិយា ន ឧបេក្ខាសហគតា។ ន កាមាវចរា។ ន រូបាវចរា។ ន អរូបាវចរា។ អបរិយាបន្នា។ សិយា និយ្យានិកា សិយា អនិយ្យានិកា។ សិយា និយតា សិយា អនិយតា។ អនុត្តរា។ អរណាតិ។>
      stand <បញ្ហាបុច្ឆកំ។>
      stand <មគ្គង្គវិភង្គោ និដ្ឋិតោ។>
