
text <መጽሐፈ ሄኖክ>
  block
    text <ቃለ ፡ በረከት ፡ ዘሄኖክ ፡ ዘከመ ፡ ባረከ ፡ ኅሩያነ ፡ ወጻድቃነ ፡ እለ ፡ ሀለዉ ፡ ይኩኑ ፡ በዕለተ ፡ ምንዳቤ ፡ ለአሰስሎ ፡ ኵሉ ፡ እኩያን ፡ ወረሲዓን ።>
    text <ወአውሥአ ፡ ወይቤ ፡ ሄኖክ ፡ ብእሲ ፡ ጻድቅ ፡ ዘእምኀበ ፡ እግዚአብሔር ፡ እንዘ ፡ አዕይንቲሁ ፡ ክሡታት ፡ ወይሬኢ ፡ ራእየ ፡ ቅዱሰ ፡ ዘበሰማያት ፡ ዘአርአዩኒ ፡ መላእክት ፡ ወሰማዕኩ ፡ እምኀቤሆሙ ፡ ኵሎ ፡ ወአእመርኩ ፡ አነ ፡ ዘእሬኢ ፡ ወአኮ ፡ ለዝ ፡ ትውልድ ፡ አላ ፡ ለዘይመጽእ ፡ ትውልድ ፡ ርኁቃን ።>
    text <በእንተ ፡ ኅሩያን ፡ እቤ ፡ ወአውሣእኩ ፡ በእንቲአሆሙ ፡ ምስለ ፡ ዘይወፅእ ፡ ቅዱስ ፡ ወዐቢይ ፡ እማኅደሩ ፡ ወአምላከ ፡ ዓለም ።>
    text <ወእምህየ ፡ ይከይድ ፡ ዲበ ፡ ሲና ፡ ደብር ፡ ወያስተርኢ ፡ በትዕይንቱ ፡ ወያስተርኢ ፡ በጽንዐ ፡ ኀይሉ ፡ እምሰማይ ።>
    text <ወይፈርህ ፡ ኵሉ ፡ ወያድለቀልቁ ፡ ትጉሃን ፡ ወይነሥኦሙ ፡ ፍርሀት ፡ ወረዓድ ፡ ዐቢይ ፡ እስከ ፡ አጽናፈ ፡ ምድር ።>
    text <ወይደነግፁ ፡ አድባር ፡ ነዋኃን ፡ ወይቴሐቱ ፡ አውግር ፡ ነዋኃት ፡ ወይትመሰዉ ፡ ከመ ፡ መዓረ ፡ ግራ ፡ እምላህብ ።>
    text <ወትሠጠም ፡ ምድር ፡ ወኵሉ ፡ ዘውስተ ፡ ምድር ፡ ይትሐጐል ፡ ወይከውን ፡ ፍትሕ ፡ ላዕለ ፡ ኵሉ ፡ ወላዕለ ፡ ጻድቃን ፡ ኵሎሙ ።>
    text <ለጻድቃንሰ ፡ ሰላመ ፡ ይገብር ፡ ሎሙ ፡ ወየዐቅቦሙ ፡ ለኅሩያን ፡ ወይከውን ፡ ሣህል ፡ ላዕሌሆሙ ፡ ወይከውኑ ፡ ኵሎሙ ፡ ዘአምላክ ፡ ወይሤርሑ ፡ ወይትባረኩ ፡ ወይሀርህ ፡ ሎሙ ፡ ብርሃነ ፡ አምላክ ።>
    text <ወናሁ ፡ መጽአ ፡ በትእልፈት ፡ ቅዱሳን ፡ ከመ ፡ ይግበር ፡ ፍትሐ ፡ ላዕሌሆሙ ፡ ወያሐጕሎሙ ፡ ለረሲዓን ፡ ወይትዋቀስ ፡ ኵሎ ፡ ዘሥጋ ፡ በእንተ ፡ ኵሉ ፡ ዘገብሩ ፡ ወረሰዩ ፡ ላዕሌሁ ፡ ኃጥአን ፡ ወረሲዓን ።>
  block
    text <ጠየቁ ፡ ኵሎ ፡ ዘውስተ ፡ ሰማይ ፡ ግብረ ፡ እፎ ፡ ኢይመይጡ ፡ ፍናዊሆሙ ፡ ብርሃናት ፡ ዘውስተ ፡ ሰማይ ፡ ከመ ፡ ኵሉ ፡ ይሠርቅ ፡ ወየዐርብ ፡ ሥሩዕ ፡ ኵሉ ፡ በበዘመኑ ፡ ወኢይትዐደዉ ፡ እምትእዛዞሙ ።>
    text <ርእይዋ ፡ ለምድር ፡ ወለብዉ ፡ በእንተ ፡ ምግባር ፡ ዘይትገበር ፡ ላዕሌሃ ፡ እምቀዳሚ ፡ እስከ ፡ ተፍጻሜቱ ፡ ከመ ፡ እይትመየጥ ፡ ኵሉ ፡ ግብሩ ፡ ለአምላክ ፡ እንዘ ፡ ያስተርኢ ።>
    text <ርእይዎ ፡ ለሐጋይ ፡ ወለክረምት ፡ ከመ ፡ ኵላ ፡ ምድር ፡ መልአት ፡ ማየ ፡ ወደመና ፡ ወጠል ፡ ወዝናም ፡ የዐርፍ ፡ ላዕሌሃ ።>
  block
    text <ጠየቁ ፡ ወርኢኩ ፡ ከመ ፡ ኵሉ ፡ ዐፀው ፡ እፎ ፡ ያስተርእዩ ፡ ከመ ፡ ይቡስ ፡ ወኵሉ ፡ አቍጽሊሆሙ ፡ ንጉፋት ፡ ዘእንበለ ፡ ፲ወ፬ዐፀው ፡ ዘኢይትነገፍኡ ፡ እለ ፡ ይጸንሑ ፡ እምብሉይ ፡ እስከ ፡ ይመጽእ ፡ ሐዲስ ፡ እም፪ወእም፫ክረምት ።>
  block
    text <ወዳግመ ፡ ጠየቁ ፡ መዋዕለ ፡ ሐጋይ ፡ ከመ ፡ ኮነ ፡ ፀሐይ ፡ ላእሌሃ ፡ በቅድሜሃ ፡ ወአንትሙሰ ፡ ተኀሥሡ ፡ ምጽላለ ፡ ወጽላሎተ ፡ በእንተ ፡ ዋዕየ ፡ ፀሐይ ፡ ወምድርኒ ፡ ትውዒ ፡ እሙቀተ ፡ ሐሩር ፡ ወአንትሙሰ ፡ ኢትክሉ ፡ ከይዶታ ፡ ለምድር ፡ ወኢኰኵሐ ፡ በእንተ ፡ ዋእያ ።>
  block
    text <ጠየቁ ፡ እፎ ፡ ዕፀው ፡ በሐመልማለ ፡ አቍጽል ፡ ይትክደኑ ፡ ወይፈርዩ ፡ ወለብዉ ፡ በእንተ ፡ ኵሉ ፡ ወአእምሩ ፡ በከመ ፡ ገብረ ፡ ለክሙ ፡ እሎንተ ፡ ኵሎሙ ፡ ዘሕያው ፡ ለዓለም ።>
    text <ወምግባሩ ፡ ቅድሜሁ ፡ ለለዓመት ፡ ዘይከውን ፡ ወኵሉ ፡ ምግባሩ ፡ ይትቀነዩ ፡ ሎቱ ፡ ወኢይትመየጡ ፡ አላ ፡ በከመ ፡ ሠርዐ ፡ አምላክ ፡ ከመዝ ፡ ይትገበር ፡ ኵሉ ።>
    text <ወርእዩ ፡ እፎ ፡ አብህርት ፡ ወአፍላግ ፡ ኅቡረ ፡ ይፌጽሙ ፡ ግብሮሙ ።>
    text <ወአንትሙሰ ፡ ኢተዐገሥክሙ ፡ ወኢገበርክሙ ፡ ትእዛዘ ፡ እግዚእ ፡ እላ ፡ ተዐደውክሙ ፡ ወሐመይክሙ ፡ ዓቢያተ ፡ ወድሩካተ ፡ ቃላተ ፡ በአፍ ፡ ርኩስት ፡ ዘዚአክሙ ፡ ላዐለ ፡ ዕበየ ፡ ዚአሁ ፤ ይቡሳነ ፡ ልብ ፡ ኢትከውነክሙ ፡ ሰላም ።>
    text <ወበእንተዝ ፡ አንትሙ ፡ መዋዕሊክሙ ፡ ትረግሙ ፡ ወዓመታተ ፡ ሕይወትክሙ ፡ ተሐጕሉ ፡ ወይበዝኅ ፡ መርገም ፡ ዘለዓለም ፡ ወኢይከውነክሙ ፡ ሣህል ።>
    text <በውእቱ ፡ መዋዕል ፡ ትሁቡ ፡ ሰላመ ፡ ዚአክሙ ፡ በርግመት ፡ ዘለዓለም ፡ ለኵሉ ፡ ጻድቃን ፡ ወኪያክሙ ፡ ይረግሙ ፡ ኃጥኣን ፡ ዘልፈ ፡ ወለክሙ ፡ ኅቡረ ፡ ምስለ ፡ ኃጥኣን ።>
    text <ወለኅሩያንሰ ፡ ይከውን ፡ ብርሃን ፡ ወፍሥሓ ፡ ወሰላም ፡ ወእሙንቱ ፡ ይወርስዋ ፡ ለምድር ፡ ወለክሙሰ ፡ ረሲዓን ፡ ይከውነክሙ ፡ ርግመት ።>
    text <ወአመሂ ፡ ይትወሀቦሙ ፡ ለኅሩያን ፡ ጥበብ ፡ ወኵሎሙ ፡ እሎንቱ ፡ የሐይዉ ፡ ወኢይደግሙ ፡ አበሳ ፡ ኢበረሲዕ ፡ ወኢበትዕቢት ፡ አላ ፡ ይገንዩ ፡ ዘቦሙ ፡ ጥበብ ፡ ኢይደግሙ ፡ አብሶ ።>
    text <ወኢይትኴነኑ ፡ ኵሎ ፡ መዋእለ ፡ ሕይወቶሙ ፡ ወኢይመውቱ ፡ በመቅሠፍት ፡ ወኢበመዓት ፡ አላ ፡ ኍልቈ ፡ መዋዕለ ፡ ሕይወቶሙ ፡ ይፌጽሙ ፡ ወይልህቅ ፡ ሕይወቶሙ ፡ በሰላም ፡ ወዓመታተ ፡ ፍሥሓሆሙ ፡ ይበዝኅ ፡ በሐሤት ፡ ወበሰላም ፡ ዘለዓለም ፡ ውስተ ፡ ኵሉ ፡ መዋእለ ፡ ሕይወቶሙ ።>
  block
    text <ወኮነ ፡ እምዘ ፡ በዝኁ ፡ ውሉደ ፡ ሰብእ ፡ በእማንቱ ፡ መዋእል ፡ ተወልደ ፡ ሎሙ ፡ አዋልድ ፡ ሠናያት ፡ ወላህያት ።>
    text <ወርእዩ ፡ ኪያሆን ፡ መላእክት ፡ ውሉደ ፡ ሰማያት ፡ ወፈተውዎን ፡ ወይቤሉ ፡ በበይናቲሆሙ ፡ ንዑ ፡ ንኅረይ ፡ ለነ ፡ አንስተ ፡ እምውሉደ ፡ ሰብእ ፡ ወንለድ ፡ ለነ ፡ ውሉደ ።>
    text <ወይቤሎሙ ፡ ስምያዛ ፡ ዘውእቱ ፡ መልአኮሙ ፡ እፈርህ ፡ ዮጊ ፡ ኢትፈቅዱ ፡ ይትገበር ፡ ዝንቱ ፡ ግብር ፡ ወእከውን ፡ አነ ፡ ባሕቲትየ ፡ ፈዳዪሃ ፡ ለዛቲ ፡ ኅጢአት ፡ ዐባይ ።>
    text <ወአውሥኡ ፡ ሎቱ ፡ ኵሎሙ ፡ ወይቤሉ ፡ መሐላ ፡ ንምሐል ፡ ኵልነ ፡ ወንትዋገዝ ፡ በበይናቲነ ፡ ከመ ፡ ኢንሚጣ ፡ ለዛቲ ፡ ምክር ፡ ወንግበራ ፡ ለዛቲ ፡ ምክር ፡ ግብረ ።>
    text <አሜሃ ፡ መሐሉ ፡ ኵሎሙ ፡ ኅቡረ ፡ ወአውገዙ ፡ ኵሎሙ ፡ በበይናቲሆሙ ፡ ቦቱ ፡ ወኮኑ ፡ ኵሎሙ ፡ ፪፻ ።>
    text <ወወረዱ ፡ ውስተ ፡ አርዲስ ፡ ዝውእቱ ፡ ድማሑ ፡ ለደብረ ፡ አርሞን ፡ ወጸውዕዎ ፡ ለደብረ ፡ አርሞን ፡ እስመ ፡ መሐሉ ፡ ቦቱ ፡ ወአውገዙ ፡ በበይናቲሆሙ ።>
    text <ወዝንቱ ፡ አስማቲሆሙ ፡ ለመላእክቲሆሙ ፡ ስምያዛ ፡ ዘውእቱ ፡ መልአኮሙ ፡ ኡራኪበራሜኤል ፡ አኪበኤል ፡ ጣሚኤል ፡ ራሙኤል ፡ ዳንኤል ፡ ኤዜቄኤል ፡ ሰራቁያል ፡ አሳኤል ፡ አርምርስ ፡ በጥረአል ፡ አናንኢ ፡ ዘቄቤ ፡ ሰምሳዌኤል ፡ ሰርተኤል ፡ ጡርኤል ፡ ዮምያኤል ፡ አራዝያል ።>
    text <እሉ ፡ እሙንቱ ፡ ሀበይቶሙ ፡ ለ፪፻መላእክት ፡ ወባዕዳን ፡ ኵሉ ፡ ምስሌሆሙ ።>
  block
    text <ወነሥኡ ፡ ሎሙ ፡ አንስትያ ፡ ወኀረየ ፡ ኵሉ ፡ ለለርእሱ ፡ አሐተ ፡ አሐተ ፡ ወወጠኑ ፡ ይባኡ ፡ ኀቤሆን ፡ ወተደመሩ ፡ ምስሌሆን ፡ ወመሐርዎን ፡ ሥራያተ ፡ ወስብዓታተ ፡ ወመቲረ ፡ ሥርው ፡ ወዕፀው ፡ አመርዎን ።>
    text <ወእማንቱሰ ፡ ፀንሳ ፡ ወወለዳ ፡ ረዓይተ ፡ ዐበይተ ፡ ወቆሞሙ ፡ በበ ፡ ፴፻ ፡ በእመት ።>
    text <እሉ ፡ በልዑ ፡ ኵሎ ፡ ፃማ ፡ ሰብእ ፡ እስከ ፡ ስእንዎሙ ፡ ሴስዮተ ፡ ሰብእ ።>
    text <ወተመይጡ ፡ ረዓይት ፡ ላዕሌሆሙ ፡ ይብልዕዎሙ ፡ ለሰብእ ።>
    text <ወወጠኑ ፡ የአብሱ ፡ በአዕዋፍ ፡ ወዲበ ፡ አራዊት ፡ ወበዘይትሐወስ ፡ ወበዓሣት ፡ ወሥጋሆሙ ፡ በበይናቲሆሙ ፡ ይትባልዑ ፡ ወደመ ፡ ይስትዩ ፡ እምኔሃ ።>
    text <አሜሃ ፡ ምድር ፡ ሰከየቶሙ ፡ ለዐማፅያን ።>
  block
    text <ወአዛዝኤል ፡ መሐሮሙ ፡ ለሰብእ ፡ ገቢረ ፡ አስይፍት ፡ ወመጥባሕት ፡ ወወልታ ፡ ወድርዓ ፡ እንግድዓ ፡ ወአርአዮሙ ፡ ዘእምድኅሬሆሙ ፡ ወምግባረሆሙ ፡ አውቃፋተ ፡ ወሠርጐ ፡ ወተኵሕሎተ ፡ ወአሠንዮ ፡ ቀራንብት ፡ ወእብነ ፡ እምኵሉ ፡ እብን ፡ ክቡረ ፡ ወኅሩየ ፡ ወኵሎ ፡ ጥምዓታተ ፡ ኅብር ፡ ወተውላጠ ፡ ዓለም ።>
    text <ወኮነ ፡ ርስዐት ፡ ዓቢይ ፡ ወብዙኅ ፡ ዘምዎ ፤ ወስሕቱ ፡ ወማሰና ፡ ኵሉ ፡ ፍናዊሆሙ ። አሜዛራክ ፡ መሀረ ፡ ኵሎ ፡ መሳብዕያነ ፡ ወመታርያነ ፡ ሥርዋት ፤ አርማሮስ ፡ ፈትሐ ፡ ስብዓታተ ፤ ወበረቅዓል ፡ ረዓይያነ ፡ ከዋክብት ፤ ወኮከብኤል ፡ ትእምርታተ ፤ ወጥምኤል ፡ መሀረ ፡ ራእየ ፡ ኮከብ ፤ ወአስራድኤል ፡ መሀረ ፡ ሩፀተ ፡ ወርኅ ። ወበኅጕለተ ፡ ሰብእ ፡ ጸርሑ ፡ ወበጽሐ ፡ ቃሎሙ ፡ ሰማየ ።>
  block
    text <ወአሜሃ ፡ ሐወጹ ፡ ሚካኤል ፡ ወገብርኤል ፡ ወሱርያን ፡ ወኡርያን ፡ እምሰማይ ፡ ወርእዩ ፡ ብዙኃ ፡ ደመ ፡ ዘይትከዐው ፡ በዲበ ፡ ምድር ፡ ወኵሎ ፡ ዓመፃ ፡ ዘይትገበር ፡ በዲበ ፡ ምድር ።>
    text <ወይቤሉ ፡ በበይናቲሆሙ ፡ ቃለ ፡ ጽራኃቲሆሙ ፡ ዕራቃ ፡ ጸርኀት ፡ ምድር ፡ እስከ ፡ አንቀጸ ፡ ሰማይ ።>
    text <ወይእዜኒ ፡ ለክሙ ፡ ኦቅዱሳነ ፡ ሰማይ ፡ ይሰክዩ ፡ ነፍሳተ ፡ ሰብእ ፡ እንዘ ፡ ይብሉ ፡ አብኡ ፡ ለነ ፡ ፍትሐ ፡ ኀበ ፡ ልዑል ።>
    text <ወይቤሉ ፡ ለእግዚኦሙ ፡ ለንጉሥ ፡ እስመ ፡ እግዚኦሙ ፡ ለአጋእዝት ፡ ወአምላኮሙ ፡ ለአማልክት ፡ ወንጉሦሙ ፡ ለነገሥት ፡ ወመንበረ ፡ ስብሐቲከ ፡ ውስተ ፡ ኵሎ ፡ ትውልደ ፡ ዓለም ፡ ወስምከ ፡ ቅዱስ ፡ ወስቡሕ ፡ ውስተ ፡ ኵሉ ፡ ትውልደ ፡ ዓለም ፡ ወቡሩክ ፡ ወስቡሕ ፡ አንተ ።>
    text <ገበርከ ፡ ኵሎ ፡ ወሥልጣነ ፡ ኵሉ ፡ ምስሌከ ፡ ወኵሉ ፡ ክሡት ፡ ቅድሜከ ፡ ወግሁድ ፤ ወአንተ ፡ ትሬኢ ፡ ኵሎ ፡ ወአልቦ ፡ ዘይትከሀል ፡ ይትኀባእ ፡ እምኔከ ።>
    text <ርኢኬ ፡ ዘገብረ ፡ አዛዝኤል ፡ ዘከመ ፡ መሀረ ፡ ኵሎ ፡ ዓመፃ ፡ በዲበ ፡ ምድር ፡ ወአግሀደ ፡ ኅቡኣተ ፡ ዓለም ፡ እለ ፡ ይትገበራ ፡ በሰማያት ።>
    text <ወአመረ ፡ ስብዐታተ ፡ ስምያዛ ፡ ዘአንተ ፡ ወሀብኮ ፡ ሥልጣነ ፡ ይኰንን ፡ እለ ፡ ምስሌሁ ፡ ኅቡረ ።>
    text <ወሖሩ ፡ ኀበ ፡ አዋልደ ፡ ሰብእ ፡ ኅቡረ ፡ ወሰከቡ ፡ ምስሌሆን ፡ ምስለ ፡ እልኩ ፡ አንስት ፡ ወረኵሱ ፡ ወአግሀዱ ፡ ሎን ፡ እሎንተ ፡ ኃጣውአ ።>
    text <ወአንስትሰ ፡ ወለዳ ፡ ረዓይተ ፡ ወበዝ ፡ መልአት ፡ ኵላ ፡ ምድር ፡ ደመ ፡ ወዐመፃ ።>
    text <ወይእዜኒ ፡ ናሁ ፡ ይጸርሑ ፡ ነፍሳት ፡ እለ ፡ ሞቱ ፡ ወይሰክዩ ፡ እስከ ፡ አንቀጸ ፡ ሰማይ ፡ ወዐርገ ፡ ገዓሮሙ ፡ ወኢይክሉ ፡ ወፂአ ፡ እምቅድመ ፡ ገጸ ፡ ዐመፃ ፡ ዘይትገበር ፡ በዲበ ፡ ምድር ።>
    text <ወአንተ ፡ ተአምር ፡ ኵሎ ፡ ዘእንበለ ፡ ይኩን ፤ ወአንተ ፡ ተአምር ፡ ዘንተ ፡ ወዘዚአሆሙ ፡ ወአልቦ ፡ ዘትነግረነ ፡ ወምንት ፡ መፍትው ፡ ንረስዮሙ ፡ በእንተ ፡ ዝንቱ ።>
  block
    text <ወአሜሃ ፡ ልዑል ፡ ዐቢይ ፡ ወቅዱስ ፡ ተናገረ ፡ ወፈነዎ ፡ ለአርስየላልዩር ፡ ኀበ ፡ ወልደ ፡ ላሜክ ፡ ወይቤሎ ።>
    text <በሎ ፡ በስመ ፡ ዚአየ ፡ ኅባእ ፡ ርእሰከ ፡ ወአግህድ ፡ ሎቱ ፡ ፍጻሜ ፡ ዘይመጽእ ፡ እስመ ፡ ትትሐጐል ፡ ምድር ፡ ኵላ ፡ ወማየ ፡ አይኅ ፡ ይመጽእ ፡ ሀሎ ፡ ዲበ ፡ ኵላ ፡ ምድር ፡ ወይትኀጐል ፡ ዘሀሎ ፡ ውስቴታ ።>
    text <ወይእዜኒ ፡ መሀሮ ፡ ከመ ፡ ይንፍጽ ፡ ወይንበር ፡ ዘርኡ ፡ ለኵሉ ፡ ምድር ።>
    text <ወይቤሎ ፡ ካዕበ ፡ እግዚእ ፡ ለሩፋኤል ፡ እስሮ ፡ ለአዛዝኤል ፡ በእዴሁ ፡ ወእገሪሁ ፡ ወደዮ ፡ ውስተ ፡ ጽልመት ፡ ወአብቅዋ ፡ ለገዳም ፡ እንተ ፡ ሀለወት ፡ በዱዳኤል ፡ ወደዮ ፡ ህየ ።>
    text <ወደይ ፡ ላዕሌሁ ፡ አዕባነ ፡ ጠዋያተ ፡ ወበሊኃተ ፡ ወክድኖ ፡ ጽልመተ ፡ ወህየ ፡ ይኅድር ፡ ለዓለም ፡ ወክድኖ ፡ ለገጹ ፡ ከመ ፡ እይርአይ ፡ ብርሃነ ።>
    text <ወበዕለት ፡ ዐባይ ፡ እንተ ፡ ኵነኔ ፡ ከመ ፡ ይትፈነው ፡ ውስተ ፡ ዋዕይ ።>
    text <ወአሕይዋ ፡ ለምድር ፡ እንተ ፡ አማሰኑ ፡ መላእክት ፡ ወሕይወታ ፡ ለምድር ፡ አይድዕ ፡ ከመ ፡ አሐይዋ ፡ ለምድር ፡ ወኢይትኃጐሉ ፡ ኵሎሙ ፡ ውሉደ ፡ ሰብእ ፡ በምሥጢረ ፡ ኵሉ ፡ ዘቀተሉ ፡ ትጉሃን ፡ ወመሀሩ ፡ ለውሉዶሙ ።>
    text <ወማሰነት ፡ ኵላ ፡ ምድር ፡ በትምህርተ ፡ ግብሩ ፡ ለአዛዝኤል ፡ ወላዕሌሁ ፡ ጸሐፍ ፡ ኵሎ ፡ ኀጢአተ ።>
    text <ወለገብርኤል ፡ ይቤሎ ፡ እግዚአብሔር ፡ ሑር ፡ ዲቤሆሙ ፡ ለመንዝራን ፡ ወለምኑናን ፡ ወዲበ ፡ ውሉደ ፡ ዘማ ፡ ወአኅጕሎሙ ፡ ለውሉደ ፡ ዘማ ፡ ወለውሉደ ፡ ትጉሃን ፡ እምሰብእ ፡ ወአውፅኦሙ ፡ ወፈንዎሙ ፡ በበይናቲሆሙ ፡ እሙንቱ ፡ ወለሊሆሙ ፡ በቀትል ፡ ይትኀጐሉ ፡ እስመ ፡ ኑኃ ፡ መዋዕል ፡ አልቦሙ ።>
    text <ወኵሎሙ ፡ ይስእሉከ ፡ ወኢይከውን ፡ ለአበዊሆሙ ፡ በእንቲአሆሙ ፡ እስመ ፡ ይሴፈዉ ፡ ሕይወተ ፡ ዘለዓለም ፡ ወከመ ፡ ይሕየዉ ፡ እምኔሆሙ ፡ ፭፻ክራማተ ።>
    text <ወለሚካኤል ፡ ይቤሎ ፡ እግዚአብሔር ፡ አይድዕ ፡ ለስምያዛ ፡ ወለካልኣን ፡ እለ ፡ ምስሌሁ ፡ እለ ፡ ኀብሩ ፡ ምስለ ፡ አንስት ፡ ከመ ፡ ይማስኑ ፡ ምስሌሆን ፡ በኵሉ ፡ ርኵሰ ፡ ዚአሆን ።>
    text <ሶበ ፡ ይትራገዙ ፡ ኵሉ ፡ ውሉዶሙ ፡ ወሶበ ፡ ይሬእዩ ፡ ሐጕሎሙ ፡ ለፍቁራኒሆሙ ፡ እስሮሙ ፡ ለ፸ትውልድ ፡ በመትሕተ ፡ አውግረ ፡ ምድር ፡ እስከ ፡ ዕለተ ፡ ኵነኔሆሙ ፡ ወተፍጻሜቶሙ ፡ እስከ ፡ ይትፌጸም ፡ ኵነኔ ፡ ዘለዓለመ ፡ ዓለም ።>
    text <ወበውእቱ ፡ መዋዕል ፡ ይወስድዎሙ ፡ ውስተ ፡ መትሕተ ፡ እሳት ፡ በፃዕር ፡ ወበቤተ ፡ ሞቅሕ ፡ ይትዓፀዉ ፡ ለዓለመ ፡ ዓለም ።>
    text <ወሶቤሃ ፡ ይውዒ ፡ ወይማስን ፡ እምይእዜ ፡ ምስሌሆሙ ፡ ኅቡረ ፡ ይትአሰሩ ፡ እስከ ፡ ተፍጻሜተ ፡ ትውልደ ፡ ትውልድ ።>
    text <ወአኅጕሎሙ ፡ ለኵሎሙ ፡ ነፍሳተ ፡ ተውኔት ፡ ወለውሉዶሙ ፡ ለትጉሃን ፡ እስመ ፡ ገፍዕዎሙ ፡ ለሰብእ ።>
    text <አኅጕል ፡ ኵሎ ፡ ግፍዐ ፡ እምገጸ ፡ ምድር ፡ ወኵሉ ፡ ምግባር ፡ እኩይ ፡ ይኅልቅ ፡ ወያስተርኢ ፡ ተክለ ፡ ጽድቅ ፡ ወርትዕ ፡ ወይከውን ፡ ለበረከት ፡ ግብር ፤ ጽድቅ ፡ ወርትዕ ፡ ለዓለም ፡ በፍሥሓ ፡ ይተክሉ ።>
    text <ወይእዜኒ ፡ ኵሎሙ ፡ ጻድቃን ፡ ይገንዩ ፡ ወይከውኑ ፡ ሕያዋነ ፡ እስከ ፡ ይወልዱ ፡ ፲፻ ፡ ወኵሎ ፡ መዋዕለ ፡ ውርዙቶሙ ፡ ወሰንበተ ፡ ዚአሆሙ ፡ ይፌጽሙ ፡ በሰላም ።>
    text <ወበእማንቱ ፡ መዋዕል ፡ ትትገበር ፡ ኵላ ፡ ምድር ፡ በጽድቅ ፡ ወኵለንታሃ ፡ ትተከል ፡ ዕፀወ ፡ ወትመልዕ ፡ በረከተ ።>
    text <ወኵሎ ፡ ዕፀወ ፡ ኃሤት ፡ ይተክሉ ፡ ዲቤሃ ፡ ወይተክሉ ፡ ዲቤሃ ፡ እውያነ ፡ ወወይን ፡ ዘይተከል ፡ ዲቤሃ ፡ ይገብር ፡ ፍሬ ፡ ለጽጋብ ፤ ወኵሉ ፡ ዘርእ ፡ ዘይዘራእ ፡ ዲቤሃ ፡ አሐቲ ፡ መስፈርት ፡ ትገብር ፡ እልፈ ፡ ወአሐቲ ፡ መስፈርተ ፡ ኤልያስ ፡ ትገብር ፡ ፲ምክያዳተ ፡ ዘይት ።>
    text <ወአንተ ፡ አንጽሓ ፡ ለምድር ፡ እምኵሉ ፡ ግፍዕ ፤ ወእምኵሉ ፡ ዐመፃ ፤ ወእምኵሉ ፡ ኀጢአት ፤ ወእምኵሉ ፡ ረሲዕ ፤ ወእምኵሉ ፡ ርኵስ ፡ ዘይትገበር ፡ በዲበ ፡ ምድር ፤ አኅልቆሙ ፡ እምዲበ ፡ ምድር ።>
    text <ወይኩኑ ፡ ኵሉ ፡ ውሉደ ፡ ሰብእ ፡ ጻድቃነ ፡ ወይኩኑ ፡ ኵሉ ፡ አሕዛብ ፡ ያምልኩ ፡ ወይባርኩ ፡ ኪያየ ፡ ወኵሎሙ ፡ ሊተ ፡ ይሰግዱ ።>
    text <ወትነጽሕ ፡ ምድር ፡ እምኵሉ ፡ ሙስና ፡ ወእምኵሉ ፡ ኃጢአት ፤ ወእምኵሉ ፡ መቅሠፍት ፤ ወእምኵሉ ፡ ፃዕር ፤ ወኢይደግም ፡ ከመ ፡ እፈኑ ፡ ዲቤሃ ፡ አይኃ ፡ ለትውልደ ፡ ትውልድ ፡ ወእስከ ፡ ለዓለም ።>
  block
    text <ወበእማንቱ ፡ መዋዕል ፡ እፈትሕ ፡ መዛግብተ ፡ በረከት ፡ እለ ፡ በሰማይ ፡ ከመ ፡ አውርዶሙ ፡ ዲበ ፡ ምድር ፡ ዲበ ፡ ግብሮሙ ፡ ወዲበ ፡ ፃማሆሙ ፡ ለውሉደ ፡ ሰብእ ።>
    text <ሰላም ፡ ወርትዐ ፡ ሱቱፋነ ፡ ይከውኑ ፡ በኵሉ ፡ መዋዕለ ፡ ዓለም ፡ ወበኵሉ ፡ ትውልደ ፡ ዓለም ።>
  block
    text <ወእምቅድመ ፡ ኵሉ ፡ ነገር ፡ ተከብተ ፡ ሄኖክ ፡ ወአልቦ ፡ ዘየአምሮ ፡ እምውሉደ ፡ ሰብእ ፡ በኀበ ፡ ተከብተ ፡ ወኅበ ፡ ሀሎ ፡ ወምንተ ፡ ኮነ ።>
    text <ወኵሉ ፡ ግብሩ ፡ ምስለ ፡ ቅዱሳን ፡ ወምስለ ፡ ትጉሃን ፡ በመዋዕለ ፡ ዚአሁ ።>
    text <ወአነ ፡ ሄኖክ ፡ ኮንኩ ፡ እባርኮ ፡ ለእግዚእ ፡ ዐቢይ ፡ ወለንጉሠ ፡ ዓለም ፡ ወናሁ ፡ ትጉሃን ፡ ይጼውዑኒ ፡ ሊተ ፡ ለሄኖክ ፡ ጸሓፊ ፡ ወይቤሉኒ ።>
    text <ሄኖክ ፡ ጸሓፌ ፡ ጽድቅ ፡ ሑር ፡ አይድዕ ፡ ለትጉሃነ ፡ ሰማይ ፡ እለ ፡ ኀደጉ ፡ ሰማየ ፡ ልዑለ ፡ ወምቅዋመ ፡ ቅዱሰ ፡ ዘለዓለም ፡ ወምስለ ፡ አንስት ፡ ማሰኑ ፡ ወገብሩ ፡ ዘከመ ፡ ይገብሩ ፡ ውሉደ ፡ ሰብእ ፡ ወነሥኡ ፡ ሎሙ ፡ አንስተ ፡ ወማሰኑ ፡ ዐቢየ ፡ ሙስና ፡ በዲበ ፡ ምድር ።>
    text <ወኢይከውን ፡ ሎሙ ፡ በዲበ ፡ ምድር ፡ ሰላም ፡ ወኅድገተ ፡ ኀጢአት ፡ እስመ ፡ ኢይትፌሥሑ ፡ በውሉዶሙ ።>
    text <ቀትለ ፡ ፍቁራኒሆሙ ፡ ይሬእዩ ፡ ወዲበ ፡ ሐጕለ ፡ ውሉዶሙ ፡ ይግዕሩ ፡ ወይስእሉ ፡ ለዓለም ፡ ወኢይከውን ፡ ሎሙ ፡ ምሕረት ፡ ወኢሰላም ።>
  block
    text <ወሄኖክ ፡ ኀሊፎ ፡ ይቤሎ ፡ ለአዛዝኤል ፡ ኢይከውነከ ፡ ሰላም ፡ ዐቢይ ፡ ኵነኔ ፡ ወፅአ ፡ ላዕሌከ ፡ ይእሥርከ ።>
    text <ወሣኅት ፡ ወስእለት ፡ ወምሕረት ፡ ኢይከውነከ ፡ በእንተ ፡ ዘመሀርከ ፡ ግፍዐ ፡ ወበእንተ ፡ ኵሉ ፡ ምግባረ ፡ ጽርፈት ፤ ወግፍዕ ፤ ወኀጢአት ፤ ዘአርአይከ ፡ ለውሉደ ፡ ሰብእ ።>
    text <አሜሃ ፡ ሐዊርየ ፡ ነገርክዎሙ ፡ ለኵሎሙ ፡ ኅቡረ ፤ ወእሙንቱ ፡ ፈርሁ ፡ ኵሎሙ ፡ ፍርሃት ፡ ወረዓድ ፡ ነሥኦሙ ።>
    text <ወተስእሉኒ ፡ ተዝካረ ፡ ስእለት ፡ ከመ ፡ እጽሐፍ ፡ ሎሙ ፡ ከመ ፡ ይኩኖሙ ፡ ኅድገተ ፡ ወከመ ፡ አነ ፡ አዕርግ ፡ ተዝካረ ፡ ስእለቶሙ ፡ ኀበ ፡ እግዚአብሔር ፡ ሰማየ ።>
    text <እስመ ፡ ኢይክሉ ፡ እሙንቱ ፡ እምይእዜ ፡ ተናግሮ ፡ ወኢያነሥኡ ፡ አዕይንቲሆሙ ፡ ውስተ ፡ ሰማይ ፡ እምኃፍረተ ፡ አበሳሆሙ ፡ ዘተኰነኑ ።>
    text <ወአሜሃ ፡ ጸሐፍኩ ፡ ተዝካረ ፡ ስእለቶሙ ፡ ወአስተብቍዖቶሙ ፡ በእንተ ፡ መንፈሶሙ ፡ ወለለ ፡ ፩ምግባሮሙ ፡ ወበእንተ ፡ ዘይስእሉ ፡ ከመ ፡ ይኩኖሙ ፡ ስርየተ ፡ ወኑኀተ ።>
    text <ወሐዊርየ ፡ ነበርኩ ፡ ዲበ ፡ ማያተ ፡ ዳን ፡ በዳን ፡ እንተ ፡ ይእቲ ፡ እምየማነ ፡ ዓረበ ፡ አርሞን ፡ ወእነብብ ፡ ተዝካረ ፡ ስእለቶሙ ፡ እስከ ፡ ደቀስኩ ።>
    text <ወናሁ ፡ ሕልም ፡ መጽአኒ ፡ ወራእያት ፡ ዲቤየ ፡ ወድቁ ፡ ወርኢኩ ፡ ራእየ ፡ መቅሠፍት ፡ እንግር ፡ ለውሉደ ፡ ሰማይ ፡ ወእዛለፎሙ ።>
    text <ወነቂሕየ ፡ መጻእኩ ፡ ኀቤሆሙ ፡ ወኵሎሙ ፡ ጉቡዓነ ፡ ይነብሩ ፡ እንዘ ፡ ይላሕዉ ፡ በኡብልስያኤል ፡ ዘሀለወት ፡ ማእከለ ፡ ሊባኖስ ፡ ወሴኔሴር ፡ እንዘ ፡ ግልቡባን ፡ ገጾሙ ።>
    text <ወተናገርኩ ፡ በቅድሜሆሙ ፡ ኵሎ ፡ ራእያተ ፡ ዘርኢኩ ፡ በንዋምየ ፡ ወወጠንኩ ፡ እትናገር ፡ ውእተ ፡ ቃላተ ፡ ጽድቅ ፡ ወእዝልፍ ፡ ለትጉሃነ ፡ ሰማይ ።>
  block
    text <ዝመጽሐፍ ፡ ቃለ ፡ ጽድቅ ፡ ወዘለፋ ፡ ትጉሃን ፡ እለ ፡ እምዓለም ፡ በከመ ፡ አዘዘ ፡ ቅዱስ ፡ ወዐቢይ ፡ በይእቲ ፡ ራእይ ።>
    text <አነ ፡ ርኢኩ ፡ በንዋምየ ፡ ዘአነ ፡ ይእዜ ፡ እነግር ፡ በልሳን ፡ ዘሥጋ ፡ ወበመንፈስየ ፡ ዘወሀበ ፡ ዐቢይ ፡ አፈ ፡ ለሰብእ ፡ ይትናገሩ ፡ ቦቱ ፡ ወይለብዉ ፡ በልብ ።>
    text <ከመ ፡ ፈጠረ ፡ ወወሀበ ፡ ለሰብእ ፡ ይለብዉ ፡ ቃለ ፡ አእምሮ ፡ ወሊተኒ ፡ ፈጠረ ፡ ወወሀበኒ ፡ እዛለፎሙ ፡ ለትጉሃን ፡ ውሉደ ፡ ሰማይ ።>
    text <አነ ፡ ስእለተክሙ ፡ ጸሐፍኩ ፡ ወበራእይየ ፡ ከመዝ ፡ ያስተርኢ ፡ እስመ ፡ ስእለትክሙ ፡ ኢትከውነክሙ ፡ ውስተ ፡ ኵሉ ፡ መዋዕለ ፡ ዓለም ፡ ወኵነኔ ፡ ፍጽምት ፡ ላዕሌክሙ ፡ ወኢይከውነክሙ ።>
    text <ወእምይእዜ ፡ ኢተዓርጉ ፡ ውስተ ፡ ሰማይ ፡ እስከ ፡ ኵሉ ፡ ዓለም ፡ ወውስተ ፡ ምድር ፡ ተነግረ ፡ ይእሥርክሙ ፡ በኵሉ ፡ መዋዕለ ፡ ዓለም ።>
    text <ወእምቅድመ ፡ ዝንቱ ፡ ርኢክሙ ፡ ኅጕለ ፡ ውሉድክሙ ፡ ፍቁራን ፤ ወአልብክሙ ፡ ጥራያኒሆሙ ፡ አላ ፡ ይወድቁ ፡ ቅድሜክሙ ፡ በሰይፍ ።>
    text <ወስእለትክሙ ፡ በእንቲአሆሙ ፡ ኢይከውን ፡ ወበእንቲአክሙኒ ፡ ወአንትሙሂ ፡ እንዘ ፡ ትበክዩ ፡ ወታስተበቍዑ ፡ ወኢትትናገሩ ፡ ወኢምንተኒ ፡ ቃለ ፡ እምውስተ ፡ መጽሐፍ ፡ ዘጸሐፍኩ ።>
    text <ወሊተ ፡ ከመዝ ፡ ራእይ ፡ አስተርአየኒ ፤ ናሁ ፡ ደመናት ፡ በራእይ ፡ ይጼውዑኒ ፤ ወጊሜ ፡ ይጼውዐኒ ፤ ወሩፀተ ፡ ከዋክብት ፡ ወመባርቅት ፡ ያጐጕዑኒ ፡ ወያጽዕቁኒ ፡ ወነፋሳት ፡ በራእይ ፡ ያሰርሩኒ ፡ ወያጔጕዑኒ ።>
    text <ወነሥኡኒ ፡ ላዐለ ፡ ውስተ ፡ ሰማይ ፡ ወቦእኩ ፡ እስከ ፡ እቀርብ ፡ ኀበ ፡ ጥቅም ፡ ዘኅንጽት ፡ በእብነ ፡ በረድ ፡ ወልሳነ ፡ እሳት ፡ የዓውዳ ፡ ወወጠነ ፡ ያፍርሀኒ ።>
    text <ወቦእኩ ፡ ውስተ ፡ ልሳነ ፡ እሳት ፡ ወቀረብኩ ፡ ኀበ ፡ ቤት ፡ ዓቢይ ፡ ዘሕኑጽ ፡ በአዕባነ ፡ በረድ ፤ ወአረፍተ ፡ ውእቱ ፡ ቤት ፡ ከመ ፡ ጸፍጸፈ ፡ ሰሌዳ ፡ በአዕባን ፡ ዘእምበረድ ፡ ወምድሩ ፡ በረድ ።>
    text <ጠፈሩ ፡ ከመ ፡ ሩፀተ ፡ ከዋክብት ፡ ወመባርቅት ፤ ወማእከሎሙ ፡ ኪሩቤል ፡ ዘእሳት ፡ ወሰማዮሙ ፡ ማይ ።>
    text <ወእሳት ፡ ዘይነድድ ፡ በዓውደ ፡ አረፍቱ ፡ ወኆኅቱ ፡ ይውዒ ፡ በእሳት ።>
    text <ወቦእኩ ፡ ውስተ ፡ ውእቱ ፡ ቤት ፡ ወምውቅ ፡ ከመ ፡ እሳት ፡ ወቈሪር ፡ ከመ ፡ በረድ ፡ ወኢምንተኒ ፡ ፍግዓ ፡ ወሕይወት ፡ አልቦ ፡ ውስቴቱ ፤ ፍርሃት ፡ ከደነኒ ፡ ወረዓድ ፡ አኀዘኒ ።>
    text <ወእንዘ ፡ እትሀወክ ፡ ወእርዕድ ፡ ወደቁ ፡ በገጽየ ፡ ወእሬኢ ፡ በራእይ ።>
    text <ወናሁ ፡ ካልእ ፡ ቤት ፡ ዘየዐቢ ፡ እምዝኩ ፡ ወኵሉ ፡ ኆኅቱ ፡ ርኁት ፡ በቅድሜየ ፡ ወኅኑጽ ፡ በልሳነ ፡ እሳት ።>
    text <ወበኵሉ ፡ ይራደፍድ ፡ በስብሐት ፡ ወበክብር ፡ ወዕበይ ፡ እስከ ፡ ኢይክል ፡ ዜንዎተክሙ ፡ በእንተ ፡ ስብሐቲሁ ፡ ወበእንተ ፡ ዐበዩ ።>
    text <ወምድሩሰ ፡ እሳት ፡ ወመልዕልቴሁ ፡ መብረቅ ፡ ወምርዋፀ ፡ ከዋክብት ፡ ወጠፈሩኒ ፡ እሳት ፡ ዘይነድድ ።>
    text <ወነጸርኩ ፡ ወርኢኩ ፡ ውስቴቱ ፡ መንበረ ፡ ልዑለ ፤ ወራእዩ ፡ ከመ ፡ አስሐትያ ፡ ወክበቡ ፡ ከመ ፡ ፀሐይ ፡ ዘያበርህ ፡ ወቃለ ፡ ኪሩቤል ።>
    text <ወእመትሕተ ፡ መንበሩ ፡ ዐቢይ ፡ ይወፅእ ፡ አፍላገ ፡ እሳት ፡ ዘይነድድ ፤ ወኢይክሉ ፡ ርእዮቶ ።>
    text <ወዐቢየ ፡ ስብሐት ፡ ይነብር ፡ ላዕሌሁ ፡ ወዐጽፉሰ ፡ ዘይበርህ ፡ እምፀሐይ ፡ ወይፀዐዱ ፡ እምኵሉ ፡ በረድ ።>
    text <ወኢይክል ፡ ወኢመኑሂ ፡ እመላእክት ፡ በዊአ ፤ ወራእየ ፡ ገጹ ፡ ለክቡር ፡ ወስቡሕ ፡ ኢይክል ፡ ወኢመኑሂ ፡ ዘሥጋ ፡ ይርአይ ፡ ኪያሁ ።>
    text <እሳተ ፡ እሳት ፡ ዘይነድድ ፡ በዓውዱ ፡ ወእሳት ፡ ዐቢይ ፡ ይቀውም ፡ ቅድሜሁ ፡ ወአልቦ ፡ ዘይቀርብ ፡ ኀቤሁ ፡ እምእለ ፡ ዓውዱ ፡ ትእልፊተ ፡ ትእልፊት ፡ ቅድሜሁ ፡ ወውእቱሰ ፡ ኢይፈቅድ ፡ ምክረ ፡ ቅድስተ ።>
    text <ወቅዱሳን ፡ እለ ፡ ይቀርቡ ፡ ኀቤሁ ፡ ኢይርኅቁ ፡ ሌሊተ ፡ ወመዓልተ ፡ ወኢይትአተቱ ፡ እምኔሁ ።>
    text <ወአነ ፡ ሀለውኩ ፡ እስከ ፡ ዝንቱ ፡ ዲበ ፡ ገጽየ ፡ ግልባቤ ፡ እንዘ ፡ እርዕዱ ፡ ወእግዚእ ፡ በአፉሁ ፡ ጸውዐኒ ፡ ወይቤለኒ ፡ ቅረብ ፡ ዝየ ፡ ሄኖክ ፡ ወለቃልየ ፡ ቅዱስ ።>
    text <ወአንሥአኒ ፡ ወአቅረበኒ ፡ እስከ ፡ ኆኅት ፤ ወአንሰ ፡ ገጽየ ፡ ታሕተ ፡ እኔጽር ።>
  block
    text <ወአውሥአኒ ፡ ወይቤለኒ ፡ በቃሉ ፡ ስማዕ ፡ ኢትፍራህ ፡ ሄኖክ ፡ ብእሲ ፡ ጻድቅ ፡ ወጸሓፌ ፡ ጽድቅ ፡ ቅረብ ፡ ዝየ ፡ ወስማዕ ፡ ቃልየ ።>
    text <ወሑር ፡ በሎሙ ፡ ለትጉሃነ ፡ ሰማይ ፡ እለ ፡ ፈነዉከ ፡ ትስአል ፡ በእንቲአሆሙ ፡ አንትሙ ፡ መፍትው ፡ ትስአሉ ፡ በእንተ ፡ ሰብእ ፡ ወአኮ ፡ ሰብእ ፡ በእንቲአክሙ ።>
    text <በእንተ ፡ ምንት ፡ ኅደግሙ ፡ ሰማየ ፡ ልዑለ ፡ ወቅዱሰ ፡ ዘለዓለም ፡ ወምስለ ፡ አንስት ፡ ሰከብክሙ ፡ ወምስለ ፡ አዋልደ ፡ ሰብእ ፡ ረኰስክሙ ፡ ወነሣእክሙ ፡ ለክሙ ፡ አንስተ ፡ ወከመ ፡ ውሉደ ፡ ምድር ፡ ገበርክሙ ፡ ወወለድክሙ ፡ ውሉደ ፡ ረዓይተ ።>
    text <ወአንትሙሰ ፡ መንፈሳውያን ፡ ቅዱሳን ፡ ሕያዋነ ፡ ሕይወት ፡ ዘለዓለም ፡ በዲበ ፡ አንስት ፡ ረኰስክሙ ፡ ወበደመ ፡ ሥጋ ፡ አውለድክሙ ፡ ወበደመ ፡ ሰብእ ፡ ፈተውክሙ ፡ ወገበርክሙ ፡ ከመ ፡ እሙንቱ ፡ ይገብሩ ፡ ሥጋ ፡ ወደመ ፡ እለ ፡ እሙንቱ ፡ ይመውቱ ፡ ወይትኃጐሉ ።>
    text <ወበእንተዝ ፡ ወሀብክዎሙ ፡ አንስትያ ፡ ከመ ፡ ይዝርኡ ፡ ላዕሌሆን ፡ ወይትወለዱ ፡ ውሉዱ ፡ በላዕሌሆን ፡ ከመ ፡ ከማሁ ፡ ይትገበር ፡ ግብር ፡ በዲበ ፡ ምድር ።>
    text <ወአንትሙሰ ፡ ቀዳሚ ፡ ኮንክሙ ፡ መንፈሳውያነ ፡ ሕያዋነ ፡ ሕይወት ፡ ዘለዓለም ፡ ዘኢይመውት ፡ ለኵሉ ፡ ትውልደ ፡ ዓለም ።>
    text <ወበእንተ ፡ ዝንቱ ፡ ኢረሰይኩ ፡ ለክሙ ፡ አንስቲያ ፡ እስመ ፡ መንፈሳውያንሰ ፡ ውስተ ፡ ሰማይ ፡ ማኅደሪሆሙ ።>
    text <ወይእዜኒ ፡ ረዓይት ፡ እለ ፡ ተወልዱ ፡ እምነፍስት ፡ ወሥጋ ፡ መናፍስተ ፡ እኩያነ ፡ ይሰመዩ ፡ በዲበ ፡ ምድር ፡ ወውስተ ፡ ምድር ፡ ይከውን ፡ ማኅደሪሆሙ ።>
    text <ወነፍሳት ፡ እኩያን ፡ ወፅኡ ፡ እምሥጋሆሙ ፡ እስመ ፡ እመልዕልት ፡ ተፈጥሩ ፡ እምቅዱሳን ፡ ትጉሃን ፡ ኮኑ ፡ ቀዳሚቶሙ ፡ ወቀዳሚ ፡ መሰረት ፡ መንፈሰ ፡ እኩየ ፡ ይከውኑ ፡ በዲበ ፡ ምድር ፡ ወመንፈሰ ፡ እኩያን ፡ ይሰመዩ ።>
    text <ወመናፍስተ ፡ ሰማይ ፡ ውስተ ፡ ሰማይ ፡ ይከውን ፡ ማኅደሪሆሙ ፤ ወመናፍስተ ፡ ምድር ፡ እለ ፡ ተወልዱ ፡ በዲበ ፡ ምድር ፡ ውስተ ፡ ምድር ፡ ማኅደሪሆሙ ።>
    text <ወመንፈሰ ፡ ረዓይት ፡ ደመናተ ፡ እለ ፡ ይገፍዑ ፤ ይማስኑ ፤ ወይወድቁ ፤ ወይትበዐሱ ፤ ወያደቅቁ ፡ ዲበ ፡ ምድር ፤ ወኀዘነ ፡ ይገብሩ ፤ ወኢምንተኒ ፡ ዘይበልዑ ፡ እክለ ፤ ወኢይጸምዑ ፡ ወኢይትዓወቁ ። ወኢይትነሥኡ ፡ እሎንቱ ፡ ነፍሳት ፡ ዲበ ፡ ውሉደ ፡ ሰብእ ፡ ወዲበ ፡ አንስት ፡ እስመ ፡ ወፅኡ ፡ አመ ፡ መዋዕለ ፡ ቀትል ፡ ወሙስና ።>
  block
    text <ወሞተ ፡ ረዓይትኒ ፡ እንተ ፡ ኀበ ፡ ወፅኡ ፡ መንፈሳት ፡ እምነፍስት ፡ ሥጋሆሙ ፡ ለይኩን ፡ ዘይማስን ፡ ዘእንበለ ፡ ኵነኔ ፤ ከማሁ ፡ ይማስኑ ፡ እስከ ፡ ዕለተ ፡ ኵነኔ ፡ ዐባይ ፡ እምዓለም ፡ ዐቢይ ፡ ይትፌጸም ፡ እምትጉሃን ፡ ወረሲዓን ።>
    text <ወይእዜኒ ፡ ለትጉሃን ፡ እለ ፡ ፈነዉከ ፡ ትስአል ፡ በእንቲአሆሙ ፡ እለ ፡ ቀዲሙ ፡ በሰማይ ፡ ሀለዉ ።>
    text <ወእእዜኒ ፡ አንትሙሰ ፡ በሰማይ ፡ ሀለውክሙ ፡ ወኅቡኣት ፡ ዓዲ ፡ እተከሥቱ ፡ ለክሙ ፡ ወምኑነ ፡ ምሥጢረ ፡ አእመርክሙ ፡ ወዘንተ ፡ ዜነውክሙ ፡ ለአንስት ፡ በጽንዐ ፡ ልብክሙ ፡ ወበዝንቱ ፡ ምሥጢር ፡ ያበዝኃ ፡ አንስት ፡ ወሰብእ ፡ እኪተ ፡ በዲበ ፡ ምድር ።>
    text <በሎሙ ፡ እንከሰ ፡ አልብክሙ ፡ ሰላም ።>
  block
    text <ወነሥኡኒ ፡ ውስተ ፡ ፩መካን ፡ ኀበ ፡ ሀለዉ ፡ ህየ ፡ ከመ ፡ እሳት ፡ ዘይነድድ ፡ ወሶበ ፡ ይፈቅዱ ፡ ያስተርእዩ ፡ ከመ ፡ ሰብእ ።>
    text <ወወሰደኒ ፡ ውስተ ፡ መካን ፡ ዘዐውሎ ፡ ወውስተ ፡ ደብር ፡ ዘከተማ ፡ ርእሱ ፡ ይበጽሕ ፡ ውስተ ፡ ሰማይ ።>
    text <ወርኢኩ ፡ መካናተ ፡ ብሩሃነ ፡ ወነጐድጓድ ፡ ውስተ ፡ አጽናፍ ፤ ኀበ ፡ ዕመቁ ፡ ቀስተ ፡ እሳት ፤ ወሐፅ ፤ ወምጕንጳቲሆሙ ፤ ወሰይፈ ፡ እሳት ፤ ወመባርቅት ፡ ኵሉ ።>
    text <ወነሥኡኒ ፡ እስከ ፡ ማየ ፡ ሕይወት ፡ ዘይትነገር ፡ ወእስከ ፡ እሳተ ፡ ዓረብ ፡ ዘውእቱ ፡ ይእኅዝ ፡ ኵሎ ፡ ዕርበተ ፡ ፀሐይ ።>
    text <ወመጻእኩ ፡ እስከ ፡ ፈለገ ፡ እሳት ፡ ዘይውኅዝ ፡ እሳቱ ፡ ከመ ፡ ማይ ፡ ወይትከዐው ፡ ውስተ ፡ ባሕር ፡ ዐቢይ ፡ ዘመንገለ ፡ ዓረብ ።>
    text <ወርኢኩ ፡ ኵሎ ፡ ዐበይተ ፡ አፍላገ ፡ ወእስከ ፡ ዐቢይ ፡ ጽልመት ፡ በጻሕኩ ፡ ወሖርኩ ፡ ኀበ ፡ ኵሉ ፡ ዘሥጋ ፡ ያንሶሱ ።>
    text <ወርኢኩ ፡ አድባረ ፡ ቆባራት ፡ እለ ፡ ክረምት ፡ ወምክዓወ ፡ ማይ ፡ ዘኵሉ ፡ ቀላይ ።>
    text <ወርኢኩ ፡ አፉሆሙ ፡ ለኵሎሙ ፡ አፍላገ ፡ ምድር ፡ ወአፉሃ ፡ ለቀላይ ።>
  block
    text <ወርኢኩ ፡ መዛግብተ ፡ ኵሉ ፡ ነፋሳት ፡ ወርኢኩ ፡ ከመ ፡ ቦሙ ፡ አሰርገወ ፡ ኵሎ ፡ ፍጥረተ ፡ ወመሰረታቲሃ ፡ ለምድር ።>
    text <ወርኢኩ ፡ እብነ ፡ ማእዘንተ ፡ ምድር ፡ ወርኢኩ ፡ ፬ነፋሳተ ፡ እለ ፡ ይፀውርዋ ፡ ለምድር ፡ ወለጽንዐ ፡ ሰማይ ።>
    text <ወርኢኩ ፡ ከመ ፡ ነፋሳት ፡ ይረብብዋ ፡ ለልዕልና ፡ ሰማይ ፤ ወእሙንቱ ፡ ይቀውሙ ፡ ማእከለ ፡ ሰማይ ፡ ወምድር ፡ እሙንቱ ፡ ውእቶሙ ፡ አዕማደ ፡ ሰማይ ።>
    text <ወርኢኩ ፡ ነፋሳተ ፡ እለ ፡ ይመይጥዋ ፡ ለሰማይ ፡ እለ ፡ ያዐርቡ ፡ ለክበበ ፡ ፀሐይ ፡ ወኵሎ ፡ ከዋክብተ ።>
    text <ወርኢኩ ፡ ዘዲበ ፡ ምድር ፡ ነፋሳተ ፡ ዘይፀውሩ ፡ ደመናተ ፤ ወርኢኩ ፡ ፍናወ ፡ መላእክት ፤ ርኢኩ ፡ ውስተ ፡ ጽንፈ ፡ ምድር ፡ ጽንዐ ፡ ዘሰማይ ፡ መልዕልተ ። ወኅለፍኩ ፡ መንገለ ፡ አዜብ ፡ ወይነድድ ፡ መዓልተ ፡ ወሌሊተ ፡ ኀበ ፡ ፯አድባር ፡ ዘእምእብን ፡ ክቡር ፡ ፫መንገለ ፡ ጽባሕ ፡ ወ፫መንገለ ፡ አዜብ ።>
    text <ወመንገለ ፡ ጽባሕሰ ፡ ዘእምእብነ ፡ ኅብር ፡ ወ፩ሰ ፡ ዘእምእብነ ፡ ባሕርይ ፡ ወ፩ኒ ፡ ዘእምእብነ ፡ ፈውስ ፡ ወዘመንገለ ፡ አዜብ ፡ እምነ ፡ እብን ፡ ቀይሕ ።>
    text <ወማእከላይሰ ፡ ይጐድእ ፡ እስከ ፡ ሰማይ ፡ ከመ ፡ መንበሩ ፡ ለእግዚአብሔር ፡ ዘእምእብነ ፡ ፔካ ፡ ወድማሁ ፡ ለመንበር ፡ ዘእምእብነ ፡ ሰንፔር ።>
    text <ወእሳተ ፡ ዘይነድድ ፡ ርኢኩ ፡ ወዘሀሎ ፡ ውስተ ፡ ኵሉ ፡ አድባር ።>
    text <ወርኢኩ ፡ ህየ ፡ መካነ ፡ ማዕዶቱ ፡ ለዐቢይ ፡ ምድር ፡ ህየ ፡ ይትጋብኡ ፡ ማያት ።>
    text <ወርኢኩ ፡ ንቅዐተ ፡ ምድር ፡ ዕሙቀ ፡ በአእማዲሁ ፡ ለእሳተ ፡ ሰማይ ፡ ወርኢኩ ፡ በውስቴቶሙ ፡ አዕማደ ፡ ሰማይ ፡ ዘእ ፡ ሳት ፡ ዘይወርዱ ፡ ወአልቦሙ ፡ ኍልቍ ፡ ወኢመንገለ ፡ መልዕልት ፡ ወኢመንገለ ፡ ዕመቅ ።>
    text <ወዲበ ፡ ውእቱ ፡ ንቅዐት ፡ ርኢኩ ፡ መካነ ፡ ወኢጽንዐ ፡ ሰማይ ፡ ላዕሌሁ ፡ ወኢመሠረተ ፡ ምድር ፡ በታሕቱ ፡ ወኢማይ ፡ አልቦ ፡ ላዕሌሁ ፡ ወኢአዕዋፍ ፡ አላ ፡ መካነ ፡ በድው ፡ ውእቱ ።>
    text <ወግሩመ ፡ ርኢኩ ፡ በህየ ፡ ፯ከዋክብተ ፡ ከመ ፡ ዐበይት ፡ አድባር ፡ ዘይነድዱ ፡ ወከመ ፡ መንፈስ ፡ ዘይሴአለኒ ።>
    text <ይቤ ፡ መልአክ ፡ ዝውእቱ ፡ መካነ ፡ ተፍጻሜቱ ፡ ለሰማይ ፡ ወለምድር ፤ ቤተ ፡ ሞቅሕ ፡ ኮኖሙ ፡ ዝንቱ ፡ ለከዋክብተ ፡ ሰማይ ፡ ወለኀይለ ፡ ሰማይ ።>
    text <ወከዋክብት ፡ እለ ፡ ያንኰረኵሩ ፡ ዲበ ፡ እሳት ፡ ወእሉ ፡ ውእቶሙ ፡ እለ ፡ ኀለፉ ፡ ትእዛዘ ፡ እግዚአብሔር ፡ እምቅድመ ፡ ጽባሖሙ ፡ እስመ ፡ ኢመጽኡ ፡ በጊዜሆሙ ።>
    text <ወተምዕዖሙ ፡ ወአሠሮሙ ፡ እስከ ፡ ጊዜ ፡ ተፍጻሜተ ፡ ኀጢአቶሙ ፡ በዓመተ ፡ ምሥጢር ።>
  block
    text <ወይቤለኒ ፡ ኡርኤል ፡ በዝየ ፡ ተደሚሮሙ ፡ መላ ፡ እክት ፡ ምስለ ፡ አንስት ፡ ይቀውሙ ፡ መናፍስቲሆሙ ፡ ወብዙኃ ፡ ራእየ ፡ ከዊኖሙ ፡ አርኰስዎሙ ፡ ለሰብእ ፡ ወያስሕትዎሙ ፡ ለሰብእ ፡ ከመ ፡ ይሡዑ ፡ ለአጋንንት ፡ ከመ ፡ አማልክት ፡ እስመ ፡ በዕለት ፡ ዐባይ ፡ ኵነኔ ፡ በዘይትኴነኑ ፡ እስከ ፡ ይትፌጸሙ ።>
    text <ወአንስቲያሆሙኒ ፡ አስሒቶን ፡ መላእክተ ፡ ሰማይ ፡ ከመ ፡ ሰላማውያን ፡ ይከውና ።>
    text <ወአነ ፡ ሄኖክ ፡ ርኢኩ ፡ አርአያ ፡ ባሕቲትየ ፡ አጽናፈ ፡ ኵሉ ፡ ወአልቦ ፡ ዘርእየ ፡ እምሰብእ ፡ ከመ ፡ አነ ፡ ርኢኩ ።>
  block
    text <ወዝንቱ ፡ ውእቱ ፡ አስማ ፡ ቲሆሙ ፡ ለእለ ፡ ይተግሁ ፡ ቅዱሳን ፡ መላእክት ።>
    text <ኡርኤል ፡ ፩እምነ ፡ መላእክት ፡ ቅዱሳን ፡ እስመ ፡ ዘረዓም ፡ ወዘረዓድ ።>
    text <ሩፋኤል ፡ ፩እምነ ፡ መላእክት ፡ ቅዱሳን ፡ ዘመናፍስተ ፡ ሰብእ ።>
    text <ራጉኤል ፡ ፩እምነ ፡ መላእክት ፡ ቅዱሳን ፡ ዘይትቤቀሎ ፡ ለዓለም ፡ ወለብርሃናት ።>
    text <ሚካኤል ፡ ፩እምነ ፡ መላእክት ፡ ቅዱሳን ፡ እስመ ፡ በዲበ ፡ ሠናይቱ ፡ ለሰብእ ፡ ተአዛዚ ፡ ዲበ ፡ ሕዝብ ።>
    text <ሰረቃኤል ፡ ፩እምነ ፡ መላእክት ፡ ቅዱሳን ፡ ዘዲበ ፡ መናፍስተ ፡ እጓለ ፡ እመሕያው ፡ ዘመናፍስተ ፡ ያኅጥኡ ።>
    text <ገብርኤል ፡ ፩እምነ ፡ መላእክት ፡ ቅዱሳን ፡ ዘዲበ ፡ አኪስት ፡ ወዘዲበ ፡ ገነት ፡ ወዘኪሩቤል ።>
    text <8,>
  block
    text <ወኦድኩ ፡ እስከ ፡ መካን ፡ ኀበ ፡ አልቦ ፡ ዘይትገበር ።>
    text <ወርኢኩ ፡ በህየ ፡ ግብረ ፡ ግሩመ ፡ ኢሰማየ ፡ ልዑለ ፡ ወኢምድረ ፡ ሱርርተ ፡ አላ ፡ መካነ ፡ በድው ፡ ዘድልው ፡ ወግፉም ።>
    text <ወህየ ፡ ርኢኩ ፡ ፯ከዋክብተ ፡ ሰማይ ፡ እሱራን ፡ በላዕሌሁ ፡ ኅብረ ፡ ከመ ፡ አድባር ፡ ዐበይት ፡ ወከመ ፡ ዘእሳት ፡ እንዘ ፡ ይነድዱ ።>
    text <ውእተ ፡ ጊዜ ፡ እቤ ፡ በእንተ ፡ አይ ፡ ኅጢአት ፡ ተአሥሩ ፡ ወበእንተ ፡ ምንት ፡ ዝየ ፡ ተገድፉ ።>
    text <ወይቤለኒ ፡ ኡርኤል ፡ ፩እምነ ፡ መላእክት ፡ ቅዱሳን ፡ ዘምስሌየ ፡ ውእቱ ፡ ይመርሀኒ ፡ ወይቤ ፡ ሄኖክ ፡ በእንተ ፡ መኑ ፡ ትሴአል ፡ ወበእንተ ፡ መኑ ፡ ትጤይቅ ፡ ወትስእል ፡ ወትጽህቅ ።>
    text <እሉ ፡ ውእቶሙ ፡ እምነ ፡ ከዋክብት ፡ እለ ፡ ኀለፉ ፡ ትእዛዘ ፡ እግዚአብሔር ፡ ልዑል ፡ ወተአሥሩ ፡ በዝየ ፡ እስከ ፡ ይትፌጸም ፡ ትእልፊተ ፡ ዓለም ፡ ኍልቈ ፡ መዋዕለ ፡ ኃጢአቶሙ ።>
    text <ወእምህየ ፡ ሖርኩ ፡ ካልአ ፡ መካነ ፡ እምዝ ፡ ዘይጌርም ፡ ወርኢኩ ፡ ግብረ ፡ ግሩመ ፡ እሳት ፡ ዐቢይ ፡ በህየ ፡ ዘይነድድ ፡ ወያንበለብል ፡ ወመምተርት ፡ ቦቱ ፡ ወሰኑ ፡ እስከ ፡ ቀላይ ፡ ፍጹም ፡ አዕማደ ፡ እሳት ፡ ዐበይት ፡ ዘያወርድዎሙ ፡ ወኢአምጣኖ ፡ ወኢዕበዮ ፡ እክህልኩ ፡ ነጽሮ ፡ ወስእንኩ ፡ ነጽሮ ፡ ዐይኑ ።>
    text <ውእተ ፡ ጊዜ ፡ እቤ ፡ እፎ ፡ ግሩም ፡ ዝንቱ ፡ መካን ፡ ወሕማም ፡ ለነጽሮ ።>
    text <ውእተ ፡ ጊዜ ፡ አውሥአኒ ፡ ኡርኤል ፡ ፩እመላእክት ፡ ቅዱሳን ፡ ዘምስሌየ ፡ ሀለወ ፡ አውሥአኒ ፡ ወይቤለኒ ፡ ሄኖክ ፡ ምንት ፡ ውእቱ ፡ ፍርሃትከ ፡ ከመዝ ፡ ወድንጋፄከ ፡ በእንተዝ ፡ ግሩም ፡ መካን ፡ ወቅድመ ፡ ገጹ ፡ ለዝ ፡ ሕማም ።>
    text <ወይቤለኒ ፡ ዝመካን ፡ ቤተ ፡ ሞቅሖሙ ፡ ለመላእክት ፡ ወበህየ ፡ ይትአኅዙ ፡ እስከ ፡ ለዓለም ።>
  block
    text <ወእምህየ ፡ ሖርኩ ፡ ካልአ ፡ መካነ ፡ ወአርአየኒ ፡ በምዕራብ ፡ ደብረ ፡ ዐቢየ ፡ ወነዋኀ ፡ ወኰኵሕ ፡ ጽኑዕ ፡ ወ፬መካናት ፡ ሠናያት ።>
    text <ወበውስቴቱ ፡ ዘቦቱ ፡ ዕሙቅ ፡ ወርኂብ ፡ ወልሙጽ ፡ ጥቀ ፡ ከመ ፡ ልሙጽ ፡ ዘያንኰረኵር ፡ ወዕሙቅ ፡ ወጽልመት ፡ ለነጽሮ ።>
    text <ውእተ ፡ ጊ ፡ ዜ ፡ አውሥአኒ ፡ ሩፋኤል ፡ ፩እመላእክት ፡ ቅዱሳን ፡ ዘሀለወ ፡ ምስሌየ ፡ ወይቤለኒ ፡ እላ ፡ መካናት ፡ ሠናያት ፡ ከመ ፡ ይትጋብኡ ፡ ዲቤሆን ፡ መናፍስት ፡ ነፍሶሙ ፡ ለምውታን ፡ ሎሙ ፡ እሎንቱ ፡ ተፈጥሩ ፡ ዝየ ፡ ያስተጋብኡ ፡ ኵሎ ፡ ነፍሰ ፡ ውሉደ ፡ ሰብእ ።>
    text <ወእሙንቱ ፡ መካናት ፡ ኀበ ፡ ያነብርዎሙ ፡ ገብሩ ፡ እስከ ፡ ዕለተ ፡ ኵነኔሆሙ ፡ ወእስከ ፡ አመ ፡ ዕድሜሆሙ ፤ ወዕድሜ ፡ ውእቱ ፡ ዐቢይ ፡ እስከ ፡ አመ ፡ ኵነኔ ፡ ዐቢይ ፡ በላዕሌሆሙ ።>
    text <ወርኢኩ ፡ መናፍስተ ፡ ውሉደ ፡ ሰብእ ፡ እንዘ ፡ ምውታን ፡ ውእቶሙ ፡ ወቃሎሙ ፡ ይበጽሕ ፡ እስከ ፡ ሰማይ ፡ ወይሰኪ ።>
    text <ይእተ ፡ ጊዜ ፡ ተስእልክዎ ፡ ለሩፋኤል ፡ መልአክ ፡ ዘሀሎ ፡ ምስሌየ ፡ ወእቤሎ ፡ ዝመንፈስ ፡ ዘመኑ ፡ ውእቱ ፡ ዘከመዝ ፡ ቃሉ ፡ ይበጽሕ ፡ ወይሰኪ ።>
    text <ወአውሥአኒ ፡ ወይቤለኒ ፡ እንዘ ፡ ይብል ፡ ዝንቱ ፡ መንፈስ ፡ ውእቱ ፡ ዘይወፅእ ፡ እምአቤል ፡ ዘቀተሎ ፡ ቃየል ፡ እኁሁ ፡ ወይሰኪ ፡ ኪያሁ ፡ እስከ ፡ ሶበ ፡ ይትኃጐል ፡ ዘርኡ ፡ እምገጸ ፡ ምድር ፡ ወእምዘርአ ፡ ሰብእ ፡ ይማስን ፡ ዘርኡ ።>
    text <ወበእንተዝ ፡ ውእተ ፡ ጊዜ ፡ ተስእልኩ ፡ በእንቲአሁ ፡ ወበእንተ ፡ ኵነኔ ፡ ኵሉ ፡ ወእቤ ፡ በእንተ ፡ ምንት ፡ ተፈልጠ ፡ ፩እምነ ፡ ፩ ።>
    text <ወአውሥአኒ ፡ ወይቤለኒ ፡ እሉ ፡ ፫ተገብሩ ፡ ከመ ፡ ይፍልጡ ፡ መንፈሶሙ ፡ ለምውታን ፤ ወከመዝ ፡ ተፈልጠ ፡ ነፍሶሙ ፡ ለጻድቃን ፤ ዝውእቱ ፡ ነቅዐ ፡ ማይ ፡ በላዕሌሁ ፡ ብርሃን ።>
    text <በከመ ፡ ከማሁ ፡ ተፈጥረ ፡ ለኃጥአን ፡ ሶበ ፡ ይመውቱ ፡ ወይትቀበሩ ፡ ውስተ ፡ ምድር ፡ ወኵነኔ ፡ ኢኮነ ፡ በላዕሌሆሙ ፡ በሕይወቶሙ ።>
    text <ወበዝየ ፡ ይትፈለጣ ፡ ነፍሳቲሆሙ ፡ ዲበ ፡ ዛቲ ፡ ዐባይ ፡ ፃዕር ፡ እስከ ፡ አመ ፡ ዐባይ ፡ ዕለት ፡ እንተ ፡ ኵነኔ ፡ ወመቅሠፍት ፡ ወፃዕር ፡ ለእለ ፡ ይረግሙ ፡ እስከ ፡ ለዓለም ፡ ወበቀል ፡ ለነፍሶሙ ፡ ወበህየ ፡ የአሥሮሙ ፡ እስከ ፡ ለዓለም ።>
    text <ወእመኒ ፡ ውእቱ ፡ እምቅድመ ፡ ዓለም ፡ ወከመዝ ፡ ተፈልጠ ፡ ለነፍሶሙ ፡ ለእለ ፡ ይሰክዩ ፡ ወለእለ ፡ ያርእዩ ፡ በእንተ ፡ ሕጕለት ፡ አመ ፡ ተቀትሉ ፡ በመዋዕለ ፡ ኃጥኣን ።>
    text <ከመዝ ፡ ተፈጥረ ፡ ለነፍሶሙ ፡ ለሰብእ ፡ እለ ፡ ኢኮኑ ፡ ጻድቃነ ፡ አላ ፡ ኃጥኣነ ፡ እለ ፡ ፍጹማነ ፡ አበሳ ፡ ወምስለ ፡ አባስያን ፡ ይከውኑ ፡ ከማሆሙ ፡ ወነፍሶሙሰ ፡ ኢትትቀተል ፡ በዕለተ ፡ ኵነኔ ፡ ወኢይትነሥኡ ፡ እምዝየ ።>
    text <ውእተ ፡ ጊዜ ፡ ባረክዎ ፡ ለእግዚአ ፡ ስብሐት ፡ ወእቤ ፡ ቡሩክ ፡ ውእቱ ፡ እግዚእየ ፡ እግዚአ ፡ ስብሐት ፡ ወጽድቅ ፡ ዘኵሎ ፡ ይመልክ ፡ እስከ ፡ ለዓለም ።>
  block
    text <ወእምህየ ፡ ሖርኩ ፡ ካልአ ፡ መካነ ፡ መንገለ ፡ ዓረብ ፡ እስከ ፡ አጽናፈ ፡ ምድር ።>
    text <ወርኢኩ ፡ እሳተ ፡ ዘይነድድ ፡ ወይረውፅ ፡ እንዘ ፡ ኢያዐርፍ ፡ ወኢይነትግ ፡ እምሩጸቱ ፡ መዓልተ ፡ ወሌሊተ ፡ አላ ፡ ከማሁመ ።>
    text <ወተስእልኩ ፡ እንዘ ፡ እብል ፡ ዝንቱ ፡ ምንት ፡ ውእቱ ፡ ዘአልቦ ፡ ዕረፍት ።>
    text <ውእተ ፡ ጊዜ ፡ አውሥአኒ ፡ ራጉኤል ፡ ፩እምነ ፡ መላእክት ፡ ቅዱሳን ፡ ዘሀሎ ፡ ምስሌየ ፡ ወይቤለኒ ፡ ዝንቱ ፡ ዘርኢከ ፡ ሩጸተ ፡ ዘመንገለ ፡ ዐረብ ፡ እሳት ፡ ዘይነድድ ፡ ውእቱ ፡ ኵሉ ፡ ብርሃናተ ፡ ሰማይ ።>
  block
    text <ወእምህየ ፡ ሖርኩ ፡ ካልአ ፡ መካነ ፡ ምድር ፡ ወአርአየኒ ፡ ደብረ ፡ እሳት ፡ ዘያንበለብል ፡ መዓልተ ፡ ወሌሊተ ።>
    text <ወሖርኩ ፡ መንገሌሁ ፡ ወርኢኩ ፡ ፯አድባረ ፡ ክቡራነ ፡ ወኵሉ ፡ ፩እምነ ፡ ፩እንዘ ፡ ይትዌለጥ ፡ ወአዕባነ ፡ ክቡራነ ፡ ወሠናያነ ፡ ወኵሉ ፡ ክቡር ፤ ወስብሕ ፡ ራእዮሙ ፡ ወሠናይ ፡ ገጾሙ ፡ ፫መንገለ ፡ ጽባሕ ፡ ወጽኑዓን ፡ ፩ዲበ ፡ ፩ወ፫መንገለ ፡ ሰሜን ፡ ወጽኑዓን ፡ ፩ዲበ ፡ ፩ወቈላተ ፡ ዕሙቃተ ፡ ወጠዋያተ ፡ አሐቲ ፡ ለአሐቲ ፡ እይትቃረባ ።>
    text <ወሳብዕ ፡ ደብር ፡ ማእከሎሙ ፡ ለእሎንቱ ፡ ወኑኆሙሰ ፡ ይትማሰሉ ፡ ኵሎሙ ፡ ከመ ፡ መንበረ ፡ አትሮንስ ፡ ወየዐውድዎ ፡ ዕፀወ ፡ መዐዛ ።>
    text <ወሀሎ ፡ ውስቴቶሙ ፡ ዕፅ ፡ አልቦ ፡ ግሙራ ፡ አመ ፡ ፄነወኒ ፡ ወኢ ፡ ፩እምውስቴቶሙ ፡ ወባዕዳንሂ ፡ ዘከማሁ ፡ ኢኮነ ፡ ዘይምዕዝ ፡ እምኵሉ ፡ መዐዛ ፡ ወቈጽሉ ፡ ወጽጌሁ ፡ ወዕፁ ፡ ኢይጸመሂ ፡ ለዓለም ፡ ወፍሬሁኒ ፡ ሠናይ ፤ ወፍሬሁሰ ፡ ከመ ፡ አስካለ ፡ በቀልት ።>
    text <ወውእተ ፡ ጊዜ ፡ እቤ ፡ ነዋ ፡ ዝንቱ ፡ ሠናይ ፡ ዕፅ ፡ ወሠናይ ፡ ለርእይ ፡ ወአዳም ፡ ቈጽሉ ፡ ወፍሬሆኒ ፡ ሞገስ ፡ ጥቀ ፡ ለርእየ ፡ ገጽ ።>
    text <ወውእተ ፡ ጊዜ ፡ አውሥአኒ ፡ ሚካኤል ፡ ፩እምነ ፡ መላእክት ፡ ቅዱሳን ፡ ወክቡራን ፡ ዘምስሌየ ፡ ሀሎ ፡ ውእቱ ፡ ዘዲቤሆሙ ።>
  block
    text <ወይቤለኒ ፡ ሄኖክ ፡ ምንተ ፡ ትሴአለኒ ፡ በእንተ ፡ መዐዛሁ ፡ ለዝ ፡ ዕፅ ፡ ወትጤይቅ ፡ ከመ ፡ ታእምር ።>
    text <ወውእተ ፡ ጊዜ ፡ አውሣእክዎ ፡ አነ ፡ ሄኖክ ፡ እንዘ ፡ እብል ፡ በእንተ ፡ ኵሉ ፡ እፈቅድ ፡ አእምር ፡ ወፈድፋደሰ ፡ በእንተዝ ፡ ዕፅ ።>
    text <ወአውሥአኒ ፡ እንዘ ፡ ይብል ፡ ዝንቱ ፡ ደብር ፡ ዘርኢከ ፡ ነዊኀ ፡ ዘርእሱ ፡ ይመስል ፡ መንበሮ ፡ ለእግዚእ ፡ መንበሩ ፡ ውእቱ ፡ ኀበ ፡ ይነብር ፡ ቅዱስ ፡ ወዐቢይ ፡ እግዚአ ፡ ስብሐት ፡ ንጉሥ ፡ ዘለዓለም ፡ ሶበ ፡ ይወርድ ፡ የሐውጻ ፡ ለምድር ፡ በሠናይ ።>
    text <ወዝንቱኒ ፡ ዕፀ ፡ መዐዛ ፡ ሠናይ ፡ ወኢ፩ ፡ ዘሥጋ ፡ አልቦ ፡ ሥልጣን ፡ ከመ ፡ ይግሥሦ ፡ እስከ ፡ አመ ፡ ዐቢይ ፡ ኵነኔ ፡ አመ ፡ ይትቤቀል ፡ ኵሎ ፡ ወይትፌጸም ፡ እስከ ፡ ለዓለም ፡ ዝኩ ፡ ለጻድቃን ፡ ወለትሑታን ፡ ይትወሀብ ።>
    text <እምፍሬ ፡ ዚአሁ ፡ ይትወሀብ ፡ ለኅሩያን ፡ ሕይወት ፡ መንገለ ፡ መስዕ ፡ ይተከል ፡ ውስተ ፡ መካን ፡ ቅዱስ ፡ መንገለ ፡ ቤቱ ፡ ለእግዚእ ፡ ንጉሥ ፡ ዘለዓለም ።>
    text <ውእተ ፡ ጊዜ ፡ ይትፌሥሑ ፡ በፍሥሓ ፡ ወይትሐሠዩ ፡ ውስተ ፡ ቅዱስ ፡ ያበውኡ ፡ ሎቱ ፡ መዐዛ ፡ በበአዕፅምቲሆሙ ፡ ወሕይወተ ፡ ብዙኃ ፡ የሐይዉ ፡ በዲበ ፡ ምድር ፡ በከመ ፡ ሐይዉ ፡ አበዊከ ፡ ወበመዋዕሊሆሙ ፡ ኀዘን ፡ ወሕማም ፡ ወጻማ ፡ ወመቅሠፍት ፡ እይገሥሦሙ ።>
    text <ውእተ ፡ ጊዜ ፡ ባረክዎ ፡ ለእግዚአ ፡ ስብሐት ፡ ንጉሥ ፡ ዘለዓለም ፡ እስመ ፡ አስተዳለወ ፡ ከመዝ ፡ ለሰብእ ፡ ጻድቃን ፡ ወከመዝ ፡ ፈጠረ ፡ ወይቤ ፡ የሀብዎሙ ።>
  block
    text <ወእምህየ ፡ ሖርኩ ፡ ማእከለ ፡ ምድር ፡ ወርኢኩ ፡ መካነ ፡ ቡሩከ ፡ ወጥሉለ ፡ ዘቦቱ ፡ አዕፅቅ ፡ ዘይነብር ፡ ወይሠርፅ ፡ እምዕፅ ፡ ዘተመትረ ።>
    text <ወበህየ ፡ ርኢኩ ፡ ደብረ ፡ ቅዱሰ ፡ ወመትሕተ ፡ ደብር ፡ ማይ ፡ ዘመንገለ ፡ ጽባሑ ፡ ወውኅዘቱ ፡ መንገለ ፡ ሰሜን ።>
    text <ወርኢኩ ፡ መንገለ ፡ ጽባሕ ፡ ካልአ ፡ ደብረ ፡ ዘይነውኅ ፡ ከመዝ ፡ ወማእከሎሙ ፡ ቈላ ፡ ዕሙቅ ፡ ወአልቦ ፡ ራኅብ ፡ ወላቲኒ ፡ የሐውር ፡ ማይ ፡ መንገለ ፡>
    text <ደብር ፡ ወመንገለ ፡ ዐረቡ ፡ ለዝ ፡ ካልእ ፡ ደብር ፡ ወይቴሐቶ ፡ ሎቱ ፡ ወአልቦ ፡ ኑኅ ፡ ወቈላ ፡ ታሕቱ ፡ ማእከሎሙ ፡ ወካልአት ፡ ቈላት ፡ ዕሙቃት ፡ ወይቡሳት ፡ መንገለ ፡ ጽንፈ ፡ ሠለስቲሆሙ ።>
    text <ወኵሉ ፡ ቈላቱ ፡ ዕሙቃት ፡ ወአልቦን ፡ ራኅብ ፡ እምኰኵሕ ፡ ጽኑዕ ፤ ወዕፅ ፡ ይተከል ፡ በላዕሌሆሙ ።>
    text <ወአንከርኩ ፡ በእንተ ፡ ኰኵሕ ፡ ወአንከርኩ ፡ በእንተ ፡ ቈላ ፡ ወጥቀ ፡ አንከርኩ ።>
  block
    text <ውእተ ፡ ጊዜ ፡ እቤ ፡ በእንተ ፡ ምንት ፡ ዛቲ ፡ ምድር ፡ ቡርክት ፡ ወኵለንታሃ ፡ ዕፀወ ፡ ምልዕት ፡ ወዛቈላ ፡ ርግምት ፡ ማእከሎሙ ።>
    text <ውእተ ፡ ጊዜ ፡ አውሥአኒ ፡ ኡራኤል ፡ ፩እመላእክት ፡ ቅዱሳን ፡ ዘሀሎ ፡ ምስሌየ ፡ ወይቤለኒ ፡ ዛቈላ ፡ ርግምት ፡ ለርጉማን ፡ እስከ ፡ ለዓለም ፤ ዝየ ፡ ይትጋብኡ ፡ ኵሎሙ ፡ እለ ፡ ይብሉ ፡ በአፉሆሙ ፡ ላዕለ ፡ እግዚአብሔር ፡ ቃለ ፡ ዘኢይደሉ ፡ ወበእንተ ፡ ስብሐተ ፡ ዚአሁ ፡ ይትናገሩ ፡ ዕፁባተ ፡ ዝየ ፡ ያስተጋብእዎሙ ፡ ወዝየ ፡ ምኵናኖሙ ።>
    text <ወበደኃሪ ፡ መዋዕል ፡ ይከውን ፡ ላዕሌሆሙ ፡ አርአያ ፡ ኵነኔ ፡ ዘበጽድቅ ፡ በቅድመ ፡ ጻድቃን ፡ ለዓለም ፡ ኵሎ ፡ መዋዕለ ፡ በዝየ ፡ ይባርክዎ ፡ መሀርያን ፡ ለእግዚአ ፡ ስብሐት ፡ ንጉሥ ፡ ዘለዓለም ።>
    text <ወበመዋዕለ ፡ ኵነኔሆሙ ፡ ይባርክዎ ፡ በምሕረት ፡ በከመ ፡ ከፈሎሙ ።>
    text <ውእተ ፡ ጊዜ ፡ አነኒ ፡ ባረክዎ ፡ ለእግዚአ ፡ ስብሐት ፡ ወነገርኩ ፡ ሎቱ ፡ ወዘከርኩ ፡ በከመ ፡ ይደሉ ፡ ለዕበዩ ።>
  block
    text <ወእምህየ ፡ ሖርኩ ፡ መንገለ ፡ ጽባሕ ፡ ማእከላ ፡ ለደብረ ፡ መድበራ ፡ ወርኢክዎ ፡ ገዳመ ፡ ባሕቲቶ ።>
    text <ወባሕቱ ፡ ምሉእ ፡ ዕፀወ ፡ እምነ ፡ ዝንቱ ፡ ዘርእ ፡ ወማይ ፡ እምላዕሉ ፡ ይፈለፍል ፡ በላዕሉ ።>
    text <ያስተርኢ ፡ አስራብ ፡ ከመ ፡ ብዙኅ ፡ ዘይሰርብ ፡ ከመ ፡ መንገለ ፡ መስዕ ፡ መንገለ ፡ ዐረብ ፡ ወእምኵለሄኒ ፡ የዐርግ ፡ ወእምህየኒ ፡ ማይ ፡ ወጠል ።>
  block
    text <ወሖርኩ ፡ ውስተ ፡ መካን ፡ ካልእ ፡ እምነ ፡ መድበራ ፡ መንገለ ፡ ጽባሑ ፡ ለውእቱ ፡ ደብር ፡ ቀረብኩ ።>
    text <ወበህየ ፡ ርኢኩ ፡ ዕፀወ ፡ ኵነኔ ፡ ፈድፋደ ፡ ቈስቈሰ ፡ መዐዛ ፡ ለስኂን ፡ ወከርቤ ፡ ወዕፀወኒ ፡ ኢይትማሰሉ ።>
  block
    text <ወላዕሌሁ ፡ ላዕለ ፡ እላንቱ ፡ ላዕለ ፡ ደብረ ፡ ጽባሕ ፡ ወአኮ ፡ ርኁቅ ፡ ወርኢኩ ፡ መካነ ፡ ካልአ ፡>
    text <ቈላተ ፡ ማይ ፡ ከመ ፡ ዘኢይትዌዳዕ ፡ ወርኢኩ ፡ ዕፀ ፡ ሠናየ ፡ ወመዐዛሁ ፡ ከመ ፡ ዘሰኪኖን ።>
    text <ወመንገለ ፡ ክነፊሆሙ ፡ ለቈላት ፡ እሎንቱ ፡ ርኢኩ ፡ ቀናንሞስ ፡ ዘመዐዛ ፡ ወዲበ ፡ እልክቱ ፡ ቀረብኩ ፡ ዘመንገለ ፡ ጽባሕ ።>
  block
    text <ወርኢኩ ፡ ካልአ ፡ ደብረ ፡ ዘቦቱ ፡ ዕፀው ፡ ወይወፅእ ፡ ማይ ፡ ወይወፅእ ፡ እምኔሁ ፡ ከመ ፡ ኔቄጥሮ ፡ ዘስሙ ፡ ሳሪራ ፡ ወከልበኔን ።>
    text <ወዲበ ፡ ውእቱ ፡ ደብር ፡ ርኢኩ ፡ ደብረ ፡ ካልአ ፡ ወውስቴቱ ፡ ዕፀው ፡ ዘዓልዋ ፡ ወእልኩ ፡ ዕፀው ፡ ምሉአን ፡ ዘከመ ፡ ከርካዕ ፡ ወጽኑዕ ።>
    text <ወሶበ ፡ ይነሥእዎ ፡ ለውእቱ ፡ ፍሬ ፡ ይኔይስ ፡ እምኵሉ ፡ አፈው ።>
  block
    text <ወእምድኅረ ፡ እሉ ፡ አፈው ፡ ለመስዕ ፡ እንዘ ፡ እኔጽር ፡ መልዕልተ ፡ አድባር ፡ ርኢኩ ፡ ፯አድባረ ፡ ምሉዓነ ፡ ሰንበልት ፡ ቅድወ ፡ ወዕፀወ ፡ መዐዛ ፡ ወቀናንሞን ፡ ወፐፐረ ።>
    text <ወእምህየ ፡ ሖርኩ ፡ መልዕልተ ፡ ርእሶሙ ፡ ለእልኩ ፡ አድባ ፡ ር ፡ እንዘ ፡ ርኁቅ ፡ ውእቱ ፡ ለጽባሕ ፡ ወኀለፍኩ ፡ እንተ ፡ ዲበ ፡ ባሕረ ፡ ኤርትራ ፡ ወእምኔሁ ፡ ርኁቀ ፡ ኮንኩ ፡ ወኀለፍኩ ፡ መልዕልቶ ፡ ለመልአክ ፡ ዙጥኤል ።>
    text <ወመጻእኩ ፡ ውስተ ፡ ገነተ ፡ ጽድቅ ፡ ወርኢኩ ፡ ካሐካሐቲሆሙ ፡ ለእልክቱ ፡ ዕፀው ፡ ዕፀወ ፡ ብዙኃነ ፡ ወዐቢያነ ፡ ይበቍሉ ፡ በህየ ፡ ወእንዘ ፡ ፄናሆሙ ፡ ሠናይ ፡ ዐቢያን ፡ ወስኖሙ ፡ ብዙኅ ፡ ወስቡሓን ፡ ወዕፀ ፡ ጥበብ ፡ ዘእምኔሁ ፡ በሊዖሙ ፡ የአምርዋ ፡ ለጥበብ ፡ ዐባይ ።>
    text <ወይመስል ፡ ሐመረ ፡ ጽራእ ፡ ወፍሬሁ ፡ ከመ ፡ አስካለ ፡ ወይን ፡ ጥቀ ፡ ሠናይ ፡ ወፄናሁ ፡ ለውእቱ ፡ ዕፅ ፡ የሐውር ፡ ወይበጽሕ ፡ ነዊኃ ።>
    text <ወእቤ ፡ ሠናይ ፡ ዝዕፅ ፡ ወከመ ፡ ሠናይ ፡ ወፍሡሕ ፡ ርእየቱ ።>
    text <ወአውሥአኒ ፡ መልአክ ፡ ቅዱስ ፡ ሩፋኤል ፡ ዘምስሌየ ፡ ሀሎ ፡ ወይቤለኒ ፡ ዝውእቱ ፡ ዕፀ ፡ ጥበብ ፡ ዘእምኔሁ ፡ በልዑ ፡ አቡከ ፡ አረጋዊ ፡ ወእምከ ፡ እቤራዊት ፡ እለ ፡ ቀደሙከ ፡ ወአእመርዋ ፡ ለጥበብ ፡ ወተፈትሐ ፡ አዕይንቲሆሙ ፡ ወአእመሩ ፡ ከመ ፡ ዕራቃኒሆሙ ፡ ሀለዉ ፡ ወተሰዱ ፡ እምገነት ።>
  block
    text <ወእምህየ ፡ ሖርኩ ፡ እስከ ፡ አጽናፈ ፡ ምድር ፡ ወርኢኩ ፡ በህየ ፡ አራዊተ ፡ ዐበይተ ፡ ወይትዌለጥ ፡ ፩እምካልኡ ፤ ወአዕዋፍሂ ፡ ይትዌለጥ ፡ ገጾም ፡ ወስኖሙ ፡ ወቃሎሙሂ ፡ ይትዌለጥ ፡ ፩እምካልኡ ።>
    text <ወበጽባሖሙ ፡ ለእሉ ፡ አራዊት ፡ ርኢኩ ፡ አጽናፈ ፡ ምድር ፡ በኀበ ፡ ሰማይ ፡ ያዐርፍ ፡ ወኀዋኅው ፡ ሰማይ ፡ ርኋተ ።>
    text <ወርኢኩ ፡ እፎ ፡ ይወፅኡ ፡ ከዋክብተ ፡ ሰማይ ፡ ወኈለቁ ፡ ዘእምነ ፡ ይወፅኡ ፡ ኀዋኅው ፡ ወጸሐፍኩ ፡ ኵሎ ፡ ሙጻኦሙ ፡ ለለ፩በኍልቆሙ ፤ ወአስማቲሆሙ ፤ በደርጎሙ ፤ ወምንባሮሙ ፤ ወጊዜሆሙ ፤ ወአውራኂሆሙ ፤ በከመ ፡ አርአየኒ ፡ መልአክ ፡ ኡርኤል ፡ ዘምስሌየ ፡ ሀሎ ።>
    text <ወኵሎ ፡ አርአየኒ ፡ ሊተ ፡ ወጸሐፎ ፤ ወዓዲ ፡ አስማቲሆሙ ፡ ጸሐፈ ፡ ሊተ ፡ ወትእዛዛቲሆሙ ፡ ወምግባራቲሆሙ ።>
  block
    text <ወእምህየ ፡ ሖርኩ ፡ መንገለ ፡ መስዕ ፡ በአጽናፈ ፡ ምድር ፡ ወበህየ ፡ ርኢኩ ፡ መንክረ ፡ ዐቢየ ፡ ወስቡሐ ፡ በአጽናፊሃ ፡ ለኵላ ፡ ምድር ።>
    text <ወበህየ ፡ ርኢኩ ፡ ኀዋኅው ፡ ሰማይ ፡ ፍቱሐተ ፡ በሰማይ ፡ ፫በበ፩እምኔሆሙ ፡ ይወጽኡ ፡ ነፋሳት ፡ በመንገለ ፡ መስዕ ፡ ሶበ ፡ ይነፍሕ ፡ ቍር ፡ ወበረድ ፡ ወአስሐትያ ፡ ወሐመዳ ፡ ወጠል ፡ ወዝናም ።>
    text <ወእምአሐቲ ፡ ኆኅት ፡ በሠናይ ፡ ይነፍኅ ፡ ወሶበ ፡ በ፪ሆሙ ፡ ኀዋኅው ፡ ይነፍኁ ፡ በኀይል ፡ ወበፃዕር ፡ ይከውን ፡ ዲበ ፡ ምድር ፡ ወበኀይል ፡ ይነፍኁ ።>
  block
    text <ወእምህየ ፡ ሖርኩ ፡ መንገለ ፡ ዐረብ ፡ በአጽናፈ ፡ ምድር ፡ ወርኢኩ ፡ በህየ ፡ ፫ኀዋኅው ፡ ርኋተ ፡ በከመ ፡ ርኢኩ ፡ በምሥራቅ ፡ በአምጣነ ፡ ኀዋኅው ፡ ወበአምጣነ ፡ ሙፃኣቱ ።>
  block
    text <ወእምህየ ፡ ሖርኩ ፡ መንገለ ፡ አዜብ ፡ በአጽናፈ ፡ ምድር ፡ ወበህየ ፡ ርኢኩ ፡ ፫ኀዋኅው ፡ ሰማይ ፡ ርኋተ ፡ ወይወፅእ ፡ እምህየ ፡ አዜብ ፡ ወጠል ፡ ወዝናም ፡ ወነፋስ ።>
    text <ወእምህየ ፡ ሖርኩ ፡ መንገለ ፡ ጽባሕ ፡ በአጽናፈ ፡ ሰማይ ፡ ወበህየ ፡ ርኢኩ ፡ ፫ኀዋኅው ፡ ሰማይ ፡ ርኋተ ፡ መንገለ ፡ ጽባሕ ፡ ወላዕሌሆሙ ፡ ኀዋኅው ፡ ንዑሳን ።>
    text <በበ ፡ ፩እምእልኩ ፡ ኀዋኅው ፡ ንዑሳን ፡ የኀልፉ ፡ ከዋክብተ ፡ ሰማይ ፡ ወየሐውሩ ፡ ምዕራበ ፡ በፍኖት ፡ እንተ ፡ ተርእየት ፡ ሎሙ ።>
    text <ወሶበ ፡ ርኢኩ ፡ ባረኩ ፡ ወበኵሉ ፡ ጊዜ ፡ እባርኮ ፡ ለእግዚአ ፡ ስብሐት ፡ ዘገብረ ፡ ተአምራተ ፡ ዐቢያነ ፡ ወስቡሓነ ፡ ከመ ፡ ያርኢ ፡ ዕበየ ፡ ግብሩ ፡ ለመላእክቲሁ ፡ ወለነፍሳተ ፡ ሰብእ ፡ ከመ ፡ ይሰብሑ ፡ ግብሮ ፡ ወኵሉ ፡ ተግባሩ ፡ ከመ ፡ ይርአዩ ፡ ግብረ ፡ ኀይሉ ፡ ወይሰብሕዎ ፡ ለግብረ ፡ እደዊሁ ፡ ዐቢይ ፡ ወይባርክዎ ፡ እስከ ፡ ለዓለም ።>
  block
    text <ራእይ ፡ ዘርእየ ፡ ካልአ ፡ ራእየ ፡ ጥበብ ፡ ዘርእየ ፡ ሄኖክ ፡ ወልደ ፡ ያሬድ ፡ ወልደ ፡ መላልኤል ፡ ወልደ ፡ ቃይናን ፡ ወልደ ፡ ሄኖስ ፡ ወልደ ፡ ሴት ፡ ወልደ ፡ አዳም ።>
    text <ወዝርእሱ ፡ ለነገረ ፡ ጥበብ ፡ ዘአንሣእኩ ፡ እትናገር ፡ ወእብል ፡ ለእለ ፡ የኀድሩ ፡ ዲበ ፡ የብስ ፡ ስምዑ ፡ ቀደምት ፡ ወርእዩ ፡ ደኃርያን ፡ ነገረ ፡ ቅዱሰ ፡ እለ ፡ እነግር ፡ ቅድመ ፡ እግዚአ ፡ መናፍስት ።>
    text <እሉ ፡ ቀዳሚ ፡ ይኀይስ ፡ ብሂል ፡ ወደኃርያንሂ ፡ ኢንከልእ ፡ ርእሳ ፡ ለጥበብ ።>
    text <እስከ ፡ ይእዜ ፡ ኢተውህበኒ ፡ እምቅድመ ፡ እግዚአ ፡ መናፍስት ፡ ዘነሣእኩ ፡ ጥበበ ፡ በከመ ፡ ሀለይኩ ፡ በከመ ፡ ፈቀደ ፡ እግዚአ ፡ መናፍስት ፡ ዘተውህበኒ ፡ እምኔሁ ፡ ክፍለ ፡ ሕይወት ፡ ዘለዓለም ።>
    text <ወኮኑ ፡ ብየ ፡ ፫ምሳሌ ፡ ወአነ ፡ አንሣእኩ ፡ እንዘ ፡ እብሎሙ ፡ ለእለ ፡ የኅድሩ ፡ የብሰ ።>
  block
    text <ምሳሌ ፡ ቀዳሚ ፡ ሶበ ፡ ያስተርኢ ፡ ማኅበረ ፡ ጻድቃን ፡ ወይትኴነኑ ፡ ኃጥኣን ፡ በኀጢአቶሙ ፡ ወእምገጸ ፡ የብስ ፡ ይትሀወኩ ።>
    text <ወሶበ ፡ ያስተርኢ ፡ ጻድቅ ፡ በገጾሙ ፡ ለጻድቃን ፡ እለ ፡ ኅሩያን ፡ ተግባሮሙ ፡ ስቁል ፡ በእግዚአ ፡ መናፍስት ፡ ወያስተርኢ ፡ ብርሃን ፡ ለጻድቃን ፡ ወለኅሩያን ፡ እለ ፡ የኀድሩ ፡ ዲበ ፡ የብስ ፡ አይቴ ፡ ማኅደረ ፡ ኃጥኣን ፡ ወአይቴ ፡ ምዕራፎሙ ፡ ለእለ ፡ ክህድዎ ፡ ለእግዚአ ፡ መናፍስት ፡ እምኀየሶሙ ፡ ሶበ ፡ ኢተወልዱ ።>
    text <ወሶበ ፡ ይትከሠታ ፡ ኅቡኣቲሆሙ ፡ ለጻድቃን ፡ ይትኴነኑ ፡ ኃጥኣን ፡ ወይትሀወኩ ፡ ረሲዓን ፡ እምገጸ ፡ ጻድቃን ፡ ወኅሩያን ።>
    text <ወእምይእዜ ፡ ኢይከውኑ ፡ አዚዛነ ፡ ወኢልዑላነ ፡ እለ ፡ ይእኅዝዋ ፡ ለምድር ፡ ወኢይክሉ ፡ ርእየ ፡ ገጸ ፡ ቅዱሳን ፡ እስመ ፡ ለእግዚአ ፡ መናፍስት ፡ ተርእየ ፡ ብርሃኑ ፡ ለገጸ ፡ ቅዱሳን ፡ ወጻድቃን ፡ ወኅሩያን ።>
    text <ወነገሥት ፡ አዚዛን ፡ በውእቱ ፡ ጊዜ ፡ ይትኃጐሉ ፡ ወይትወሀቡ ፡ ውስተ ፡ እደ ፡ ጻድቃን ፡ ወቅዱሳን ።>
    text <ወእምህየ ፡ አልቦ ፡ ዘያስተምህር ፡ ኀበ ፡ እግዚአ ፡ መናፍስት ፡ እስመ ፡ ተወድአ ፡ እንቲአሆሙ ፡ ሕይወት ።>
  block
    text <ወይከውን ፡ በዝንቱ ፡ መዋዕል ፡ ይወርዱ ፡ ደቂቅ ፡ ኅሩያን ፡ ወቅዱሳን ፡ እምልዑላን ፡ ሰማያት ፡ ወ፩ ፡ ይከውን ፡ ዘርኦሙ ፡ ምስለ ፡ ውሉደ ፡ ሰብእ ።>
    text <በውእቱ ፡ መዋዕል ፡ ነሥአ ፡ ሄኖክ ፡ መጻሕፍተ ፡ ቅንዐት ፡ ወመዐት ፡ ወመጻሕፍተ ፡ ጕጕዓ ፡ ወሀውክ ፡ ወምሕረት ፡ ኢይከውን ፡ ላዕሌሆሙ ፡ ይቤ ፡ እግዚአ ፡ መናፍስት ።>
    text <ወበውእቱ ፡ ጊዜ ፡ መሠጠኒ ፡ ደመና ፡ ወዐውሎ ፡ ነፋስ ፡ እምገጻ ፡ ለምድር ፡ ወአንበረኒ ፡ ውስተ ፡ ጽንፈ ፡ ሰማያት ።>
    text <ወበህየ ፡ ርኢኩ ፡ ራእየ ፡ ካልአ ፡ ማኅደሪሆሙ ፡ ለጻድቃን ፡ ወምስካባቲሆሙ ፡ ለቅዱሳን ።>
    text <በህየ ፡ ርእያ ፡ አዕይንትየ ፡ ማኅደሪሆሙ ፡ ምስለ ፡ መላእክት ፡ ወምስካባቲሆሙ ፡ ምስለ ፡ ቅዱሳን ፡ ወይስእሉ ፡ ወያስተበቍዑ ፡ ወይጼልዩ ፡ በእንተ ፡ ውሉደ ፡ ሰብእ ፡ ወጽድቅ ፡ ከመ ፡ ማይ ፡ ይውሕዝ ፡ በቅድሜሆሙ ፡ ወምሕረት ፡ ከመ ፡ ጠል ፡ ውስተ ፡ ምድር ፤ ከመዝ ፡ ውእቱ ፡ ማእከሎሙ ፡ ለዓለመ ፡ ዓለም ።>
    text <ወበውእቱ ፡ መዋዕል ፡ ርእያ ፡ አዕይንትየ ፡ መካነ ፡ ኅሩያን ፡ ዘጽድቅ ፡ ወዘሃይማኖት ፡ ወጽድቅ ፡ ይከውን ፡ በመዋዕሊሆሙ ፡ ወጻድቃን ፡ ወኅሩያን ፡ ኍልቍ ፡ አልቦሙ ፡ ቅድሜሁ ፡ ለዓለመ ፡ ዓለም ።>
    text <ወርኢኩ ፡ ማኅደሪሆሙ ፡ መትሕተ ፡ አክናፈ ፡ እግዚአ ፡ መናፍስት ፡ ወኵሎሙ ፡ ጻድቃን ፡ ወኅሩያን ፡ በቅድሜሁ ፡ ይትለሐዩ ፡ ከመ ፡ ብርሃነ ፡ እሳት ፡ ወአፉሆሙ ፡ ይመልእ ፡ በረከተ ፡ ወከናፍሪሆሙ ፡ ይሴብሑ ፡ ስሞ ፡ ለእግዚአ ፡ መናፍስት ፡ ወጽድቅ ፡ ቅድሜሁ ፡ ኢየኀልቅ ።>
    text <ህየ ፡ ፈቀድኩ ፡ እኅድር ፡ ወፈተወቶ ፡ ነፍስየ ፡ ለውእቱ ፡ ማኅደር ፡ በህየ ፡ ኮነ ፡ ክፍልየ ፡ ቅድመ ፡ እስመ ፡ ከመዝ ፡ ጸንዐ ፡ በእንቲአየ ፡ በቅድመ ፡ እግዚአ ፡ መናፍስት ።>
    text <ወበውእቶን ፡ መዋዕል ፡ ሰባሕኩ ፡ ወአልዓልኩ ፡ ስሞ ፡ ለእግዚአ ፡ መናፍስት ፡ በረከተ ፡ ወስብሐተ ፡ እስመ ፡ ውእቱ ፡ አጽንዐኒ ፡ በበረከት ፡ ወስብሐት ፡ በከመ ፡ ፈቃዱ ፡ ለእግዚአ ፡ መናፍስት ።>
    text <ወጕንዱየ ፡ ርእያ ፡ አዕይንትየ ፡ በውእቱ ፡ መካን ፡ ወባረክዎ ፡ እንዘ ፡ እብል ፡ ቡሩክ ፡ ውእቱ ፡ ወይትባረክ ፡ እምቅድም ፡ ወእስከ ፡ ለዓለም ።>
    text <ወበቅድሜሁ ፡ አቦ ፡ ማኅለቅት ፡ ውእቱ ፡ ያአምር ፡ ዘእንበለ ፡ ይትፈጠር ፡ ዓለም ፡ ምንት ፡ ውእቱ ፡ ዓለም ፡ ወለትውልደ ፡ ትውልድ ፡ ዘይከውን ።>
    text <ይባርኩከ ፡ እለ ፡ ኢይነውሙ ፡ ወይቀውሙ ፡ በቅድመ ፡ ስብሐቲከ ፡ ወይባርኩከ ፡ ወይሴብሑ ፡ ወያሌዕሉ ፡ እንዘ ፡ ይብሉ ፡ ቅዱስ ፡ ቅዱስ ፡ ቅዱስ ፡ እግዚአ ፡ መናፍስት ፡ ይመልእ ፡ ምድረ ፡ መንፈሳት ።>
    text <ወበህየ ፡ ርእያ ፡ አዕይንትየ ፡ ኵሎ ፡ እለ ፡ ኢይነውሙ ፡ ይቀውሙ ፡ ቅድሜሁ ፡ ወይባርኩ ፡ ወይብሉ ፡ ቡሩክ ፡ አንተ ፡ ወቡሩክ ፡ ስሙ ፡ ለእግዚእ ፡ ለዓለመ ፡ ዓለም ።>
    text <ወተወለጠ ፡ ገጽየ ፡ እስከ ፡ ስእንኩ ፡ ነጽሮ ።>
  block
    text <ወርኢኩ ፡ እምድኅረዝ ፡ አእላፈ ፡ አእላፍት ፡ ወትእልፊተ ፡ ትእልፊት ፡ ወአልቦሙ ፡ ኍልቍ ፡ ወሐሳብ ፡ እለ ፡ ይቀውሙ ፡ ቅድመ ፡ ስብሐተ ፡ እግዚአ ፡ መናፍስት ።>
    text <ርኢኩ ፡ ወበ፬ክነፊሁ ፡ ለእግዚአ ፡ መናፍስት ፡ ርኢኢኩ ፡ ፬ገጸ ፡ ካልአ ፡ እምእለ ፡ ይቀውሙ ፡ ወአስማቲሆሙ ፡ አእመርኩ ፡ ዘአይድዐኒ ፡ አስማቲሆሙ ፡ መልአክ ፡ ዘመጽአ ፡ ምስሌየ ፡ ወኵሎ ፡ ኅቡኣተ ፡ አርአየኒ ።>
    text <ወሰማዕኩ ፡ ቃሎሙ ፡ ለእልኩ ፡ ፬ገጽ ፡ እንዘ ፡ ይሴብሑ ፡ ቅድመ ፡ እግዚአ ፡ ስብሐት ።>
    text <ቃል ፡ ቀዳማዊ ፡ ይባርኮ ፡ ለእግዚአ ፡ መናፍስት ፡ ለዓለመ ፡ ዓለም ።>
    text <ወቃለ ፡ ካልአ ፡ ሰማዕኩ ፡ እንዘ ፡ ይባርኮ ፡ ለኅሩይ ፡ ወለኅሩያን ፡ እለ ፡ ስቁላን ፡ በእግዚአ ፡ መናፍስት ።>
    text <ወሣልሰ ፡ ቃለ ፡ ሰማዕኩ ፡ እንዘ ፡ ይስእሉ ፡ ወይጼልዩ ፡ በእንተ ፡ እለ ፡ የኀድሩ ፡ ውስተ ፡ የብስ ፡ ወያስተበቍዑ ፡ በስሙ ፡ ለእግዚአ ፡ መናፍስት ።>
    text <ወቃለ ፡ ራብዐ ፡ ሰማዕኩ ፡ እንዘ ፡ ይሰድዶሙ ፡ ለሰይጣናት ፡ ወኢየኀድጎሙ ፡ ይባኡ ፡ ኀበ ፡ እግዚአ ፡ መናፍስት ፡ ከመ ፡ ያስተዋድይዎሙ ፡ ለእለ ፡ የኀድሩ ፡ ዲበ ፡ የብስ ።>
    text <ወእምድኅረዝ ፡ ተስእልክዎ ፡ ለመልአከ ፡ ሰላም ፡ ዘየሐውር ፡ ምስሌየ ፡ ዘውእቱ ፡ አርአየኒ ፡ ኵሎ ፡ ዘኅቡእ ፡ ወእቤሎ ፡ መኑ ፡ ውእቶሙ ፡ እሉ ፡ ፬ገጽ ፡ ዘርኢኩ ፡ ወእለ ፡ ሰማዕኩ ፡ ቃሎሙ ፡ ወጸሐፍክዎሙ ።>
    text <ወይቤለኒ ፡ ዝቀዳማዊ ፡ ውእቱ ፡ መሐሪ ፡ ወርኁቀ ፡ መዓት ፡ ቅዱስ ፡ ሚካኤል ፤ ወካልእ ፡ ዘዲበ ፡ ኵሉ ፡ ሕማም ፡ ወዲበ ፡ ኵሉ ፡ ቍስል ፡ ዘውሉደ ፡ ሰብእ ፡ ውእቱ ፡ ሩፋኤል ፤ ወሣልስ ፡ ዘዲበ ፡ ኵሉ ፡ ኃይል ፡ ውእቱ ፡ ቅዱስ ፡ ገብርኤል ፤ ወራብዕ ፡ ዘዲበ ፡ ንስሓ ፡ ወለተስፋ ፡ እለ ፡ ይወርሱ ፡ ሕይወተ ፡ ዘለዓለም ፡ ውእቱ ፡ ፋኑኤል ። ወእሉ ፡ ፬መላእክቲሁ ፡ ለእግዚአብሔር ፡ ልዑል ፡ ወ፬ቃለ ፡ ሰማዕኩ ፡ በውእቶን ፡ መዋዕል ።>
  block
    text <ወእምድኅረዝ ፡ ርኢኩ ፡ ኵሎ ፡ ኅብኣቲሆሙ ፡ ለሰማያት ፡ ወመንግሥት ፡ እፎ ፡ ትትከፈል ፡ ወተግባረ ፡ ሰብእ ፡ ከመ ፡ በመዳልው ፡ ይደለዉ ።>
    text <በህየ ፡ ርኢኩ ፡ ማኅደሪሆሙ ፡ ለኅሩያን ፡ ወማኅደሪሆሙ ፡ ለቅዱሳን ፡ ወርእያ ፡ አዕይንትየ ፡ በህየ ፡ ኵሎሙ ፡ ኃጥኣን ፡ እንዘ ፡ ይሰደዱ ፡ እምህየ ፡ እለ ፡ ይክህድዎ ፡ ለስመ ፡ እግዚአ ፡ መናፍስት ፡ ወይስሕብዎሙ ፡ ወቀዊም ፡ አልቦሙ ፡ በመቅሠፍት ፡ እንተ ፡ ትወጽእ ፡ እምእግዚአ ፡ መናፍስት ።>
    text <ወበህየ ፡ ርእያ ፡ አዕይንትየ ፡ ኅቡአተ ፡ መባርቅት ፡ ወነጐድጓድ ፡ ወኅቡአተ ፡ ነፋሳት ፡ እፎ ፡ ይትከፈሉ ፡ ከመ ፡ ይንፍሑ ፡ ዲበ ፡ ምድር ፡ ወኅቡአተ ፡ ደመናት ፡ ወጠል ፡ ወበህየ ፡ ርኢኩ ፡ እምኀበ ፡ ይወጽእ ፡ በውእቱ ፡ መካን ፡ ወእምህየ ፡ ይጸግቡ ፡ ፀበለ ፡ ምድር ።>
    text <ወበህየ ፡ ርኢኩ ፡ መዛግብተ ፡ ዕፅዋነ ፡ ወእምኔሆሙ ፡ ይትከፈሉ ፡ ነፋሳት ፡ ወመዝገበ ፡ በረድ ፡ ወመዝገበ ፡ ጊሜ ፡ ወዘደመናት ፡ ወደመና ፡ ዚአሁ ፡ እምላዕለ ፡ ምድር ፡ የኅድር ፡ እምቅድመ ፡ ዓለም ።>
    text <ወርኢኩ ፡ መዛግብተ ፡ ፀሐይ ፡ ወዘወርኅ ፡ እምአይቴ ፡ ይወጽኡ ፡ ወአይቴ ፡ ይገብኡ ፡ ወግብአቶሙ ፡ ስብሕ ፤ ወእፎ ፡ ይከብር ፡ ፩እምካልኡ ፡ ወምኋሮሙ ፡ ብዑል ፡ ወኢየኀልፉ ፡ ምኋረ ፡ ወኢይዌስኩ ፡ ወኢየሐፅፁ ፡ እምኋረ ፡ ዚአሆሙ ፡ ወሃይማኖቶሙ ፡ የዐቅቡ ፡ ፩ ፡ ምስለ ፡ ካልኡ ፡ በመሐላ ፡ ዘነበሩ ።>
    text <ወይወፅእ ፡ ቅድመ ፡ ፀሐይ ፡ ወይገብር ፡ ፍኖቶ ፡ በትእዛዘ ፡ እግዚአ ፡ መናፍስት ፡ ወይጸንዕ ፡ ስሙ ፡ ለዓለመ ፡ ዓለም ።>
    text <ወእምድኅረዝ ፡ ፍኖት ፡ ዘኅቡእ ፡ ወዘክሡት ፡ ዘወርኅ ፡ ወምኋረ ፡ ፍኖቱ ፡ ይፌጽም ፡ በውእቱ ፡ መካን ፡ በመዓልት ፡ ወበሌሊት ፡ ፩ ፡ ለካልኡ ፡ ይኔጽር ፡ በቅድመ ፡ እግዚአ ፡ መናፍስት ፡ ወየአኵቱ ፡ ወይሴብሑ ፡ ወኢያዐርፉ ፡ እስመ ፡ አኰቴቶሙ ፡ ዕረፍት ፡ ውእቱ ፡ ሎሙ ።>
    text <እስመ ፡ ለፀሐይ ፡ ብሩህ ፡ ብዙኅ ፡ ምያጤ ፡ ቦቱ ፡ ለበረከት ፡ ወለመርገም ፡ ወምርዋጸ ፡ ፍኖቱ ፡ ለወርኅ ፡ ለጻድቃን ፡ ብርሃን ፡ ወለኃጥኣን ፡ ጽልመት ፡ በስሙ ፡ ለእግዚእ ፡ ዘፈጠረ ፡ ማእከለ ፡ ብርሃን ፡ ወማእከለ ፡ ጽልመት ፡ ወከፈለ ፡ መንፈሶሙ ፡ ለሰብእ ፡ ወአጽንዐ ፡ መንፈሶሙ ፡ ለጻድቃን ፡ በስመ ፡ ጽድቀ ፡ ዚአሁ ።>
    text <እስመ ፡ መልአክ ፡ ኢይከልእ ፡ ወሥልጣን ፡ ኢይክል ፡ ከሊአ ፡ እስመ ፡ መኰንን ፡ ለኵሎሙ ፡ ይሬኢ ፡ ወእሎንተ ፡ ኵሎሙ ፡ በቅድሜሁ ፡ ውእቱ ፡ ይኴንን ።>
  block
    text <ጥበብ ፡ መካነ ፡ ኢረከበት ፡ ኀበ ፡ ተኀድር ፡ ወሀለወት ፡ ማኅደራ ፡ ውስተ ፡ ሰማያት ።>
    text <መጽአት ፡ ጥበብ ፡ ከመ ፡ ትኅድር ፡ ውስተ ፡ ውሉደ ፡ ሰብእ ፡ ወኢረከበት ፡ ማኅደረ ፤ ጥበብ ፡ ውስተ ፡ መካና ፡ ገብአት ፡ ወተፅዕነት ፡ ማእከለ ፡ መላእክት ።>
    text <ወዐመፃ ፡ ወፅአት ፡ እመዛግብቲሃ ፡ ዘኢፈቀደት ፡ ረከበት ፡ ወኀደረት ፡ ውስቴቶሙ ፡ ከመ ፡ ዝናም ፡ በበድው ፡ ወከመ ፡ ጠል ፡ በምድር ፡ ጽምእት ።>
  block
    text <ወርኢኩ ፡ ካልአ ፡ መባርቅተ ፡ ወከዋክብተ ፡ ሰማይ ፡ ወርኢኩ ፡ ከመ ፡ ይጼውዖሙ ፡ ለኵሎሙ ፡ በበአስማቲሆሙ ፡ ወይሰምዕዎ ።>
    text <ወርኢክዎ ፡ በመዳልወ ፡ ጽድቅ ፡ ከመ ፡ ይደለዉ ፡ በብርሃናቲሆሙ ፡ በራኅበ ፡ መካናቲሆሙ ፡ ወዕለተ ፡ ኩነቶሙ ፡ ወሚጠቶሙ ፤ መብረቅ ፡ መብረቀ ፡ ይወልድ ፤ ወሚጠቶሙ ፡ በኍልቈ ፡ መላእክት ፡ ወሃይማኖቶሙ ፡ የዐቅቡ ፡ በበይናቲሆሙ ።>
    text <ወተስእልክዎ ፡ ለመልአክ ፡ ዘየሐውር ፡ ምስሌየ ፡ ዘአርአየኒ ፡ ዘኅቡእ ፡ ምንት ፡ እሎንቱ ።>
    text <ወይቤለኒ ፡ ምስለ ፡ ዘዚአሆሙ ፡ አርአየከ ፡ እግዚአ ፡ መናፍስት ፡ እሉ ፡ እሙንቱ ፡ አስማቲሆሙ ፡ ለጻድቃን ፡ እለ ፡ የኅድሩ ፡ ዲበ ፡ የብስ ፡ ወየአምኑ ፡ በስሙ ፡ ለእግዚአ ፡ መናፍስት ፡ ለዓለመ ፡ ዓለም ።>
  block
    text <ወካልኣተ ፡ ርኢኩ ፡ በእንተ ፡ መብረቅ ፡ እፎ ፡ ይቀውሙ ፡ እምከዋክብት ፡ ወይከውኑ ፡ መብረቀ ፡ ወኢይክሉ ፡ ኀዲገ ፡ ምስሌሆሙ ።>
  block
    text <ወዝካልእ ፡ ምሳሌ ፡ ዲበ ፡ እለ ፡ ይክህዱ ፡ ስሞ ፡ ለማኅደረ ፡ ቅዱሳን ፡ ወለእግዚአ ፡ መናፍስት ።>
    text <እሰማየ ፡ የዐርጉ ፡ ወኢምድረ ፡ ይበጽሑ ፡ ከመዝ ፡ ይከውን ፡ ክፍለ ፡ ኃጥኣን ፡ እለ ፡ ይክሕዱ ፡ ስሞ ፡ ለእግዚአ ፡ መናፍስት ፡ እለ ፡ ከመዝ ፡ ይትዐቀብ ፡ ለዕለተ ፡ ሥራኅ ፡ ወምንዳቤ ።>
    text <በይእቲ ፡ ዕለት ፡ ይነብር ፡ በመንበረ ፡ ስብሐት ፡ ኅሩይ ፡ ወየኀሪ ፡ ምግባሪሆሙ ፡ ወምዕራፎሙ ፡ ኍልቍ ፡ አልቦሙ ፡ ወመንፈሶሙ ፡ በማእከሎሙ ፡ ትጸንዕ ፡ ሶበ ፡ ርእይዎ ፡ ለኅሩየ ፡ ዚአየ ፡ ወለእለ ፡ ሰከዩ ፡ ስምየ ፡ ቅዱሰ ፡ ወስቡሐ ።>
    text <ወበይእቲ ፡ ዕለት ፡ አነብሮ ፡ በማእከሎሙ ፡ ለኅሩየ ፡ ዚአየ ፡ ወእዌልጣ ፡ ለሰማይ ፡ ወእገብራ ፡ ለበረከት ፡ ወብርሃን ፡ ዘለዓለም ።>
    text <ወእዌልጣ ፡ ለየብስ ፡ ወእገብራ ፡ ለበረከት ፡ ወለኅሩያነ ፡ ዚአየ ፡ አነብሮሙ ፡ ውስቴታ ፡ ወእለ ፡ ይገብሩ ፡ ኀጢአተ ፡ ወጌጋየ ፡ እይከይዱ ፡ ውስቴታ ።>
    text <እስመ ፡ አነ ፡ ርኢክዎሙ ፡ ወአጽገብክዎሙ ፡ በሰላም ፡ ለጻድቃንየ ፡ ወአንበርክዎሙ ፡ ቅድሜየ ፡ ወቀርበት ፡ ኀቤየ ፡ ኵነኔ ፡ ለኃጥኣን ፡ ከመ ፡ ኣህጕሎሙ ፡ እምገጸ ፡ ምድር ።>
  block
    text <ወበህየ ፡ ርኢኩ ፡ ዘሎቱ ፡ ርእሰ ፡ መዋዕል ፡ ወርእሱ ፡ ከመ ፡ ፀምር ፡ ጸዐዳ ፡ ወምስሌሁ ፡ ካልእ ፡ ዘገጹ ፡ ከመ ፡ ርእየተ ፡ ሰብእ ፡ ወምሉእ ፡ ጸጋ ፡ ገጹ ፡ ከመ ፡ ፩እመላእክት ፡ ቅዱሳን ።>
    text <ወተስእልክዎ ፡ ለ፩እመላእክት ፡ ዘየሐውር ፡ ምስሌየ ፡ ወኵሎ ፡ ኅቡኣተ ፡ ዘአርአየኒ ፡ በእንተ ፡ ዝኩ ፡ ወልደ ፡ ሰብእ ፡ መኑ ፡ ውእቱ ፡ ወእምአይቴ ፡ ይከውን ፡ ውእቱ ፡ በእንተ ፡ ምንት ፡ ምስለ ፡ ርእሰ ፡ መዋዕል ፡ የሐውር ።>
    text <ወአውሥአኒ ፡ ወይቤለኒ ፡ ዝንቱ ፡ ውእቱ ፡ ወልደ ፡ ሰብእ ፡ ዘሎቱ ፡ ኮነ ፡ ጽድቅ ፡ ወጽድቅ ፡ ምስሌሁ ፡ ኃደረ ፡ ወኵሎ ፡ መዛግብተ ፡ ዘኅቡእ ፡ ውእቱ ፡ ይከሥት ፡ እስመ ፡ እግዚአ ፡ መናፍስት ፡ ኪያሁ ፡ ኀረየ ፡ ወዘክፍሉ ፡ ኵሎ ፡ ሞአ ፡ በቅድመ ፡ እግዚአ ፡ መናፍስት ፡ በርትዕ ፡ ለዓለም ።>
    text <ወዝንቱ ፡ ወልደ ፡ ሰብእ ፡ ዘርኢከ ፡ ያነሥኦሙ ፡ ለነገሥት ፡ ወለኀያላን ፡ እምስካባቲሆሙ ፡ ወለጽኑዓን ፡ እመናብርቲሆሙ ፡ ወይፈትሕ ፡ ልጓማተ ፡ ጽኑዓን ፡ ወያደቅቅ ፡ አስናነ ፡ ኃጥኣን ።>
    text <ወይገፈትዖሙ ፡ ለነገሥት ፡ እመናብርቲሆሙ ፡ ወእመንግሥቶሙ ፡ እስመ ፡ እያሌዕልዎ ፡ ወኢይሴብሕዎ ፡ ወኢይገንዩ ፡ እምአይቴ ፡ ተውህበት ፡ ሎሙ ፡ መንግሥት ።>
    text <ወገጸ ፡ ጽኑዓን ፡ ይገፈትዕ ፡ ወይመልኦሙ ፡ ኀፍረት ፡ ወጽልመት ፡ ይከውኖሙ ፡ ማኅደሪሆሙ ፡ ወዕፄያት ፡ ይከውኖሙ ፡ ምስካቦሙ ፡ ወኢይሴፈዉ ፡ ከመ ፡ ይትነሥኡ ፡ እምስካባቲሆሙ ፡ እስመ ፡ ኢያሌዕሉ ፡ ስሞ ፡ ለእግዚአ ፡ መናፍስት ።>
    text <ወእሙንቱ ፡ ኮኑ ፡ እለ ፡ ይኴንኑ ፡ ከዋክብተ ፡ ሰማይ ፡ ወያሌዕሉ ፡ እደዊሆሙ ፡ ውስተ ፡ ልዑል ፡ ወይከይዱ ፡ ዲበ ፡ የብስ ፡ ወየኀድሩ ፡ ውስቴታ ፡ ወኵሉ ፡ ተግባሮሙ ፡ ዐመፃ ፡ ወያርእዩ ፡ ተግባሮሙ ፡ ዐመፃ ፡ ወኀይሎሙ ፡ ዲበ ፡ ብዕሎሙ ፡ ወሃይማኖቶሙ ፡ ኮነ ፡ ለአማልክት ፡ እለ ፡ ገብሩ ፡ በእደዊሆሙ ፡ ወክሕድዎ ፡ ለስሙ ፡ ለእግዚአ ፡ መናፍስት ።>
    text <ወይሰደዱ ፡ እምአብያተ ፡ ምስትጉቡአ ፡ ዚአሁ ፡ ወለመሃይምናን ፡ እለ ፡ ስቁላን ፡ በስሙ ፡ ለእግዚአ ፡ መናፍስት ።>
  block
    text <ወበውእቱ ፡ መዋዕል ፡ ዐርገት ፡ ጸሎተ ፡ ጻድቃን ፡ ወደመ ፡ ጻድቅ ፡ እምነ ፡ ምድር ፡ ቅድመ ፡ እግዚአ ፡ መናፍስት ።>
    text <በእሉ ፡ መዋዕል ፡ የኀብሩ ፡ ቅዱሳን ፡ እለ ፡ ይነብሩ ፡ መልዕልተ ፡ ሰማያት ፡ በ፩ቃል ፡ ወያስተበቍዑ ፡ ወይጼልዩ ፡ ወይሴብሑ ፡ ወያአኵቱ ፡ ወይባርኩ ፡ ለስሙ ፡ ለእግዚአ ፡ መናፍስት ፡ በእንተ ፡ ደመ ፡ ጻድቃን ፡ ዘተክዕወ ፡ ወጸሎቶሙ ፡ ለጻድቃን ፡ ከመ ፡ ኢትፀራእ ፡ በቅድመ ፡ እግዚአ ፡ መናፍስት ፡ ከመ ፡ ይትገበር ፡ ሎሙ ፡ ኵነኔ ፡ ወትዕግሥት ፡ ኢይኩን ፡ ሎሙ ፡ ለዓለም ።>
    text <ወበእማንቱ ፡ መዋዕል ፡ ርኢክዎ ፡ ለርእሰ ፡ መዋዕል ፡ ሶበ ፡ ነበረ ፡ በመንበረ ፡ ስብሐቲሁ ፡ ወመጻሕፍተ ፡ ሕያዋን ፡ በቅድሜሁ ፡ ተከሥቱ ፡ ወኵሉ ፡ ኀይሉ ፡ ዘመልዕልተ ፡ ሰማያት ፡ ወዐውደ ፡ ዚአሁ ፡ ይቀውሙ ፡ ቅድሜሁ ።>
    text <ወልቦሙ ፡ ለቅዱሳን ፡ ትመልእ ፡ ፍሥሐ ፡ እስመ ፡ በጽሐ ፡ ኍልቋ ፡ ለጽድቅ ፡ ወጸሎቶሙ ፡ ለጻድቃን ፡ ተሰምዐ ፡ ወደሙ ፡ ለጻድቅ ፡ በቅድመ ፡ እግዚአ ፡ መናፍስት ፡ ተፈቅደ ።>
  block
    text <ወበውእቱ ፡ መካን ፡ ርኢኩ ፡ ነቅዐ ፡ ጽድቅ ፡ ወኢይትኌለቍ ፡ ወበዐውዱ ፡ የዐውዶ ፡ ብዙኅ ፡ አንቅዕተ ፡ ጥበብ ፡ ወኵሎሙ ፡ ጽሙኣን ፡ ይሰትዩ ፡ እምኔሆሙ ፡ ወይትመልኡ ፡ ጥበበ ፡ ወማኅደሪሆሙ ፡ ምስለ ፡ ጻድቃን ፡ ወቅዱሳን ፡ ወኅሩያን ።>
    text <ወበይእቲ ፡ ሰዓት ፡ ተጸውዐ ፡ ዝኩ ፡ ወልደ ፡ ሰብእ ፡ በኀበ ፡ እግዚአ ፡ መናፍስት ፡ ወስሙ ፡ መቅድመ ፡ ርእሰ ፡ መዋዕል ።>
    text <ወዘእንበለ ፡ ይትፈጠር ፡ ፀሐይ ፡ ወተአምር ፡ ዘእንበለ ፡ ይትገበሩ ፡ ከዋክብተ ፡ ሰማይ ፡ ወስሙ ፡ ተጸውዐ ፡ በቅድመ ፡ እግዚአ ፡ መናፍስት ።>
    text <ውእቱ ፡ ይከውን ፡ በትረ ፡ ለጻድቃን ፡ ወቅዱሳን ፡ ከመ ፡ ቦቱ ፡ ይትመርጐዙ ፡ ወኢይደቁ ፡ ወውእቱ ፡ ብርሃነ ፡ አሕዛብ ፡ ወውእቱ ፡ ይከውን ፡ ተስፋ ፡ ለእለ ፡ የሐሙ ፡ በልቦሙ ።>
    text <ይወድቁ ፡ ወይሰግዱ ፡ ቅድሜሁ ፡ ኵሎሙ ፡ እለ ፡ የኀድሩ ፡ ዲበ ፡ የብስ ፡ ወይባርክዎ ፡ ወይሴብሕዎ ፡ ወይዜምሩ ፡ ሎቱ ፡ ለስመ ፡ እግዚአ ፡ መናፍስት ።>
    text <ወበእንተዝ ፡ ኮነ ፡ ኅሩየ ፡ ወኅቡአ ፡ በቅድሜሁ ፡ እምቅድመ ፡ ይትፈጠር ፡ ዓለም ፡ ወእስከ ፡ ለዓለም ፡ በቅድሜሁ ።>
    text <ወከሠቶ ፡ ለቅዱሳን ፡ ወለጻድቃን ፡ ጥበቡ ፡ ለእግዚአ ፡ መናፍስት ፡ እስመ ፡ ዐቀበ ፡ ክፍሎሙ ፡ ለጻድቃን ፡ እስመ ፡ ጸልእዎ ፡ ወመነንዎ ፡ ለዝ ፡ ዓለም ፡ ዘዐመፃ ፡ ወኵሎ ፡ ምግባሮ ፡ ወፍናዊሁ ፡ ጸልኡ ፡ በስሙ ፡ ለእግዚአ ፡ መናፍስት ፡ እስመ ፡ በስመ ፡ ዚአሁ ፡ ይድኅኑ ፡ ወፈቃዴ ፡ ኮነ ፡ ለሕይወቶሙ ።>
    text <ወበውእቱ ፡ መዋዕል ፡ ኮኑ ፡ ትሑታነ ፡ ገጽ ፡ ነገሥተ ፡ ምድር ፡ ወጽኑዓን ፡ እለ ፡ ይእኅዝዋ ፡ ለየብስ ፡ በእንተ ፡ ምግባረ ፡ እደዊሆሙ ፡ እስመ ፡ በዕለተ ፡ ጻዕቆሙ ፡ ወጻሕቦሙ ፡ ኢያድኅኑ ፡ ነፍሶሙ ።>
    text <ወውስተ ፡ እደዊሆሙ ፡ ለኅሩያነ ፡ ዚአየ ፡ እወድዮሙ ፡ ከመ ፡ ሣዕር ፡ ውስተ ፡ እሳት ፡ ወከመ ፡ ዐረር ፡ ውስተ ፡ ማይ ፡ ከመዝ ፡ ይውዕዩ ፡ እምቅድመ ፡ ገጸ ፡ ጻድቃን ፡ ወይሰጠሙ ፡ እምቅድመ ፡ ገጸ ፡ ቅዱሳን ፡ ወኢይትረከብ ፡ ሎሙ ፡ አሰር ።>
    text <ወበዕለተ ፡ ጻሕበ ፡ ዚአሆሙ ፡ ዕረፍት ፡ ትከውን ፡ በዲበ ፡ ምድር ፡ ወበቅድሜሁ ፡ ይወድቁ ፡ ወኢይትነሥኡ ፡ ወአልቦ ፡ ዘይትሜጠዎሙ ፡ በእደዊሁ ፡ ወያነሥኦሙ ፡ እስመ ፡ ክሕድዎ ፡ ለእግዚአ ፡ መናፍስት ፡ ወለመሲሑ ፡ ወይትባረክ ፡ ስሙ ፡ ለእግዚአ ፡ መናፍስት ።>
  block
    text <እስመ ፡ ጥበብ ፡ ተክዕወ ፡ ከመ ፡ ማይ ፡ ወስብሐት ፡ ኢተኀልቅ ፡ ቅድሜሁ ፡ ለዓለመ ፡ ዓለም ።>
    text <እስመ ፡ ኀያል ፡ ውእቱ ፡ በኵሉ ፡ ኅቡኣተ ፡ ጽድቅ ፡ ወዐመፃ ፡ ከመ ፡ ጽላሎት ፡ የኀልፍ ፡ ወምቅዋም ፡ አልቦ ፡ እስመ ፡ ቆመ ፡ ኅሩይ ፡ በቅድመ ፡ እግዚአ ፡ መናፍስት ፡ ወስብሐቲሁ ፡ ለዓለመ ፡ ዓለም ፡ ወኀይሉ ፡ ለትውልደ ፡ ትውልድ ።>
    text <ወቦቱ ፡ የኀድር ፡ መንፈሰ ፡ ጥበብ ፡ ወመንፈሰ ፡ ዘያሌቡ ፡ ወመንፈሰ ፡ ትምህርት ፡ ወኀይል ፡ ወመንፈሰ ፡ እለ ፡ ኖሙ ፡ በጽድቅ ።>
    text <ወውእቱ ፡ ይኴንን ፡ ዘኅቡኣት ፡ ወነገረ ፡ በክ ፡ እልቦ ፡ ዘይክል ፡ ብሂለ ፡ በቅድሜሁ ፡ እስመ ፡ ኅሩይ ፡ ውእቱ ፡ በቅድመ ፡ እግዚአ ፡ መናፍስት ፡ በከመ ፡ ውእቱ ፡ ፈቀደ ።>
  block
    text <ወበእማንቱ ፡ መዋዕል ፡ ሚጠት ፡ ትከውን ፡ ለቅዱሳን ፡ ወለኅሩያን ፡ ወብርሃነ ፡ መዋዕ ፡ ዲቤሆሙ ፡ የኀድር ፡ ወስብሐት ፡ ወክብር ፡ ለቅዱሳን ፡ ይትመየጥ ።>
    text <ወበዕለት ፡ እንተ ፡ ጻሕብ ፡ ትዘገብ ፡ እኪት ፡ ላዕለ ፡ ኃጥኣን ፡ ወይመውኡ ፡ ጻድቃን ፡ በስሙ ፡ ለእግዚአ ፡ መናፍስት ፡ ወያርኢ ፡ ለካልኣን ፡ ከመ ፡ ይነስሑ ፡ ወይኅድጉ ፡ ምግባረ ፡ እደዊሆሙ ።>
    text <ወኢይከውን ፡ ሎሙ ፡ ክብር ፡ በቅድመ ፡ እግዚአ ፡ መናፍስት ፡ ወበስሙ ፡ ይድኅኑ ፡ ወእግዚአ ፡ መናፍስት ፡ ይምሕሮሙ ፡ እስመ ፡ ብዙኅ ፡ ምሕረቱ ።>
    text <ወጻድቅ ፡ ውእቱ ፡ በኵነኔሁ ፡ ወበቅድመ ፡ ስብሐቲሁ ፡ ወዐመፃ ፡ እትቀውም ፡ በኵነኔሁ ፡ ዘኢይኔስሕ ፡ በቅድሜሁ ፡ ይትሐጐል ።>
    text <ወእምይእዜሰ ፡ ኢይምሕሮሙ ፡ ይቤ ፡ እግዚአ ፡ መናፍስት ።>
  block
    text <ወበእማንቱ ፡ መዋዕል ፡ ታገብእ ፡ ምድር ፡ ማኅፀንታ ፡ ወሲኦል ፡ ታገብእ ፡ ማኅፀንታ ፡ ዘተመጠወት ፡ ወኀጕል ፡ ያገብእ ፡ ዘይፈዲ ።>
    text <ወየኀሪ ፡ ጻድቃነ ፡ ወቅዱሳነ ፡ እምኔሆሙ ፡ እስመ ፡ ቀርበት ፡ ዕለት ፡ ከመ ፡ እሙንቱ ፡ ይድኀኑ ።>
    text <ወኅሩይ ፡ በእማንቱ ፡ መዋዕል ፡ ዲበ ፡ መንበሩ ፡ ይነብር ፡ ወኵሉ ፡ ኅቡኣተ ፡ ጥበብ ፡ እምሕሊና ፡ አፉሁ ፡ ይወፅእ ፡ እስመ ፡ እግዚአ ፡ መናፍስት ፡ ወሀቦ ፡ ወሰብሖ ።>
    text <ወበእማንቱ ፡ መዋዕል ፡ ይዘፍኑ ፡ አድባር ፡ ከመ ፡ ሐራጊት ፡ ወአውግርኒ ፡ ያንፈርዕፅ ፡ ከመ ፡ መሐስዕ ፡ ጽጉባነ ፡ ሐሊብ ፡ ወይከውኑ ፡ ኵሎሙ ፡ መላእክተ ፡ በሰማይ ።>
    text <ገጾሙ ፡ ይበርህ ፡ በፍሥሐ ፡ እስመ ፡ በእማንቱ ፡ መዋዕል ፡ ኅሩይ ፡ ተንሥአ ፡ ወምድር ፡ ትትፌሣሕ ፡ ወጻድቃን ፡ ዲቤሃ ፡ የኀድሩ ፡ ወኅሩያን ፡ ውስቴታ ፡ የሐውሩ ፡ ወያንሶስዉ ።>
  block
    text <ወእምድኅረ ፡ እማንቱ ፡ መዋዕል ፡ በውእቱ ፡ መካን ፡ ኀበ ፡ ርኢኩ ፡ ኵሎ ፡ ራእያተ ፡ ዘኅቡእ ፡ እስመ ፡ ተመሠጥኩ ፡ በነኰርኳረ ፡ ነፋስ ፡ ወወሰዱኒ ፡ ውስተ ፡ ዐረብ ።>
    text <በህየ ፡ ርእያ ፡ አዕይንትየ ፡ ኅቡኣተ ፡ ሰማይ ፡ ኵሎ ፡ ዘይከውን ፡ ሀሎ ፡ በዲበ ፡ ምድር ፡ ደብረ ፡ ሐፂን ፤ ወደብረ ፡ ፀሪቅ ፤ ወደብረ ፡ ብሩር ፤ ወደብረ ፡ ወርቅ ፤ ወደብረ ፡ ነጠብጣብ ፤ ወደብረ ፡ ዐረር ።>
    text <ወተስእልክዎ ፡ ለመልአክ ፡ ዘየሐውር ፡ ምስሌየ ፡ እንዘ ፡ እብል ፡ ምንት ፡ ውእቱ ፡ እሉ ፡ እሙንቱ ፡ እለ ፡ በኅቡዕ ፡ ርኢኩ ።>
    text <ወይቤለኒ ፡ እሉ ፡ ኵሎሙ ፡ ዘርኢከ ፡ ለሥልጣነ ፡ መሲሑ ፡ እሙንቱ ፡ ይከውኑ ፡ ከመ ፡ የአዝዝ ፡ ወይትኀየል ፡ ዲበ ፡ ምድር ።>
    text <ወአውሥአኒ ፡ እንዘ ፡ ይብል ፡ ውእቱ ፡ መልአከ ፡ ሰላም ፡ ጽናሕ ፡ ንስቲተ ፡ ወትሬኢ ፡ ወይትከሠት ፡ ለከ ፡ ኵሉ ፡ ዘኅቡእ ፡ ዘተከለ ፡ እግዚአ ፡ መናፍስት ።>
    text <ወእሎንቱ ፡ አድባር ፡ ዘርኢከ ፡ ደብረ ፡ ሐፂን ፤ ወደብረ ፡ ፀሪቅ ፤ ወደብረ ፡ ብሩር ፤ ወደብረ ፡ ወርቅ ፤ ወደብረ ፡ ነጠብጣብ ፤ ወደብረ ፡ ዐረር ፤ እሉ ፡ ኵሎሙ ፡ ቅድሜሁ ፡ ለኅሩይ ፡ ይከውኑ ፡ ከመ ፡ መዓረ ፡ ግራ ፡ ዘቅድመ ፡ ገጸ ፡ እሳት ፡ ወከመ ፡ ማይ ፡ ዘይወርድ ፡ እምላዕሉ ፡ ዲበ ፡ እማንቱ ፡ አድባር ፡ ወይከውኑ ፡ ድኩማነ ፡ በቅድመ ፡ እገሪሁ ።>
    text <ወይከውን ፡ በእማንቱ ፡ መዋዕል ፡ ኢይድኅኑ ፡ ኢበወርቅ ፡ ወኢበብሩር ፡ ወኢይክሉ ፡ ድኂነ ፡ ወጐይየ ።>
    text <ወኢይከውን ፡ ሐፂን ፡ ለፀብእ ፡ ወኢልብስ ፡ ለድርዐ ፡ እንግድዓ ፡ እይበቍዕ ፡ ብርት ፡ ወኢናዕክ ፡ ኢይበቍዕ ፡ ወኢይትኌለቍ ፡ ወዐረር ፡ እይትፈቀድ ።>
    text <እሉ ፡ ኵሎሙ ፡ ይትከሐዱ ፡ ወይትኀጐሉ ፡ ሀለዉ ፡ እምገጸ ፡ ምድር ፡ ሶበ ፡ ያስተርኢ ፡ ኅሩይ ፡ በቅድመ ፡ ገጹ ፡ ለአግዚአ ፡ መናፍስት ።>
  block
    text <ወበህየ ፡ ርእያ ፡ አዕይንትየ ፡ ቈላ ፡ ዕሙቀ ፡ ወርኅው ፡ አፉሁ ፡ ወኵሎሙ ፡ እለ ፡ የኀድሩ ፡ ዲበ ፡ የብስ ፡ ወባሕር ፡ ወደሰያት ፡ አምኃ ፡ ወአስትዓ ፡ ወጋዳ ፡ ያመጽኡ ፡ ሎቱ ፡ ወዝክቱሰ ፡ ቈላ ፡ ዕሙቅ ፡ ኢይመልእ ።>
    text <ወጌጋየ ፡ እደዊሆሙ ፡ ይገብሩ ፡ ወኵሎ ፡ ዘይጻምዉ ፡ ለጌጋይ ፡ ኃጥአን ፡ ይበልዑ ፡ ወእምገጹ ፡ ለእግዚአ ፡ መናፍስት ፡ ይትኀጐሉ ፡ ኃጥአን ፡ ወእምገጻ ፡ ለምድረ ፡ ዚአሁ ፡ ይትቀወሙ ፡ ወኢየኀልቁ ፡ ለዓለመ ፡ ዓለም ።>
    text <እስመ ፡ ርኢክዎሙ ፡ ለመላእክተ ፡ መቅሠፍት ፡ እንዘ ፡ የሐውሩ ፡ ወያስተዳልዉ ፡ ኵሎ ፡ መባዕላተ ፡ ለሰይጣን ።>
    text <ወተስእልክዎ ፡ ለመአከ ፡ ሰላም ፡ ዘየሐውር ፡ ምስሌየ ፡ እሎንተ ፡ መባዕላተ ፡ ለመኑ ፡ ያስተዳልውዎሙ ።>
    text <ወይቤለኒ ፡ እሎንተ ፡ ያስተዳልውዎሙ ፡ ለነገሥት ፡ ወለኀያላን ፡ ዘዝንቱ ፡ ምድር ፡ ከመ ፡ ቦቱ ፡ ይትሐጐሉ ።>
    text <ወእምድኅረ ፡ ዝንቱ ፡ ያስተርኢ ፡ ጻድቅ ፡ ወኅሩይ ፡ ቤተ ፡ ምስትጉቡአ ፡ ዚአሁ ፡ እምይእዜ ፡ ኢይትከልኡ ፡ በስሙ ፡ ለእግዚአ ፡ መናፍስት ።>
    text <ወእሉ ፡ አድባር ፡ ይከውኑ ፡ በቅድመ ፡ ገጹ ፡ ከመ ፡ ምድር ፡ ወአውግር ፡ ይከውኑ ፡ ከመ ፡ ነቅዐ ፡ ማይ ፡ ወያዐርፉ ፡ ጻድቃን ፡ እም ፡ ጻማ ፡ ኃጥኣን ።>
  block
    text <ወነጸርኩ ፡ ወተመየጥኩ ፡ ካልአ ፡ ገጸ ፡ ምድር ፡ ወርኢኩ ፡ ህየ ፡ ቈላ ፡ ዕሙቀ ፡ እንዘ ፡ ትነድድ ፡ እሳት ።>
    text <ወአምጽእዎሙ ፡ ለነገሥት ፡ ወለኀያላን ፡ ወወደይዎሙ ፡ ውስተ ፡ ዕሙቅ ፡ ቈላ ።>
    text <ወበህየ ፡ ርእያ ፡ አዕይንትየ ፡ ዘመባዕላቲሆሙ ፡ እንዘ ፡ ይገብርዎሙ ፡ መዓሠርተ ፡ ኀፂን ፡ ዘአልቦ ፡ መድሎት ።>
    text <ወተስእልክዎ ፡ ለመልአከ ፡ ሰላም ፡ ዘየሐውር ፡ ምስሌየ ፡ እንዘ ፡ እብ ፡ እሉ ፡ ማእሥራተ ፡ መባዕላት ፡ ለመኑ ፡ ይዴለዉ ።>
    text <ወይቤለኒ ፡ እሉ ፡ ይዴለዉ ፡ ለትዕይንተ ፡ አዛዝኤል ፡ ከመ ፡ ይትመጠውዎሙ ፡ ወይደይዎሙ ፡ መትሕተ ፡ ኵሉ ፡ ደይን ፡ ወአእባነ ፡ ጠዋያተ ፡ ይከድኑ ፡ መላትሒሆሙ ፡ በከመ ፡ አዘዘ ፡ እግዚአ ፡ መናፍስት ።>
    text <ሚካኤል ፡ ወገብርኤል ፡ ሩፋኤል ፡ ወፋኑኤል ፡ ውእቶሙ ፡ ያጸንዕዎሙ ፡ በይእቲ ፡ ዕለት ፡ ዐባይ ፡ በውስተ ፡ ዕቶነ ፡ እሳት ፡ ዘይነድድ ፡ ይወድይዎሙ ፡ ውእተ ፡ ዕለተ ፡ ከመ ፡ ይትበቀል ፡ እምኔሆሙ ፡ እግዚአ ፡ መናፍስት ፡ በዐመፃሆሙ ፡ በእንተ ፡ ዘኮኑ ፡ ላእካነ ፡ ለሰይጣን ፡ ወአስሐትዎሙ ፡ ለእለ ፡ የኀድሩ ፡ ዲበ ፡ የብስ ።>
    text <ወበውእቱ ፡ መዋዕል ፡ ይወጽእ ፡ መቅሠፍቱ ፡ ለእግዚአ ፡ መናፍስት ፡ ወይትረኀዉ ፡ ኵሉ ፡ መዛግብተ ፡ ማያት ፡ ዘመልዕልተ ፡ ሰማያት ፡ ወዲበ ፡ አንቅዕት ፡ እለ ፡ መትሕተ ፡ ሰማያት ፡ ወዘመትሕተ ፡ ምድር ።>
    text <ወይዴመሩ ፡ ኵሎሙ ፡ ማያት ፡ ምስለ ፡ ማያት ፡ ዘመልዕልተ ፡ ሰማያት ፡ ማይሰ ፡ ዘመልዕልተ ፡ ሰማይ ፡ ተባዕታይ ፡ ውእቱ ፡ ወማይ ፡ ዘመትሕተ ፡ ምድር ፡ አንስታይ ፡ ይእቲ ።>
    text <ወይደመሰሱ ፡ ኵሉ ፡ እለ ፡ የኀድሩ ፡ ዲበ ፡ የብስ ፡ ወእለ ፡ የኀድሩ ፡ መትሕተ ፡ አጽናፈ ፡ ሰማይ ።>
    text <ወበእንተዝ ፡ አእመርዋ ፡ ለዐመፃሆሙ ፡ እንተ ፡ ገብሩ ፡ በዲበ ፡ ምድር ፡ ወበእንተዝ ፡ ይትኀጐሉ ።>
  block
    text <ወእምድኅረዝ ፡ ነስሐ ፡ ርእሰ ፡ መዋዕል ፡ ወይቤ ፡ በከ ፡ አሕጐልክዎሙ ፡ ለኵሎሙ ፡ እለ ፡ ይነብሩ ፡ ዲበ ፡ የብስ ።>
    text <ወመሐለ ፡ በስሙ ፡ ዐቢይ ፡ ከመ ፡ እምይእዜ ፡ ኢይገብር ፡ ከመዝ ፡ ለኵሎሙ ፡ እለ ፡ ይነብሩ ፡ ዲበ ፡ የብስ ፡ ወትእምርተ ፡ እወዲ ፡ በሰማያት ፡ ወይከውን ፡ ማእከሌየ ፡ ወማእከሎሙ ፡ ሃይማኖተ ፡ እስከ ፡ ለዓለም ፡ መጠነ ፡ መዋዕለ ፡ ሰማይ ፡ ዲበ ፡ ምድር ።>
    text <ወእምዝ ፡ በትእዛዝየ ፡ ውእቱ ፡ ሶበ ፡ ፈቀድኩ ፡ ከመ ፡ አጽንዖሙ ፡ በእደ ፡ መላእክት ፡ በዕለተ ፡ ምንዳቤ ፡ ወሕማም ፡ ቅድመዝ ፡ መዓትየ ፡ ወመቅሠፍትየ ፡ የኀድር ፡ ላዕሌሆሙ ፡ መዓትየ ፡ ወመቅሠፍትየ ፡ ይቤ ፡ እግዚአብሔር ፡ እግዚአ ፡ መናፍስት ።>
    text <ነገሥት ፡ ኀያላን ፡ እለ ፡ ተኀድሩ ፡ ውስተ ፡ የብስ ፡ ሀለወክሙ ፡ ትርአይዎ ፡ ለኅሩየ ፡ ዚአየ ፡ ከመ ፡ ይነብር ፡ በመንበረ ፡ ስብሐትየ ፡ ወይኴንኖ ፡ ለአዛዝኤል ፡ ወለኵሎሙ ፡ ማኅበረ ፡ ዚአሁ ፡ ወለትዕይንተ ፡ ዚአሁ ፡ ኵሎሙ ፡ በስሙ ፡ ለእግዚአ ፡ መናፍስት ።>
  block
    text <ወርኢኩ ፡ በህየ ፡ ትዕይንተ ፡ መላእክት ፡ ዘመቅሠፍት ፡ እንዘ ፡ የሐውሩ ፡ ወእኁዛን ፡ መሣግረ ፡ ኀፂን ፡ ወብርት ።>
    text <ወተስእልክዎ ፡ ለመልአከ ፡ ሰላም ፡ ዘየሐውር ፡ ምስሌየ ፡ እንዘ ፡ እብል ፡ ለመኑ ፡ የሐውፉ ፡ እለ ፡ ይእኅዙ ።>
    text <ወይቤለኒ ፡ ፩፩ ፡ ለኅሩያነ ፡ ዚአሆሙ ፡ ወለፍቁራነ ፡ ዚአሆሙ ፡ ከመ ፡ ይትወደዩ ፡ ውስተ ፡ ንቅዐተ ፡ ማዕምቅት ፡ ዘቈላ ።>
    text <ወአሜሃ ፡ ይመልእ ፡ ውእቱ ፡ ቈላ ፡ እምነ ፡ ኅሩያን ፡ ወፍቁራነ ፡ ዚአሆሙ ፡ ወይትዌዳዕ ፡ ዕለተ ፡ ሕይወቶሙ ፡ ወዕለተ ፡ ስሕተቶሙ ፡ እምይእዜ ፡ ኢይትኌለቍ ።>
    text <ወበእማንቱ ፡ መዋዕል ፡ ይትጋብኡ ፡ መላእክት ፡ ወይወድዩ ፡ አርእስቲሆሙ ፡ ለምሥራቅ ፡ ለኀበ ፡ ሰብአ ፡ ጳርቴ ፡ ወሜድ ፡ የሐውስዎሙ ፡ ለነገሥት ፡ ወይበውእ ፡ ላዕሌሆሙ ፡ መንፈሰ ፡ ሀውክ ፡ ወየሀውክዎሙ ፡ እመናብርቲሆሙ ፡ ወይወፅኡ ፡ ከመ ፡ አናብስት ፡ እምስካባቲሆሙ ፡ ወከመ ፡ አዝእብት ፡ ርኁባን ፡ ማእከለ ፡ መርዔተ ፡ ዚአሆሙ ።>
    text <ወየዐርጉ ፡ ወይከይድዎ ፡ ለምድረ ፡ ኅሩያነ ፡ ዚአሆሙ ፡ ወትከውን ፡ ምድረ ፡ ኅሩያነ ፡ ዚአሁ ፡ በቅድሜሆሙ ፡ ምክያደ ፡ ወአሰረ ።>
    text <ወሀገረ ፡ ጻድቃነ ፡ ዚአየ ፡ ይከውን ፡ ማዕቅፈ ፡ ለአፍራሲሆሙ ፡ ወያነሥኡ ፡ በበይናቲሆሙ ፡ ቀትለ ፡ ወትጸንዕ ፡ የማኖሙ ፡ ዲቤሆሙ ፡ ወኢያአምሮ ፡ ብእሲ ፡ ለካልኡ ፡ ወለእኁሁ ፡ ወኢወልድ ፡ ለአቡሁ ፡ ወለእሙ ፡ እስከ ፡ ይከውን ፡ ኍልቈ ፡ አብድንት ፡ እሞቶሙ ፡ ወመቅሠፍቶሙ ፡ ወኢይከውን ፡ በከ ።>
    text <ወበእማንቱ ፡ መዋዕል ፡ ትፈትሕ ፡ አፉሃ ፡ ሲኦ ፡ ል ፡ ወይሠጠሙ ፡ ውስቴታ ፡ ወሐጕሎሙ ፡ ሲኦል ፡ ትውኅጦሙ ፡ ለኃጥኣን ፡ እምገጸ ፡ ኅሩያን ።>
  block
    text <ወኮነ ፡ እምድኅረዝ ፡ ርኢኩ ፡ ካልአ ፡ ትዕይንተ ፡ ሠረገላት ፡ እንዘ ፡ ይጼአኑ ፡ ሰብእ ፡ ዲቤሆሙ ፡ ወይመጽኡ ፡ ዲበ ፡ ነፋስ ፡ እምሥራቅ ፡ ወእምዕራብ ፡ እስከ ፡ መንፈቀ ፡ ዕለት ።>
    text <ወተሰምዐ ፡ ቃለ ፡ ድምፀ ፡ ሰረገላቲሆሙ ፡ ወሶበ ፡ ኮነ ፡ ዝሀውክ ፡ ቅዱሳን ፡ እምሰማይ ፡ አእመሩ ፡ ወዐምደ ፡ ምድር ፡ ተሐውሰ ፡ እመንበሩ ፡ ወተሰምዐ ፡ እምአጽናፈ ፡ ምድር ፡ እስከ ፡ አጽናፈ ፡ ሰማይ ፡ በአሐቲ ፡ ዕለት ።>
    text <ወይወድቁ ፡ ኵሎሙ ፡ ወይሰግዱ ፡ ለእግዚአ ፡ መናፍስት ፡ ወዝንቱ ፡ ውእቱ ፡ ተፍጻሜተ ፡ ካልእ ፡ ምሳሌ ።>
  block
    text <ወአኀዝኩ ፡ እበል ፡ ሣልሰ ፡ ምሳሌ ፡ በእንተ ፡ ጻድቃን ፡ ወበእንተ ፡ ኅሩያን ።>
    text <ብፁዓን ፡ አንትሙ ፡ ጻድቃን ፡ ወኅሩያን ፡ እስመ ፡ ስብሕ ፡ ክፍልክሙ ።>
    text <ወይከውኑ ፡ ጻድቃን ፡ በብርሃነ ፡ ፀሐይ ፡ ወኅሩያን ፡ በብርሃነ ፡ ሕይወት ፡ ዘለዓለም ፡ ወማኅለቅት ፡ አልቦቱ ፡ ለመዋዕለ ፡ ሕይወቶሙ ፡ ወለቅዱሳን ፡ ኍልቈ ፡ መዋዕል ፡ አልቦሙ ።>
    text <ወየኀሥሥዎ ፡ ለብርሃን ፡ ወይረክብ ፡ ጽድቀ ፡ በኀበ ፡ እግዚአ ፡ መናፍስት ፤ ሰላም ፡ ለጻድቃን ፡ በኀበ ፡ እግዚአ ፡ ዓለም ።>
    text <ወእምድኅረዝ ፡ ይትበሀል ፡ ለቅዱሳን ፡ ከመ ፡ ይኅሥሡ ፡ በሰማይ ፡ ኅቡኣተ ፡ ጽድቅ ፡ ክፍለ ፡ ሃይማኖት ፡ እስመ ፡ ሠረቀ ፡ ከመ ፡ ፀሐይ ፡ ዲበ ፡ የብስ ፡ ወጽልመት ፡ ኀለፈ ።>
    text <ወብርሃን ፡ ዘኢይትኌለቍ ፡ ይከውን ፡ ወበኍልቈ ፡ መዋዕል ፡ ኢይበውኡ ፡ እስመ ፡ ቀዳሚ ፡ ተሐጕለ ፡ ጽልመት ፡ ወብርሃን ፡ ይጸንዕ ፡ በቅድመ ፡ እግዚአ ፡ መናፍስት ፡ ወብርሃነ ፡ ርትዕ ፡ ትጸንዕ ፡ ለዓለም ፡ በቅድመ ፡ እግዚአ ፡ መናፍስት ።>
  block
    text <ወበእማንቱ ፡ መዋዕል ፡ ርእያ ፡ አዕይንትየ ፡ ኅቡኣተ ፡ መባርቅት ፡ ወብርሃናተ ፡ ወኵነኔሆሙ ፡ ወይበርቁ ፡ ለበረከት ፡ ወለመርገም ፡ በከመ ፡ ፈቀደ ፡ እግዚአ ፡ መናፍስት ።>
    text <ወበህየ ፡ ርኢኩ ፡ ኅቡኣተ ፡ ነጐድጓድ ፡ ወሶበ ፡ ይደቅቅ ፡ በመልዕልተ ፡ ሰማይ ፡ ወቃሎሙ ፡ ይሰማዕ ፡ ወማኅደራተ ፡ የብስ ፡ አስተርአዩኒ ፡ ወቃል ፡ ዘነጐድጓድ ፡ ለሰላም ፡ ወለበረከት ፡ ወለእመ ፡ ለረጊም ፡ በቃለ ፡ እግዚአ ፡ መናፍስት ።>
    text <ወእምድኅረዝ ፡ ተርእየ ፡ ሊተ ፡ ኵሉ ፡ ኅቡኣቲሆሙ ፡ ለብርሃናት ፡ ወለመባርቅት ፡ ለበረከት ፡ ወለጽጋብ ፡ ይበርቁ ።>
  block
    text <በዓመት ፡ ፭፻ ፡ ወበወርኅ ፡ ሳብዕ ፡ እምዐሡሩ ፡ ወረቡዑ ፡ ለወርኅ ፡ በሕይወተ ፡ ሄኖክ ፡ በውእቱ ፡ አምሳል ፡ ርኢኩ ፡ ከመ ፡ ታድለቀልቅ ፡ ሰማየ ፡ ሰማያት ፡ ድልቅልቀ ፡ ዐቢየ ፡ ወኀይሉ ፡ ለዑል ፡ ወመላእክት ፡ አእላፈ ፡ አእላፋት ፡ ወትእልፊተ ፡ ትእልፊት ፡ ተሀውኩ ፡ ዐቢየ ፡ ሁከተ ።>
    text <ወሶቤሃ ፡ ርኢኩ ፡ ርእሰ ፡ መዋዕል ፡ ዲበ ፡ መንበረ ፡ ስብሐቲሁ ፡ ይነብር ፡ ወመላእክት ፡ ወጻድቃን ፡ ዐውዶ ፡ ይቀውሙ ።>
    text <ወሊተ ፡ ረዐድ ፡ ዐቢይ ፡ ነሥአኒ ፡ ወፍርሀት ፡ አኀዘኒ ፡ ወሐቌየ ፡ ተቀጽዐ ፡ ወተፈትሐ ፡ ወኵለንታየ ፡ ተመስወ ፡ ወወደቁ ፡ በገጽየ ።>
    text <ወፈነወ ፡ ቅዱስ ፡ ሚካኤል ፡ ካልአ ፡ መልአከ ፡ ቅዱሰ ፡ ፩እምነ ፡ መላእክት ፡ ቅዱሳን ፡ ወአንሥአኒ ፡ ወሶበ ፡ አንሥአኒ ፡ መንፈስየ ፡ ገብአት ፡ እስመ ፡ ኢክህልኩ ፡ ተዐግሦ ፡ እምርእየ ፡ ዝኩ ፡ ኀይል ፡ ወኪያሁ ፡ ሀውክ ፡ ወአንቀልቅሎ ፡ ሰማይ ።>
    text <ወይቤለኒ ፡ ቅዱስ ፡ ሚካኤል ፡ በእንተ ፡ ምንት ፡ ራእይ ፡ ዘከመዝ ፡ ተሀውኮ ፤ እስከ ፡ ዮም ፡ ሀለወት ፡ ዕለተ ፡ ምሕረቱ ፡ ወሀሎ ፡ መሓሪ ፡ ወርኁቀ ፡ መዐት ፡ ላዕለ ፡ እለ ፡ የኀድሩ ፡ ዲበ ፡ የብስ ።>
    text <ወሶበ ፡ ትመጽእ ፡ ዕለት ፡ ወኀይል ፡ ወመቅሠፍት ፡ ወኵነኔ ፡ እንተ ፡ አስተዳለወ ፡ እግዚአ ፡ መናፍስት ፡ ለእለ ፡ ይሰግዱ ፡ ለኵነኔ ፡ ጽድቅ ፡ ወለእለ ፡ ይክሕዱ ፡ ለኵነኔ ፡ ጽድቅ ፡ ወለእለ ፡ ያነሥኡ ፡ ስሞ ፡ በከ ፡ ወተደለወት ፡ ይእቲ ፡ ዕለት ፡ ለኅሩያን ፡ መሀላ ፡ ወለኃጥኣን ፡ ሐተታ ።>
    text <ወይትከፈሉ ፡ በይእቲ ፡ ዕለት ፡ ፪አናብርት ፡ አንበሪ ፡ አንስቲያዊት ፡ ዘስማ ፡ ሌዋታን ፡ ከመ ፡ ትኅድር ፡ በልጐተ ፡ ባሕር ፡ መልዕልተ ፡ አንቅዕተ ፡ ማያት ።>
    text <ወለተባዕታይ ፡ ስሙ ፡ ብሔሞት ፡ ዘይእኅዝ ፡ በእንግድዓሁ ፡ በበድው ፡ ዘኢያስተርኢ ፡ ወስሙ ፡ ዴንዳይን ፡ በምሥራቀ ፡ ገነት ፡ በኀበ ፡ ይነብሩ ፡ ኅሩያን ፡ ወጻድቃን ፡ በኀበ ፡ ተመጠወ ፡ እምሔውየ ፡ ዘውእቱ ፡ ሳብዕ ፡ እምነ ፡ አዳም ፡ ቀዳሚሆሙ ፡ ለሰብእ ፡ ዘገብረ ፡ እግዚአ ፡ መናፍስት ።>
    text <ወተስእልክዎ ፡ ለዝኩ ፡ ካልእ ፡ መልአክ ፡ ከመ ፡ ያርእየኒ ፡ ኀይሎሙ ፡ ለእልክቱ ፡ አናብርት ፡ እፎ ፡ ተሌለዩ ፡ በአሐቲ ፡ ዕለት ፡ ወተወድዩ ፡ ፩በልጐተ ፡ ባሕር ፡ ወ፩በየብሰ ፡ በድው ።>
    text <ወይቤለኒ ፡ አንተ ፡ ወልደ ፡ ሰብእ ፡ በዝየ ፡ ትፈቅድ ፡ ታእምር ፡ ዘኅቡእ ።>
    text <ወይቤለኒ ፡ ካልእ ፡ መልአክ ፡ ዘየሐውር ፡ ምስሌየ ፡ ወዘበኅቡእ ፡ ያርእየኒ ፡ ዘቀዳሚ ፡ ወዘደኃሪ ፤ በሰማይ ፡ በውስተ ፡ ላዕሉ ፤ ወበውስተ ፡ የብስ ፡ በማዕምቅ ፤ ወበአጽናፈ ፡ ሰማይ ፤ ወበመሠረተ ፡ ሰማይ ፤ ወበመዛግብተ ፡ ነፋሳት ።>
    text <ወእፎ ፡ ይትከፈሉ ፡ መናፍስት ፡ ወእፎ ፡ ይደሉ ፡ ወእፎ ፡ ይትኌለቁ ፡ አንቅዕት ፡ ወነፋሳት ፡ በኀይለ ፡ መንፈስ ፡ ወኀይሎሙ ፡ ለብርሃነ ፡ ወርኅ ፡ ወከመ ፡ ኀይለ ፡ ጽድቅ ፡ ወክፍላተ ፡ ከዋክብት ፡ በበስሞሙ ፡ ወኵሉ ፡ ክፍል ፡ ይትከፈል ።>
    text <ወነጐድጓድ ፡ በበሙዳቃቲሆሙ ፡ ወለኵሉ ፡ ክፍል ፡ ዘይትከፈል ፡ ከመ ፡ ይብርቅ ፡ በመብረቅ ፡ ወትዕይንቶሙ ፡ ከመ ፡ ፍጡነ ፡ ይስምዑ ።>
    text <እስመ ፡ ቦቱ ፡ ለነጐድጓድ ፡ ምዕራፋት ፡ በትዕግሥት ፡ ለቃለ ፡ ዚአሁ ፡ ተውህበ ፡ ወኢይትሌለዩ ፡ ኢነጐድጓድ ፡ ወኢመብረቅ ፡ ወኢ፩በመንፈስ ፡ ክልኤሆሙ ፡ የሐውሩ ፡ ወኢይትሌለዩ ።>
    text <እስመ ፡ ሶበ ፡ ይበርቅ ፡ መብረቅ ፡ ነጐድጓድ ፡ ቃሎ ፡ ይሁብ ፡ ወመንፈስ ፡ በጊዜሃ ፡ ያዐርፍ ፡ ወዕሩየ ፡ ይከፍል ፡ ማእከሎሙ ፡ እስመ ፡ መዝገበ ፡ ጊዜያቲሆሙ ፡ ዘኆፃ ፡ ውእቱ ፡ ወ፩፩እምኔሆሙ ፡ በጊዜሁ ፡ በልጓም ፡ ይትአኀዙ ፡ ወይትመየጡ ፡ በኀይለ ፡ መንፈስ ፡ ወይትነዳዕ ፡ ከመዝ ፡ በከመ ፡ ብዝኀ ፡ አድዋለ ፡ ምድር ።>
    text <ወመንፈሰ ፡ ባሕር ፡ ተባዕታይ ፡ ውእቱ ፡ ወጽኑዕ ፡ ወበከመ ፡ ኀይለ ፡ ጽንዐታ ፡ በልጓም ፡ ያገብኣ ፡ ወከመዝ ፡ ትትነዳዕ ፡ ወትዘራእ ፡ በኵሉ ፡ አድባረ ፡ ምድር ።>
    text <ወመንፈሰ ፡ አስሐትያ ፡ መልአከ ፡ ዚአሁ ፡ ውእቱ ፡ ወመንፈሰ ፡ በረድ ፡ መልአክ ፡ ኄር ፡ ውእቱ ።>
    text <ወመንፈሰ ፡ ሐመዳ ፡ ኀደገ ፡ በእንተ ፡ ኀይለ ፡ ዚአሁ ፡ ወመንፈስ ፡ ቦቱ ፡ ባሕቲቱ ፡ ወዘየዐርግ ፡ እምኔሁ ፡ ከመ ፡ ጢስ ፡ ውእቱ ፡ ወስሙ ፡ ደደክ ።>
    text <ወመንፈሰ ፡ ጊሜ ፡ ኢይትኀበር ፡ ምስሌሆሙ ፡ ውስተ ፡ መዛግብቲሆሙ ፡ አላ ፡ መዝገብ ፡ ቦቱ ፡ ለባሕቲቱ ፡ እስመ ፡ ምኋረ ፡ ዚአሁ ፡ በስብሐት ፡ ወበብርሃን ፡ ወበጽልመት ፡ ወበክረምት ፡ ወበሐጋይ ፡ ወመዝገበ ፡ ዚአሃ ፡ ብርሃን ፡ ወመልአካ ፡ ውእቱ ።>
    text <ወመንፈሰ ፡ ጠል ፡ ማኅደሩ ፡ በአጽናፈ ፡ ሰማይ ፡ ወድሩግ ፡ ውእቱ ፡ ምስለ ፡ መዛግብተ ፡ ዝናም ፡ ወምኋረ ፡ ዚአሁ ፡ በክረምት ፡ ወበሐጋይ ፡ ወደመና ፡ ዚአሁ ፡ ወደመና ፡ ጊሜ ፡ ኅብር ፡ ወ፩ለካልኡ ፡ ይሁብ ።>
    text <ወመንፈሱ ፡ ለዝናም ፡ ሶበ ፡ ይትሐወስ ፡ እምነ ፡ መዝገበ ፡ ዚአሁ ፡ ይመጽኡ ፡ መላእክት ፡ ወያርኍ ፡ መዝገበ ፡ ወያወፅእዎ ፡ ወሶበ ፡ ይዘራእ ፡ ዲበ ፡ ኵሉ ፡ የብስ ፡ ወሶበ ፡ ይትኀበር ፡ በኵሉ ፡ ጊዜ ፡ ምስለ ፡ ማይ ፡ ዘዲበ ፡ የብስ ።>
    text <እስመ ፡ ኮኑ ፡ ማያት ፡ ለእለ ፡ የኀድሩ ፡ ዲበ ፡ የብስ ፡ እስመ ፡ ሲሳያ ፡ ለየብስ ፡ እምኀበ ፡ ልዑል ፡ ዘበሰማይ ፡ ውእቱ ፡ እስመ ፡ በእንተዝ ፡ መስፈርት ፡ ቦቱ ፡ ለዝናም ፡ ወመላእክት ፡ ይትሜጠውዎ ።>
    text <እሎንተ ፡ ኵሎሙ ፡ ርኢኩ ፡ እስከ ፡ ገነተ ፡ ጻድቃን ።>
    text <ወይቤለኒ ፡ መልአከ ፡ ሰላም ፡ ዘምስሌየ ፡ ይሄሉ ፡ እሉ ፡ ፪አናብርት ፡ ላዕለ ፡ ዕበይ ፡ ዘእግዚአብሔር ፡ ድልዋን ፡ ይሴሰዩ ፡ ከመ ፡ መቅሠፍቱ ፡ ለእግዚአብሔር ፡ በከ ፡ ኢይኩን ፡ ወይትቀተሉ ፡ ደቂቅ ፡ ምስለ ፡ እማቲሆሙ ፡ ወውሉድ ፡ ምስለ ፡ አበዊሆሙ ።>
    text <ሶበ ፡ ታዐርፍ ፡ መቅሠፍቱ ፡ ለእግዚአ ፡ መናፍስት ፡ ዲቤሆሙ ፡ ታዐርፍ ፡ ከመ ፡ ኢትምጻእ ፡ መቅሠፍቱ ፡ ለእግዚአ ፡ መናፍስት ፡ በከ ፡ ዲበ ፡ እሉ ፡ ድኅረ ፡ ትከውን ፡ ኵነኔ ፡ በምሕረቱ ፡ ወበትዕግሥቱ ።>
  block
    text <ወርኢኩ ፡ በእማንቱ ፡ መዋዕል ፡ ተውህበ ፡ ለእልኩ ፡ መላእክት ፡ አኅባል ፡ ነዊኃን ፡ ወነሥኡ ፡ ሎሙ ፡ ክንፈ ፡ ወሠረሩ ፡ ወሖሩ ፡ መንገለ ፡ መስዕ ።>
    text <ወተስእልክዎ ፡ ለመልአክ ፡ እንዘ ፡ እብል ፡ ለምንት ፡ ነሥኡ ፡ እሎንቱ ፡ አኅባለ ፡ ነዊኃነ ፡ ወሖሩ ፡ ወይቤለኒ ፡ ሖፉ ፡ ከመ ፡ ይመጥኑ ።>
    text <ወይቤለኒ ፡ መልአክ ፡ ዘምስሌየ ፡ የሐውር ፡ እሉ ፡ እሙንቱ ፡ አምጣነ ፡ ጻድቃን ፡ ወመኣሥረ ፡ ጻድቃን ፡ ያመጽኡ ፡ ከመ ፡ ይትመርጐዙ ፡ በስሙ ፡ ለእግዚአ ፡ መናፍስት ፡ ለዓለመ ፡ ዓለም ።>
    text <ይዌጥኑ ፡ ወየኀድሩ ፡ ኅሩያን ፡ ምስለ ፡ ኅሩያን ፡ ወእሉ ፡ አምጣናት ፡ እለ ፡ ይትወሀቡ ፡ ለሃይማኖት ፡ ወያጸንዑ ፡ ቃለ ፡ ጽድቅ ።>
    text <ወእሉ ፡ አምጣናት ፡ ይከሥቱ ፡ ኩሎ ፡ ኅቡኣታ ፡ ለዕመቀ ፡ ምድር ፡ ወእለ ፡ ተኀጕሉ ፡ እምበድው ፡ ወእለ ፡ ተበልዑ ፡ እምዐሣተ ፡ ባሕር ፡ ወእምአራዊት ፡ ከመ ፡ ይግብኡ ፡ ወይትመርጐዙ ፡ በዕለተ ፡ ኅሩይ ፡ እስመ ፡ አልቦ ፡ ዘይትሐጐል ፡ በቅድመ ፡ እግዚአ ፡ መናፍስት ፡ ወአልቦ ፡ ዘይክል ፡ ተሐጕሎተ ።>
    text <ወነሥኡ ፡ ትእዛዘ ፡ እለ ፡ በመልዕልተ ፡ ሰማያት ፡ ኵሎሙ ፡ ወኀይል ፡ ፩ወቃል ፡ ፩ወብርሃን ፡ ፩ከመ ፡ እሳት ፡ ተውህበ ፡ ሎሙ ።>
    text <ወለውእቱ ፡ መቅድመ ፡ ቃል ፡ ይባርክዎ ፡ ወያሌዕልዎ ፡ ወይሴብሕዎ ፡ በጥበብ ፡ ወይጠበብ ፡ በነገር ፡ ወበመንፈሰ ፡ ሕይወት ።>
    text <ወእግዚአ ፡ መናፍስት ፡ ዲበ ፡ መንበረ ፡ ስብሐቲሁ ፡ አንበሮ ፡ ለኅሩይ ፡ ወይኴንን ፡ ኵሎ ፡ ግብሮሙ ፡ ለቅዱሳን ፡ በመልዕልተ ፡ ሰማይ ፡ ወበመዳልው ፡ ይደሉ ፡ ምግባሮሙ ።>
    text <ወሶበ ፡ ያሌዕል ፡ ገጾ ፡ ከመ ፡ ይኰንን ፡ ፍኖቶሙ ፡ እንተ ፡ ኅቡኣት ፡ በነገረ ፡ ስሙ ፡ ለእግዚአ ፡ መናፍስት ፡ ወአሰረ ፡ ዚአሆሙ ፡ በፍኖተ ፡ ኵነኔ ፡ ጽድቅ ፡ ዘእግዚአብሔር ፡ ልዑል ፡ ወይትናገሩ ፡ ኵሎሙ ፡ በ፩ቃል ፡ ወይባርኩ ፡ ወይሴብሑ ፡ ወያሌዕሉ ፡ ወይዌድሱ ፡ በስሙ ፡ ለእግዚአ ፡ መናፍስት ።>
    text <ወይጼውዕ ፡ ኵሎ ፡ ኀይለ ፡ ሰማያት ፡ ወኵሎ ፡ ቅዱሳነ ፡ ዘመልዕልት ፡ ወኀይለ ፡ እግዚአብሔር ፡ ኪሩቤ ፡ ወሱራፌል ፡ ወኦፍኒን ፡ ወኵሉ ፡ መላእክተ ፡ ኀይል ፡ ወኵሉ ፡ መላእክተ ፡ አጋእዝት ፡ ወኅሩይ ፡ ወካልእ ፡ ኀይል ፡ እለ ፡ ውስተ ፡ የብስ ፡ ዲበ ፡ ማይ ፡ በይእቲ ፡ ዕለት ፡ ወይነሥኡ ፡ ፩ቃለ ፡ ወይባርኩ ፡>
    text <ወይሴብሑ ፡ ወይዌድሱ ፡ ወያሌዕሉ ፡ በመንፈሰ ፡ ሃይማኖት ፡ ወበመንፈሰ ፡ ጥበብ ፡ ወትዕግሥት ፡ ወበመንፈሰ ፡ ምሕረት ፡ ወበመንፈሰ ፡ ኵነኔ ፡ ወሰላም ፡ ወበመንፈሰ ፡ ኂሩት ፡ ወይብሉ ፡ ኵሎሙ ፡ በ፩ቃል ፡ ቡሩክ ፡ ውእቱ ፡ ወይትባረክ ፡ ስሙ ፡ ለእግዚአ ፡ መናፍስት ፡ ለዓለም ፡ ወእስከ ፡ ለዓለም ።>
    text <ይባርክዎ ፡ ኵሎሙ ፡ እለ ፡ ኢይነውሙ ፡ በመልዕልተ ፡ ሰማይ ፤ ይባርክዎ ፡ ኵሎሙ ፡ ቅዱሳኑ ፡ እለ ፡ ውስተ ፡ ሰማይ ፡ ወኵሎሙ ፡ ኅሩያን ፡ እለ ፡ የኀድሩ ፡ ውስተ ፡ ገነተ ፡ ሕይወት ፡ ወኵሉ ፡ መንፈሰ ፡ ብርሃን ፡ ዘትክል ፡ ባርኮቶ ፡ ወሰብሖቶ ፡ ወአልዕሎቶ ፡ ወቀድሶቶ ፡ ለስምከ ፡ ቅዱስ ፡ ወኵሉ ፡ ዘሥጋ ፡ ዘፈድፋደ ፡ እምኀይል ፡ ትሴብሕ ፡ ወትባርክ ፡ ለስምከ ፡ ለዓለመ ፡ ዓለም ።>
    text <እስመ ፡ ብዙኅ ፡ ምሕረቱ ፡ ለእግዚአ ፡ መናፍስት ፡ ወርኁቀ ፡ መዓት ፡ ወኵሎ ፡ ግብሮ ፡ ወኵሎ ፡ ኀይሎ ፡ በአምጣነ ፡ ገብረ ፡ ከሠተ ፡ ለጻድቃን ፡ ወለኅሩያን ፡ በስሙ ፡ ለእግዚአ ፡ መናፍስት ።>
  block
    text <ወከመዝ ፡ አዘዘ ፡ እግዚእ ፡ ለነገሥት ፡ ወለአዚዛን ፡ ወለልዑላን ፡ ወለእለ ፡ የኀድርዋ ፡ ለምድር ፡ ወይብል ፡ ክሥቱ ፡ አዕይንቲክሙ ፡ ወአንሥኡ ፡ አቅርንቲክሙ ፡ እመ ፡ ትክሉ ፡ አእምሮቶ ፡ ለኅሩይ ።>
    text <ወነበረ ፡ እግዚአ ፡ መናፍስት ፡ ዲበ ፡ መንበረ ፡ ስብሐቲሁ ፡ ወመንፈሰ ፡ ጽድቅ ፡ ተክዕወ ፡ ዲቤሁ ፡ ወነገረ ፡ አፉሁ ፡ ይቀትል ፡ ኵሎ ፡ ኃጥአነ ፡ ወኵሎ ፡ ዐማፅያነ ፡ ወእምገጹ ፡ ይትኀጐሉ ።>
    text <ወይቀውሙ ፡ በይእቲ ፡ ዕለት ፡ ኵሎሙ ፡ ነገሥት ፡ ወአዚዛን ፡ ወልዑላን ፡ ወእለ ፡ ይእኅዝዋ ፡ ለየብስ ፡ ወይሬእይዎ ፡ ወያአምርዎ ፡ ከመ ፡ ይነብር ፡ ዲበ ፡ መንበረ ፡ ስብሐቲሁ ፡ ወጻድቃን ፡ በጽድቅ ፡ ቅድሜሁ ፡ ይትኴነኑ ፡ ወነገረ ፡ በክ ፡ አልቦ ፡ ዘይትበሀል ፡ በቅድሜሁ ።>
    text <ወይመጽእ ፡ ዲቤሆሙ ፡ ሕማም ፡ ከመ ፡ ብእሲት ፡ እንተ ፡ ውስተ ፡ ማሕመም ፡ ወየዐፅባ ፡ ወሊድ ፡ ሶበ ፡ ይመጽእ ፡ ወልዳ ፡ በአፈ ፡ ማኅፀን ፡ ወተዐፅብ ፡ በወሊድ ።>
    text <ወይሬእዩ ፡ መንፈቆሙ ፡ ለመንፈቆሙ ፡ ወይደነግፅ ፡ ወያቴሕቱ ፡ ገጾሙ ፡ ወይእኅዞሙ ፡ ሕማም ፡ ሶበ ፡ ይሬእይዎ ፡ ለዝኩ ፡ ወልደ ፡ ብእሲት ፡ እንዘ ፡ ይነብር ፡ ዲበ ፡ መንበረ ፡ ስብሐቲሁ ።>
    text <ወይሴብሕዎ ፡ ወይባርክዎ ፡ ወያሌዕልዎ ፡ ነገሥት ፡ አዚዛን ፡ ወኵሎሙ ፡ እለ ፡ ይእኅዝዋ ፡ ለምድር ፡ ለዘይመልክ ፡ ኵሎ ፡ ዘኅቡእ ።>
    text <እስመ ፡ እምቅድም ፡ ኅቡአ ፡ ኮነ ፡ ወልደ ፡ እጓለ ፡ እመሕያው ፡ ወዐቀቦ ፡ ልዑል ፡ በቅድመ ፡ ኀይሉ ፡ ወከሠቶ ፡ ለኅሩያን ።>
    text <ወይዘራእ ፡ ማኅበረ ፡ ቅዱሳን ፡ ወኅሩያን ፡ ወይቀውሙ ፡ በቅድሜሁ ፡ ኵሎሙ ፡ ኅሩያን ፡ በይእቲ ፡ ዕለት ።>
    text <ወይወድቁ ፡ ኵሎሙ ፡ ነገሥት ፡ አዚዛን ፡ ወልዑላን ፡ ወእለ ፡ ይመልክዋ ፡ ለየብስ ፡ በቅድሜሁ ፡ በገጾሙ ፡ ወይሰግዱ ፡ ወይሴፈውዎ ፡ ለዝኩ ፡ ወልደ ፡ እጓለ ፡ እመሕያው ፡ ወያስተበቍዕዎ ፡ ወይስእሉ ፡ ምሕረተ ፡ እምኀቤሁ ።>
    text <ወያጔጕዖሙ ፡ እንከ ፡ ውእቱ ፡ እግዚአ ፡ መናፍስት ፡ ከመ ፡ ያፍጥኑ ፡ ወይፃኡ ፡ እምቅድመ ፡ ገጹ ፡ ወገጾሙ ፡ ይመልእ ፡ ኀፍረተ ፡ ወጽልመተ ፡ ይትዌሰክ ፡ ገጾሙ ።>
    text <ወይትሜጠውዎሙ ፡ መላእክተ ፡ መቅሠፍት ፡ ከመ ፡ ይትፈደዩ ፡ እምኔሆሙ ፡ ዘገፍእዎሙ ፡ ለደቂቁ ፡ ወለኅሩያነ ፡ ዚአሁ ።>
    text <ወይከውኑ ፡ አርአያ ፡ ለጻድቃን ፡ ወለኅሩያነ ፡ ዚአሁ ፡ ቦሙ ፡ ይትፌሥሑ ፡ እስመ ፡ መዐቱ ፡ ለእግዚአ ፡ መናፍስት ፡ ዲቤሆሙ ፡ ታአርፍ ፡ ወመጥባሕቱ ፡ ለእግዚአ ፡ መናፍስት ፡ ትሰክር ፡ እምኔሆሙ ።>
    text <ወጻድቃን ፡ ወኅሩያን ፡ ይድኅኑ ፡ በይእቲ ፡ ዕለት ፡ ወገጾሙ ፡ ለኃጥኣን ፡ ወለዐማፅያን ፡ ኢይሬእዩ ፡ እምይእዜ ።>
    text <ወእግዚአ ፡ መናፍስት ፡ ዲቤሆሙ ፡ የኀድር ፡ ወምስለ ፡ ዝኩ ፡ ወልደ ፡ እጓለ ፡ እመሕያው ፡ የኀድሩ ፡ ወይበልዑ ፡ ወይሰክቡ ፡ ወይትነሥኡ ፡ ለዓለመ ፡ ዓለም ።>
    text <ወተንሥኡ ፡ ጻድቃን ፡ ወኅሩያን ፡ እምድር ፡ ወኀደጉ ፡ አትሕቶ ፡ ገጾሙ ፡ ወለብሱ ፡ ልብሰ ፡ ሕይወት ።>
    text <ወውእቱ ፡ ይከውን ፡ ልብሰ ፡ ሕይወት ፡ በኀበ ፡ እግዚአ ፡ መናፍስት ፡ ወአልባሲክሙኒ ፡ ኢይበልዩ ፡ ወስብሐቲክሙ ፡ ኢየኀልቅ ፡ በቅድመ ፡ እግዚአ ፡ መናፍስት ።>
  block
    text <በእማንቱ ፡ መዋዕል ፡ ያስተበቍዑ ፡ ነገሥት ፡ አዚዛን ፡ እለ ፡ ይእኅዝዋ ፡ ለየብስ ፡ እመላእክተ ፡ መቅሠፍቱ ፡ በኀበ ፡ ሀለዉ ፡ ምጥዋነ ፡ ከመ ፡ የሀቦሙ ፡ ዕረፍተ ፡ ንስቲተ ፡ ወከመ ፡ ይደቁ ፡ ወይስግዱ ፡ በቅድመ ፡ እግዚአ ፡ መናፍስት ፡ ወይትአመኑ ፡ ኀጢአቶሙ ፡ በቅድሜሁ ።>
    text <ወይባርክዎ ፡ ወይሴብሕዎ ፡ ለእግዚአ ፡ መናፍስት ፡ ወይብሉ ፡ ቡሩክ ፡ ውእቱ ፡ እግዚአ ፡ መናፍስት ፡ ወእግዚአ ፡ ነገሥት ፡ እግዚኦሙ ፡ ለአዚዛን ፡ ወእግዚኡ ፡ ለባዕል ፡ ወእግዚአ ፡ ስብሐት ፡ ወእግዚአ ፡ ጥበብ ፡ ወይበርህ ፡ ኵሉ ፡ ኅቡእ ።>
    text <ወኀይልከ ፡ ለትውልደ ፡ ትውልድ ፡ ወስብሐቲከ ፡ ለዓለመ ፡ ዓለም ፡ ዕሙቅ ፡ ውእቱ ፡ ኅቡኣተ ፡ ዚአከ ፡ ኵሉ ፡ ወኍልቍ ፡ አልቦ ፡ ወጽድቀ ፡ ዚአከ ፡ ሐሳብ ፡ አልቦ ።>
    text <ይእዜ ፡ አእመርነ ፡ ከመ ፡ ንሰብሖ ፡ ወንባርኮ ፡ ለእግዚአ ፡ ነገሥት ፡ ወለዘይነግሥ ፡ ዲበ ፡ ኵሎሙ ፡ ነገሥት ።>
    text <ወይብሉ ፡ መኑ ፡ ወሀበነ ፡ ዕረፍተ ፡ ከመ ፡ ንሰብሖ ፡ ወናእኵቶ ፡ ወንባርኮ ፡ ወንእመን ፡ ቅድመ ፡ ስብሐቲሁ ።>
    text <ወይእዜኒ ፡ ንስቲተ ፡ ዕረፍተ ፡ ንትሜነይ ፡ ወኢንረክብ ፡ ንሰደድ ፡ ወኢንእኅዝ ፡ ወብርሃን ፡ እምቅድሜነ ፡ ኀለፈ ፡ ወጽልመት ፡ ምንባሪነ ፡ ለዓለመ ፡ ዓለም ።>
    text <እስመ ፡ በቅድሜሁ ፡ ኢአመነ ፡ ወኢሰባሕነ ፡ በስሙ ፡ ለእግዚአ ፡ ነገሥት ፡ ወኢሰባሕናሁ ፡ ለእግዚእ ፡ በኵሉ ፡ ተግባሩ ፡ ወተስፋነ ፡ ኮነ ፡ ዲበ ፡ በትረ ፡ መንግሥትነ ፡ ወስብሐቲነ ።>
    text <ወበዕለተ ፡ ስራሕነ ፡ ወምንዳቤነ ፡ ኢያድኅነነ ፡ ወኢንረክብ ፡ ዕረፍተ ፡ ንእመን ፡ እስመ ፡ መሃይምን ፡ ውእቱ ፡ እግዚእነ ፡ በኵሉ ፡ ምግባሩ ፡ ወበኵሉ ፡ ኵነኔሁ ፡ ወጽድቁ ፡ ወገጸ ፡ ኵነኔሁ ፡ ኢይነሥኡ ።>
    text <ወነኀልፍ ፡ እምገጹ ፡ በእንተ ፡ ምግባሪነ ፡ ወኵሉ ፡ ኀጢአትነ ፡ በጽድቅ ፡ ተኈለቈ ።>
    text <ይእዜ ፡ ይቤልዎሙ ፡ ትፀግብ ፡ ነፍስነ ፡ እምንዋየ ፡ ዐመፃ ፡ ወኢትከልእ ፡ ወሪዶተነ ፡ እምላህባ ፡ ለክበደ ፡ ሲኦል ።>
    text <ወእምድኅረዝ ፡ ይመልእ ፡ ገጾሙ ፡ ጽልመተ ፡ ወኀፍረተ ፡ በቅድመ ፡ ዝኩ ፡ ወልደ ፡ እጓለ ፡ እመሕያው ፡ ወእምቅድመ ፡ ገጹ ፡ ይሰደዱ ፡ ወሰይፍ ፡ የኀድር ፡ ቅድመ ፡ ገጹ ፡ ማእከሎሙ ።>
    text <ወከመዝ ፡ ይቤ ፡ እግዚአ ፡ መናፍስት ፡ ዝንቱ ፡ ውእቱ ፡ ሥርዐቶሙ ፡ ወኵነኔሆሙ ፡ ለአዚዛን ፡ ወለነገሥት ፡ ወለልዑላን ፡ ወለእለ ፡ ይእኅዝዋ ፡ ለየብስ ፡ በቅድመ ፡ እግዚአ ፡ መናፍስት ።>
  block
    text <ወካልአ ፡ ገጻተ ፡ ርኢኩ ፡ በውእቱ ፡ መካን ፡ ኅቡኣተ ።>
    text <ሰማዕኩ ፡ ቃሎ ፡ ለመልአክ ፡ እንዘ ፡ ይብል ፡ እሉ ፡ እሙንቱ ፡ መላእክት ፡ እለ ፡ ወረዱ ፡ እምሰማይ ፡ ዲበ ፡ ምድር ፡ ወዘኅቡእ ፡ ከሠቱ ፡ ለውሉደ ፡ ሰብእ ፡ ወአስሐትዎሙ ፡ ለውሉደ ፡ ሰብእ ፡ ከመ ፡ ይግበሩ ፡ ኀጢአተ ።>
  block
    text <ወበእማንቱ ፡ መዋዕል ፡ ርእየ ፡ ኖኅ ፡ ምድረ ፡ ከመ ፡ አድነነት ፡ ወከመ ፡ ቅሩብ ፡ ሐጕላ ።>
    text <ወአንሥአ ፡ እገሪሁ ፡ እምህየ ፡ ወሖረ ፡ እስከ ፡ አጽናፈ ፡ ምድር ፡ ወጸርኀ ፡ ለእምሔዉ ፡ ሄኖክ ፡ ወይቤ ፡ ኖኅ ፡ በቃል ፡ መሪር ፡ ስምዐኒ ፡ ስምዐኒ ፡ ስምዐኒ ፡ ሥልሰ ።>
    text <ወይቤሎ ፡ ንግረኒ ፡ ምንት ፡ ውእቱ ፡ ዘይትገበር ፡ በዲበ ፡ ምድር ፡ እስመ ፡ ከመዝ ፡ ሰርሐት ፡ ምድር ፡ ወአንቀልቀለት ፡ ዮጊ ፡ አነ ፡ እትኀጐል ፡ ምስሌሃ ።>
    text <ወበድኅረ ፡ ውእቱ ፡ ጊዜ ፡ ኮነ ፡ ሀውክ ፡ ዐቢይ ፡ ዲበ ፡ ምድር ፡ ወተሰምዐ ፡ ቃል ፡ እምሰማይ ፡ ወወደቁ ፡ በገጽየ ።>
    text <ወመጽአ ፡ ሄኖክ ፡ እምሔውየ ፡ ወቆመ ፡ ኀቤየ ፡ ወይቤለኒ ፡ ለምንት ፡ ጸራኅከ ፡ ኀቤየ ፡ ጽራኀ ፡ መሪረ ፡ ወብካየ ።>
    text <ወትእዛዝ ፡ ወፅአ ፡ እምኀበ ፡ ገጸ ፡ እግዚእ ፡ ዲበ ፡ እለ ፡ የኀድሩ ፡ ውስተ ፡ የብስ ፡ ከመ ፡ ውእቱ ፡ ይኩን ፡ ኅልቀቶሙ ፡ እስመ ፡ አእመሩ ፡ ኵሎ ፡ ኅቡኣተ ፡ መላእክት ፡ ወኵሎ ፡ ግፍዐ ፡ ሰይጣናት ፡ ወኵሎ ፡ ኀይሎሙ ፡ ኅቡአ ፡ ወኵሎ ፡ ኀይሎሙ ፡ ለእለ ፡ ይገብሩ ፡ ሥራያተ ፡ ወኀይሎሙ ፡ ለኅብራት ፡ ወኀይሎሙ ፡ ለእለ ፡ ይሠብኩ ፡ ሥብኮ ፡ ኵሉ ፡ ምድር ።>
    text <ወእስኩ ፡ እፎ ፡ ይትወለድ ፡ ብሩር ፡ እምጸበለ ፡ ምድር ፡ ወእፎ ፡ ይከውን ፡ ነጠብጣብ ፡ ዲበ ፡ ምድር ።>
    text <እስመ ፡ ዐረር ፡ ወናእክ ፡ ኢይትወለድ ፡ እምድር ፡ ከመ ፡ ቀዳሚ ፡ ነቅዕ ፡ ውእቱ ፡ ዘይወልዶሙ ፡ ወመልአክ ፡ ዘይቀውም ፡ ውስቴታ ፡ ወይበድር ፡ ውእቱ ፡ መልአክ ።>
    text <ወእምድኅረዝ ፡ አኀዘኒ ፡ እምሔውየ ፡ ሄኖክ ፡ በእዴሁ ፡ ወአንሥአኒ ፡ ወይቤለኒ ፡ ሑር ፡ እስመ ፡ ተስእልክዎ ፡ ለእግዚአ ፡ መናፍስት ፡ በእንተዝ ፡ ሀውክ ፡ ዘዲበ ፡ ምድር ።>
    text <ወይቤለኒ ፡ በእንተ ፡ ዐመፃሆሙ ፡ ተፈጸመት ፡ ኵነኔሆሙ ፡ ወኢይትኌለቍ ፡ በቅድሜየ ፡ በእንተ ፡ አውራኅ ፡ ዘኀሠሡ ፡ ወአእመሩ ፡ ከመ ፡ ምድር ፡ ትትሐጐል ፡ ወእለ ፡ የኀድሩ ፡ ዲቤሃ ።>
    text <ወለእሉ ፡ ምግባእ ፡ አልቦሙ ፡ ለዓለም ፡ እስመ ፡ አርአይዎሙ ፡ ዘኅቡእ ፡ ወእለ ፡ ተኰነኑ ፡ ወአኮ ፡ ለከ ፡ አንተ ፡ ወልድየ ፡ አእመረ ፡ እግዚአ ፡ መናፍስት ፡ እስመ ፡ ንጹሕ ፡ ወኄር ፡ አንተ ፡ እምዝ ፡ ሒስ ፡ ዘኅቡኣት ።>
    text <ወአጽንዖ ፡ ለስምከ ፡ በማዕከለ ፡ ቅዱሳን ፡ ወየዐቅበከ ፡ እምእለ ፡ የኀድሩ ፡ ዲበ ፡ የብስ ፡ ወአጽንዖ ፡ ለዘርእከ ፡ በጽድቅ ፡ ለነገሥት ፡ ወለስብሐት ፡ ዐቢያት ፡ ወእምዘርእከ ፡ ይወፅእ ፡ ነቅዐ ፡ ጻድቃን ፡ ወቅዱሳን ፡ ወኍልቍ ፡ አልቦሙ ፡ ለዓለም ።>
  block
    text <ወእምድኅረዝ ፡ አርአየኒ ፡ መላእክተ ፡ መቅሠፍት ፡ እለ ፡ ድልዋን ፡ ከመ ፡ ይምጽኡ ፡ ወይፍትሑ ፡ ኵሎ ፡ ኀይለ ፡ ማይ ፡ ዘመትሕተ ፡ ምድር ፡ ከመ ፡ ይኩን ፡ ለኵነኔ ፡ ወለሐጕል ፡ ለኵሎሙ ፡ እለ ፡ ይነብሩ ፡ ወየኀድሩ ፡ ዲበ ፡ የብስ ።>
    text <ወአዘዘ ፡ እግዚአ ፡ መናፍስት ፡ መላእክተ ፡ እለ ፡ ይወፅኡ ፡ ከመ ፡ እያንሥኡ ፡ እደወ ፡ ወይዕቀቡ ፡ እስመ ፡ እልክቱ ፡ መላእክት ፡ ዲበ ፡ ኀይለ ፡ ማያት ፡ ሀለዉ ።>
    text <ወወፃእኩ ፡ እምቅድመ ፡ ገጸ ፡ ሄኖክ ።>
  block
    text <ወበእማንቱ ፡ መዋዕል ፡ ኮነ ፡ ቃለ ፡ እግዚአብሔር ፡ ኀቤየ ፡ ወይቤለኒ ፡ ኖኅ ፡ ናሁ ፡ ክፍልከ ፡ ዐርገ ፡ ኀቤየ ፡ ክፍል ፡ ዘአልቦቱ ፡ ሒስ ፡ ክፍለ ፡ ፍቅር ፡ ወርትዕ ።>
    text <ወይእዜኒ ፡ ይገብሩ ፡ መላእክት ፡ ዕፀወ ፡ ወሶበ ፡ ወፅኡ ፡ ለውእቱ ፡ መልእክት ፡ እወዲ ፡ እዴየ ፡ ዲቤሃ ፡ ወአዐቅባ ፡ ወትከውን ፡ እምኔሃ ፡ ዘርአ ፡ ሕይወት ፡ ወተውላጠ ፡ ይባእ ፡ ከመ ፡ ኢይንበር ፡ የብስ ፡ ዕራቆ ።>
    text <ወአጸንዖ ፡ ለዘርእከ ፡ በቅድሜየ ፡ ለዓለመ ፡ ዓለም ፤ ወእዘርኦሙ ፡ ለእለ ፡ የኀድሩ ፡ ምስሌከ ፡ ውስተ ፡ ገጸ ፡ የብስ ፡ ወይትባረክ ፡ ወይትባዛኅ ፡ ቅድመ ፡ የብስ ፡ በስሙ ፡ ለእግዚእ ።>
    text <ወየዐፅውዎሙ ፡ ለእልክቱ ፡ መላእክት ፡ እለ ፡ አርአይዋ ፡ ለዐመፃ ፡ ውስተ ፡ ይእቲ ፡ ቈላ ፡ እንተ ፡ ትነድድ ፡ እንተ ፡ አርአየኒ ፡ ቀዳሚ ፡ እምሔውየ ፡ ሄኖክ ፡ በዐረብ ፡ በኀበ ፡ አድባረ ፡ ወርቅ ፡ ወብሩር ፡ ወሐፂን ፡ ወነጠብጣብ ፡ ወናእክ ።>
    text <ወርኢክዋ ፡ ለይእቲ ፡ ቈላ ፡ እንተ ፡ ሀውክ ፡ ዐቢይ ፡ ባቲ ፡ ወተሀውኮ ፡ ማያት ።>
    text <ወዝንቱ ፡ ኵሉ ፡ ሶበ ፡ ተገብረ ፡ እምውእቱ ፡ ነጠብጣበ ፡ እሳት ፡ ወሀውኮሙ ፡ ዘየሀውኮሙ ፡ በውእቱ ፡ መካን ፡ ተወልደ ፡ ፄና ፡ ተይ ፡ ወተኀብረ ፡ ምስለ ፡ እልኩ ፡ ማያት ፡ ወይእቲ ፡ ቈላ ፡ እንተ ፡ መላእክት ፡ እለ ፡ አስሐቱ ፡ ትነድድ ፡ መትሕተ ፡ ይእቲ ፡ ምድር ።>
    text <ወእንተ ፡ ቈላተ ፡ ዚአሃ ፡ አፍላገ ፡ እሳት ፡ ይወፅኡ ፡ በኀበ ፡ ይትኴነኑ ፡ እልክቱ ፡ መላእክት ፡ እለ ፡ አስሐትዎሙ ፡ ለእለ ፡ የኀድሩ ፡ ዲበ ፡ የብስ ።>
    text <ወይከውኑ ፡ እልክቱ ፡ ማያት ፡ በእማንቱ ፡ መዋዕል ፡ ለነገሥት ፡ ወለአዚዛን ፡ ወለልዑላን ፡ ወለእለ ፡ የኀድሩ ፡ ዲበ ፡ የብስ ፡ ለፈውሰ ፡ ነፍስ ፡ ወሥጋ ፡ ወለኵነኔ ፡ መንፈስ ፡ ወተውኔተ ፡ ይመልእ ፡ መንፈሶሙ ፡ ከመ ፡ ይትኰነኑ ፡ ሥጋሆሙ ፡ እስመ ፡ ክህድዎ ፡ ለእግዚአ ፡ መናፍስት ፡ ወይሬእዩ ፡ ኵነኔሆሙ ፡ እንተ ፡ ኵሉ ፡ ዕለት ፡ ወኢየአምኑ ፡ በስሙ ።>
    text <ወከመ ፡ ብዙኀ ፡ ውዕየ ፡ ሥጋሆሙ ፡ ከመዝ ፡ ቦሙ ፡ ተውላጥ ፡ ለመንፈስ ፡ ለዓለመ ፡ ዓለም ፡ እስመ ፡ አልቦ ፡ በቅድመ ፡ እግዚአ ፡ መናፍስት ፡ ዘይትናገር ፡ በነገረ ፡ በክ ።>
    text <እስመ ፡ ትመጽእ ፡ ኵነኔ ፡ ዲቤሆሙ ፡ እስመ ፡ የአምኑ ፡ በተውኔተ ፡ ሥጋሆሙ ፡ ወመንፈሰ ፡ እግዚእ ፡ ይክህዱ ።>
    text <ወኪያሁ ፡ ማያት ፡ በውእቱ ፡ መዋዕል ፡ ቦሙ ፡ ተውላጥ ፡ እስመ ፡ ሶበ ፡ ይትኴነኑ ፡ እልኩ ፡ መላእክት ፡ በውእቱ ፡ መዋዕል ፡ ይትዌለጥ ፡ ዋዕዮሙ ፡ ለእልክቱ ፡ አንቅዕተ ፡ ማያት ፡ ወሶበ ፡ የዐርጉ ፡ መላእክት ፡ ይትዌለጥ ፡ ዝኩ ፡ ማይ ፡ ዘአንቅዕት ፡ ወይቈርር ።>
    text <ወሰማዕክዎ ፡ ለቅዱስ ፡ ሚካኤል ፡ እንዘ ፡ ያወሥእ ፡ ወይብል ፡ ዛቲ ፡ ኵነኔ ፡ እንተ ፡ ይትኴነኑ ፡ መላእክት ፡ ሰማዕት ፡ ይእቲ ፡ ለነገሥት ፡ ወለአዚዛን ፡ ወለእለ ፡ ይእኅዝዋ ፡ ለየብስ ።>
    text <እስመ ፡ እሉ ፡ ማያተ ፡ ኵነኔ ፡ ለፈውሰ ፡ ዚአሆሙ ፡ ለመላእክት ፡ ወለሞተ ፡ ሥጋሆሙ ፡ ወኢይሬእዩ ፡ ወኢየአምኑ ፡ ከመ ፡ ይትመየጡ ፡ እሙንቱ ፡ ማያት ፡ ወይከውኑ ፡ እሳተ ፡ ዘይነድድ ፡ ለዓለም ።>
  block
    text <ወእምድኅረዝ ፡ ወሀበኒ ፡ ትእምርተ ፡ ኵሎሙ ፡ ኅብኣት ፡ በመጽሐፍ ፡ እምሔውየ ፡ ሄኖክ ፡ ወምሳልያተ ፡ ዘተውህባ ፡ ሎቱ ፡ ወደመሮሙ ፡ ሊተ ፡ በነገረ ፡ መጽሐፍ ፡ ዘምሳሌ ።>
    text <ወበይእቲ ፡ ዕለት ፡ አውሥኦ ፡ ቅዱስ ፡ ሚካኤል ፡ እንዘ ፡ ይብል ፡ ለሩፋኤል ፡ ኀይሉ ፡ ለመንፈስ ፡ ይመስጠኒ ፡ ወያምዕዐኒ ፡ ወበእንተ ፡ ዕፀቡ ፡ ለኵነኔ ፡ እንተ ፡ ኅቡኣት ፡ ለኵነኔ ፡ መላእክት ፡ መኑ ፡ ውእቱ ፡ ዘይክል ፡ ተዐግሦተ ፡ ዕፁበ ፡ ለእንተ ፡ ተገብረት ፡ ኵነኔ ፡ ወነበረት ፡ ወይትመሰዉ ፡ በቅድሜሃ ።>
    text <ወአውሥአ ፡ ካዕበ ፡ ወይቤሎ ፡ ቅዱስ ፡ ሚካኤል ፡ ለሩፋኤል ፡ መኑ ፡ ውእቱ ፡ ዘኢያረኀርኅ ፡ ልቦ ፡ ዲቤሃ ፡ ወኢይትሀወክ ፡ ኵልያቲሁ ፡ እምዛቲ ፡ ቃል ፤ ኵነኔ ፡ ወፅአት ፡ ዲቤሆሙ ፡ እምኔሆሙ ፡ ዘአውፅእዎሙ ፡ ከመዝ ።>
    text <ወኮነ ፡ ሶበ ፡ ቆመ ፡ በቅድመ ፡ እግዚአ ፡ መናፍስት ፡ ወከመዝ ፡ ይቤሎ ፡ ቅዱስ ፡ ሚካኤል ፡ ለሩፋኤል ፡ ወኢይከውን ፡ ሎሙ ፡ በውስተ ፡ ዐይነ ፡ እግዚእ ፡ እስመ ፡ እግዚአ ፡ መናፍስት ፡ ተምዕዖሙ ፡ እስመ ፡ በአምሳለ ፡ እግዚእ ፡ ይገብሩ ።>
    text <በእንተዝ ፡ ይመጽእ ፡ ላዕሌሆሙ ፡ ኵነኔ ፡ ዘኅቡእ ፡ ለዓለመ ፡ ዓለም ፡ እስመ ፡ ኢመልአክ ፡ ወኢብእሲ ፡ ኢይትሜጠው ፡ መክፈልቶ ፡ አላ ፡ እሙንቱ ፡ ባሕቲቶሙ ፡ ተመጠዉ ፡ ኵነኔ ፡ ዚአሆሙ ፡ ለዓለመ ፡ ዓለም ።>
  block
    text <ወእምድኅረዝ ፡ ኵነኔ ፡ ያደነግፅዎሙ ፡ ወያምዕዕዎሙ ፡ እስመ ፡ ዘንተ ፡ አርአዩ ፡ ለእለ ፡ የኀድሩ ፡ ዲበ ፡ የብስ ።>
    text <ወነዋ ፡ አስማቲሆሙ ፡ ለእልክቱ ፡ መላእክት ፡ ወዝንቱ ፡ ውእቱ ፡ አስማቲሆሙ ፡ ቀዳማየ ፡ ዚአሆሙ ፡ ስምያዛ ፤ ወካልኡ ፡ አርስጢቂፋ ፤ ወሣልስ ፡ አርሜን ፤ ወራብዕ ፡ ከከባኤል ፤ ወኃምስ ፡ ጡርኤል ፤ ወሳድስ ፡ ሩምያል ፤ ወሳብዕ ፡ ዳንኤል ፤ ወሳምን ፡ ኑቃኤል ፤ ወታስዕ ፡ በራቅኤል ፤ ወዓሥር ፡ አዛዝኤል ፤ ፲ወ፩አርምርስ ፤ ፲ወ፪በጠርያል ፤ ፲ወ፫በሰሳኤል ፤ ፲ወ፬አናንኤል ፤ ፲ወ፭ጡርያል ፤ ፲ወ፯ሲማፒሲኤል ፤ ፲ወ፯ይተርኤል ፤ ፲ወ፰ቱማኤል ፤ ፲ወ፱ጠርኤል ፤ ፳ሩማኤል ፤ ፳ወ፩ዒዜዜኤል ።>
    text <ወእሉ ፡ እሙንቱ ፡ አርእስተ ፡ መላእክቲሆሙ ፡ ወአስማቲሆሙ ፡ ለመኰንነ ፡ ፻ዚአሆሙ ፤ ወመኰንነ ፡ ፶ዚአሆሙ ፤ ወመኰንነ ፡ ፲ዚአሆሙ ።>
    text <ስሙ ፡ ለቀዳማዊ ፡ ይቁን ፡ ወዝንቱ ፡ ዘአስሐተ ፡ ኵሎሙ ፡ ደቂቀ ፡ መላእክት ፡ ቅዱሳን ፡ ወአውረዶሙ ፡ ዲበ ፡ የብስ ፡ ወአስሐቶሙ ፡ በአዋልደ ፡ ሰብእ ።>
    text <ወካልእ ፡ ስሙ ፡ አስብኤል ፡ ዝንቱ ፡ አመሮሙ ፡ ምክረ ፡ እኩየ ፡ ለደቂቀ ፡ መላእክት ፡ ቅዱሳን ፡ ወአስሐቶሙ ፡ ከመ ፡ ያማስኑ ፡ ሥጋሆሙ ፡ በአዋልደ ፡ ሰብእ ።>
    text <ወሣልስ ፡ ስሙ ፡ ጋድርኤል ፡ ዝውእቱ ፡ ዘአርአየ ፡ ኵሎ ፡ ዝብጠታተ ፡ ሞት ፡ ለውሉደ ፡ ሰብእ ፡ ወውእቱ ፡ አስሐታ ፡ ለሔዋን ፡ ወውእቱ ፡ አርአየ ፡ ንዋየ ፡ ሞት ፡ ለደቂቀ ፡ ሰብእ ፡ ወድርዐ ፡ ወወልታ ፡ ወሰይፈ ፡ ለቀትል ፡ ወኵሎ ፡ ንዋየ ፡ ሞት ፡ ለውሉደ ፡ ሰብእ ።>
    text <ወእምነ ፡ እዴሁ ፡ ወፅአ ፡ ዲቤሆሙ ፡ ለእለ ፡ የኀድሩ ፡ ዲበ ፡ የብስ ፡ እምይእቲ ፡ ጊዜ ፡ ወእስከ ፡ ለዓለም ።>
    text <ወራብዕ ፡ ስሙ ፡ ፔኔሙዕ ፡ ዝንቱ ፡ አርአየ ፡ ለውሉደ ፡ ሰብእ ፡ መሪረ ፡ ወመዐርዒረ ፡ ወአርአዮሙ ፡ ኵሎ ፡ ኅቡኣተ ፡ ጥበቦሙ ።>
    text <ውእቱ ፡ አለበዎሙ ፡ ለሰብእ ፡ መጽሐፈ ፡ ወበማየ ፡ ሕመት ፡ ወክርታስ ፡ ወበእንተዝ ፡ ብዙኃን ፡ እለ ፡ ስሕቱ ፡ እምዓለም ፡ ወእስከ ፡ ለዓለም ፡ ወእስከ ፡ ዛቲ ፡ ዕለት ።>
    text <እስመ ፡ ኢተወልደ ፡ ሰብእ ፡ ለዝ ፡ ከመዝ ፡ በቀለም ፡ ወበማየ ፡ ሕመት ፡ ያጽንዑ ፡ ሃይማኖቶሙ ።>
    text <እስመ ፡ ኢተፈጥረ ፡ ሰብእ ፡ ዘእንበለ ፡ ከመ ፡ መላእክት ፡ ከመ ፡ ይንበሩ ፡ ጻድቃነ ፡ ወንጹሓነ ፡ ወሞት ፡ ዘኵሎ ፡ ያማስን ፡ እምኢገሰሶሙ ፡ አላ ፡ በዝ ፡ አእምሮቶሙ ፡ ይትኀጐሉ ፡ ወበዝንቱ ፡ ኀይል ፡ ይበልዐኒ ።>
    text <ወኃምስ ፡ ስሙ ፡ ከስድያዕ ፡ ዝንቱ ፡ አርአየ ፡ ለውሉደ ፡ ሰብእ ፡ ኵሎ ፡ ዝብጠታተ ፡ እኩየ ፡ ዘነፍሳት ፡ ወዘአጋንንት ፡ ወዝብጠታተ ፡ ጻእጻእ ፡ በማኅፀን ፡ ከመ ፡ ይደቅ ፡ ወዝብጠታተ ፡ ነፍስ ፡ ንስከተ ፡ አርዌ ፡ ወዝብጠተ ፡ ዘይከውን ፡ በቀትር ፡ ወልዳ ፡ ለአርዌ ፡ ዘስሙ ፡ ተባዕት ።>
    text <ወዝንቱ ፡ ውእቱ ፡ ኍልቁ ፡ ለክስብኤል ፡ ርእሰ ፡ መሐላ ፡ ዘአርአየ ፡ ለቅዱሳን ፡ ሶበ ፡ የኀድር ፡ ልዑል ፡ በስብሐት ፡ ወስሙ ፡ ቤቃ ።>
    text <ወዝንቱ ፡ ይቤሎ ፡ ለቅዱስ ፡ ሚካኤል ፡ ያርእዮሙ ፡ ስመ ፡ ኅቡአ ፡ ከመ ፡ ይርአይዎ ፡ ለውእቱ ፡ ስም ፡ ኅቡእ ፡ ወከመ ፡ ይዝክርዎ ፡ በመሐላ ፡ ከመ ፡ ይርዐዱ ፡ እምውእቱ ፡ ስም ፡ ወመሐላ ፡ እለ ፡ አርአዩ ፡ ለውሉደ ፡ ሰብእ ፡ ኵሎ ፡ ዘኅቡእ ።>
    text <ወዝንቱ ፡ ኀይሉ ፡ ለዝ ፡ መሐላ ፡ እስመ ፡ ኀያል ፡ ውእቱ ፡ ወጽኑዕ ፡ ወአንበሮ ፡ ለዝ ፡ መሐላ ፡ አካዕ ፡ በእዴሁ ፡ ለቅዱስ ፡ ሚካኤል ።>
    text <ወእሉ ፡ እሙንቱ ፡ ኅቡኣቲሁ ፡ ለዝ ፡ መሐላ ፡ ወጸንዑ ፡ በመሐላሁ ፡ ወሰማይ ፡ ተሰቅለ ፡ ዘእንበለ ፡ ይትፈጠር ፡ ዓለም ፡ ወእስከ ፡ ለዓለም ።>
    text <ወቦቱ ፡ ምድር ፡ ተሳረረት ፡ ዲበ ፡ ማይ ፡ ወእምነ ፡ ኅቡኣተ ፡ አድባር ፡ ይመጽኣ ፡ ላህያት ፡ ለሕያዋን ፡ ማያት ፡ እምፍጥረተ ፡ ዓለም ፡ ወእስከ ፡ ለዓለም ።>
    text <ወበውእቱ ፡ መሐላ ፡ ተፈጥረት ፡ ባሕር ፡ ወመሠረታ ፡ ለጊዜ ፡ መዐት ፡ አንበረ ፡ ላቲ ፡ ኆፃ ፡ ወኢተኀልፍ ፡ እምፍጥረተ ፡ ዓለም ፡ ወእስከ ፡ ለዓለም ።>
    text <ወበውእቱ ፡ መሐላ ፡ ቀላያት ፡ ጸንዑ ፡ ወቆሙ ፡ ወኢይትሐወሱ ፡ እመካኖሙ ፡ እምዓለም ፡ ወእስከ ፡ ለዓለም ።>
    text <ወበውእቱ ፡ መሐላ ፡ ፀሐይ ፡ ወወርኅ ፡ ይፌጽሙ ፡ ምኋሮሙ ፡ ወኢየኀልፉ ፡ እምትእዛዞሙ ፡ እምዓለም ፡ ወእስከ ፡ ለዓለም ።>
    text <ወበውእቱ ፡ መሐላ ፡ ከዋክብት ፡ ይፌጽሙ ፡ ምኋሮሙ ፡ ወአስማቲሆሙ ፡ ይጼውዕ ፡ ወያወሥእዎ ፡ እምዓለም ፡ ወእስከ ፡ ለዓለም ።>
    text <ወከመዝ ፡ ለማይ ፡ ነፍሳቲሆሙ ፡ ለነፋሳት ፡ ወለኵሎሙ ፡ መንፈሳት ፡ ወፍናዋቲሆሙ ፡ እምኵሉ ፡ ኅብራተ ፡ መናፍስት ።>
    text <ወበህየ ፡ ይትዐቀብ ፡ መዛግብተ ፡ ቃሉ ፡ ለነጐድጓድ ፡ ወብርሃኑ ፡ ለመብረቅ ፡ ወበህየ ፡ ይትዐቀብ ፡ መዛግብተ ፡ በረድ ፡ ወአስሐትያ ፡ ወመዛግብተ ፡ ጊሜ ፡ ወመዛግብተ ፡ ዝናም ፡ ወጠል ።>
    text <ወኵሎሙ ፡ እሙንቱ ፡ የአምኑ ፡ ወያአኵቱ ፡ በቅድመ ፡ እግዚአ ፡ መናፍስት ፡ ወይሴብሑ ፡ በኵሉ ፡ ኀይሎሙ ፡ ወሲሳዮሙ ፡ በኵሉ ፡ አኰቴት ፡ ይእቲ ፡ ወያአኵቱ ፡ ወይሴብሑ ፡ ወያሌዕሉ ፡ በስሙ ፡ ለእግዚአ ፡ መናፍስት ፡ ለዓለመ ፡ ዓለም ።>
    text <ወዲቤሆሙ ፡ ጸንዐ ፡ ዝመሐላ ፡ ወይትዐቀቡ ፡ ቦቱ ፡ ወፍናዊሆሙ ፡ ይትዐቀቡ ፡ ወምኋራቲሆሙ ፡ ኢይማስን ።>
    text <ወኮኖሙ ፡ ፍሥሐ ፡ ዐቢየ ፡ ወባረኩ ፡ ወሰብሑ ፡ ወአልዐሉ ፡ በእንተ ፡ ዘተከሥተ ፡ ሎሙ ፡ ስሙ ፡ ለውእቱ ፡ ወልደ ፡ እጓለ ፡ እመሕያው ።>
    text <ወነበረ ፡ ዲበ ፡ መንበረ ፡ ስብሐቲሁ ፡ ወርእሱ ፡ ለኵነኔ ፡ ተውህበ ፡ ሎቱ ፡ ለወልደ ፡ እጓለ ፡ እምሕያው ፡ ወያኀልፍ ፡ ወያማስን ፡ ኃጥኣነ ፡ እምገጻ ፡ ለምድር ፡ ወእለ ፡ አስሐትዎ ፡ ለዓለም ።>
    text <በሰናስል ፡ ይትአሠሩ ፡ ወበማኅበሮሙ ፡ ዘሙስና ፡ ይትዐፀዉ ፡ ወኵሉ ፡ ምግባሮሙ ፡ የኀልፍ ፡ እምቅድመ ፡ ገጸ ፡ ምድር ።>
    text <ወእምይእዜሰ ፡ ኢይከውን ፡ ዘይማስን ፡ እስመ ፡ ውእቱ ፡ ወልደ ፡ ብእሲ ፡ ተርእየ ፡ ወነበረ ፡ ዲበ ፡ መንበረ ፡ ስብሐቲሁ ፡ ወኵሉ ፡ እኩይ ፡ እምቅድመ ፡ ገጹ ፡ የኀልፍ ፡ ወየሐውር ፡ ወነገፉ ፡ ለውእቱ ፡ ወልደ ፡ ብእሲ ፡ ይጸንዕ ፡ በቅድመ ፡ እግዚአ ፡ መናፍስት ።>
    text <ዝውእቱ ፡ ምሳሌ ፡ ሣልስ ፡ ዘሄኖክ ።>
  block
    text <ወኮነ ፡ እምድኅረዝ ፡ ተለዐለ ፡ ስሙ ፡ ሕያው ፡ በኀቤሁ ፡ ለውእቱ ፡ ወልደ ፡ እጓለ ፡ እመሕያው ፡ በኀበ ፡ እግዚአ ፡ መናፍስት ፡ እምእለ ፡ የኀድሩ ፡ ዲበ ፡ የብስ ።>
    text <ወተለዐለ ፡ በሠረገላተ ፡ መንፈስ ፡ ወወፅአ ፡ ስም ፡ በማእከሎሙ ።>
    text <ወእምይእቲ ፡ ዕለት ፡ ኢተስሕብኩ ፡ በማእከሎሙ ፡ ወአንበረኒ ፡ በማእከለ ፡ ፪መናፍስት ፡ በማእከለ ፡ መስዕ ፡ ወዐረብ ፡ በኀበ ፡ ነሥኡ ፡ አኅባላተ ፡ መላእክት ፡ ከመ ፡ ይስፍሩ ፡ ሊተ ፡ መካነ ፡ ለኅሩያን ፡ ወለጻድቃን ።>
    text <ወበህየ ፡ ርኢኩ ፡ አበወ ፡ ቀደምተ ፡ ወጻድቃነ ፡ እለ ፡ እምዓለም ፡ በውእቱ ፡ መካን ፡ የኀድሩ ።>
  block
    text <ወኮነ ፡ እምድኅረዝ ፡ ከመ ፡ ትትከበት ፡ መንፈስየ ፡ ወትዕርግ ፡ ውስተ ፡ ሰማያት ፡ ርኢክዎሙ ፡ ለውሉዶሙ ፡ ለመላእክት ፡ ይከይዱ ፡ ዲበ ፡ ላህበ ፡ እሳት ፡ ወአልባሲሆሙ ፡ ፀዐዳ ፡ ወዐጽፎሙኒ ፡ ወብርሃነ ፡ ገጾሙ ፡ ከመ ፡ በረድ ።>
    text <ወርኢኩ ፡ ፪አፍላገ ፡ እሳት ፡ ወብርሃነ ፡ ዝኩ ፡ እሳት ፡ ከመ ፡ ያክንት ፡ ያበርህ ፡ ወወደቁ ፡ በገጽየ ፡ ቅድመ ፡ እግዚአ ፡ መናፍስት ።>
    text <ወሚካኤል ፡ መልአክ ፡ ፩እምአርእስተ ፡ መላእክት ፡ አኀዘኒ ፡ እዴየ ፡ ዘየማን ፡ ወአንሥአኒ ፡ ወአውፅአኒ ፡ ኀበ ፡ ኵሉ ፡ ኅቡኣተ ፡ ምሕረት ፡ ወኅቡኣተ ፡ ጽድቅ ።>
    text <ወአርአየኒ ፡ ኵሎ ፡ ኅቡኣተ ፡ አጽናፈ ፡ ሰማይ ፡ ወኵሎ ፡ መዛግብተ ፡ ከዋክብት ፡ ወብርሃናት ፡ ኵሎሙ ፡ እምኀበ ፡ ወፅኡ ፡ ለገጸ ፡ ቅዱሳን ።>
    text <ወከበቶ ፡ መንፈስ ፡ ለሄኖክ ፡ ውስተ ፡ ሰማየ ፡ ሰማያት ፤ ወርኢኩ ፡ በህየ ፡ ማእከለ ፡ ዝኩ ፡ ብርሃን ፡ ከመ ፡ ቦቱ ፡ ዘይትነደቅ ፡ እምእብነ ፡ አስሐትያ ፡ ወማእከለ ፡ እሙንቱ ፡ አእባን ፡ ልሳናተ ፡ እሳት ፡ ሕያው ።>
    text <ወርእየት ፡ መንፈስየ ፡ ዐውደ ፡ ዘየዐውዶ ፡ ለውእቱ ፡ ቤት ፡ እሳት ፡ እም ፡ ፬አጽናፊሁ ፡ ለውእቱ ፡ አፍላግ ፡ ምሉኣነ ፡ እሳት ፡ ሕያው ፡ ወየዐውድዎ ፡ ለውእቱ ፡ ቤት ።>
    text <ወዐውዱ ፡ ሱራፌል ፡ ወኪሩቤል ፡ ወኦፍኒን ፡ እሉ ፡ እሙንቱ ፡ እለ ፡ እይነውሙ ፡ ወየዐቅቡ ፡ መንበረ ፡ ስብሐተ ፡ ዚአሁ ።>
    text <ወርኢኩ ፡ መላእክተ ፡ እለ ፡ ኢይትኈለቁ ፡ አእላፈ ፡ አእላፋት ፡ ወትእልፊተ ፡ አእላፋት ፡ የዐውድዎ ፡ ለውእቱ ፡ ቤት ፡ ወሚካኤል ፡ ወሩፋኤል ፡ ወገብርኤል ፡ ወፋኑኤል ፡ ወመላእክት ፡ ቅዱሳን ፡ እለ ፡ መልዕልተ ፡ ሰማያት ፡ ይበውኡ ፡ ወይወፅኡ ፡ በውእቱ ፡ ቤት ።>
    text <ወወፅኡ ፡ እምነ ፡ ውእቱ ፡ ቤት ፡ ሚካኤል ፡ ወገብርኤል ፡ ሩፋኤል ፡ ወፋኑኤል ፡ ወብዙኃን ፡ ቅዱሳን ፡ መላእክት ፡ እለ ፡ አልቦሙ ፡ ኍልቍ ።>
    text <ወምስሌሆሙ ፡ ርእሰ ፡ መዋዕል ፡ ወርእሱ ፡ ከመ ፡ ፀምር ፡ ፀዐዳ ፡ ወንጹሕ ፡ ወልብሱ ፡ ዘኢይተረጐም ።>
    text <ወወደቁ ፡ በገጽየ ፡ ወኵሉ ፡ ሥጋየ ፡ ተመስወ ፡ ወመንፈስየ ፡ ተወለጠ ፡ ወጸራኅኩ ፡ በቃል ፡ ዐቢይ ፡ በመንፈሰ ፡ ኀይል ፡ ወባረኩ ፡ ወሰባሕኩ ፡ ወአልዐልኩ ።>
    text <ወእላ ፡ በረከታት ፡ እለ ፡ ወፅአ ፡ እምነ ፡ አፉየ ፡ ኮና ፡ ሥሙራተ ፡ በቅድመ ፡ ዝኩ ፡ ርእሰ ፡ መዋዕል ።>
    text <ወመጽአ ፡ ውእቱ ፡ ርእሰ ፡ መዋዕል ፡ ምስለ ፡ ሚካኤል ፡ ወገብርኤል ፡ ሩፋኤል ፡ ወፋኑኤል ፡ ወአእላፍ ፡ ወትእልፊተ ፡ አእላፋት ፡ መላእክት ፡ እለ ፡ አልቦሙ ፡ ኍልቍ ።>
    text <ወመጽአ ፡ ኀቤየ ፡ ውእቱ ፡ መልአክ ፡ ወበቃሉ ፡ አምኀኒ ፡ ወይቤለኒ ፡ አንተ ፡ ውእቱ ፡ ወልደ ፡ ብእሲ ፡ ዘተወለድከ ፡ ለጽድቅ ፡ ወጽድቅ ፡ ላዕሌከ ፡ ኀደረ ፡ ወጽድቁ ፡ ለርእሰ ፡ መዋዕል ፡ ኢየኀድገከ ።>
    text <ወይቤለኒ ፡ ይጼውዕ ፡ ለከ ፡ ሰላመ ፡ በስሙ ፡ ለዓለም ፡ ዘይከውን ፡ እስመ ፡ እምህየ ፡ ወፅአ ፡ ሰላም ፡ እምፍጥረተ ፡ ዓለም ፡ ወከመዝ ፡ ይከውን ፡ ለከ ፡ ለዓለም ፡ ወለዓለመ ፡ ዓለም ።>
    text <ወኵሉ ፡ ዘይከውን ፡ ወየሐውር ፡ ዲበ ፡ ፍኖትከ ፡ እንዘ ፡ ጽድቅ ፡ እየኀድገከ ፡ ለዓለም ፡ ምስሌከ ፡ ይከውን ፡ ማኅደሮሙ ፡ ወምስሌከ ፡ ክፍሎሙ ፡ ወእምኔከ ፡ ኢይትሌለዩ ፡ ለዓለም ፡ ወለዓለመ ፡ ዓለም ።>
    text <ወከመዝ ፡ ይከውን ፡ ኑኀ ፡ መዋዕል ፡ ምስለ ፡ ውእቱ ፡ ወልደ ፡ እጓለ ፡ እመሕያው ፡ ወሰላም ፡ ይከውን ፡ ለጻድቃን ፡ ወፍኖቱ ፡ ርቱዕ ፡ ለጻድቃን ፡ በስመ ፡ እግዚአ ፡ መናፍስት ፡ ለዓለመ ፡ ዓለም ።>
  block
    text <መጽሐፈ ፡ ሚጠተ ፡ ብርሃናተ ፡ ሰማይ ፡ ፩፩ ፡ ዘከመ ፡ ሀለዉ ፡ በበሕዘቢሆሙ ፡ ፩፩ ፡ በበሥልጣኖሙ ፡ ወበበዘመኖሙ ፡ ፩፩ ፡ በበስሞሙ ፡ ወሙላዳቲሆሙ ፡ ወበበአውራኂሆሙ ፡ እለ ፡ አርአየኒ ፡ ኡርኤል ፡ መልአክ ፡ ቅዱስ ፡ ዘሀሎ ፡ ምስሌየ ፡ ዘውእቱ ፡ መራሒሆሙ ፡ ወኵሎ ፡ መጽሐፎሙ ፡ በከመ ፡ ውእቱ ፡ አርአየኒ ፡ ወበከመ ፡ ኵሉ ፡ ዓመተ ፡ ዓለም ፡ ወእስከ ፡ ለዓለም ፡ እስከ ፡ ይትገበር ፡ ግብር ፡ ሐዲስ ፡ ዘይነብር ፡ እስከ ፡ ለዓለም ።>
    text <ወዝንቱ ፡ ውእቱ ፡ ትእዛዝ ፡ ቀዳማዊ ፡ ዘብርሃናት ፡ ፀሐይ ፡ ብርሃን ፡ ሙፃኡ ፡ በኀዋኅው ፡ ሰማይ ፡ እለ ፡ መንገለ ፡ ጽባሕ ፡ ወምዕራቢሁ ፡ በኀዋኅው ፡ ሰማይ ፡ ዘምዕራብ ።>
    text <ወርኢኩ ፡ ስሱ ፡ ኀዋኅው ፡ እለ ፡ እምኀበ ፡ ይወፅእ ፡ ፀሐይ ፡ ወስሱ ፡ ኀዋኅው ፡ ኀበ ፡ የዐርብ ፡ ፀሐይ ፡ ወወርኅ ፡ በውእቶን ፡ ኀዋኅው ፡ ይሠርቅ ፡ ወየዐርብ ፡ ወመራሒሆሙ ፡ ለከዋክብት ፡ ምስለ ፡ እለ ፡ ይመርሕዎሙ ፡ ፮በጽባሕ ፡ ወ፯በምዕራበ ፡ ፀሐይ ፡ ወኩሎሙ ፡ ፩፩እምድኅረ ፡ ካልኡ ፡ ርቱዕ ፡ ወመሳክው ፡ ብዙኃት ፡ እምየማኑ ፡ ወእምፀጋሙ ፡ ለዝኩ ፡ ኆኅት ።>
    text <ወቀዳሚ ፡ ይወፅእ ፡ ብርሃን ፡ ዘየዐቢ ፡ ዘስሙ ፡ ፀሐይ ፡ ወክበቡ ፡ ከመ ፡ ክበበ ፡ ሰማይ ፡ ወኵለንታሁ ፡ ምሉእ ፡ እሳተ ፡ ዘያበርህ ፡ ወያውዒ ።>
    text <ሰረገላተ ፡ በኀበ ፡ የዐርግ ፡ ነፋስ ፡ ይነፍሕ ፤ ወየዐርብ ፡ ፀሐይ ፡ እምሰማይ ፡ ወይገብእ ፡ እንተ ፡ መስዕ ፡ ከመ ፡ ይሑር ፡ ምሥራቀ ፡ ወይትመራሕ ፡ ከመ ፡ ይባእ ፡ ኀበ ፡ ዝኩ ፡ ኆኅት ፡ ወያበርህ ፡ በገጸ ፡ ሰማይ ።>
    text <ከመዝ ፡ ይወፅእ ፡ በወርኅ ፡ ቀዳማዊ ፡ በኆኅት ፡ ዐባይ ፡ ወይወፅእ ፡ እንተ ፡ ይእቲ ፡ ራብዕት ፡ እምእልኩ ፡ ኀዋኅው ፡ ፷እለ ፡ መንገለ ፡ ምሥራቀ ፡ ፀሐይ ።>
    text <ወበይእቲ ፡ ራብዕት ፡ ኆኅት ፡ እንተ ፡ እምኔሃ ፡ ይወፅእ ፡ ፀሐይ ፡ በወርኅ ፡ ቀዳማዊ ፡ ባቲ ፡ ዐሥሩ ፡ ወክልኤ ፡ መሳክው ፡ ርኋት ፡ ዘእምኔሆን ፡ ይወፅእ ፡ ላህብ ፡ ሶበ ፡ ይትረኀዉ ፡ እምዘመነ ፡ ዚአሆሙ ።>
    text <ሶበ ፡ ይሠርቅ ፡ ፀሐይ ፡ እምሰማይ ፡ ይወፅእ ፡ እንተ ፡ ይእቲ ፡ ራብዕት ፡ ኆኅት ፡ ፴ጽባሐ ፡ ወበራብዕት ፡ ኆኅት ፡ እንተ ፡ ምዕራበ ፡ ሰማይ ፡ ርቱዐ ፡ ይወርድ ።>
    text <ወበእማንቱ ፡ መዋዕል ፡ ትነውኅ ፡ ዕለት ፡ እምዕለት ፡ ወተኀጽር ፡ ሌሊት ፡ እምሌሊት ፡ እስከ ፡ ፴ጽባሕ ።>
    text <ወበይእቲ ፡ ዕለት ፡ ትነውኅ ፡ ካዕበተ ፡ ዕለት ፡ እምሌሊት ፡ ወትከውን ፡ ዕለት ፡ ጥንቁቀ ፡ ፲ክፍለ ፡ ወትከውን ፡ ሌሊት ፡ ፰ክፍለ ።>
    text <ወይወፅእ ፡ ፀሐይ ፡ እምዝኩ ፡ ራብዕ ፡ ኆኅት ፡ ወየዐርብ ፡ በራብዕት ፡ ወይገብእ ፡ ውስተ ፡ ኃምስት ፡ ኆኅት ፡ እንተ ፡ ጽባሕ ፡ ፴ጽባሐ ፡ ወይወፅእ ፡ እምኔሃ ፡ ወየዐርብ ፡ ውስተ ፡ ኃምስት ፡ ኆኅት ።>
    text <አሜሃ ፡ ይነውኅ ፡ ዕለት ፡ ፳እደ ፡ ወትከውን ፡ ዕለት ፡ ፲ወ፩ክፍለ ፡ ወተኀጽር ፡ ሌሊት ፡ ወትከውን ፡ ፯ክፍለ ።>
    text <ወይገብእ ፡ ፀሐይ ፡ ለጽባሕ ፡ ወይበውእ ፡ ውስተ ፡ ሳድስት ፡ ኆኅት ፡ ወይወፅእ ፡ ወየዐርብ ፡ በሳድስት ፡ ኆኅት ፡ ፴ወ፩ጽባሐ ፡ በእንተ ፡ ትእምርተ ፡ ዚአሃ ።>
    text <ወበይእቲ ፡ ዕለት ፡ ትነውኅ ፡ ዕለት ፡ እምሌሊት ፡ ወትከውን ፡ ዕለት ፡ ካዕበተ ፡ ሌሊት ፡ ወትከውን ፡ ዕለት ፡ ፲ወ፪ክፍለ ፡ ወተኀጽር ፡ ሌሊት ፡ ወትከውን ፡ ፷ክፍለ ።>
    text <ወይትነሣእ ፡ ፀሐይ ፡ ከመ ፡ ትኅጽር ፡ ዕለት ፡ ወትኑኅ ፡ ሌሊት ፡ ወይገብእ ፡ ፀሐይ ፡ ለጽባሕ ፡ ወይበውእ ፡ ውስተ ፡ ሳድስት ፡ ኆኅት ፡ ወይሠርቅ ፡ እምኔሃ ፡ ወየዐርብ ፡ ፴ጽባሐ ።>
    text <ወሶበ ፡ ተፈጸመ ፡ ፴ጽባሕ ፡ ተሐፅፅ ፡ መዓልት ፡ ፩ክፍለ ፡ ጥንቁቀ ፡ ወትከውን ፡ ዕለት ፡ ፲ወ፩ክፍለ ፡ ወሌሊት ፡ ፯ክፍለ ።>
    text <ወይወፅእ ፡ ፀሐይ ፡ እምነ ፡ ምዕራብ ፡ እምይእቲ ፡ ሳድስት ፡ ኆኅት ፡ ወየሐውር ፡ ምሥራቀ ፡ ወይሠርቅ ፡ በኃምስ ፡ ኆኅት ፡ ፴ጽባሐ ፡ ወየዐርብ ፡ በምዕራብ ፡ ካዕበ ፡ በኃምስ ፡ ኆኅት ፡ እንተ ፡ ምዕራብ ።>
    text <በይእቲ ፡ ዕለት ፡ ተሐፅፅ ፡ ዕለት ፡ ፪ክፍለ ፡ ወትከውን ፡ ዕለት ፡ ፲ክፍለ ፡ ወሌሊት ፡ ፰ክፍለ ።>
    text <ወይወጽእ ፡ ፀሐይ ፡ እምይእቲ ፡ ኃምስ ፡ ኆኅት ፡ ወየዐርብ ፡ በኃምስ ፡ ኆኅት ፡ እንተ ፡ ምዕራብ ፡ ወይሠርቅ ፡ በራብዕት ፡ ኆኅት ፡ በእንተ ፡ ትእምርተ ፡ ዚአሃ ፡ ፴ወ፩ጽባሐ ፡ ወየዐርብ ፡ በምዕራብ ።>
    text <በይእቲ ፡ ዕለት ፡ ይትዔረይ ፡ መዓልት ፡ ምስለ ፡ ሌሊት ፡ ወይከውን ፡ ዕሩየ ፡ ወትከውን ፡ ሌሊት ፡ ፱ክፍለ ፡ ወመዓልት ፡ ፱ክፍለ ።>
    text <ወይወፅእ ፡ ፀሐይ ፡ እምይእቲ ፡ ኆኅት ፡ ወየዐርብ ፡ በምዕራብ ፡ ወይገብእ ፡ በጽባሕ ፡ ወይወፅእ ፡ በሣልስት ፡ ኆኅት ፡ ፴ጽባሐ ፡ ወየዐርብ ፡ በምዕራብ ፡ በሣልስት ፡ ኆኅት ።>
    text <ወበይእቲ ፡ ዕለት ፡ ትነውኅ ፡ ሌሊት ፡ እምዕለት ፡ እስከ ፡ ፴ጽባሕ ፡ ወተኀጽር ፡ ዕለት ፡ እምዕለት ፡ እስከ ፡ ፴ዕለት ፡ ወትከውን ፡ ሌሊት ፡ ፲ክፍለ ፡ ጥንቁቀ ፡ ወመዓልት ፡ ፰ክፍለ ።>
    text <ወይወፅእ ፡ ፀሐይ ፡ እምይእቲ ፡ ሣልስት ፡ ኆኅት ፡ ወየዐርብ ፡ በሣልስት ፡ ኆኅት ፡ በዐረብ ፡ ወይገብእ ፡ ውስተ ፡ ምሥራቅ ፡ ወይወፅእ ፡ ፀሐይ ፡ ውስተ ፡ ካልእ ፡ ኆኅተ ፡ ምሥራቅ ፡ ፴ጽባሐ ፡ ወከመዝ ፡ የዐርብ ፡ በካልእ ፡ ኆኅት ፡ በምዕራበ ፡ ሰማይ ።>
    text <ወበይእቲ ፡ ዕለት ፡ ትከውን ፡ ሌሊት ፡ ፲ወ፩ክፍለ ፡ ወዕለት ፡ ፯ክፍለ ።>
    text <ወይወፅእ ፡ ፀሐይ ፡ በይእቲ ፡ ዕለት ፡ እምይእቲ ፡ ካልእት ፡ ኆኅት ፡ ወየዐርብ ፡ በምዕራብ ፡ በካልእ ፡ ኆኅት ፡ ወይገብእ ፡ በምሥራቅ ፡ በአሐቲ ፡ ኆኅት ፡ ፴ወ፩ጽባሐ ፡ ወየዐርብ ፡ በምዕራብ ፡ በአሐቲ ፡ ኆኅት ።>
    text <ወበይእቲ ፡ ዕለት ፡ ትነውኅ ፡ ሌሊት ፡ ወትከውን ፡ ካዕበታ ፡ ለመዓልት ፡ ወትከውን ፡ ሌሊት ፡ ፲ወ፪ ፡ ክፍለ ፡ ጥንቁቀ ፡ ወመዓት ፡ ፯ክፍለ ።>
    text <ወፈጸመ ፡ ፀሐይ ፡ አርእስቲሁ ፡ ወዳግመ ፡ የዐውድ ፡ ዲበ ፡ እሉ ፡ አርእስቲሁ ፡ ወይበውእ ፡ በውእቱ ፡ ኆኅት ፡ ፴ጽባሐ ፡ ወበምዕራብኒ ፡ በአንጻሪሁ ፡ የዐርብ ።>
    text <ወበይእቲ ፡ ዕለት ፡ ተኀጽር ፡ ሌሊት ፡ እምኑኃ ፡ ፩እደ ፡ ዝውእቱ ፡ ክፍል ፡ ፩ወትከውን ፡ ፲ወ፩ክፍለ ፡ ወመዓልት ፡ ፯ክፍለ ።>
    text <ወገብአ ፡ ፀሐይ ፡ ወቦአ ፡ ውስተ ፡ ካልእ ፡ ኆኅት ፡ እንተ ፡ ምሥራቅ ፡ ወይገብእ ፡ ዲበ ፡ ዝኩ ፡ አርእስቲሁ ፡ ፴ጽባሐ ፡ ይሠርቅ ፡ ወየዐርብ ።>
    text <ወበይእቲ ፡ ዕለት ፡ ተኀጽር ፡ ሌሊት ፡ እምኑኃ ፡ ወትከውን ፡ ሌሊት ፡ ፲ክፍለ ፡ ወመዓልት ፡ ፰ክፍለ ።>
    text <ወበይእቲ ፡ ዕለት ፡ ይወፅእ ፡ ፀሐይ ፡ እምይእቲ ፡ ካልእት ፡ ኆኅት ፡ ወየዐርብ ፡ በምዕራብ ፡ ወይገብእ ፡ ምሥራቀ ፡ ወይሠርቅ ፡ በሣልስ ፡ ኆኅት ፡ ፴ወ፩ጽባሐ ፡ ወየዐርብ ፡ በምዕራበ ፡ ሰማይ ።>
    text <ወበይእቲ ፡ ዕለት ፡ ተሐፅፅ ፡ ሌሊት ፡ ወትከውን ፡ ፱ክፍለ ፡ ወዕለት ፡ ትከውን ፡ ፱ክፍለ ፡ ወይትዔረይ ፡ ሌሊት ፡ ምስለ ፡ መዓልት ፡ ወይከውን ፡ ዓመት ፡ ጥንቁቀ ፡ መዋዕለ ፡ ፫፻ወ፷ወረብዐ ።>
    text <ወኑኃ ፡ ለዕለት ፡ ወለሌሊት ፡ ወኅጸራ ፡ ለዕለት ፡ ወለሌሊት ፡ በምኋረ ፡ ፀሐይ ፡ ውእቱ ፡ ይትሌለይ ።>
    text <በእንቲአሁ ፡ ይነውኅ ፡ ምኋሪሁ ፡ ዕለት ፡ እምዕለት ፡ ወሌሊት ፡ እምሌሊት ፡ ይቀርብ ።>
    text <ወዝውእቱ ፡ ትእዛዙ ፡ ወምኋሩ ፡ ለፀሐይ ፡ ወምግባኡ ፡ ሶበ ፡ ይገብእ ፡ ለእንተ ፡ ፷ይገብእ ፡ ወይወፅእ ፡ ዘውእቱ ፡ ብርሃን ፡ ዐቢይ ፡ ዘለዓለም ፡ ዘይሰመይ ፡ ፀሐየ ፡ ለዓለመ ፡ ዓለም ።>
    text <ወዝንቱ ፡ ውእቱ ፡ ዘይወፅእ ፡ ብርሃን ፡ ዐቢይ ፡ ዘይሰመይ ፡ በአርአያ ፡ ዚአሁ ፡ በከመ ፡ አዘዘ ፡ እግዚእ ።>
    text <ወከመዝ ፡ ይወፅእ ፡ ወይበውእ ፡ ወኢየሐፅፅ ፡ ወኢየዐርፍ ፡ አላ ፡ ይረውጽ ፡ መዓልተ ፡ ወሌሊተ ፡ በሰረገላ ፡ ወብርሃነ ፡ ዚአሁ ፡ ፯እደ ፡ ያበርህ ፡ እምዘወርኅ ፡ ወአምጣኒሆሙ ፡ ለ፪ኤሆሙ ፡ ዘውግ ።>
  block
    text <ወድኅሬሁ ፡ ለዝ ፡ ትእዛዝ ፡ ርኢኩ ፡ ካልአ ፡ ትእዛዘ ፡ ለብርሃን ፡ ንኡስ ፡ ዘስሙ ፡ ወርኅ ።>
    text <ወክበቡ ፡ ከመ ፡ ክበበ ፡ ሰማይ ፡ ወሰረገላ ፡ ዚአሁ ፡ በኀበ ፡ ይጼአን ፡ ነፋስ ፡ ይነፍኅ ፡ ወበመስፈርት ፡ ይትወሀብ ፡ ሎቱ ፡ ብርሃን ።>
    text <ወበኵሉ ፡ ወርኅ ፡ ሙጻኢሁ ፡ ወሙባኢሁ ፡ ይትዌለጥ ፡ ወመዋዕሊሁ ፡ ከመ ፡ መዋዕለ ፡ ፀሐይ ፡ ወሶበ ፡ ይኤሪ ፡ ከዊነ ፡ ብርሃኑ ፡ ይከውን ፡ ብርሃኑ ፡ ሳብዓየ ፡ እደ ፡ እምብርሃነ ፡ ፀሐይ ፡ ወከመዝ ፡ ይሠርቅ ።>
    text <ወርእሱ ፡ ዘመንገለ ፡ ጽባሕ ፡ ይወጽእ ፡ በ፴ጽባሕ ፡ ወበይእቲ ፡ ዕለት ፡ ያስተርኢ ፡ ወይከውን ፡ ለክሙ ፡ ርእሰ ፡ ወርኅ ፡ ፴ጽባሐ ፡ ምስለ ፡ ጸሐይ ፡ በኆኅት ፡ እንተ ፡ ይወጽእ ፡ ፀሐይ ።>
    text <ወመንፈቁ ፡ ርኁቅ ፡ ፯እደ፩ ፡ ወኵሉ ፡ ክበበ ፡ ዚአሁ ፡ በክ ፡ ዘአልቦ ፡ ብርሃን ፡ ዘእንበለ ፡ ሳብዒት ፡ እደ ፡ ዚአሁ ፡ እም ፡ ፲ወ፬እደ ፡ ብርሃኑ ።>
    text <ወበዕለተ ፡ ይነሥእ ፡ ሳብዓየ ፡ እደ ፡ ወመንፈቀ ፡ ብርሃኑ ፡ ይከውን ፡ ብርሃኑ ፡ ፯ወ፯እደ ፡ አሐቲ ፡ ወመንፈቃ ፡ የዐርብ ፡ ምስለ ፡ ጸሐይ ።>
    text <ወሶበ ፡ ይሠርቅ ፡ ጸሐይ ፡ ይሠርቅ ፡ ወርኅ ፡ ምስሌሁ ፡ ወይነሥእ ፡ መንፈቀ ፡ እደ ፡ ብርሃን ፡ ወበይእቲ ፡ ሌሊት ፡ በርእሰ ፡ ጽባሐ ፡ ዚአሁ ፡ በቅድመ ፡ ዕለቱ ፡ ለወርኅ ፡ የዐርብ ፡ ወርኅ ፡ ምስለ ፡ ጸሐይ ፡ ወይጸልም ፡ በይእቲ ፡ ሌሊት ፡ ፯ወ፯እደ ፡ ወንፍቃ ።>
    text <ወይሠርቅ ፡ በይእቲ ፡ ዕለት ፡ ሳብዓየ ፡ እደ ፡ ጥንቁቀ ፡ ወይወጽእ ፡ ወይጸንን ፡ እምሥራቀ ፡ ጸሐይ ፡ ወያበርህ ፡ በተረፈ ፡ ዕለቱ ፡ ፯ወ፯እደ ።>
  block
    text <ወካልአ ፡ ምኋረ ፡ ወትእዛዘ ፡ ርኢኩ ፡ ሎቱ ፡ እንተ ፡ በውእቱ ፡ ትእዛዝ ፡ ይገብር ፡ ምኋሮ ፡ ዘአውራኅ ።>
    text <ወኵሎ ፡ አርአየኒ ፡ ኡርኤል ፡ መልአክ ፡ ቅዱስ ፡ ዘውእቱ ፡ መራኂሆሙ ፡ ለኵሎሙ ፡ ወምንባሪሆሙ ፡ ጸሐፍኩ ፡ በከመ ፡ አርአየኒ ፡ ወጸሐፍኩ ፡ አውራኂሆሙ ፡ በከመ ፡ ሀለዉ ፡ ወርእየ ፡ ብርሃኖሙ ፡ እስከ ፡ ተፈጸመ ፡ ፲ወ፭መዋዕል ።>
    text <በ፩ ፡ ፯፯እድ ፡ ይፌጽም ፡ ኵሎ ፡ ብርሃኖ ፡ በምሥራቅ ፡ ወበበ ፡ ፯፯እድ ፡ ይፌጽም ፡ ኵሎ ፡ ጽልመቶ ፡ በምዕራብ ።>
    text <ወበአውራኅ ፡ እሙራት ፡ ይዌልጥ ፡ ምዕራባተ ፡ ወበአውራኅ ፡ እሙራት ፡ የሐውር ፡ ምኋሪሁ ፡ ፩፩ ።>
    text <ወበ፪ወርኅ ፡ የዐርብ ፡ ምስለ ፡ ጸሐይ ፡ በእሉ ፡ ፪ኀዋኅው ፡ እለ ፡ በማእከል ፡ በሣልስ ፡ ወበራብዕ ፡ ኆኅት ።>
    text <ይወጽእ ፡ ፯መዋዕለ ፡ ወየአውድ ፡ ወይገብእ ፡ ካዕበ ፡ በኆኅት ፡ እንተ ፡ ይወጽእ ፡ ፀሐይ ፤ ወበውእቱ ፡ ይፌጽም ፡ ኵሎ ፡ ብርሃኖ ፡ ወይጸንን ፡ እምጸሐይ ፡ ወይበውእ ፡ ሰሙነ ፡ መዋዕለ ፡ በሳድስት ፡ ኆኅት ፡ እንተ ፡ እምኔሃ ፡ ይወጽእ ፡ ጸሐይ ።>
    text <ወሶበ ፡ ይወጽእ ፡ ጸሐይ ፡ እምራብዕት ፡ ኆኅት ፡ ይወጽእ ፡ ሰቡዐ ፡ መዋዕለ ፡ እስከ ፡ ይወጽእ ፡ እምነ ፡ ኃምስት ፡ ወካዕበ ፡ ይገብእ ፡ ሰብዐ ፡ መዋዕለ ፡ በኆኅት ፡ ራብዕ ፡ ወይፌጽም ፡ ኵሎ ፡ ብርሃኖ ፡ ወይጸንን ፡ ወይበውእ ፡ በቀዳሚት ፡ ኆኅት ፡ ሰሙነ ፡ መዋዕለ ።>
    text <ወካዕበ ፡ ይገብእ ፡ ሰቡዐ ፡ መዋዕለ ፡ በራብዕት ፡ ኆኅት ፡ እንተ ፡ እምኔሃ ፡ ይወጽእ ፡ ጸሐይ ።>
    text <ከመዝ ፡ ርኢኩ ፡ ምንባሮሙ ፡ በከመ ፡ ሥርዐተ ፡ አውራኂሆሙ ፡ ይሠርቅ ፡ ወየዐርብ ፡ ጸሐይ ።>
    text <ወበእማንቱ ፡ መዋዕል ፡ ይትዌሰክ ፡ ፭ዓመት ፡ ወይበጽሖ ፡ ለጸሐይ ፡ ፴መዋዕል ፡ ወኵሎሙ ፡ መዋዕላት ፡ ይበጽሕዎ ፡ ለ፩ዓመት ፡ እምእልኩ ፡ ፭ዓመት ፡ ተመሊኦሙ ፡ ይከውኑ ፡ ፫፻ወ፷ወ፬መዋዕለ ።>
    text <ወይበጽሕ ፡ ምብጻሒሆሙ ፡ ለጸሐይ ፡ ወለከዋክብት ፡ ስሱ ፡ መዋዕል ፡ እም፭ዓመታት ፡ በበስሱ ፡ ይበጽሖሙ ፡ ፴ዕለት ፡ ወየሐጽጽ ፡ እምፀሐይ ፡ ወእምከዋክብት ፡ ወርኅ ፡ ፴መዋዕለ ።>
    text <ወወርኅ ፡ ያመጽኦሙ ፡ ለዓመታት ፡ ጥንቁቀ ፡ ኵሎሙ ፡ ከመ ፡ ምንባሮሙ ፡ ለዓለም ፡ ኢይበድሩ ፡ ወኢይዴኀሩ ፡ አሐተ ፡ ዕለተ ፡ አላ ፡ ይዌልጡ ፡ ዓመተ ፡ በጽድቅ ፡ ጥንቁቀ ፡ በበ ፡ ፫፻ወ፮ወ፬መዋዕል ።>
    text <ለ፫ዓም ፡ መዋዕሊሁ ፡ ፲፻ወ፺ወ፪ ፡ ወለ፭ዓመት ፡ ፲ወ፰፻ወ፳መዋዕል ፡ ከመ ፡ ይኩን ፡ ለ፰ዓመት ፡ ፳ወ፱፻ወ፲ወ፪መዋዕል ።>
    text <ለወርኅ ፡ ለባሕቲቱ ፡ ይበጽሕ ፡ መዋዕሊሁ ፡ ለ፫ዓም ፡ ፲፻ወ፷ወ፪መዋዕል ፡ ወለ፭ዓመት ፡ የሐፅፅ ፡ ፶መዋዕለ ፡ እስመ ፡ በጸአቱ ፡ ይትዌሰክ ፡ ዲበ ፡ ፰ወ፪መዋዕል ።>
    text <ወይከውን ፡ ለ፭ዓም ፡ ፲ወ፯፻ወ፸መዋዕል ፡ ከመ ፡ ይኩን ፡ ለወርኅ ፡ ለ፰ዓመት ፡ መዋዕሊሁ ፡ ፳፻ወ፰፻ወ፴ወ፪መዋዕል ።>
    text <እስመ ፡ ሕፀፅ ፡ ለ፰ዓመት ፡ መዋዕሊሁ ፡ ፹ ፡ ወኵሎሙ ፡ መዋዕል ፡ ዘሐፀፀ ፡ እም፰ዓም ፡ መዋዕለ ፡ ፹ ።>
    text <ወይትፌጸም ፡ ዓመት ፡ በጽድቅ ፡ በከመ ፡ መንበረ ፡ ዚአሆሙ ፡ ወመንበረ ፡ ጸሐይ ፡ እለ ፡ ይሠርቁ ፡ እምነ ፡ ኆኅት ፡ እለ ፡ እምኔሆሙ ፡ ይሠርቅ ፡ ወየዐርብ ፡ መዋዕለ ፡ ፴ ።>
  block
    text <ወመራኅያኒሆሙ ፡ ለአርእስተ ፡ አእላፍ ፡ እለ ፡ ዲበ ፡ ኵሉ ፡ ፍጥረት ፡ ወዲበ ፡ ኵሉ ፡ ከዋክብት ፡ ወምስለ ፡ ፬እለ ፡ ይትዌሰኩ ፡ ወኢይትሌለዩ ፡ እምንባሮሙ ፡ በከመ ፡ ኵሉ ፡ ሐሳበ ፡ ዓመት ፡ ወእሉ ፡ ይትቀነዩ ፡ ፬መዋዕለ ፡ እለ ፡ እይትሐሰቡ ፡ በሐሳበ ፡ ዓመት ።>
    text <ወበእንቲአሆሙ ፡ ይጌግዩ ፡ ቦሙ ፡ ሰብእ ፡ እስመ ፡ እሙንቱ ፡ ብርሃናት ፡ ይትቀነዩ ፡ በጽድቅ ፡ በምንባረ ፡ ዓለም ፡ ፩በቀዳሚ ፡ ኆኅት ፡ ወ፩በሣልስ ፡ ኆኅት ፡ ወ፩በራብዕ ፡ ኆኅት ፡ ወ፩በሳድስ ፡ ኆኅት ፡ ወይትፌጸም ፡ ጥንቃዌ ፡ ዓለም ፡ በበ ፡ ፫፻ወ፰ወ፬መንበረ ፡ ዓለም ።>
    text <እስመ ፡ ለትእምርት ፡ ወለአዝማን ፡ ወለዓመታት ፡ ወለመዋዕል ፡ አርአየኒ ፡ ኡርኤል ፡ መልአክ ፡ ዘአንበሮ ፡ እግዚአ ፡ ስብሐት ፡ ዘለዓለም ፡ ዲበ ፡ ኵሎሙ ፡ ብርሃናተ ፡ ሰማይ ፡ በሰማይ ፡ ወበዓለም ፡ ከመ ፡ ይምልኩ ፡ በገጸ ፡ ሰማይ ፡ ወይትረአዩ ፡ ዲበ ፡ ምድር ፡ ወይኩኑ ፡ መራኅያነ ፡ ለመዓልት ፡ ወለሌሊት ፡ ፀሐይ ፡ ወወርኅ ፡ ወከዋክብት ፡ ወኵሉ ፡ ቅንየታት ፡ እለ ፡ የአውዱ ፡ በኵሎሙ ፡ ሰረገላተ ፡ ሰማይ ።>
    text <ከመዝ ፡ ፲ወ፪ኀዋኅው ፡ ርኋተ ፡ አርአየኒ ፡ ኡርኤል ፡ በክበበ ፡ ሰረገላት ፡ ዘጸሐይ ፡ በሰማይ ፡ እለ ፡ እምኔሆሙ ፡ ይወጽኡ ፡ እገሪሃ ፡ ለጸሐይ ፡ ወእምኔሆሙ ፡ ይወጽእ ፡ ሞቅ ፡ ዲበ ፡ ምድር ፡ ሶበ ፡ ይትረኀዉ ፡ በአዝማን ፡ እለ ፡ እሙራን ፡ ቦሙ ።>
    text <ወለነፋሳት ፡ ወለመንፈሰ ፡ ጠል ፡ ሶበ ፡ ይትረኀዉ ፡ በአዝማን ፡ ርኋተ ፡ በሰማያት ፡ ዲበ ፡ አጽናፍ ።>
    text <፲ወ፪ኀዋኅው ፡ ርኢኩ ፡ በሰማይ ፡ በአጽናፈ ፡ ምድር ፡ እለ ፡ እምኔሆሙ ፡ ይወጽኡ ፡ ፀሐይ ፡ ወወርኅ ፡ ወከዋክብት ፡ ወኵሉ ፡ ግብራተ ፡ ሰማይ ፡ እምነ ፡ ምሥራቅ ፡ ወእምነ ፡ ምዕራብ ።>
    text <ወመሳክው ፡ ርኋት ፡ ብዙኃት ፡ እምፀጋሙ ፡ ወእምየማኑ ፡ ወአሐቲ ፡ መስኮት ፡ በዘመነ ፡ ዚአሃ ፡ ታመውቅ ፡ ሞቀ ፡ ዘከመ ፡ እልኩ ፡ ኀዋኅው ፡ እለ ፡ ይወጽኡ ፡ እምኔሆሙ ፡ ከዋክብት ፡ በከመ ፡ አዘዞሙ ፡ ወእለ ፡ ቦሙ ፡ የዐርቡ ፡ በከመ ፡ ኍልቆሙ ።>
    text <ወርኢኩ ፡ ሰረገላተ ፡ በሰማይ ፡ እንዘ ፡ ይረውፁ ፡ በዓለም ፡ እመልዕልቶሙ ፡ ወእመትሕቶሙ ፡ ለእልኩ ፡ ኀዋኅው ፡ እለ ፡ ቦሙ ፡ ይትመየጡ ፡ ከዋክብት ፡ እለ ፡ ኢየዐርቡ ።>
    text <ወ፩የዐብዮሙ ፡ ለኵሎሙ ፡ ወውእቱ ፡ የአውድ ፡ ለኵሉ ፡ ዓለም ።>
  block
    text <ወበአጽናፈ ፡ ምድር ፡ ርኢኩ ፡ ፲ወ፪ኀዋኅው ፡ ርኋተ ፡ ለኵሎሙ ፡ ነፋሳት ፡ እለ ፡ እምኔሆሙ ፡ ይወጽኡ ፡ ነፋሳት ፡ ወይነፍሱ ፡ ዲበ ፡ ምድር ።>
    text <፫እምኔሆሙ ፡ ርኋት ፡ በገጸ ፡ ሰማይ ፡ ወ፫በምዕራብ ፡ ወ፫በየማነ ፡ ሰማይ ፡ ወ፫በፀጋም ።>
    text <ወ፫ቀዳምያት ፡ እለ ፡ መንገለ ፡ ጽባሕ ፡ ወ፫መንገለ ፡ መስዕ ፡ ወ፫በድኅር ፡ እለ ፡ በጸጋም ፡ ለመንገለ ፡ አዜብ ፡ ወ፫በዓረብ ።>
    text <በ፬እምኔሆሙ ፡ ይወጽኡ ፡ ነፋሳተ ፡ በረከት ፡ ወሰላም ፡ ወእምእልኩ ፡ ፰ይወጽኡ ፡ ነፋሳተ ፡ መቅሠፍት ፡ ሶበ ፡ ይትፌነዉ ፡ ይደመስስዋ ፡ ለኵላ ፡ ምድር ፡ ወለማይ ፡ ዘዲቤሃ ፡ ወለኵሎሙ ፡ እለ ፡ የኀድፉ ፡ ዲቤሃ ፡ ወኵሉ ፡ ዘሀሎ ፡ ውስተ ፡ ማይ ፡ ወዲበ ፡ የብስ ።>
    text <ወይወጽእ ፡ ቀዳማይ ፡ ነፋስ ፡ እምእልኩ ፡ ኀዋኅው ፡ ዘስሙ ፡ ጽባሓይ ፡ በቀዳሚት ፡ ኆኅት ፡ እንተ ፡ መንገለ ፡ ጽባሕ ፡ እንተ ፡ ታጸንን ፡ ለአዜብ ፡ ይወጽእ ፡ እምኔሃ ፡ ድምሳሴ ፡ የብስ ፡ ወሞቅ ፡ ወሐጕል ።>
    text <ወበካልእት ፡ ኆኅት ፡ ማእከላይት ፡ ይወጽእ ፡ ርትዕ ፡ ወይወጽእ ፡ እምኔሃ ፡ ዝናም ፡ ወፍሬ ፡ ወሰላም ፡ ወጠል ፤ ወበሣልስት ፡ ኆኅት ፡ እንተ ፡ መንገለ ፡ መስዕ ፡ ይወጽእ ፡ ቍር ፡ ወየብስ ።>
    text <ወእምድኅረ ፡ እሉ ፡ ነፋሳት ፡ በመንገለ ፡ አዜብ ፡ ይወጽእ ፡ በ፫ኆኅት ፤ ቀዳምያት ፡ በቀዳሚት ፡ ኆኅት ፡ እምኔሆን ፡ እንተ ፡ ትጸንን ፡ ለመንገለ ፡ ምሥራቅ ፡ ይወጽእ ፡ ነፋሰ ፡ ሞቅ ።>
    text <ወበኆኅት ፡ እንተ ፡ ኀቤሃ ፡ ማእከላይት ፡ ይወጽእ ፡ እምኔሃ ፡ መዐዛ ፡ ሠናይ ፡ ወጠል ፡ ወዝናም ፡ ወሰላም ፡ ወሕይወት ።>
    text <ወበሣልስት ፡ ኆኅት ፡ እንተ ፡ መንገለ ፡ ምዕራብ ፡ ይወጽእ ፡ እምኔሃ ፡ ጠል ፡ ወዝናም ፡ ወአናኵዕ ፡ ወድምሳሴ ።>
    text <ወእምድኅረ ፡ እሉ ፡ ነፋሳት ፡ ዘመንገለ ፡ መስዕ ፡ [ዘስሙ ፡ ባሕር ፡ ] እም ፡ [፫] ፡ ሳብዓይ ፡ ኆኅት ፡ እንተ ፡ መንገለ ፡ ምሥራቅ ፡ ዘታጸንን ፡ መንገለ ፡ አዜብ ፡ ይወጽእ ፡ እምኔሃ ፡ ጠል ፡ ወዝናም ፡ አናኵዕ ፡ ወድምሳሴ ።>
    text <ወእማእከላይት ፡ ኆኅት ፡ ርትዕት ፡ ይወጽእ ፡ እምኔሃ ፡ ዝናም ፡ ወጠል ፡ ወሕይወት ፡ ወሰላም ፡ ወበሣልስት ፡ ኆኅት ፡ እንተ ፡ መንገለ ፡ ምዕራብ ፡ እንተ ፡ ታጸንን ፡ ለመስዕ ፡ ይወጽእ ፡ እምኔሃ ፡ ጊሜ ፡ ወአስሐትያ ፡ ወሐመዳ ፡ ወዝናም ፡ ወጠል ፡ ወአናኵዕ ።>
    text <ወእምድኅረ ፡ እሉ ፡ [፬] ነፋሳት ፡ እለ ፡ መንገለ ፡ ምዕራብ ፡ በቀዳሚት ፡ ኆኅት ፡ እንት ፡ ታጸንን ፡ ለመንገለ ፡ መስዕ ፡ ወእምኔሃ ፡ ይወጽእ ፡ ጠል ፡ ወዝናም ፡ ወአስሐትያ ፡ ወቍር ፡ ወሐመዳ ፡ ወደደክ ።>
    text <ወእምነ ፡ ኆኅት ፡ ማእከላይት ፡ ይወጽእ ፡ ጠል ፡ ወዝናም ፡ ሰላም ፡ ወበረከት ፡ ወበደኃሪት ፡ ኆኅት ፡ እንተ ፡ መንገለ ፡ አዜብ ፡ ይወጽእ ፡ እምኔሃ ፡ የብስ ፡ ወድምሳሴ ፡ ዋዕይ ፡ ወሐጕል ።>
    text <ወተፈጸማ ፡ ፲ወ፪ኀዋኅው ፡ ዘ፬ኀዋኅው ፡ ሰማይ ፡ ወኩሎ ፡ ትእዛዞሙ ፡ ወኵሎ ፡ መቅሠፍቶሙ ፡ ወሰላሞሙ ፡ አርአይኩከ ፡ ወልድየ ፡ ማቱሳላ ።>
  block
    text <ይጼውዕዎ ፡ ለነፋስ ፡ ቀዳማዊ ፡ ጽባሓዊ ፡ እስመ ፡ ቀዳማዊ ፡ ውእቱ ፡ ወይጼውዕዎ ፡ ለካልእ ፡ አዜብ ፡ እስመ ፡ ልዑል ፡ ህየ ፡ ይወርድ ፡ ወፈድፋደ ፡ ህየ ፡ ይወርድ ፡ ቡሩክ ፡ ለዓለም ።>
    text <ወለነፋስ ፡ ዘእምዕራብ ፡ ስሙ ፡ ንቱግ ፡ እስመ ፡ በህየ ፡ የሐፅፅ ፡ ኵሉ ፡ ብርሃናተ ፡ ሰማይ ፡ ወይወርዱ ።>
    text <ወራብዕ ፡ ነፋስ ፡ ዘስሙ ፡ መስዕ ፡ ይትከፈል ፡ ፫ክፍለ ፡ ፩እምኔሆሙ ፡ ማኅደር ፡ ለሰብእ ፡ ወካልእ ፡ ለአብሕርተ ፡ ማያት ፡ ወበቀላያት ፡ ወበኦም ፡ ወበአፍላግ ፡ ወበጽልመት ፡ ወበጊሜ ፡ ወሣልስ ፡ ክፍል ፡ በገነተ ፡ ጽድቅ ።>
    text <፯አድባረ ፡ ነዋኃነ ፡ ርኢኩ ፡ እለ ፡ ይነውኁ ፡ እምኵሉ ፡ አድባር ፡ እለ ፡ ውስተ ፡ ምድር ፡ ወእምኔሆሙ ፡ ይወጽእ ፡ አስሐትያ ፡ ወየኀልፍ ፡ ወየሐውር ፡ መዋዕል ፡ ወዘመን ፡ ወዓመት ።>
    text <፯አፍላገ ፡ ዲበ ፡ ምድር ፡ ርኢኩ ፡ ዐበይተ ፡ እምኵሎሙ ፡ አፍላግ ፡ ፩እምኔሆሙ ፡ ይመጽእ ፡ እምዓረብ ፡ ውስተ ፡ ባሕር ፡ ዐቢይ ፡ ይክዑ ፡ ማዮ ።>
    text <ወእልክቱ ፡ ፪ይመጽኡ ፡ እመስዕ ፡ እስከ ፡ ባሕር ፡ ወይክዕዉ ፡ ማዮሙ ፡ በባሕረ ፡ ኤርትራ ፡ እምሥራቅ ።>
    text <ወእለ ፡ ተርፉ ፡ ፬ይወጽኡ ፡ በገቦ ፡ መስዕ ፡ እስከ ፡ ባሕረ ፡ ዚአሆሙ ፡ ባሕረ ፡ ኤርትራ ፡ ወ፪በባሕር ፡ ዐቢይ ፡ ይሰወጡ ፡ በህየ ፡ ወይቤሉ ፡ መድበራ ።>
    text <ሰቡዐ ፡ ደሰያተ ፡ ዐበይተ ፡ ርኢኩ ፡ በባሕር ፡ ወበምድር ፡ ፪በምድር ፡ ወ፭በባሕር ፡ ዐቢይ ።>
  block
    text <አስማቱ ፡ ለፀሐይ ፡ ከመዝ ፡ ፩ኦርያሬስ ፡ ወካልኡ ፡ ቶማስ ።>
    text <ወለወርኅ ፡ ፬አስማት ፡ ቦቱ ፡ ፩ስሙ ፡ አሶንያ ፡ ወካልእ ፡ እብላ ፡ ወሣልስ ፡ ብናሴ ፡ ወራብዕ ፡ ኤራዕ ።>
    text <እሉ ፡ እሙንቱ ፡ ፪ብርሃናት ፡ ዐበይት ፡ ክበቦሙ ፡ ከመ ፡ ክበበ ፡ ሰማይ ፡ ወአምጣኒሆሙ ፡ ለክልኤሆሙ ፡ ዕሩያን ።>
    text <በክበበ ፡ ፀሐይ ፡ ፯ክፍለ ፡ ብርሃን ፡ ዘይትዌሰክ ፡ ቦቱ ፡ እምወርኅ ፡ ወበመስፈርት ፡ ትትወደይ ፡ እስከ ፡ የኀልፍ ፡ ሳብዕ ፡ ክፍለ ፡ ፀሐይ ።>
    text <ወየዐርቡ ፡ ወይበውኡ ፡ ውስተ ፡ ኀዋኅው ፡ ምዕራብ ፡ ወየዐውዱ ፡ እንተ ፡ መስዕ ፡ ወእንተ ፡ ኀዋኅው ፡ ምሥራቅ ፡ ይወጽኡ ፡ ዲበ ፡ ገጸ ፡ ሰማይ ።>
    text <ወሶበ ፡ ይትነሣእ ፡ ወርኅ ፡ ያስተርኢ ፡ በሰማይ ፡ ወመንፈቀ ፡ ሳብዕ ፡ እደ ፡ ብርሃን ፡ ይከውን ፡ ቦቱ ፡ ወበዐሡር ፡ ወረቡዕ ፡ ይፌጽም ፡ ኵሎ ፡ ብርሃኖ ።>
    text <ወ፫ትኅምስተ ፡ ብርሃን ፡ ይትወደይ ፡ ውስቴታ ፡ እስከ ፡ ዐሡር ፡ ወኃምስ ፡ ይትፌጸም ፡ ብርሃነ ፡ ዚአሁ ፡ ለትእምርተ ፡ ዓመት ፡ ወይከውን ፡ ፫ትኅምስተ ፡ ወይከውን ፡ ወርኅ ፡ በመንፈቀ ፡ ሳብዕት ፡ እድ ።>
    text <ወበሕፀፀ ፡ ዚአሁ ፡ በቀዳሚት ፡ ዕለት ፡ የሐፅፅ ፡ ፲ወ፬እደ ፡ ብርሃነ ፡ ዚአሁ ፡ ወበሳኒታ ፡ የሐፅፅ ፡ ፲ወ፫እደ ፡ ወበሣልስ ፡ የሐፅፅ ፡ ፲ወ፪እደ ፡ ወበራብዕ ፡ የሐፅፅ ፡ ፲ወ፩ክፍለ ፡ ወበኃምስ ፡ የሐፅፅ ፡ ፲ክፍለ ፡ ወበሳድስ ፡ የሐፅፅ ፡ ፱ክፍለ ፡ ወበሳብዕ ፡ የሐፅፅ ፡ ፰ክፍለ ፡ ወበሳምን ፡ የሐፅፅ ፡ ፯ክፍለ ፡ ወበታስዕ ፡ የሐፅፅ ፡ ፮ክፍለ ፡ ወበዓሥር ፡ የሐፅፅ ፡ ፭ክፍለ ፡ ወበ ፡ ፲ወ፩የሐፅፅ ፡ ፬ክፍለ ፡ ወበ ፡ ፲ወ፪የሐ ፡ ፅፅ ፡ ፫ክፍለ ፡ ወበ ፡ ፲ወ፫የሐ ፡ ፅፅ ፡ ፪ወበ ፡ ፲ወ፬የሐፅፅ ፡ መንፈቀ ፡ ፯እድ ፡ ወኵሉ ፡ ብርሃኑ ፡ በ፲ወ፭ዕለት ፡ ይትዌዳዕ ፡ ዘተርፈ ፡ እምኵሉ ።>
    text <ወበአውራኅ ፡ እሙራት ፡ ይከውን ፡ በበ ፡ ፳ወ፱መዋዕል ፡ ለወርኅ ፡ ወቦ ፡ ጊዜ ፡ ፳ወ፰ ።>
    text <ወካልእተ ፡ ሥርዐተ ፡ አርአየኒ ፡ ኡርኤል ፡ ሶበ ፡ ይትወደይ ፡ ብርሃን ፡ ውስተ ፡ ወርኅ ፡ ወእምኀበ ፡ ይትወደይ ፡ እምፀሐይ ።>
    text <ኵሎ ፡ ዘመነ ፡ ዘተሐውር ፡ ወርኅ ፡ በብርሃነ ፡ ዚአሃ ፡ ትወዲ ፡ በቅድመ ፡ ፀሐይ ፡ እስከ ፡ ፲ወ፬መዋዕል ፡ ይትፌጸም ፡ ብርሃና ፡ ውስተ ፡ ሰማይ ፡ ወሶበ ፡ ይውዒ ፡ ኵሉ ፡ ይትፌጸም ፡ ብርሃኑ ፡ ውስተ ፡ ሰማይ ።>
    text <ወቀዳሚት ፡ ዕለት ፡ ሠርቀ ፡ ትሰመይ ፡ እስመ ፡ በይእቲ ፡ ዕለት ፡ ይትነሣእ ፡ ላዕሌሃ ፡ ብርሃን ።>
    text <ወይትፌጸም ፡ ጥንቁቀ ፡ በዕለተ ፡ ይወርድ ፡ ፀሐይ ፡ ውስተ ፡ ዓረብ ፡ ወእምነ ፡ ምሥራቅ ፡ የዐርግ ፡ በሌሊት ፡ ወያበርህ ፡ ወርኅ ፡ በኵሉ ፡ ሌሊት ፡ እስከ ፡ ይሠርቅ ፡ ፀሓይ ፡ በቅድሜሁ ፡ ወይትረአይ ፡ ወርኅ ፡ በቅድመ ፡ ጸሐይ ።>
    text <እምኀበ ፡ ይወጽእ ፡ ብርሃኑ ፡ ለወርኅ ፡ እምህየ ፡ ካዕበ ፡ የሐፅፅ ፡ እስከ ፡ ይትዌዳዕ ፡ ኵሉ ፡ ብርሃኑ ፡ ወየኀልፍ ፡ መዋዕለ ፡ ወርኅ ፡ ወይነብር ፡ ክበቡ ፡ በከ ፡ ዘእንበለ ፡ ብርሃን ።>
    text <ወ፫ወርኀ ፡ ይገብር ፡ ፴መዋዕለ ፡ በዘመነ ፡ ዚአሁ ፡ ወ፫ወርኀ ፡ ይገብር ፡ በበ ፡ ፳ወ፱መዋዕል ፡ እለ ፡ ቦሙ ፡ ይገብር ፡ ታሕፃፂተ ፡ ዚአሁ ፡ በዘመን ፡ ቀዳማዊ ፡ ወበኆኅት ፡ ቀዳማዊ ፡ በመዋዕል ፡ ፻ወ፸ወ፯ ።>
    text <ወበዘመነ ፡ ሙፃኡ ፡ ፫ወርኀ ፡ ያስተርኢ ፡ በበ ፡ ፴መዋዕል ፡ ወ፫ወርኀ ፡ ያስተርኢ ፡ በበ ፡ ፳ወ፱መዋዕል ።>
    text <በሌሊት ፡ ያስተርኢ ፡ በበ ፡ ፳ ፡ ከመ ፡ ብእሲ ፡ ወመዓልተ ፡ ከመ ፡ ሰማይ ፡ እስመ ፡ ካልእ ፡ ምንትኒ ፡ አልባቲ ፡ ዘእንበለ ፡ ብርሃነ ፡ ዚአሃ ።>
  block
    text <ወይእዜኒ ፡ ወልድየ ፡ ማቱሳላ ፡ አርአይኩከ ፡ ኵሎ ፡ ወተፈጸመ ፡ ኵሉ ፡ ሥርዐተ ፡ ከዋክብት ፡ ዘሰማይ ።>
    text <ወአርአየኒ ፡ ኵሎ ፡ ሥርዐቶሙ ፡ ለእሉ ፡ እንተ ፡ በኵሉ ፡ መዋዕል ፡ ወበኵሉ ፡ ዘመን ፡ ዘበኵሉ ፡ ሥልጣን ፡ ወበኵሉ ፡ ዓመት ፡ ወበሙፃኡ ፡ ወበትእዛዙ ፡ በኵሉ ፡ ወርኅ ፡ ወበኵሉ ፡ ሰንበታት ።>
    text <ወኅፀፀ ፡ ወርኅ ፡ ዘይትገበር ፡ በሳድስት ፡ ኆኅት ፡ እስመ ፡ በዛቲ ፡ ኆኅት ፡ ሳድስት ፡ ይትፌጸም ፡ ብርሃነ ፡ ዚአሁ ፡ ወእምኔሁ ፡ ይከውን ፡ ርእሰ ፡ ወርኅ ።>
    text <ወታኅፃፂት ፡ ዘይትገበር ፡ በኆኅት ፡ ቀዳሚት ፡ በዘመነ ፡ ዚአሁ ፡ እስከ ፡ ይትፌጸም ፡ መዋዕል ፡ ፻ወ፸ወ፯ወበሥርዐተ ፡ ሰንበት ፡ ፳ወ፭ወ፪መዋዕል ።>
    text <ወዘየሐፅፅ ፡ እምፀሐይ ፡ ወበሥርዐተ ፡ ከዋክብት ፡ ኀሙሰ ፡ መዋዕለ ፡ በዘመን ፡ ፩ጥንቁቀ ፡ ወሶበ ፡ ይትፌጸም ፡ ዝመካን ፡ ዘትሬኢ ።>
    text <ከመዝ ፡ አርአያ ፡ ወአምሳል ፡ እምኵሉ ፡ ብርሃን ፡ ዘአርአየኒ ፡ ኡርኤል ፡ መልአክ ፡ ዐቢይ ፡ ዘውእቱ ፡ መራኂሆሙ ።>
  block
    text <ወበውእቱ ፡ መዋዕል ፡ አውሥአኒ ፡ ኡርኤል ፡ ወይቤለኒ ፡ ነዋ ፡ አርአይኩከ ፡ ኵሎ ፡ ኦሄኖክ ፡ ወኵሎ ፡ ከሠትኩ ፡ ለከ ፡ ትርአዮ ፡ ለዝ ፡ ፀሐይ ፡ ወለዝ ፡ ወርኅ ፡ ወለእለ ፡ ይመርሕዎሙ ፡ ለከዋክብተ ፡ ሰማይ ፡ ወለኵሎሙ ፡ እለ ፡ ይመይጥዎሙ ፡ ግብሮሙ ፡ ወአዝማኖሙ ፡ ወሙፃኢሆሙ ።>
    text <ወበመዋዕለ ፡ ኃጥአን ፡ ክራማት ፡ የሐፅራ ፡ ወዘርአ ፡ ዚአሆሙ ፡ ይከውን ፡ ደኀራዌ ፡ በምድሮሙ ፡ ወበሙፋሮሙ ፡ ወኵሉ ፡ ግብር ፡ ዘዲበ ፡ ምድር ፡ ይትመየጥ ፡ ወኢያስተርኢ ፡ በዘመኑ ፡ ወዝናም ፡ ይትከላእ ፡ ወሰማይ ፡ ታቀውም ።>
    text <ወበውእቱ ፡ አዝማን ፡ ፍሬ ፡ ምድር ፡ ደኃራዌ ፡ ይከውን ፡ ወኢይበቍል ፡ በዘመኑ ፡ ወፍሬ ፡ ዕፅ ፡ ይትከላእ ፡ በዘመነ ፡ ዚአሁ ።>
    text <ወወርኅ ፡ ይዌልጥ ፡ ሥርአቶ ፡ ወኢይትረአይ ፡ በዘመነ ፡ ዚአሁ ።>
    text <ወበእማንቱ ፡ መዋዕል ፡ ይትረአይ ፡ ሰማይ ፡ ወይበጽሕ ፡ ዐባር ፡ በጽንፈ ፡ ሰረገላት ፡ ዐቢይ ፡ በምዕራብ ፡ ወይበርህ ፡ ፈድፋደ ፡ እምሥርዐተ ፡ ብርሃን ።>
    text <ወይስሕቱ ፡ ብዙኃን ፡ አርእስቲሆሙ ፡ ለከዋክብተ ፡ ትእዛዝ ፡ ወእሉ ፡ ይመይጡ ፡ ፍናዊሆሙ ፡ ወግብሮሙ ፡ ወኢይትረአዩ ፡ በአዝማነ ፡ ዚአሆሙ ፡ እለ ፡ ተአዘዙ ፡ ሎሙ ።>
    text <ወኵሉ ፡ ሥርዐተ ፡ ከዋክብት ፡ ይትዐፀዉ ፡ ላዕለ ፡ ኃጥኣን ፡ ወሕሊናሆሙ ፡ ለእለ ፡ ይነብሩ ፡ ዲበ ፡ ምድር ፡ ይስሕቱ ፡ ዲቤሆሙ ፡ ወይትመየጡ ፡ እምኵሉ ፡ ፍናዊሆሙ ፡ ወይስሕቱ ፡ ወይመስዎሙ ፡ አማልክተ ።>
    text <ወይበዝኅ ፡ ላዕሌሆሙ ፡ እከይ ፡ ወመቅሠፍት ፡ ይመጽእ ፡ ዲቤሆሙ ፡ ከመ ፡ ያኅጕሎሙ ፡ ለኵሎሙ ።>
  block
    text <ወይቤለኒ ፡ ኦሄኖክ ፡ ነጽር ፡ መጽሐፈ ፡ ዘጸፍጸፈ ፡ ሰማይ ፡ ወአንብብ ፡ ዘጽሑፍ ፡ ዲቤሆሙ ፡ ወአእምር ፡ ኵሎ ፡ ፩፩ ።>
    text <ወነጸርኩ ፡ ኵሎ ፡ ዘጸፍጸፈ ፡ ሰማይ ፡ ወአንበብኩ ፡ ኵሎ ፡ ዘጽሑፍ ፡ ወአእመርኩ ፡ ኵሎ ፡ ወአንበብክዋ ፡ ለመጽሐፍ ፡ ወኵሎ ፡ ዘጽሑፍ ፡ ውስቴታ ፡ ኵሎ ፡ ምግባሮሙ ፡ ለሰብእ ፡ ወኵሎ ፡ ውሉደ ፡ ሥጋ ፡ ዘዲበ ፡ ምድር ፡ እስከ ፡ ትውልደ ፡ ዓለም ።>
    text <ወእምዝ ፡ ሶቤሃ ፡ ባረክዎ ፡ ለእግዚእ ፡ ለንጉሠ ፡ ስብሐት ፡ ዘለዓለም ፡ በከመ ፡ ገብረ ፡ ኵሎ ፡ ግብረ ፡ ዓለም ፡ ወሰባሕክዎ ፡ ለእግዚእ ፡ በእንተ ፡ ትእግሥቱ ፡ ወባረኩ ፡ ዲበ ፡ ውሉደ ፡ ዓለም ።>
    text <ወይእተ ፡ ጊዜ ፡ እቤ ፡ ብፁዕ ፡ ብእሲ ፡ ዘይመውት ፡ እንዘ ፡ ጻድቅ ፡ ወኄር ፡ ወኵሉ ፡ መጽሐፈ ፡ ዐመፃ ፡ ዘኢተጽሕፈ ፡ ዲቤሁ ፡ ወኢተረክበ ፡ ጌጋይ ፡ ላዕሌሁ ።>
    text <ወእሙንቱ ፡ ፫ቅዱሳን ፡ አቅረቡኒ ፡ ወአንበሩኒ ፡ ውስተ ፡ ምድር ፡ በቅድመ ፡ ኆኅተ ፡ ቤትየ ፡ ወይቤሉኒ ፡ አይድዕ ፡ ኵሎ ፡ ለማቱሳላ ፡ ወልድከ ፡ ወአርኢ ፡ ለኵሎሙ ፡ ውሉድከ ፡ ከመ ፡ ኢይጸድቅ ፡ ኵሉ ፡ ዘሥጋ ፡ በቅድመ ፡ እግዚእ ፡ እስመ ፡ ውእቱ ፡ ፈጠሮሙ ።>
    text <፩ዓመተ ፡ ነኀድገከ ፡ በኀበ ፡ ውሉድከ ፡ እስከ ፡ ካዕበ ፡ ትዔዝዝ ፡ ከመ ፡ ትምሀሮሙ ፡ ለውሉድከ ፡ ወትጽሐፍ ፡ ሎሙ ፡ ወታስምዕ ፡ ሎሙ ፡ ለኵሎሙ ፡ ውሉድከ ፤ ወበካልእ ፡ ዓም ፡ ይነሥኡከ ፡ እማእከሎሙ ።>
    text <ይጽናዕ ፡ ልብከ ፡ እስመ ፡ ኄራን ፡ ለኄራን ፡ ያየድዑ ፡ ጽድቀ ፡ ጻድቅ ፡ ምስለ ፡ ጻድቅ ፡ ይትፌሣሕ ፡ ወይትአምኁ ፡ በበይናቲሆሙ ።>
    text <ወኃጥእ ፡ ምስለ ፡ ኃጥእ ፡ ይመውት ፡ ወምዩጥ ፡ ምስለ ፡ ምዩጥ ፡ ይሠጠም ።>
    text <ወእለ ፡ ይገብሩ ፡ ጽድቀ ፡ ይመውቱ ፡ በእንተ ፡ ምግባረ ፡ ሰብእ ፡ ወይትጋብኡ ፡ በእንተ ፡ ምግባሮሙ ፡ ለረሲዓን ።>
    text <ወበእማንቱ ፡ መዋዕል ፡ ፈጸሙ ፡ እንዘ ፡ ይትናገሩ ፡ ምስሌየ ፡ ወቦእኩ ፡ ኀበ ፡ ሰብእየ ፡ እንዘ ፡ እባርኮ ፡ ለእግዚአ ፡ ዓለማት ።>
  block
    text <ወይእዜኒ ፡ ወልድየ ፡ ማቱሳላ ፡ ኵሎ ፡ እላንተ ፡ ለከ ፡ እነግር ፡ ወእጽሕፍ ፡ ለከ ፡ ወኵሎ ፡ ከሠትኩ ፡ ለከ ፡ ወወሀብኩከ ፡ መጻሕፍቲሆሙ ፡ ለእሉ ፡ ኵሎሙ ፤ ዕቀብ ፡ ወልድየ ፡ ማቱሳላ ፡ መጻሕፍተ ፡ እዴሁ ፡ ለአቡከ ፡ ወከመ ፡ ተሀብ ፡ ለትውልደ ፡ ዓለም ።>
    text <ጥበበ ፡ ወሀብኩ ፡ ለከ ፡ ወለውሉድከ ፡ ወለእለ ፡ ይከውኑ ፡ ለከ ፡ ውሉደ ፡ ከመ ፡ የሀቡ ፡ ለውሉዶሙ ፡ ለትውልዳት ፡ እስከ ፡ ለዓለም ፡ ለዛ ፡ ጥበብ ፡ ዲበ ፡ ሕሊናሆሙ ።>
    text <ወኢይነውሙ ፡ እለ ፡ ይሌብውዋ ፡ ወያፀምኡ ፡ በእዝኖሙ ፡ ከመ ፡ ይትመሀርዋ ፡ ለዛ ፡ ጥበብ ፡ ወትደልዎሙ ፡ እመባልዕት ፡ ሠናያት ፡ ለእለ ፡ ይበልዑ ።>
    text <ብፁዓን ፡ ጻድቃን ፡ ኵሎሙ ፡ ብፁዓን ፡ ኵሎሙ ፡ እለ ፡ የሐውሩ ፡ በፍኖተ ፡ ጽድቅ ፡ ወአልቦሙ ፡ ኀጢአት ፡ ከመ ፡ ኃጥኣን ፡ በኍልቈ ፡ ኵሉ ፡ መዋዕሊሆሙ ፡ ለዘየሐውር ፡ ፀሐይ ፡ በሰማይ ፡ በአናቅጽ ፡ ይበውእ ፡ ወይወጽእ ፡ ፴ዕለተ ፡ ምስለ ፡ አርእስተ ፡ ፲፻ ፡ ዝሥርዐቶሙ ፡ ለከዋክብት ፡ ምስለ ፡ ፬እለ ፡ ይትዌሰኩ ፡ ወይሌልዩ ፡ ማእከለ ፡ ፬ክፍለ ፡ ዓመት ፡ እለ ፡ ይመርሕዎሙ ፡ ወምስሌሆሙ ፡ ይበውኡ ፡ ፬መዋዕለ ።>
    text <በእንቲአሆሙ ፡ ይጌግዩ ፡ ሰብእ ፡ ወኢየሐስብዎሙ ፡ በሐሳበ ፡ ኵሉ ፡ ዓለም ፡ እስመ ፡ ይጌግይዎሙ ፡ ወኢየአምርዎሙ ፡ ሰብእ ፡ ጥንቁቀ ።>
    text <እስመ ፡ ሀለዉ ፡ በሐሳበ ፡ ዓመት ፡ ወአማን ፡ ልኩዓን ፡ እሙንቱ ፡ ለዓለም ፡ ፩በቀዳሚት ፡ ኆኅት ፡ ወ፩በሣልሲት ፡ ወ፩በራብዕት ፡ ወ፩በሳድስት ፡ ወይትፌጸም ፡ ዓመት ፡ በመዋዕል ፡ ፫፻ወ፰ወ፬ ።>
    text <ወአማን ፡ ነገሩ ፡ ወጥንቁቅ ፡ ሐሳብ ፡ ዘልኩዕ ፡ እስመ ፡ ለብርሃናት ፡ ወለአውራኅ ፡ ወለበዓላት ፡ ወለክራማት ፡ ወለመዋዕል ፡ አርአየኒ ፡ ወነፍሐ ፡ ዲቤየ ፡ ኡርኤል ፡ ዘአዘዞ ፡ ሊተ ፡ እግዚአ ፡ ኵሉ ፡ ፍጥረተ ፡ ዓለም ፡ በኀይለ ፡ ሰማይ ።>
    text <ወሥልጣን ፡ ቦቱ ፡ በሌሊት ፡ ወበመዓልት ፡ ውስተ ፡ ሰማይ ፡ ከመ ፡ ያርኢ ፡ ብርሃነ ፡ ዲበ ፡ ሰብእ ፡ ፀሐየ ፡ ወወርኀ ፡ ወከዋክብተ ፡ ወኵሎሙ ፡ ሥልጣናተ ፡ ሰማይ ፡ እለ ፡ ይትመየጡ ፡ በክበቦሙ ።>
    text <ወዛቲ ፡ ይእቲ ፡ ሥርዐተ ፡ ከዋክብት ፡ እለ ፡ የዐርብ ፡ በመካናቲሆሙ ፡ ወበአዝማኒሆሙ ፡ ወበበዓላቲሆሙ ፡ ወበአውራኂሆሙ ።>
    text <ወእሉ ፡ አስማቲሆሙ ፡ ለእለ ፡ ይመርሕዎሙ ፡ ለእለ ፡ የዐቅብ ፡ ወይበውኡ ፡ በአዝማነ ፡ ዚአሆሙ ፡ ወበሥርዐታቲሆሙ ፡ ወበጊዜያቲሆሙ ፡ ወበአውራኂሆሙ ፡ ወበሥልጣናቲሆሙ ፡ ወበምቅዋማቲሆሙ ።>
    text <፬መራኅያኒሆሙ ፡ ይበውኡ ፡ ቀዳሚ ፡ እለ ፡ ይሌልዩ ፡ ፬ክፍለ ፡ ዓመት ፡ ወእምድኅሬሆሙ ፡ ፲ወ፪መራኅያን ፡ ዘሥርዐታት ፡ እለ ፡ ይሌልይዎሙ ፡ ለአውራኅ ፡ ወለዓመት ፡ ፫፻ወ፷ወ፬ምስለ ፡ አርእስተ ፡ ፲፻እለ ፡ ይፈልጥዎሙ ፡ ለመዋዕል ፡ ወለ ፡ ፬እለ ፡ ይትዌሰኩ ፡ ዲቤሆሙ ፡ እለ ፡ ይፈልጡ ፡ መራኅያን ፡ ፬መክፈልተ ፡ ዓመታት ።>
    text <ወእሙንቱ ፡ አርእስተ ፡ ፲፻ማእከለ ፡ መራሒ ፡ ወተመራሒ ፡ ይትዌሰክ ፡ ፩በድኅረ ፡ ምቅዋም ፡ ወመራህያኒሆሙ ፡ ይፈልጡ ። ወእሉ ፡ አስማቲሆሙ ፡ ለመራኅያን ፡ እለ ፡ ይፈልጡ ፡ ፬መክፈልተ ፡ ዓመት ፡ እለ ፡ ሥሩዓን ፡ ምልክኤል ፡ ወህልእምሜሌክ ፡ ወሜልኤየል ፡ ወናሬል ።>
    text <ወአስማቲሆሙ ፡ ለእለ ፡ ይመርሕዎሙ ፡ አድናርኤል ፡ ወኢየሱሳኤል ፡ ወኢይሉሚኤል ፡ እሉ ፡ ፫እለ ፡ ይተልዉ ፡ ድኅሬሆሙ ፡ ለመራሕያነ ፡ ሥርዐታት ፡ ወ፩ዘይተሉ ፡ ድኅረ ፡ ፫መራኅያነ ፡ ሥርዐታት ፡ እለ ፡ ይተልዉ ፡ ድኅረ ፡ እልክቱ ፡ መራሕያነ ፡ ምቅዋማት ፡ እለ ፡ ይፈልጡ ፡ ፬ክፍለ ፡ ዓመት ።>
    text <በቅድመ ፡ ዓመት ፡ ቀዳማዊ ፡ ይሠርቅ ፡ ወይመልክ ፡ ምልክያል ፡ ዘይሰመይ ፡ ስሙ ፡ ተመዓኒ ፡ ወፀሐየ ፡ ወኵሎሙ ፡ መዋዕላት ፡ ዘበሥልጣነ ፡ ዚአሁ ፡ እለ ፡ ይመልክ ፡ ፺ወ፩ዕለት ።>
    text <ወእሉ ፡ ትእምርተ ፡ መዋዕል ፡ እለ ፡ ሀለዉ ፡ ያስተርእዩ ፡ ዲበ ፡ ምድር ፡ በመዋዕለ ፡ ሥልጣነ ፡ ዚአሁ ፡ ሐፍ ፡ ወሞቅ ፡ ወሐዘን ፡ ወኵሎሙ ፡ ዕፀው ፡ ይፈርዩ ፡ ወቈጽል ፡ ይወጽእ ፡ በኵሉ ፡ ዕፀው ፡ ወማእረረ ፡ ሥርናይ ፡ ወጽጌ ፡ ረዳ ፡ ወኵሉ ፡ ጽጌያት ፡ ይጸግዩ ፡ በገዳም ፡ ወዕፀወ ፡ ክረምት ፡ ይየብሱ ።>
    text <ወእሉ ፡ አስማቲሆሙ ፡ ለመራኅያን ፡ እለ ፡ መትሕቴሆሙ ፡ ብርክኤል ፡ ዘልብሳኤል ፡ ወካልእ ፡ ዘይትዌሰክ ፡ ርእሰ ፡ ፲፻ስሙ ፡ ሄሎያሴፍ ፡ ወተፈጸመ ፡ መዋዕለ ፡ ሥልጣኑ ፡ ለዝ ።>
    text <ካልእ ፡ መራኂ ፡ ዘድኅረሆሙ ፡ ህልዕምሜሌክ ፡ ዘይጼውዕዎ ፡ ስሞ ፡ ፀሐየ ፡ ብሩሐ ፡ ወኵሉ ፡ መዋዕለ ፡ ብርሃኑ ፡ ፺ወ፩ዕለት ።>
    text <ወእሉ ፡ ትእምርተ ፡ መዋዕ ፡ በዲበ ፡ ምድር ፡ ሐሩር ፡ ወየብስ ፡ ወዕፀው ፡ ያወጽኡ ፡ ፍሬሆሙ ፡ ርሱነ ፡ ወብሱለ ፡ ወይሁብ ፡ ፍሬሆሙ ፡ ይየብስ ፡ ወአባግዕ ፡ ይታለዋ ፡ ወይጸንሳ ፡ ወያስተጋብኡ ፡ ኵሎ ፡ ፍሬ ፡ ምድር ፡ ወኵሎ ፡ ዘሀሎ ፡ ውስተ ፡ ገራውህ ፡ ወምክያደ ፡ ወይን ፡ ወይከውን ፡ በመዋዕለ ፡ ሥልጣኑ ።>
    text <ወእሉ ፡ እሙንቱ ፡ ስሞሙ ፡ ወሥርዐቶሙ ፡ ወመራኅያኒሆሙ ፡ እለ ፡ መትሕቴሆሙ ፡ ለእሉ ፡ አርእስተ ፡ ፲፻ጌዳኤል ፡ ወኬኤል ፡ ወሄኤል ፡ ወስሙ ፡ ለዘይትዌሰክ ፡ ምስሌሆሙ ፡ ርእሰ ፡ ፲፻አስፋኤል ፡ ወተፈጸመ ፡ መዋዕለ ፡ ሥልጣነ ፡ ዚአሁ ።>
  block
    text <ወይእዜኒ ፡ አርእየከ ፡ ወልድየ ፡ ማቱሳላ ፡ ኵሎ ፡ ራእያተ ፡ እለ ፡ ርኢኩ ፡ በቅድሜከ ፡ እነግር ።>
    text <ክልኤተ ፡ ራእያተ ፡ ርኢኩ ፡ እንበለ ፡ እንሣእ ፡ ብእሲተ ፡ ወ፩ሂ ፡ እምኔሆሙ ፡ ኢይትማሰል ፡ ምስለ ፡ ካልኡ ፡ ቀዳማየ ፡ አመ ፡ እትሜሐር ፡ መጽሐፈ ፡ ወካልአ ፡ ዘእንበለ ፡ እንሣእ ፡ እመከ ፡ ርኢኩ ፡ ራእየ ፡ ጽኑዐ ፡ ወበእንቲአሆሙ ፡ አስተብቋዕክዎ ፡ ለእግዚእ ።>
    text <ስኩበ ፡ ኮንኩ ፡ በቤተ ፡ መላልኤል ፡ እምሔውየ ፡ ርኢኩ ፡ በራእይ ፡ ሰማይ ፡ ይትነፃኅ ፡ ወይትሐየድ ፡ ወይወድቅ ፡ ዲበ ፡ ምድር ።>
    text <ወሶበ ፡ ይወድቅ ፡ ዲበ ፡ ምድር ፡ ርኢክዋ ፡ ለምድር ፡ ከመ ፡ ትትወሐጥ ፡ ውስተ ፡ ቀላይ ፡ ዐቢይ ፡ ወአድባር ፡ ዲበ ፡ አድባር ፡ ይሰቀሉ ፡ ወአውግር ፡ ዲበ ፡ አውግር ፡ ይሠጠሙ ፡ ወዕፀው ፡ ነዋኃን ፡ ይትገዘሙ ፡ እምጕንዳቲሆሙ ፡ ወይትገደፉ ፡ ወይሠጠሙ ፡ ውስተ ፡ ቀላይ ።>
    text <ወእምኔሁ ፡ ወድቀ ፡ ነገር ፡ ውስተ ፡ አፉየ ፡ ወአንሣእኩ ፡ እጽራሕ ፡ ወእቤ ፡ ተሐጕለት ፡ ምድር ።>
    text <ወመላልኤል ፡ እምሔውየ ፡ አንሥአኒ ፡ እንዘ ፡ አነ ፡ እሰክብ ፡ ኀቤሁ ፡ ወይቤለኒ ፡ ምንት ፡ ከመዝ ፡ ትጸርሕ ፡ ወልድየ ፡ ወለምንት ፡ ከመዝ ፡ ተዐወዩ ።>
    text <ወነገርክዎ ፡ ኵሎ ፡ ራእየ ፡ ዘርኢኩ ፡ ወይቤለኒ ፡ ከመ ፡ ጽኑዕ ፡ ርኢከ ፡ ወልድየ ፡ ወኀየለ ፡ ርእየ ፡ ሕልምከ ፡ ኅቡአተ ፡ ኵሉ ፡ ኀጢአተ ፡ ምድር ፡ ወትሰጠም ፡ ሀለወት ፡ ውስተ ፡ ቀላይ ፡ ወተሐጕል ፡ ሐጕለ ፡ ዐቢየ ።>
    text <ወይእዜኒ ፡ ወልድየ ፡ ተንሥእ ፡ ወአስተብቍዖ ፡ ለእግዚአ ፡ ስብሐት ፡ እስመ ፡ መሀይምን ፡ አንተ ፡ ከመ ፡ ይትርፍ ፡ ትራፍ ፡ ዲበ ፡ ምድር ፡ ወኢይደምስሳ ፡ ለኵላ ፡ ምድር ።>
    text <ወልድየ ፡ እምሰማይ ፡ ይሄሉ ፡ ዝኵሉ ፡ ዲበ ፡ ምድር ፡ ወዲበ ፡ ምድር ፡ ይከውን ፡ ሐጕል ፡ ዐቢይ ።>
    text <ወእምኔሁ ፡ ተንሣእኩ ፡ ወጸለይኩ ፡ ወአስተብቋዕኩ ፡ ወጸሎትየ ፡ ጸሐፍኩ ፡ ለትውልደ ፡ ዓለም ፡ ወኵሎ ፡ አርእየከ ፡ ወልድየ ፡ ማቱሳላ ።>
    text <ወሶበ ፡ ወጻእኩ ፡ ታሕተ ፡ ወርኢክዎ ፡ ለሰማይ ፡ ወለፀሐይ ፡ ይወጽእ ፡ እምሥራቅ ፡ ወወርኅ ፡ ይወርድ ፡ እምዕራብ ፡ ወውሑዳት ፡ ከዋክብት ፡ ወኵሉ ፡ ዘአእመረ ፡ ዲበ ፡ ቀዳሚ ፡ ወባረክዎ ፡ ለእግዚአ ፡ ኵነኔ ፡ ወሎቱ ፡ ወሀብኩ ፡ ዕበየ ፡ እስመ ፡ አውፅአ ፡ ፀሐየ ፡ እመሣክወ ፡ ምሥራቅ ፡ ወዐርገ ፡ ወሠረቀ ፡ ዲበ ፡ ገጸ ፡ ሰማይ ፡ ወተንሥአ ፡ ወየሐውር ፡ ፍኖተ ፡ እንተ ፡ ተርእየት ፡ ሎቱ ።>
  block
    text <ወአልዓልኩ ፡ እደውየ ፡ በጽድቅ ፡ ወባረክዎ ፡ ለቅዱስ ፡ ወለዐቢይ ፡ ወነገርኩ ፡ በመንፈሰ ፡ አፉየ ፡ ወበልሳነ ፡ ሥጋ ፡ እንተ ፡ ገብረ ፡ አምላክ ፡ ለውሉደ ፡ ሰብእ ፡ ከመ ፡ ይትናገሩ ፡ ባቲ ፡ ወወሀቦሙ ፡ መንፈሰ ፡ ወልሳነ ፡ ወአፈ ፡ ከመ ፡ ይትናገሩ ፡ ቦቱ ።>
    text <ቡሩክ ፡ አንተ ፡ እግዚኦ ፡ ንጉሥ ፡ ወዐቢይ ፡ ወኀያል ፡ በዕበየ ፡ ዚአከ ፡ እግዚአ ፡ ኵሉ ፡ ፍጥረተ ፡ ሰማይ ፡ ንጉሠ ፡ ነገሥት ፡ ወአምላከ ፡ ኵሉ ፡ ዓለም ፡ ወመለኮትከ ፡ ወመንግሥትከ ፡ ወዕበይከ ፡ ይነብር ፡ ለዓለም ፡ ወለዓለመ ፡ ዓለም ፡ ወለኵሉ ፡ ትውልደ ፡ ትውልድ ፡ ስልጣንከ ፡ ወኵሎሙ ፡ ሰማያት ፡ መንበርከ ፡ ለዓለም ፡ ወኵላ ፡ ምድር ፡ መከየደ ፡ እገሪከ ፡ ለዓለም ፡ ወለዓለመ ፡ ዓለም ።>
    text <እስመ ፡ አንተ ፡ ገበርከ ፡ ወኵሎ ፡ አንተ ፡ ትመልክ ፡ ወኢይጸንዐከ ፡ ግብር ፡ ወኢ፩ ፡ ወኢአሐቲ ፡ ጥበብ ፡ ኢተኀልፈከ ፡ ወኢትትመየጥ ፡ እመንበርታ ፡ ምንባሪከ ፡ ወኢእምገጽከ ፡ ወአንተ ፡ ኵሎ ፡ ተአምር ፡ ወትሬኢ ፡ ወትሰምዕ ፡ ወአልቦ ፡ ዘይትኀባእ ፡ እምኔከ ፡ እስመ ፡ ኵሎ ፡ ትሬኢ ።>
    text <ወይእዜኒ ፡ መላእክተ ፡ ሰማያቲከ ፡ ይኤብሱ ፡ ወዲበ ፡ ሥጋ ፡ ሰብእ ፡ ትከውን ፡ መዐትከ ፡ እስከ ፡ ዕለተ ፡ ዐባይ ፡ ኵነኔ ።>
    text <ወይእዜኒ ፡ አምላክ ፡ ወእግዚእ ፡ ወንጉሥ ፡ ዐቢይ ፡ አስተበቍዕ ፡ ወእስእል ፡ ከመ ፡ ታቅም ፡ ሊተ ፡ ስእለትየ ፡ ከመ ፡ ታትርፍ ፡ ሊተ ፡ ደኃሪተ ፡ ውስተ ፡ ምድር ፡ ወኢታጥፍእ ፡ ኵሎ ፡ ሥጋ ፡ ሰብእ ፡ ወኢታዕርቃ ፡ ለምድር ፡ ወይከውን ፡ ሐጕል ፡ ለዓለም ።>
    text <ወይእዜኒ ፡ እግዚእየ ፡ አጥፍእ ፡ እምዲበ ፡ ምድር ፡ ሥጋ ፡ አምዕዐተከ ፡ ወሥጋ ፡ ጽድቅ ፡ ወርትዕ ፡ አቅም ፡ ለተክለ ፡ ዘርእ ፡ ለዓለም ፡ ወኢትሰውር ፡ ገጸከ ፡ እምስእለተ ፡ ገብርከ ፡ እግዚኦ ።>
  block
    text <ወእምድኅረዝ ፡ ካልአ ፡ ሕልመ ፡ ርኢኩ ፡ ወኵሎ ፡ አርእየከ ፡ ወልድየ ።>
    text <ወአንሥአ ፡ ሄኖክ ፡ ወይቤ ፡ ለወልዱ ፡ ማቱሳላ ፡ ለከ ፡ እብለከ ፡ ወልድየ ፡ ስማዕ ፡ ነገርየ ፡ ወአጽንን ፡ እዝነከ ፡ ለርእየ ፡ ሕልመ ፡ አብከ ።>
    text <እንበለ ፡ እንሥአ ፡ ለእምከ ፡ እድና ፡ ርኢኩ ፡ በራእይ ፡ በምስካብየ ፡ ወናሁ ፡ ወጽአ ፡ ላህም ፡ እምድር ፡ ወኮነ ፡ ዝኩ ፡ ላህም ፡ ፀዐዳ ፡ ወእምድኅረሁ ፡ ወጽአት ፡ ጣዕዋ ፡ አንስቲያዊት ፡ አሐ ፡ ቲ ፡ ወምስሌሃ ፡ ወጽአ ፡ ካልእ ፡ ጣዕዋ ፡ ወ፩እምኔሆሙ ፡ ኮነ ፡ ጸሊመ ፡ ወ፩ቀይሐ ።>
    text <ወጐድኦ ፡ ዝኩ ፡ ጸሊም ፡ ጣዕዋ ፡ ለቀይሕ ፡ ወተለዎ ፡ ዲበ ፡ ምድር ፡ ወኢክህልኩ ፡ እምሶቤሃ ፡ ርእዮቶ ፡ ለዝኩ ፡ ቀይሕ ፡ ጣዕዋ ።>
    text <ወዝኩ ፡ ጣዕዋ ፡ ጸሊም ፡ ልህቀ ፡ ወመጽአት ፡ ምስሌሁ ፡ እንትኩ ፡ ጣዕዋ ፡ አንስቲያዊት ፡ ወርኢኩ ፡ እምኔሁ ፡ ዘይወጽኡ ፡ አልህምተ ፡ ብዙኃነ ፡ እንዘ ፡ ይመስልዎ ፡ ወይተልዉ ፡ ድኅረሁ ።>
    text <ወእንታክቲ ፡ ዕጐልት ፡ አንስቲያዊት ፡ እንታክቲ ፡ ቀዳሚት ፡ ወጽአት ፡ እምቅድመ ፡ ገጸ ፡ ዝኩ ፡ ላህም ፡ ቀዳሚ ፡ ኀሠሠቶ ፡ ለውእቱ ፡ ጣዕዋ ፡ ቀይሕ ፡ ወኢረከበቶ ፡ ወአውየወት ፡ ሶቤሃ ፡ አውያተ ፡ ዐበይተ ፡ ወኀሠሠቶ ።>
    text <ወርኢኩ ፡ እስከ ፡ መጽአ ፡ ዝኩ ፡ ላህም ፡ ቀዳማዊ ፡ ኀቤሃ ፡ ወአርመማ ፡ ወእምይእቲ ፡ ጊዜ ፡ ኢጸርሐት ።>
    text <ወእምድኅረዝ ፡ ወለደት ፡ ካልአ ፡ ላህመ ፡ ጸዐዳ ፡ ወእምድኅረሁ ፡ ወለደት ፡ አልህምተ ፡ ብዙኃነ ፡ ወዕጐተ ፡ ጸሊማነ ።>
    text <ወርኢኩ ፡ በንዋምየ ፡ ዝኩ ፡ ሶር ፡ ጸዐዳ ፡ ወከመዝ ፡ ልህቀ ፡ ወኮነ ፡ ሶረ ፡ ጸዐዳ ፡ ዐቢየ ፡ ወእምኔሁ ፡ ወጽኡ ፡ አልህምት ፡ ብዙኃን ፡ ጸዐዳ ፡ ወይመስልዎ ።>
    text <ወወጠኑ ፡ እንዘ ፡ ይወልዱ ፡ አልህምተ ፡ ብዙኃነ ፡ ጸዐዳ ፡ ወእለ ፡ ይመስዎሙ ፡ ወተለዎ ፡ ፩ለካልኡ ።>
  block
    text <ወካዕበ ፡ ርኢኩ ፡ በአዕይንትየ ፡ እንዘ ፡ እነውም ፡ ወርኢኩ ፡ ሰማየ ፡ መልዕልተ ፡ ወነዋ ፡ ፩ኮከብ ፡ ወድቀ ፡ እምሰማይ ፡ ወይትሌዐል ፡ ወይበልዕ ፡ ወይትረዐይ ፡ ማእከለ ፡ እልኩ ፡ አልህምት ።>
    text <ወእምዝ ፡ ርኢኩ ፡ አልህምተ ፡ ዐቢያነ ፡ ወጸሊማነ ፡ ወናሁ ፡ ኵሎሙ ፡ ወለጡ ፡ ምዕያሞሙ ፡ ወምርዓዮሙ ፡ ወአጣዕዋሆሙ ፡ ወአኀዙ ፡ የዓውይዉ ፡ ፩ምስለ ፡ ካልኡ ።>
    text <ወካዕበ ፡ ርኢኩ ፡ በራእይ ፡ ወነጸርክዎ ፡ ለሰማይ ፡ ወነዋ ፡ ርኢኩ ፡ ከዋክብተ ፡ ብዙኃነ ፡ ወወረዱ ፡ ወተገድፉ ፡ እምሰማይ ፡ ኀበ ፡ ዝኩ ፡ ኮከብ ፡ ቀዳማዊ ፡ ወማእከለ ፡ እልኩ ፡ ጣዕዋ ፡ ወአልህምት ፡ ኮኑ ፡ ምስሌሆሙ ፡ ይትረዐዩ ፡ ማእከሎሙ ።>
    text <ወነጸርክዎሙ ፡ ወርኢኩ ፡ ወነዋ ፡ ኵሎሙ ፡ አውፅኡ ፡ ኀፍረታቲሆሙ ፡ ከመ ፡ አፍራስ ፡ ወአኀዙ ፡ ይዕርጉ ፡ ዲበ ፡ እጐላተ ፡ አልህምት ፡ ወፀንሳ ፡ ኵሎን ፡ ወወለዳ ፡ ነጌያተ ፡ ወአግማለ ፡ ወአዕዱገ ።>
    text <ወኵሎሙ ፡ አልህምት ፡ ፈርሕዎሙ ፡ ወደንገፅ ፡ እምኔሆሙ ፡ ወአኀዙ ፡ እንዘ ፡ ይኔዝሩ ፡ በስነኒሆሙ ፡ ወይውሕጡ ፡ ወይወግኡ ፡ በአቅርንቲሆሙ ።>
    text <ወአኀዙ ፡ እንከ ፡ ይብልዕዎሙ ፡ ለእኩ ፡ አልህምት ፡ ወነዋ ፡ ኵሎሙ ፡ ውሉደ ፡ ምድር ፡ አኀዙ ፡ ይርዐዱ ፡ ወያድለቅልቁ ፡ እምኔሆሙ ፡ ወይንፍጹ ።>
  block
    text <ወካዕበ ፡ ርኢክዎሙ ፡ ወአኀዙ ፡ እንዘ ፡ ይወግኦ ፡ ፩ለካልኡ ፡ ወይውኅጦ ፡ ፩ለካልኡ ፡ ወምድር ፡ አኀዘት ፡ ትጽራሕ ።>
    text <ወአንሣእኩ ፡ አዕይንትየ ፡ ካዕበ ፡ ውስተ ፡ ሰማይ ፡ ወርኢኩ ፡ በራእይ ፡ ወነዋ ፡ ወጽኡ ፡ እምሰማይ ፡ ከመ ፡ አምሳለ ፡ ሰብእ ፡ ጸዐዳ ፡ ወ፩ወጽአ ፡ እምውእቱ ፡ መካን ፡ ወ፫ምስሌሁ ።>
    text <ወእሙንቱ ፡ ፫እለ ፡ ወጽኡ ፡ ድኅረ ፡ አኀዙኒ ፡ በእዴየ ፡ ወአንሥኡኒ ፡ እምትውልደ ፡ ምድር ፡ ወአልዐሉኒ ፡ ዲበ ፡ መካን ፡ ነዋኅ ፡ ወአርአዩኒ ፡ ማኅፈደ ፡ ነዋኀ ፡ እምድር ፡ ወኮነ ፡ ሕፁፀ ፡ ኵሉ ፡ አውግር ።>
    text <ወይቤሉኒ ፡ ንበር ፡ ዝየ ፡ እስከ ፡ ትሬኢ ፡ ኵሎ ፡ ዘይመጽእ ፡ ዲበ ፡ እሉ ፡ ነጌያት ፡ ወአግማል ፡ ወአዕዱግ ፡ ወዲበ ፡ ከዋክብት ፡ ወዲበ ፡ አልህምታት ፡ ኵሎሙ ።>
  block
    text <ወርኢኩ ፡ ፩እምእኩ ፡ ፬እለ ፡ ወጽኡ ፡ እምቀዳሚ ፡ ወአኀዞ ፡ ለዝኩ ፡ ኮከብ ፡ ቀዳማዊ ፡ ዘወድቀ ፡ እምሰማይ ፡ ወአሠሮ ፡ እደዊሁ ፡ ወእገሪሁ ፡ ወወደዮ ፡ ውስተ ፡ ማዕምቅ ፡ ወዝኩ ፡ ማዕምቅ ፡ ጸቢብ ፡ ወዕሙቅ ፡ ወዕፅብ ፡ ወጽልመት ።>
    text <ወ፩እምእሉ ፡ መልሐ ፡ ሰይፎ ፡ ወወሀቦሙ ፡ ለእኩ ፡ ነጌያት ፡ ወአግማል ፡ ወአዕዱግ ፡ ወአኀዘ ፡ እንዘ ፡ ይጐድኦ ፡ ፩ለካልኡ ፡ ወኵላ ፡ ምድር ፡ አድለቅለቀት ፡ ዲቤሆሙ ።>
    text <ወሶበ ፡ ርኢኩ ፡ በራእይ ፡ ወነዋ ፡ እንከ ፡ ፩እምእልክቱ ፡ ፬እለ ፡ ወጽኡ ፡ ወገረ ፡ እምሰማይ ፡ ወአስተጋብአ ፡ ወነሥአ ፡ ኵሎ ፡ ከዋክብተ ፡ ዐቢያነ ፡ እለ ፡ ኀፍረቶሙ ፡ ከመ ፡ ኀፍረተ ፡ አፍራስ ፡ ወአሠሮሙ ፡ ለኵሎሙ ፡ በእደዊሆሙ ፡ ወበእገሪሆሙ ፡ ወወደዮሙ ፡ በንቅዐተ ፡ ምድር ።>
  block
    text <ወ ፡ ፩እምእልኩ ፡ ፬ሖረ ፡ ኀበ ፡ እልኩ ፡ አልህምት ፡ ጸዐዳ ፡ ወመሀሮ ፡ ምሥጢረ ፡ እንዘ ፡ ይርዕድ ፡ ውእቱ ፡ ላህም ፡ ተወልደ ፡ ወኮነ ፡ ሰብአ ፡ ወፀረበ ፡ ሎቱ ፡ መስቀረ ፡ ዐቢየ ፡ ወነበረ ፡ ዲቤሃ ፡ ወ፫አልህምት ፡ ነበሩ ፡ ምስሌሁ ፡ በይእቲ ፡ መስቀር ፡ ወተከድነ ፡ ላዕሌሆሙ ።>
    text <ወአልዐልኩ ፡ ካዕበ ፡ አዕይንትየ ፡ መንገለ ፡ ሰማይ ፡ ወርኢኩ ፡ ናህሰ ፡ ልዑለ ፡ ወ፯አስራብ ፡ ዲቤሁ ፡ ወእልኩ ፡ አስራብ ፡ ያውኅዙ ፡ በ፩ዐፀድ ፡ ማየ ፡ ብዙኀ ።>
    text <ወርኢኩ ፡ ካዕበ ፡ ወነዋ ፡ አንቅዕታት ፡ ተርኍ ፡ ዲበ ፡ ምድር ፡ በውእቱ ፡ ዐጸድ ፡ ዐቢይ ፡ ወአኀዘ ፡ ውእቱ ፡ ማይ ፡ ይፍላኅ ፡ ወይትነሣእ ፡ ዲበ ፡ ምድር ፡ ወኢያርአዮ ፡ ለውእቱ ፡ ዐፀድ ፡ እስከ ፡ ኵሉ ፡ ምድሩ ፡ ተከድነ ፡ በማይ ።>
    text <ወበዝኀ ፡ ዲቤሁ ፡ ማይ ፡ ወጽልመት ፡ ወጊሜ ፡ ወእሬኢ ፡ መልዕልቶ ፡ ለዝኩ ፡ ማይ ፡ ወተለዐለ ፡ ውእቱ ፡ ማይ ፡ መልዕልቶ ፡ ለውእቱ ፡ ዐጸድ ፡ ወይክዑ ፡ መልዕልቶ ፡ ለዐጸድ ፡ ወቆመ ፡ ዲበ ፡ ምድር ።>
    text <ወኵሎሙ ፡ አልህምት ፡ እለ ፡ ውእቱ ፡ ዐጸድ ፡ ተጋብኡ ፡ እስከነ ፡ ርኢክዎሙ ፡ ይሠጠሙ ፡ ወይትወሐጡ ፡ ወይትሐጐሉ ፡ በውእቱ ፡ ማይ ።>
    text <ወውእቱ ፡ መስቀር ፡ ይፀቢ ፡ ዲበ ፡ ማይ ፡ ወኵሎሙ ፡ አልህምት ፡ ወነጌያት ፡ ወአግማል ፡ ወአዕዱግ ፡ ተሰጥሙ ፡ ውስተ ፡ ምድር ፡ ወኵሉ ፡ እንስሳ ፡ ወኢክህልኩ ፡ ርእዮቶሙ ፡ ወእሙንቱ ፡ ስእኑ ፡ ወጺአ ፡ ወተኀጕሉ ፡ ወተሰጥሙ ፡ ውስተ ፡ ቀላይ ።>
    text <ወካዕበ ፡ ርኢኩ ፡ በራእይ ፡ እስከ ፡ ሰሰሉ ፡ እልኩ ፡ አስራብ ፡ እምዝኩ ፡ ናህስ ፡ ልዑል ፡ ወንቅዐተ ፡ ምድር ፡ ዐረየ ፡ ወመዓምቃት ፡ ካልአት ፡ ተፈትሑ ።>
    text <ወአኀዘ ፡ ማይ ፡ ይረድ ፡ ውስቴቶሙ ፡ እስከነ ፡ ተከሥተ ፡ ምድር ፡ ወውእቱ ፡ መስቀር ፡ ነበረ ፡ ዲበ ፡ ምድር ፡ ወተግኅሠት ፡ ጽልመት ፡ ወኮነ ፡ ብርሃን ።>
    text <ወውእቱ ፡ ላህም ፡ ጸዐዳ ፡ ዘኮነ ፡ ብእሴ ፡ ወጽአ ፡ እምዝኩ ፡ መስቀር ፡ ወ፫አልህምት ፡ ምስሌሁ ፡ ወኮነ ፡ ፩ዝኩ ፡ እም ፡ ፫አልህምት ፡ ፀዐዳ ፡ ይመስሎ ፡ ለዝኩ ፡ ላህም ፡ ወ፩እምኔሆሙ ፡ ቀይሕ ፡ ከመ ፡ ደም ፡ ወ፩ጸሊም ፡ ወውእቱ ፡ ዝኩ ፡ ላህም ፡ ጸዐዳ ፡ ኀለፈ ፡ እምኔሆሙ ።>
    text <ወአኀዙ ፡ ይለዱ ፡ አራዊተ ፡ ገዳም ፡ ወአዕዋፍ ፡ ወኮነ ፡ እምኔሆሙ ፡ ዘእምኵሎሙ ፡ ኅብረ ፡ አሕዛብ ፡ አናብስተ ፡ ወአናምርተ ፡ ወአካልብተ ፡ ወአዝእብተ ፡ ወአጽዕብተ ፡ ወሐራውያ ፡ ገዳም ፡ ወቈናጽለ ፡ ወግሔያተ ፡ ወሐንዘረ ፡ ወሲሲተ ፡ ወአውስተ ፡ ወሆባየ ፡ ወፎንቃሰ ፡ ወቋዓተ ፡ ወተወልደ ፡ ማእከሎሙ ፡ ላህም ፡ ጸዐዳ ።>
    text <ወአኀዙ ፡ ይትናሰኩ ፡ በበይናቲሆሙ ፡ ፩ምስለ ፡ ካልኡ ፡ ወዝኩ ፡ ላህም ፡ ጸዐዳ ፡ ዘተወልደ ፡ ማእከሎሙ ፡ ወለደ ፡ አድገ ፡ ገዳም ፡ ወላህመ ፡ ጸዐዳ ፡ ምስሌሁ ፡ ወበዝኀ ፡ አድገ ፡ ገዳም ።>
    text <ወውእቱ ፡ ላህም ፡ ዘተወልደ ፡ እምኔሁ ፡ ወለደ ፡ ሐራውያ ፡ ገዳም ፡ ጸሊመ ፡ ወበግዐ ፡ ፀዐዳ ፡ ወውእቱ ፡ ሐራውያ ፡ ገዳም ፡ ወለደ ፡ አኅርወ ፡ ብዙኃነ ፡ ወውእቱ ፡ በግዕ ፡ ወለደ ፡ ፲ወ፪አባግዐ ።>
    text <ወሶበ ፡ ልህቁ ፡ እልክቱ ፡ ፲ወ፪አባግዕ ፡ ለ፩እምኔሆሙ ፡ መጠውዎ ፡ ለአዕዱግ ፡ ወእሉ ፡ አዕዱግ ፡ ካዕበ ፡ መጠውዎ ፡ ለዝኩ ፡ በግዕ ፡ ለአዝእብት ፡ ወልህቀ ፡ ዝኩ ፡ በግዕ ፡ ማእከለ ፡ አዝእብት ።>
    text <ወእግዚእ ፡ አምጽኦሙ ፡ ለ፲ወ፩አባግዕ ፡ ከመ ፡ ይኅድሩ ፡ ምስሌሁ ፡ ወይትረዐዩ ፡ ምስሌሁ ፡ ማእከለ ፡ አዝእብት ፡ ወበዝኁ ፡ ወኮኑ ፡ መራዕየ ፡ ብዙኃነ ፡ ዘአባግዕ ።>
    text <ወወጠኑ ፡ አዝእብት ፡ እንዘ ፡ ይፈርሕዎሙ ፡ ወአጥወቅዎሙ ፡ እስከ ፡ ያሐልቁ ፡ ደቂቆሙ ፡ ወገደፉ ፡ ደቂቆሙ ፡ በውኂዘ ፡ ማይ ፡ ብዙኅ ፡ ወእልኩ ፡ አባግዕ ፡ ወጠኑ ፡ ይጽርሑ ፡ በእንተ ፡ ደቂቆሙ ፡ ወይሰክዩ ፡ ኀበ ፡ እግዚኦሙ ።>
    text <ወበግዕ ፡ ዘድኅነ ፡ እምነ ፡ አዝእብት ፡ ነፍጸ ፡ ወኀለፈ ፡ ውስተ ፡ አዕዱገ ፡ ገዳም ፡ ወርኢክዎሙ ፡ ለአባግዕ ፡ እንዘ ፡ የዐወይዉ ፡ ወይጸርሑ ፡ ወይስእልዎ ፡ ለእግዚኦሙ ፡ በኵሉ ፡ ኃይሎሙ ፡ እስከ ፡ ወረደ ፡ ዝኩ ፡ እግዚአ ፡ አባግዕ ፡ ኀበ ፡ ቃሎሙ ፡ ለአባግዕ ፡ እምጽርሕ ፡ ልዑል ፡ ወበጽሐ ፡ ኀቤሆሙ ፡ ወርእዮሙ ።>
    text <ወጸውዖ ፡ ለዝኩ ፡ በግዕ ፡ ዘተኀጥአ ፡ እምአዝእብት ፡ ወተናገሮ ፡ በእንተ ፡ አዝእብት ፡ ከመ ፡ ያስምዕ ፡ ላዕሌሆሙ ፡ ከመ ፡ ኢይግሥሥዎሙ ፡ ለአባግዕ ።>
    text <ወሖረ ፡ በግዕ ፡ ኀበ ፡ አዝእብት ፡ በቃለ ፡ እግዚእ ፡ ወካልእ ፡ በግዕ ፡ ተራከቦ ፡ ለውእቱ ፡ በግዕ ፡ ወሖረ ፡ ምስሌሁ ፡ ወቦኡ ፡ ክልኤሆሙ ፡ ኅቡረ ፡ ውስተ ፡ ማኅበሮሙ ፡ ለእልኩ ፡ አዝእብት ፡ ወተናገርዎሙ ፡ ወአስምዑ ፡ ዲቤሆሙ ፡ ከመ ፡ እምይእዜ ፡ ኢይግሥሥዎሙ ፡ ለአባግዕ ።>
    text <ወእምኔሁ ፡ ርኢክዎሙ ፡ ለአዝእብት ፡ ወእፎ ፡ ጸንዑ ፡ ፈድፋደ ፡ ዲበ ፡ አባግዕ ፡ በኵሉ ፡ ኀይሎሙ ፡ ወአባግዕ ፡ ጸርሑ ።>
    text <ወእግዚኦሙ ፡ መጽአ ፡ ኀቤሆሙ ፡ ለአባግዕ ፡ ወአኀዘ ፡ ይዝብጦሙ ፡ ለእልኩ ፡ አዝእብት ፡ ወአዝእብት ፡ አኀዙ ፡ የዐውይዉ ፡ ወአባግዕ ፡ አርመሙ ፡ ወእምሶቤሃ ፡ ኢጸርሑ ።>
    text <ወርኢክዎሙ ፡ ለአባግዕ ፡ እስከ ፡ ወጽኡ ፡ እምአዝእብት ፡ ወአዝእብት ፡ ተጸለሉ ፡ አዕይንቲሆሙ ፡ ወወጽኡ ፡ እንዘ ፡ ይተልውዎሙ ፡ ለአባግዕ ፡ እልኩ ፡ አዝእብት ፡ በኵሉ ፡ ኀይሎሙ ።>
    text <ወእግዚኦሙ ፡ ለአባግዕ ፡ ሖረ ፡ ምስሌሆሙ ፡ እንዘ ፡ ይመርሆሙ ፡ ወኵሎሙ ፡ አባግዒሁ ፡ ተለውዎ ፡ ወገጹ ፡ ስቡሕ ፡ ወግሩም ፡ ራእዩ ፡ ወክብር ።>
    text <ወአዝእብትሰ ፡ አኀዙ ፡ ይትልውዎሙ ፡ ለእልኩ ፡ አባግዕ ፡ እስከ ፡ ተራከብዎሙ ፡ በአሐቲ ፡ አይገ ፡ ማይ ።>
    text <ወውእቱ ፡ አይገ ፡ ማይ ፡ ተሰጠ ፡ ወቆመ ፡ ማይ ፡ እምዝየ ፡ ወእምዝየ ፡ በቅድመ ፡ ገጾሙ ፡ ወእግዚኦሙ ፡ እንዘ ፡ ይመርሖሙ ፡ ወቆመ ፡ ማእከሎሙ ፡ ወማእከለ ፡ አዝእብት ።>
    text <ወዓዲሆሙ ፡ እልኩ ፡ አዝእብት ፡ ኢርእይዎሙ ፡ ለአባግዕ ፡ ወሖሩ ፡ ማእከለ ፡ ዝኩ ፡ አይገ ፡ ማይ ፡ ወአዝእብት ፡ ተለውዎሙ ፡ ለአባግዕ ፡ ወሮጹ ፡ ድኅረሆሙ ፡ እልኩ ፡ አዝእብት ፡ በውእቱ ፡ አይገ ፡ ማይ ።>
    text <ወሶበ ፡ ርእይዎ ፡ ለእግዚኦሙ ፡ ለአባግዕ ፡ ገብኡ ፡ ከመ ፡ ይጕየዩ ፡ እምቅድመ ፡ ገጹ ፡ ወዝኩ ፡ አይገ ፡ ማይ ፡ ተጋብአ ፡ ወኮነ ፡ ከመ ፡ ፍጥረቱ ፡ ፍጡነ ፡ ወመልአ ፡ ማይ ፡ ወተለዐለ ፡ እስከ ፡ ከደኖሙ ፡ ለእልኩ ፡ አዝእብት ።>
    text <ወርኢኩ ፡ እስከ ፡ ተሐጕሉ ፡ ኵሎሙ ፡ አዝእብት ፡ እለ ፡ ተለውዎሙ ፡ ለእልኩ ፡ አባግዕ ፡ ወተሰጥሙ ።>
    text <ወአባግዕሰ ፡ ኀለፉ ፡ እምዝኩ ፡ ማይ ፡ ወወጽኡ ፡ ውስተ ፡ በድው ፡ ኀበ ፡ አልቦ ፡ ማይ ፡ ወሣዕር ፡ ወአኀዙ ፡ ይክሥቱ ፡ አዕይንቲሆሙ ፡ ወይርአዩ ፡ ወርኢኩ ፡ እግዚኦሙ ፡ ለአባግዕ ፡ ይርእዮሙ ፡ ወይሁቦሙ ፡ ማየ ፡ ወሣዕረ ፡ ወዝኩ ፡ በግዕ ፡ እንዘ ፡ የሐውር ፡ ወይመርሖሙ ።>
    text <ወዐርገ ፡ ዝኩ ፡ በግዕ ፡ ዲበ ፡ ድማሑ ፡ ለዝኩ ፡ ኰኵሕ ፡ ነዋኅ ፡ ወእግዚኦሙ ፡ ለአባግዕ ፡ ፈነዎ ፡ ኀቤሆሙ ።>
    text <ወእምኔሁ ፡ ርኢክዎ ፡ ለእግዚአ ፡ አባግዕ ፡ ዘቆመ ፡ ቅድሜሆሙ ፡ ወራእዩ ፡ ግሩም ፡ ወኀያል ፡ ወኵሎሙ ፡ እልኩ ፡ አባግዕ ፡ ርእይዎ ፡ ወፈርሁ ፡ እምገጹ ።>
    text <ወኵሎሙ ፡ እልኩ ፡ ይፈርሁ ፡ ወይርዕዱ ፡ እምኔሁ ፡ ወይጸርሑ ፡ ድኅሬሁ ፡ ለዝኩ ፡ በግዕ ፡ ምስሌሁ ፡ ዘሀሎ ፡ ለካልእ ፡ በግዕ ፡ ዘኮነ ፡ ማእከሎሙ ፡ እስመ ፡ ኢንክል ፡ ቅድመ ፡ እግዚእነ ፡ ወኢነጽሮቶ ።>
    text <ወገብአ ፡ ዝኩ ፡ በግዕ ፡ ዘይመርሖሙ ፡ ወዐርገ ፡ በድማሐ ፡ ዝኩ ፡ ኰኵሕ ፡ ወአባግዕ ፡ አኀዙ ፡ ይጸለሉ ፡ አዕይንቲሆሙ ፡ ወይስሐቱ ፡ እምፍኖት ፡ እንተ ፡ አርአዮሙ ፡ ወዝኩ ፡ በግዕ ፡ ኢያእመረ ።>
    text <ወእግዚኦሙ ፡ ለአባግዕ ፡ ተምዐ ፡ ዲቤሆሙ ፡ ዐቢየ ፡ መዐተ ፡ ወአእመረ ፡ ዝኩ ፡ በግዕ ፡ ወወረደ ፡ እምነ ፡ ድማሑ ፡ ለኰኵሕ ፡ ወመጽአ ፡ ኀበ ፡ አባግዕ ፡ ወረከበ ፡ መብዝኅቶሙ ፡ ዘጽሉል ፡ አዕይንቲሆሙ ፡ ወእለ ፡ ስሕቱ ፡ እምፍኖቱ ።>
    text <ወሶበ ፡ ርእይዎ ፡ ፈርሁ ፡ ወርዕዱ ፡ እምቅድመ ፡ ገጹ ፡ ወፈቀዱ ፡ ከመ ፡ ይግብኡ ፡ ለዐጸደ ፡ ዚአሆሙ ።>
    text <ወዝኩ ፡ በግዕ ፡ ነሥአ ፡ ምስሌሁ ፡ ባዕዳነ ፡ አባግዐ ፡ ወቦአ ፡ ኀበ ፡ እልኩ ፡ አባግዕ ፡ እለ ፡ ስሕቱ ፡ ወእምዝ ፡ አኀዘ ፡ ይቅትሎሙ ፡ ወአባግዕ ፡ ፈርሁ ፡ እምገጹ ፡ ወአግብኦሙ ፡ ውእቱ ፡ በግዕ ፡ ለእልኩ ፡ አባግዕ ፡ እለ ፡ ስሕቱ ፡ ወገብኡ ፡ ውስተ ፡ አዕጻዲሆሙ ።>
    text <ወርኢኩ ፡ በህየ ፡ ራእየ ፡ እስከ ፡ ውእቱ ፡ በግዕ ፡ ኮነ ፡ ብእሴ ፡ ወሐነጸ ፡ ቤተ ፡ ለእግዚአ ፡ አባግዕ ፡ ወለኵሎሙ ፡ አባግዕ ፡ አቀሞሙ ፡ በውእቱ ፡ ቤት ።>
    text <ወርኢኩ ፡ እስከ ፡ ሰከበ ፡ ውእቱ ፡ በግዕ ፡ ዘተራከቦ ፡ ለዝኩ ፡ በግዕ ፡ ዘመርሖሙ ፡ ለአባግዕ ፡ ወርኢኩ ፡ እስከ ፡ ተኀጕሉ ፡ ኵሎሙ ፡ አባግዕ ፡ ዐቢያን ፡ ወንኡሳን ፡ ተንሥኡ ፡ ህየንቴሆሙ ፡ ወቦኡ ፡ ውስተ ፡ መርዔት ፡ ወቀርቡ ፡ ኀበ ፡ ፈለገ ፡ ማይ ።>
    text <ወዝኩ ፡ በግዕ ፡ ዘይመርሆሙ ፡ ዘኮነ ፡ ብእሴ ፡ ተሌለየ ፡ እምኔሆሙ ፡ ወሰከበ ፡ ወኵሎሙ ፡ አባግዕ ፡ ኀሠሥዎ ፡ ወጸርሑ ፡ ዲቤሁ ፡ ዐቢየ ፡ ጽራሐ ።>
    text <ወርኢኩ ፡ እስከ ፡ አርመሙ ፡ እምጽራሑ ፡ ለዝኩ ፡ በግዕ ፡ ወኀለፍዎ ፡ ለዝኩ ፡ ውኂዘ ፡ ማይ ፡ ወቆሙ ፡ አባግዕ ፡ ኵሎሙ ፡ እለ ፡ ይመርሕዎሙ ፡ ተክሎሙ ፡ ለእለ ፡ ሰከብ ፡ ወመርሕዎሙ ።>
    text <ወርኢኩ ፡ አባግዕ ፡ እስከ ፡ ይበውኡ ፡ ውስተ ፡ መካን ፡ ሠናይ ፡ ወምድር ፡ ሐዋዝ ፡ ወስብሕት ፡ ወርኢኩ ፡ እልኩ ፡ አባግዕ ፡ እስከ ፡ ጸግቡ ፡ ወውእቱ ፡ ቤት ፡ ማእከሎሙ ፡ በምድር ፡ ሐዋዝ ።>
    text <ወቦ ፡ ኀበ ፡ ይትከሠታ ፡ አዕይንቲሆሙ ፡ ወቦ ፡ ኀበ ፡ ይጼለላ ፡ እስከ ፡ ተንሥአ ፡ ካልእ ፡ በግዕ ፡ ወመርሆሙ ፡ ወአግብኦሙ ፡ ለኵሎሙ ፡ ወተከሥታ ፡ አዕይንቲሆሙ ።>
    text <ወአኀዙ ፡ አክላብ ፡ ወቈናጽል ፡ ወሐራውያ ፡ ሐቅል ፡ ይብልዕዎሙ ፡ ለእልኩ ፡ አባግዕ ፡ እስከ ፡ ተንሥአ ፡ ካልእ ፡ በግዕ ፡ [እግዚአ ፡ አባግዕ ፡ ] ፩እምኔሆሙ ፡ ሐርጌ ፡ ዘይመርሆሙ ።>
    text <ወዝኩ ፡ ሐርጌ ፡ አኀዘ ፡ ይውጋዕ ፡ እምዝየ ፡ ወእምዝየ ፡ እልክተ ፡ አክላበ ፡ ወቈናጽለ ፡ ወሐራውያ ፡ ገዳም ፡ እስከ ፡ ለኵሎሙ ፡ አኅጐሎሙ ።>
    text <ወውእቱ ፡ በግዕ ፡ ተፈትሐ ፡ አዕይንቲሁ ፡ ወርእየ ፡ ዝኰ ፡ ሐርጌ ፡ ዘማእከለ ፡ አባግዕ ፡ ዘኀደገ ፡ ስብሐቶ ፡ ወአኀዘ ፡ ይጕድዖሙ ፡ ለእሙንቱ ፡ አባግዕ ፡ ወኬዶሙ ፡ ወሖረ ፡ ዘእንበለ ፡ ተድላ ።>
    text <ወእግዚኦሙ ፡ ለአባግዕ ፡ ፈነዎ ፡ ለበግዕ ፡ ኀበ ፡ ካልእ ፡ በግዕ ፡ ወአንሥኦ ፡ ከመ ፡ ይኩን ፡ ሐርጌ ፡ ወይምርሆሙ ፡ ለአባግዕ ፡ ህየንተ ፡ ዝኩ ፡ በግዕ ፡ ዘኀደገ ፡ ስብሐቲሁ ።>
    text <ወሖረ ፡ ኀቤሁ ፡ ወተናገሮ ፡ ለባሕቲቱ ፡ ወአንሥኦ ፡ ለውእቱ ፡ ሐርጌ ፡ ወገብሮ ፡ መኰንነ ፡ ወመራሔ ፡ ለአባግዕ ፡ ወበኵሉዝ ፡ እልኩ ፡ አክላብ ፡ ያጽዕቅዎሙ ፡ ለአባግዕ ።>
    text <ወሐርጌ ፡ ቀዳማዊ ፡ ሰደዶ ፡ ለዝኩ ፡ ሐርጌ ፡ ደኃራዊ ፡ ወተንሥአ ፡ ዝኩ ፡ ሐርጌ ፡ ደኀራዊ ፡ ወነፍጸ ፡ እምቅድመ ፡ ገጹ ፡ ወርኢኩ ፡ እስከ ፡ አውደቅዎ ፡ እልኩ ፡ አክላብ ፡ ለሐ ፡ ርጌ ፡ ቀዳማዊ ።>
    text <ወተንሥአ ፡ ዝኩ ፡ ሐርጌ ፡ ደኀራዊ ፡ ወመርሖሙ ፡ ለአባግዕ ፡ ንኡሳን ፡ ወዝኩ ፡ ሐርጌ ፡ ወለደ ፡ አባግዐ ፡ ብዙኃነ ፡ ወሰከበ ፡ ወበግዕ ፡ ንዑስ ፡ ኮነ ፡ ሐርጌ ፡ ህየንቴሁ ፡ ወኮነ ፡ መኰንነ ፡ ወመራሔ ፡ ለእልክቱ ፡ አባግዕ ። ወልህቁ ፡ ወበዝኁ ፡ እልኩ ፡ አባግዕ ፡ ወኵሎሙ ፡ አክላብ ፡ ወቈናጽል ፡ ወሐራውያ ፡ ገዳም ፡ ፈርሁ ፡ ወነፍጹ ፡ እምኔሁ ፡ ወውእቱ ፡ ሐርጌ ፡ ጐድአ ፡ ወቀተለ ፡ ኵሎ ፡ አራዊተ ፡ ወኢክህሉ ፡ ዳግመ ፡ እልኩ ፡ አራዊት ፡ ማእከለ ፡ አባግዕ ፡ ወምንተኒ ፡ ግሙሩ ፡ ኢመ ፡ ሠጡ ፡ እምኔሆሙ ።>
    text <ወዝኩ ፡ ቤት ፡ ኮነ ፡ ዐቢየ ፡ ወርኂበ ፡ ወተሐንጸ ፡ ለእልኩ ፡ አባግዕ ፡ ማኅፈድ ፡ ነዋኅ ፡ ዲበ ፡ ዝኩ ፡ ቤት ፡ ለእግዚአ ፡ አባግዕ ፡ ወተትሕተ ፡ ዝኩ ፡ ቤት ፡ ወማኅፈድሰ ፡ ተለዐለ ፡ ወኮነ ፡ ነዋኀ ፡ ወእግዚአ ፡ አባግዕ ፡ ቆመ ፡ ዲበ ፡ ውእቱ ፡ ማኅፈድ ፡ ወማእደ ፡ ምልእተ ፡ አቅረቡ ፡ በቅድሜሁ ።>
    text <ወርኢክዎሙ ፡ ካዕበ ፡ ለእልኩ ፡ አባግዕ ፡ ካዕበ ፡ ከመ ፡ ስሕቱ ፡ ወሖሩ ፡ በብዙኅ ፡ ፍናዋት ፡ ወኀደጉ ፡ ዝኰ ፡ ቤተ ፡ ዚአሆሙ ፡ ወእግዚኦሙ ፡ ለአባግዕ ፡ ጸውዐ ፡ እምውስቴቶሙ ፡ ለአባግዕ ፡ ወለአኮሙ ፡ ኀበ ፡ አባግዕ ፡ ወአባግዕ ፡ አኀዙ ፡ ይቅትልዎሙ ።>
    text <ወ፩እምኔሆሙ ፡ ድኅነ ፡ ወኢተቀትለ ፡ ወቀነጸ ፡ ወጸርሐ ፡ ዲበ ፡ አባግዕ ፡ ወፈቀዱ ፡ ይቅትልዎ ፡ ወእግዚአ ፡ አባግዕ ፡ አድኀኖ ፡ እምእዴሆሙ ፡ ለአባግዕ ፡ ወአዕረጎ ፡ ኀቤየ ፡ ወአንበሮ ።>
    text <ወካልኣነ ፡ አባግዐ ፡ ብዙኃነ ፡ ፈነወ ፡ ኀቤሆሙ ፡ ለእልኩ ፡ አባግዕ ፡ ያስምዑ ፡ ወየዐውይዉ ፡ ዲቤሆሙ ።>
    text <ወእምኔሁ ፡ ርኢኩ ፡ ሶበ ፡ ኀደጉ ፡ ቤቶ ፡ ለእግዚአ ፡ አባግዕ ፡ ወማኅፈዶ ፡ እምኵሉ ፡ ስሕቱ ፡ ወተጸለላ ፡ አዕይንቲሆሙ ፤ ወርኢኩ ፡ እግዚአ ፡ አባግዕ ፡ ከመ ፡ ገብረ ፡ ቀትለ ፡ ብዙኀ ፡ ዲቤሆሙ ፡ በበመራዕይሆሙ ፡ እስከ ፡ ይጼውዕዎ ፡ እልኩ ፡ አባግዕ ፡ ለዝኩ ፡ ቀትል ፡ ወአግብኡ ፡ መካኖ ።>
    text <ወኀደጎሙ ፡ ውስተ ፡ እደ ፡ አናብስት ፡ ወአናምርት ፡ ወአዝእብት ፡ ወአጽዕብት ፡ ወውስተ ፡ እደ ፡ ቈናጽል ፡ ወዲበ ፡ ኵሉ ፡ አራዊት ፡ ወአኀዙ ፡ እልክቱ ፡ አራዊተ ፡ ገዳም ፡ ይምስጥዎሙ ፡ ለእልኩ ፡ አባግዕ ።>
    text <ወርኢኩ ፡ ከመ ፡ ኀደጎ ፡ ለዝኩ ፡ ቤተ ፡ ዚአሆሙ ፡ ወማኅፈዶሙ ፡ ወወደዮሙ ፡ ለኵሎሙ ፡ ውስተ ፡ እደ ፡ አናብስት ፡ ከመ ፡ ይምስጥዎሙ ፡ ወከመ ፡ ይብልዕዎሙ ፡ ውስተ ፡ እደዊሆሙ ፡ ለኵሎሙ ፡ አራዊት ።>
    text <ወአነ ፡ አኀዝኩ ፡ እጽራሕ ፡ በኵሉ ፡ ኀይልየ ፡ ወእጸውዖ ፡ ለእግዚአ ፡ አባግዕ ፡ ወአርእዮ ፡ በእንተ ፡ አባግዕ ፡ እስመ ፡ ተበልዑ ፡ እምኵሎሙ ፡ አራዊተ ፡ ገዳም ።>
    text <ወውእቱ ፡ አርመመ ፡ እንዘ ፡ ይሬኢ ፡ ወተፈሥሐ ፡ እስመ ፡ ተበልዑ ፡ ወተውሕጡ ፡ ወተሐይዱ ፡ ወኀደጎሙ ፡ ውስተ ፡ እደ ፡ ኵሎሙ ፡ አራዊት ፡ ለመብልዕ ።>
    text <ወጸውዐ ፡ ፸ኖላውያነ ፡ ወገደፎሙ ፡ ለእልኩ ፡ አባግዕ ፡ ከመ ፡ ይርዐይዎሙ ፡ ወይቤ ፡ ለኖላውያን ፡ ወለፀማዶሙ ፡ ኵሉ ፡ ፩፩እምኔክሙ ፡ እምይእዜ ፡ ይርዐይዎሙ ፡ ለአባግዕ ፡ ወኵሎ ፡ ዘእኤዝዘክሙ ፡ አነ ፡ ግበሩ ።>
    text <ወእሜጥወክሙ ፡ አነ ፡ በኍልቍ ፡ ወእነግረክሙ ፡ ዘይትሐጐል ፡ እምኔሆሙ ፡ ወኪያሆሙ ፡ አሕጕሉ ፡ ወመጠወ ፡ ሎሙ ፡ እልክተ ፡ አባግዐ ።>
    text <ወለካልእ ፡ ጸውዖ ፡ ወይቤሎ ፡ ለቡ ፡ ወርኢ ፡ ኵሎ ፡ ዘይገብሩ ፡ ኖሎት ፡ ዲበ ፡ እሉ ፡ አባግዕ ፡ እስመ ፡ ያሐጕሉ ፡ እምውስቴቶሙ ፡ ፈድፋደ ፡ እምዘ ፡ አዘዝክዎሙ ።>
    text <ወኵሎ ፡ ጽጋበ ፡ ወሐጕለ ፡ ዘይትገበር ፡ በኖሎት ፡ ጸሐፍ ፡ ሚመጠነ ፡ ያኀጕልዎሙ ፡ በትእዛዝየ ፡ ወሚመጠነ ፡ ያሐጕሉ ፡ በርእሶሙ ፡ ወኵሎ ፡ ሐጕሎሙ ፡ ለለ ፡ ፩፩ ፡ ኖላዊ ፡ ጸሐፍ ፡ ዲቤሆሙ ።>
    text <ወበኍልቍ ፡ አንብብ ፡ በቅድሜየ ፡ ወሚመጠነ ፡ ያሐጕሉ ፡ በርእሶሙ ፡ ወሚመጠነ ፡ ይሜጥውዎሙ ፡ ለሐጕል ፡ ከመ ፡ ይኩን ፡ ሊተ ፡ ዝንቱ ፡ ስምዐ ፡ ዲቤሆሙ ፡ ከመ ፡ አእምር ፡ ኵሎ ፡ ግብሮሙ ፡ ለኖላውያን ፡ ከመ ፡ እመጥዎሙ ፡ ወእርአይ ፡ ዘይገብሩ ፡ ለእመ ፡ ይነብሩ ፡ በትእዛዝየ ፡ ዘአዘዝክዎሙ ፡ ወእመ ፡ አልቦ ።>
    text <ወኢያእምሩ ፡ ወኢታርእዮሙ ፡ ወኢትዝልፎሙ ፡ አላ ፡ ጸሐፍ ፡ ኵሎ ፡ ሐጕሎሙ ፡ ለኖላውያን ፡ በበጊዜሁ ፡ ለለ ፡ ፩፩ ፡ ወአዕርግ ፡ ኀቤየ ፡ ኵሎ ።>
    text <ወርኢኩ ፡ እስከ ፡ ሶበ ፡ እልኩ ፡ ኖላውያን ፡ ይርዐዩ ፡ በጊዜሁ ፡ ወአኀዙ ፡ ይቅትሉ ፡ ወያሕጕሉ ፡ ብዙኃነ ፡ እምትእዛዞሙ ፡ ወኀደጉ ፡ እልክተ ፡ አባግዐ ፡ ውስተ ፡ እደ ፡ አናብስት ።>
    text <ወበልዑ ፡ ወውሕጡ ፡ መብዝኅቶሙ ፡ ለእልኩ ፡ አባግዕ ፡ አናብስት ፡ ወአናምርት ፡ ወሐራውያ ፡ ገዳም ፡ በልዑ ፡ ምስሌሆሙ ፡ ወአውዐይዎ ፡ ለዝኩ ፡ ማኅፈድ ፡ ወከረይዎ ፡ ለዝኩ ፡ ቤት ።>
    text <ወኀዘንኩ ፡ ብዙኃ ፡ ጥቀ ፡ በእንተ ፡ ማኅፈድ ፡ እስመ ፡ ተከርየ ፡ ውእቱ ፡ ቤት ፡ ዘአባግዕ ፡ ወእምኔሁ ፡ እክህልኩ ፡ ርእዮቶሙ ፡ ለእልኩ ፡ አባግዕ ፡ ለእመ ፡ ይበውኡ ፡ ኀበ ፡ ዝኩ ፡ ቤት ።>
    text <ወኖላውያን ፡ ወፀማዶሙ ፡ መጠውዎሙ ፡ ለእልኩ ፡ አባግዕ ፡ ለኵሉ ፡ አራዊት ፡ ከመ ፡ ይብልዕዎሙ ፡ ወኵሉ ፡ ፩፩እምኔሆሙ ፡ በጊዜሁ ፡ በኍልቍ ፡ ይትሜጠው ፡ ወኵሉ ፡ ፩፩እምኔሆሙ ፡ ለካልኡ ፡ በመጽሐፍ ፡ ይጽሕፍ ፡ ሚመጠነ ፡ ያሐጕል ፡ እምኔሆሙ ፡ [ለካልኡ ፡ በመጽሐፍ ፡ ] ።>
    text <ወፈድፋደ ፡ እምሥርዐቶሙ ፡ ፩፩ ፡ ይቀትል ፡ ወያሐጕል ፡ ወአነ ፡ አኀዝኩ ፡ እብኪ ፡ ወአዐውዩ ፡ ብዙኀ ፡ ጥቀ ፡ በእንተ ፡ እልኩ ፡ አባግዕ ።>
    text <ወከመዝ ፡ በራእይ ፡ ርኢክዎ ፡ ለዝኩ ፡ ዘይጽሕፍ ፡ እፎ ፡ ይጽሕፍ ፡ ፩ዘይትሐጐል ፡ እምነ ፡ እልኩ ፡ ኖላውያን ፡ በኵሉ ፡ ዕለት ፡ ወያዐርግ ፡ ወያዐርፍ ፡ ወያርኢ ፡ ኵሎ ፡ ኪያሁ ፡ መጽሐፈ ፡ ለእግዚአ ፡ አባግዕ ፡ ኵሎ ፡ ዘገብሩ ፡ ወኵሎ ፡ ዘአዕተተ ፡ ፩፩እምኔሆሙ ፡ ወኵሎ ፡ ዘመጠዉ ፡ ለሐጕል ።>
    text <ወመጽሐፍ ፡ ተነበ ፡ በቅድመ ፡ እግዚአ ፡ አባግዕ ፡ ወነሥአ ፡ መጽሐፈ ፡ በእዱ ፡ ወአንበባ ፡ ወኀተማ ፡ ወአንበራ ።>
    text <ወእምኔሁ ፡ ርኢኩ ፡ እንዘ ፡ ይርዕዩ ፡ ኖሎት ፡ ፲ወ፪ሰዓተ ፡ ወናሁ ፡ ፫እምእልኩ ፡ አባግዕ ፡ ገብኡ ፡ ወመጽኡ ፡ ወቦኡ ፡ ወአኀዙ ፡ እንዘ ፡ የሐንጹ ፡ ኵሎ ፡ ዘወድቀ ፡ እምውእቱ ፡ ቤት ፡ ወሐራውያ ፡ ገዳም ፡ ከልእዎሙ ፡ ወኢክህሉ ።>
    text <ወአኀዙ ፡ ካዕበ ፡ ይሕንጹ ፡ ከመ ፡ ቀዳሚ ፡ ወአንሥእዎ ፡ ለውእቱ ፡ ማኅፈድ ፡ ወይሰመይ ፡ ማኅፈደ ፡ ነዋኀ ፡ ወአኀዙ ፡ ካዕበ ፡ እንዘ ፡ ያነብሩ ፡ ቅድመ ፡ ማኅፈድ ፡ ማእደ ፡ ወኵሉ ፡ ኅብስት ፡ ዘዲቤሁ ፡ ርኩስ ፡ ወኢኮነ ፡ ንጹሐ ።>
    text <ወዲበ ፡ ኵሉ ፡ እሉ ፡ አባግዕ ፡ ጽሉላን ፡ አዕይንቲሆሙ ፡ ወኢይሬእዩ ፡ ወኖሎቶሙኒ ፡ ከማሁ ፡ ወይሜጥውዎሙ ፡ ለኖሎቶሙኒ ፡ ለሐጕል ፡ ፈድፋደ ፡ ወበእገሪሆሙ ፡ ኬድዎሙ ፡ ለአባግዕ ፡ ወበልዕዎሙ ።>
    text <ወእግዚአ ፡ አባግዕ ፡ አርመመ ፡ እስከነ ፡ ተዘርዘሩ ፡ ኵሉ ፡ አባግዕ ፡ ገዳመ ፡ ወተደመሩ ፡ ምስሌሆሙ ፡ ወኢያድኀንዎሙ ፡ እምእደ ፡ አራዊት ።>
    text <ወዝኩ ፡ ዘይጽሕፍ ፡ መጽሐፈ ፡ አዕረጎ ፡ ወአርአዮ ፡ ወአንበበ ፡ ኀበ ፡ አብያተ ፡ እግዚአ ፡ አባግዕ ፡ ወያስተበቍዖ ፡ በእንቲአሆሙ ፡ ወይስእሎ ፡ እንዘ ፡ ያርእዮ ፡ ኵሎ ፡ ግብረ ፡ ኖሎቶሙ ፡ ወያሰምዕ ፡ በቅድሜሁ ፡ ዲበ ፡ ኵሉ ፡ ኖላውያን ።>
    text <ወነሢኦ ፡ አንበረ ፡ ኀቤሁ ፡ ኪያሁ ፡ መጽሐፈ ፡ ወወጽአ ።>
  block
    text <ወርኢኩ ፡ እስከ ፡ ዘመን ፡ ከመ ፡ ከመዝ ፡ ይርዕዩ ፡ ፴ወ፯ኖላውያን ፡ ወፈጸሙ ፡ ኵሎሙ ፡ በበጊዜሆሙ ፡ ከመ ፡ ቀዳምያን ፡ ወባዕዳን ፡ ተመጠውዎሙ ፡ ውስተ ፡ እደዊሆሙ ፡ ከመ ፡ ይርይዎሙ ፡ በበጊዜሆሙ ፡ ኵሉ ፡ ኖላውያን ፡ በበጊዜሁ ።>
    text <ወእምዝ ፡ ርኢኩ ፡ በራእይ ፡ ኵሉ ፡ አዕዋፈ ፡ ሰማይ ፡ መጽኡ ፡ አንስርት ፡ ወአውስት ፡ ወሆባይ ፡ ወቋዓት ፡ ወአንስርት ፡ ይመርሕዎሙ ፡ ለኵሎሙ ፡ አዕዋፍ ፡ ወአኀዙ ፡ ይብልዕዎሙ ፡ ለእልኩ ፡ አባግዕ ፡ ወይከርዩ ፡ አዕይንቲሆሙ ፡ ወይብልዕዎ ፡ ለሥጋሆሙ ።>
    text <ወአባግዕ ፡ ጸርሑ ፡ እስመ ፡ ተበልዑ ፡ ሥጋሆሙ ፡ እምነ ፡ አዕዋፍ ፡ ወአነ ፡ ጸራሕኩ ፡ ወዐውየውኩ ፡ በንዋምየ ፡ ዲበ ፡ ውእቱ ፡ ኖላዊ ፡ ዘይርዕዮሙ ፡ ለአባግዕ ።>
    text <ወርኢኩ ፡ እስከ ፡ ተበልዑ ፡ እልኩ ፡ አባግዕ ፡ እምአክላብ ፡ ወእምአንስርት ፡ ወእምሆባይ ፡ ወኢኀደጉ ፡ ሎሙ ፡ ሥጋ ፡ ግሙራ ፡ ወኢማእሰ ፡ ወኢሥርወ ፡ እስከ ፡ ቆመ ፡ ባሕቲቶሙ ፡ አዕጽምቲሆሙ ፡ አዕጽምቲሆሙኒ ፡ ወድቁ ፡ ዲበ ፡ ምድር ፡ ወንእሱ ፡ አባግዕ ።>
    text <ወርኢኩ ፡ እስከ ፡ ዘመን ፡ ይርዕዩ ፡ ፳ወ፫ኖላውያን ፡ ወፈጸሙ ፡ በበጊዜሆሙ ፡ ፶ወ፰ጊዜያተ ።>
    text <ወንኡሳንሰ ፡ መሐስዓት ፡ ተወልዱ ፡ እምእልኩ ፡ አባግዕ ፡ ጸዓድው ፡ ወአኀዙ ፡ አዕይንቲሆሙ ፡ ይክሥቱ ፡ ወይርአዩ ፡ ወይጽርሑ ፡ ኀበ ፡ አባግዕ ።>
    text <ወአባግዕ ፡ ኢጸርሕዎሙ ፡ ወኢያፅምኡ ፡ ዘነገርዎሙ ፡ አላ ፡ ፈድፋደ ፡ ተጸመሙ ፡ ወተጸለሉ ፡ አዕይንቲሆሙ ፡ ፈድፋደ ፡ ወኀያለ ።>
    text <ወርኢኩ ፡ በራእይ ፡ ቋዓተ ፡ ከመ ፡ ሠረሩ ፡ ዲበ ፡ እልኩ ፡ መሐስዕ ፡ ወአኀዝዎ ፡ ለ፩እምእልኩ ፡ መሐስዕ ፡ ወቀጥቀጥዎሙ ፡ ለአባግዕ ፡ ወበልዕዎሙ ።>
    text <ወርኢኩ ፡ እስከ ፡ ወጽአ ፡ ሎሙ ፡ አቅርነት ፡ ለእልኩ ፡ መሐስዕ ፡ ወቋዓት ፡ ያወድቅዎሙ ፡ ለአቅርንቲሆሙ ፡ ወርኢኩ ፡ እስከ ፡ በቈለ ፡ ፩ቀርን ፡ ዐቢይ ፡ ፩እምእልኩ ፡ አባግዕ ፡ ወተከሥታ ፡ አዕይንቲሆሙ ።>
    text <ወርእየ ፡ ቦሙ ፡ ወተፈትሐ ፡ አዕይንቲሆሙ ፡ ወጸርሐ ፡ ሎሙ ፡ ለአባግዕ ፡ ወዳቤላት ፡ ርእይዎ ፡ ወሮጹ ፡ ኵሎሙ ፡ ኀቤሁ ።>
    text <ወምስለዝ ፡ ኩሉ ፡ እልኩ ፡ አንስርት ፡ ወአውስት ፡ ወቋዓት ፡ ወሆባይ ፡ እስከ ፡ ይእዜ ፡ ይመስጥዎሙ ፡ ለአባግዕ ፡ ወይሠርፉ ፡ ዲቤሆሙ ፡ ወይበልዕዎሙ ፡ ወአባግዕሰ ፡ ያረምሙ ፡ ወዳቤላት ፡ የዐወይዉ ፡ ወይጸርሑ ።>
    text <ወእልኩ ፡ ቋዓት ፡ ይትጋደሉ ፡ ወይትበአሱ ፡ ምስሌሁ ፡ ወፈቀዱ ፡ ያእትቱ ፡ ቀርኖ ፡ ወኢክህልዎ ።>
    text <ወርኢክዎሙ ፡ እስከ ፡ መጽኡ ፡ ኖላውያን ፡ ወአንስርት ፡ ወእልኩ ፡ አውስት ፡ ወሆባይ ፡ ወጸርሑ ፡ ለቋዓት ፡ ከመ ፡ ይቀጥቅጥዎ ፡ ለቀርኑ ፡ ለዝኩ ፡ ዳቤላ ፡ ወተበአሱ ፡ ምስሌሁ ፡ ወተቃተሉ ፡ ወውእቱ ፡ ይትበአስ ፡ ምስሌሆሙ ፡ ወጸርሐ ፡ ከመ ፡ ትምጽኦ ፡ ረድኤቱ ።>
    text <ወርኢኩ ፡ እስከ ፡ መጽአ ፡ ዝኩ ፡ ብእሲ ፡ ዘጸሐፈ ፡ አስማቲሆሙ ፡ ለኖሎት ፡ ወያዐርግ ፡ ቅድሜሁ ፡ ለእግዚአ ፡ አባግዕ ፡ ወውእቱ ፡ ረድኦ ፡ ወአርአዮ ፡ ኵሎ ፡ ወረደ ፡ ረድኤቱ ፡ ለዝኩ ፡ ዳቤላ ።>
    text <ወርኢኩ ፡ እስከ ፡ መጽአ ፡ ኀቤሆሙ ፡ ዝኩ ፡ እግዚአ ፡ አባግዕ ፡ በመዐት ፡ ወእለ ፡ ርእይዎ ፡ ኵሎሙ ፡ ነፍጹ ፡ ወወድቁ ፡ ኵሎሙ ፡ ውስተ ፡ ጽላሎቱ ፡ እምቅድመ ፡ ገጹ ።>
    text <ኵሎሙ ፡ አንስርት ፡ ወአውስት ፡ ወቋዓት ፡ ወሆባይ ፡ ተጋብኡ ፡ ወአምጽኡ ፡ ምስሌሆሙ ፡ ኵሎ ፡ አባግዐ ፡ ገዳም ፡ ወመጽኡ ፡ ኵሎሙ ፡ ኅብረ ፡ ወተራድኡ ፡ ከመ ፡ ይቀጥቅጥዎ ፡ ለዝኩ ፡ ቀርነ ፡ ዳቤላ ።>
    text <ወርኢክዎ ፡ ለዝኩ ፡ ብእሲ ፡ ዘይጽሕፍ ፡ መጽሐፈ ፡ በቃለ ፡ እግዚእ ፡ እስከ ፡ ፈትሖ ፡ ለውእቱ ፡ መጽሐፈ ፡ ሐጕል ፡ ዘአሕጐሉ ፡ እልኩ ፡ ፲ወ፪ኖሎት ፡ ደኃርያን ፡ ወአርአየ ፡ ከመ ፡ ፈድፋደ ፡ እምቅድሜሆሙ ፡ አሕጐሉ ፡ ቅድመ ፡ እግዚአ ፡ አባግዕ ።>
    text <ወርኢኩ ፡ እስከ ፡ መጽአ ፡ ኀቤሆሙ ፡ እግዚአ ፡ አባግዕ ፡ ወነሥአ ፡ በእዱ ፡ በትረ ፡ መዐት ፡ ወዘበጣ ፡ ለምድር ፡ ወተሰጠት ፡ ምድር ፡ ወኵሎሙ ፡ አራዊት ፡ ወአዕዋፈ ፡ ሰማይ ፡ ወድቁ ፡ እምእልኩ ፡ አባግዕ ፡ ወተሠጥሙ ፡ በምድር ፡ ወተከድነት ፡ ዲቤሆሙ ።>
    text <ወርኢኩ ፡ እስከ ፡ ተውህበ ፡ ለአባግዕ ፡ ሰይፍ ፡ ዐቢይ ፡ ወወጽኡ ፡ አባግዕ ፡ ዲበ ፡ እሉ ፡ አራዊተ ፡ ገዳም ፡ ከመ ፡ ይቅትልዎሙ ፡ ወኵሎሙ ፡ አራዊት ፡ ወአዕዋፈ ፡ ሰማይ ፡ ነፍጹ ፡ እምቅድመ ፡ ገጾሙ ።>
    text <ወርኢኩ ፡ እስከ ፡ መንበር ፡ ተሐንጸ ፡ በምድር ፡ ሐዋዝ ፡ ወነበረ ፡ ዲቤሁ ፡ እግዚአ ፡ አባግዕ ፡ ወነሥአ ፡ ኵሎ ፡ መጻሕፍተ ፡ ኅቱማተ ፡ ወፈትሖን ፡ ለእማንቱ ፡ መጻሕፍት ፡ በቅድመ ፡ እግዚአ ፡ አባግዕ ።>
    text <ወጸውዖሙ ፡ እግዚእ ፡ ለእኩ ፡ ፯ጸዓድው ፡ ቀዳማውያን ፡ ወአዘዘ ፡ ከመ ፡ ያምጽኡ ፡ ቅድሜሁ ፡ እምኮከብ ፡ ቀዳማዊ ፡ ዘይቀድም ፡ እምነ ፡ እልኩ ፡ ከዋክብት ፡ እለ ፡ ኀፍረቶሙ ፡ ከመ ፡ ኀፍረተ ፡ አፍራስ ፡ ወለኮከብ ፡ ቀዳማዊ ፡ ዘወድቀ ፡ ቅድመ ፡ ወአምጽእዎሙ ፡ ለኵሎሙ ፡ ቅድሜሁ ።>
    text <ወይቤሎ ፡ ለዝኩ ፡ ብእሲ ፡ ዘይጽሕፍ ፡ በቅድሜሁ ፡ ዘውእቱ ፡ ፩እምነ ፡ ፯ጸዓድው ፡ ወይቤሎ ፡ ንሥኦሙ ፡ ለእሉ ፡ ፸ኖሎት ፡ እለ ፡ መጠውክዎሙ ፡ አባግዐ ፡ ወነሢኦሙ ፡ ቀተሉ ፡ ብዙኀ ፡ እምዘ ፡ አዘዝክዎሙ ፡ እሙንቱ ።>
    text <ወናሁ ፡ ኵሎሙ ፡ እሡራን ፡ ርኢኩ ፡ ወቆሙ ፡ ቅድሜሁ ፡ ኵሎሙ ።>
    text <ወኵነኔ ፡ ኮነ ፡ ቅድመ ፡ እምከዋክብት ፡ ወተኰነኑ ፡ ወኮኑ ፡ ኀጥኣነ ፡ ወሖሩ ፡ መካነ ፡ ኵነኔ ፡ ወወደይዎሙ ፡ ውስተ ፡ ዕሙቅ ፡ ወምሉእ ፡ እሳተ ፡ ወይልህብ ፡ ወምሉእ ፡ ዐምደ ፡ እሳት ።>
    text <ወእልኩ ፡ ፸ኖላውያን ፡ ተኰነኑ ፡ ወኮኑ ፡ ኃጥኣነ ፡ ወተወድዩ ፡ እሙንቱ ፡ ውስተ ፡ ዝኩ ፡ ማዕምቀ ፡ እሳት ።>
    text <ወርኢኩ ፡ በውእቱ ፡ ጊዜ ፡ ከመ ፡ ተርኅው ፡ ፩ማዕምቅ ፡ ከማሁ ፡ በማእከለ ፡ ምድር ፡ ዘምሉዕ ፡ እሳተ ፡ ወአምጽእዎሙ ፡ ለእልኩ ፡ አባግዕ ፡ ጽሉላን ፡ ወተኰነኑ ፡ ኵሎሙ ፡ ወኮኑ ፡ ኃጥኣነ ፡ ወተወድዩ ፡ ውስተ ፡ ዝኩ ፡ ዕመቀ ፡ እሳት ፡ ወውዕዩ ፡ ወዝንቱ ፡ ማዕምቅ ፡ ኮነ ፡ በየማኑ ፡ ለዝኩ ፡ ቤት ።>
    text <ወርኢክዎሙ ፡ ለእልኩ ፡ አባግዕ ፡ እንዘ ፡ ይውዕዩ ፡ ወአዕፅምቲሆሙ ፡ ይውዒ ።>
    text <ወቆምኩ ፡ እርአይ ፡ እስከ ፡ ጠምዖ ፡ ለዝኩ ፡ ቤት ፡ ብሉይ ፡ ወአውጽእዎሙ ፡ ለኵሎሙ ፡ አዕማድ ፡ ወኵሉ ፡ ተክሉ ፡ ወስኑ ፡ ለውእቱ ፡ ቤት ፡ ተጠውመ ፡ ምስሌሁ ፡ ወአውጽእዎ ፡ ወወደይዎ ፡ በ፩መካን ፡ በየማነ ፡ ምድር ።>
    text <ወርኢኩ ፡ እግዚአ ፡ አባግዕ ፡ እስከ ፡ አምጽአ ፡ ቤተ ፡ ሐዲሰ ፡ ወዐቢየ ፡ ወልዑለ ፡ እምነ ፡ ዝኩ ፡ ቀዳማይ ፡ ወአቀሞ ፡ ውስተ ፡ መካነ ፡ ቀዳሚት ፡ እንተ ፡ ተጠብለለት ፡ ወኵሎሙ ፡ አዕማደ ፡ ዚአሃ ፡ ሐዲሳን ፡ ወስና ፡ ሐዲስ ፡ ወዐቢይ ፡ እምቀዳሚት ፡ ብሊት ፡ እንተ ፡ አውጽአ ፡ ወኵሎሙ ፡ አባግዕ ፡ ማእከላ ።>
    text <ወርኢክዎሙ ፡ ለኵሎሙ ፡ አባግዕ ፡ እለ ፡ ተርፉ ፡ ወኵሎሙ ፡ እንስሳ ፡ ዘዲበ ፡ ምድር ፡ ወኵሎሙ ፡ አዕዋፈ ፡ ሰማይ ፡ ይወድቁ ፡ ወይሰግዱ ፡ ለእልኩ ፡ አባግዕ ፡ ወያስተበቍዕዎሙ ፡ ወይሰምዕዎሙ ፡ በኵሉ ፡ ቃል ።>
    text <ወእምኔሁ ፡ እልኩ ፡ ፫እለ ፡ ይለብሱ ፡ ጸዐዳ ፡ ወአኀዙኒ ፡ በእዴየ ፡ እለ ፡ ቀዲሙ ፡ አዕረጉኒ ፡ ወእዴሁ ፡ ለውእቱ ፡ ዳቤላ ፡ እንዘ ፡ ትእኅዘኒ ፡ አዕረጉኒ ፡ ወአንበሩኒ ፡ ማእከሎሙ ፡ ለእልኩ ፡ አባግዕ ፡ እንበለ ፡ ትኩን ፡ ኵነኔ ።>
    text <ወእልኩ ፡ አባግዕ ፡ ኮኑ ፡ ኵሎሙ ፡ ጸዐዳ ፡ ወጸጕረ ፡ ዚአሆሙ ፡ ዐቢይ ፡ ወንጹሕ ።>
    text <ወኵሎሙ ፡ እለ ፡ ተሐጕሉ ፡ ወተዘርዘሩ ፡ ወኵሉ ፡ አራዊተ ፡ ገዳም ፡ ወኵሉ ፡ አዕዋፈ ፡ ሰማይ ፡ ተጋብኡ ፡ በውእቱ ፡ ቤት ፡ ወእግዚኦሙ ፡ ለአባግዕ ፡ ተፈሥሐ ፡ ዐቢየ ፡ ፍሥሐ ፡ እስመ ፡ ኮኑ ፡ ኵሎሙ ፡ ኔራነ ፡ ወገብኡ ፡ ውስተ ፡ ቤቱ ።>
    text <ወርኢኩ ፡ እስከ ፡ አስከብዎ ፡ ለውእቱ ፡ ሰይፍ ፡ ዘተውህበ ፡ ለአባግዕ ፡ ወአግብእዎ ፡ ውስተ ፡ ቤቱ ፡ ወኀተማ ፡ ቅድመ ፡ ገጹ ፡ ለእግዚእ ፡ ወኵሎሙ ፡ አባግዕ ፡ ተዐጽዉ ፡ በውእቱ ፡ ቤት ፡ ወኢያግመሮሙ ።>
    text <ወአዕይንቲሆሙ ፡ ለኵሎሙ ፡ ተከሥታ ፡ ወይኔጽሩ ፡ ሠናየ ፡ ወ፩እምኔሆሙ ፡ ዘኢይሬኢ ፡ አልቦ ፡ በማእከሎሙ ።>
    text <ወርኢኩ ፡ ከመ ፡ ኮነ ፡ ውእቱ ፡ ቤት ፡ ዐቢየ ፡ ወርኂበ ፡ ወምሉእ ፡ ፈድፋደ ።>
    text <ወርኢኩ ፡ ከመ ፡ ተወልደ ፡ ፩ላህም ፡ ጸዐዳ ፡ ወአቅርንቲሁ ፡ ዐበይት ፡ ወኵሎሙ ፡ አራዊተ ፡ ገዳም ፡ ወኵሉ ፡ አዕዋፈ ፡ ሰማይ ፡ ይፈርህዎ ፡ ወያስተበቍዕዎ ፡ በኵሉ ፡ ጊዜ ።>
    text <ወርኢኩ ፡ እስከ ፡ ተወለጠ ፡ ኵሉ ፡ አዝማዲሆሙ ፡ ወኮኑ ፡ ኵሎሙ ፡ አልህምተ ፡ ጸዓድወ ፡ ወቀዳማዊ ፡ በማእከሎሙ ፡ ኮነ ፡ ነገረ ፡ ወውእቱ ፡ ነገር ፡ ኮነ ፡ አርዌ ፡ ዐቢየ ፡ ወቦ ፡ ውስተ ፡ ርእሱ ፡ አቅርንት ፡ ዐቢያት ፡ ወጸሊማት ፡ ወእግዚአ ፡ አባግዕ ፡ ተፈሥሐ ፡ ዲቤሆሙ ፡ ወዲበ ፡ ኵሎሙ ፡ አልህምት ።>
    text <ወአነ ፡ ሰከብኩ ፡ ማእከሎሙ ፡ ወነቃሕኩ ፡ ወርኢኩ ፡ ኵሎ ።>
    text <ወዝንቱ ፡ ውእቱ ፡ ራእይ ፡ ዘርኢኩ ፡ እንዘ ፡ እሰክብ ፤ ወነቃሕኩ ፡ ወባረክዎ ፡ ለእግዚአ ፡ ጽድቅ ፡ ወሎቱ ፡ ወሀብኩ ፡ ስብሐተ ።>
    text <ወእምኔሁ ፡ በከይኩ ፡ ዐቢየ ፡ ብካየ ፡ ወአንብዕየ ፡ ኢቆመ ፡ እስከ ፡ ኢክህልኩ ፡ ተዕግሦተ ፡ ሶበ ፡ እሬኢ ፡ ይወርዱ ፡ ዲበ ፡ ዝኩ ፡ ዘርኢኩ ፡ እስመ ፡ ኵሉ ፡ ይመጽእ ፡ ወይትፌጸም ፡ ወኵሉ ፡ በበ ፡ ክፍሉ ፡ ምግባረ ፡ ሰብእ ፡ ተርእየ ፡ ሊተ ።>
    text <ወበይእቲ ፡ ሌሊት ፡ ተዘከርክዎ ፡ ለሕልምየ ፡ ቀዳማዊ ፡ ወበእንቲአሁ ፡ በከይኩ ፡ ወተሀወኩ ፡ እስመ ፡ ርኢኩ ፡ ውእተ ፡ ራእየ ።>
  block
    text <ወይእዜኒ ፡ ወልድየ ፡ ማቱሳላ ፡ ጸውዕ ፡ ሊተ ፡ ኵሎ ፡ አኀዊከ ፡ ወአስተጋብእ ፡ ሊተ ፡ ኵሎ ፡ ደቂቀ ፡ እምከ ፡ እስመ ፡ ቃል ፡ ይጼውዐኒ ፡ ወመንፈስ ፡ ተክዕወ ፡ በላዕሌየ ፡ ከመ ፡ አርኢክሙ ፡ ኵሎ ፡ ዘይበጽሐክሙ ፡ እስከ ፡ ለዓለም ።>
    text <ወእምኔሁ ፡ ሖረ ፡ ማቱሳላ ፡ ወጸውዖሙ ፡ ለኵሎሙ ፡ አኀዊሁ ፡ ኀቤሁ ፡ ወአስተጋብኦሙ ፡ ለአዝማደ ፡ ዚአሁ ።>
    text <ወተናገሮሙ ፡ ለኵሎሙ ፡ ውሉዱ ፡ ጽድቀ ፡ ወይቤ ፡ ስምዑ ፡ ደቂቅየ ፡ ኵሎ ፡ ነገረ ፡ አብክሙ ፡ ወአፅምኡ ፡ በርትዕ ፡ ቃለ ፡ አፉየ ፡ እስመ ፡ አሰምዕ ፡ ዲቤክሙ ፡ ወእነግረክሙ ፡ ፍቁራንየ ፡ አፍቅርዋ ፡ ለርትዕ ፡ ወባቲ ፡ ሑሩ ።>
    text <ወኢትቅረቡ ፡ ኀበ ፡ ርትዕ ፡ በ፪ልብ ፡ ወኢትኅበሩ ፡ ምስለ ፡ እለ ፡ በ፪ልብ ፡ አላ ፡ ሑሩ ፡ በጽድቅ ፡ ደቂቅየ ፡ ወይእቲ ፡ ትመርሐክሙ ፡ በፍናዋት ፡ ኄራት ፡ ወጽድቅ ፡ ይከውን ፡ ለክሙ ፡ ሱታፌ ።>
    text <እስመ ፡ አአምር ፡ ከመ ፡ ይጸንዕ ፡ ህላዌ ፡ ግፍዕ ፡ ዲበ ፡ ምድር ፡ ወይትፌጸም ፡ መቅሠፍት ፡ ዐቢይ ፡ ዲበ ፡ ምድር ፡ ወትትፌጸም ፡ ኵላ ፡ ዐመፃ ፡ ወትትገዘም ፡ እምሥረዊሃ ፡ ወኵሉ ፡ ሕንጻ ፡ የሐልፍ ።>
    text <ወትደግም ፡ ካዕበ ፡ ዐመፃ ፡ ወትትፌጸም ፡ ዲበ ፡ ምድር ፡ ኵሉ ፡ ግብረ ፡ ዐመፃ ፡ ወግብረ ፡ ግፍዕ ፡ ወአበሳ ፡ ካዕበተ ።>
    text <ወእመኒ ፡ ትልህቅ ፡ ዐመፃ ፡ ወኀጢአት ፡ ወጽርፈት ፡ ወግፍዕ ፡ ወኵሉ ፡ ግብር ፡ ወትልህቅ ፡ ዕልወት ፡ ወአበሳ ፡ ወርኵስ ፡ መቅሠፍት ፡ ዐቢይ ፡ ይከውን ፡ እምሰማይ ፡ ዲበ ፡ እሉ ፡ ኵሎሙ ፡ ወይወጽእ ፡ እግዚእ ፡ ቅዱስ ፡ በመዐት ፡ ወበመቅሠፍት ፡ ከመ ፡ ይግበር ፡ ኵነኔ ፡ ዲበ ፡ ምድር ።>
    text <በእማንቱ ፡ መዋዕል ፡ ትትገዘም ፡ ግፍዕ ፡ እምነ ፡ ሥረዊሃ ፡ ወአሥራወ ፡ ዐመፃ ፡ ምስለ ፡ ጕሕሉት ፡ ወይትሐጐሉ ፡ እምታሕተ ፡ ሰማይ ።>
    text <ወኵሉ ፡ ይትወሀብ ፡ ምስለ ፡ አሕዛብ ፡ ማኅፈድ ፡ በእሳት ፡ ትነድድ ፡ ወያወጽእዎሙ ፡ እምኵሉ ፡ ምድር ፡ ወይትገደፉ ፡ በኵነኔ ፡ እሳት ፡ ወይትኀጐሉ ፡ በመዐት ፡ ወበኵነኔ ፡ ኀያል ፡ እንተ ፡ ለዓለም ።>
    text <ወይትነሣእ ፡ ጻድቅ ፡ እምንዋም ፡ ወይትነሣእ ፡ ጥበብ ፡ ወይትወሀብ ፡ ሎሙ ።>
    text <ወእምኔሁ ፡ ይትገዘሙ ፡ አሥራወ ፡ ዐመፃ ፡ ወኃጥኣን ፡ ይትኀጐሉ ፡ በሰይፍ ፡ እምጽፉፋን ፡ ይትገዘሙ ፡ በኵሉ ፡ መካን ፡ ወእለ ፡ ይሔልይዋ ፡ ለግፍዕ ፡ ወእለ ፡ ይገብርዋ ፡ ለጽርፈት ፡ ይትኀጐሉ ፡ በመጥባሕት ።>
    text <ወእምድኅረዝ ፡ ትከውን ፡ ካልእት ፡ ሰንበት ፡ ሳምኒት ፡ እንተ ፡ ጽድቅ ፡ ወይትወሀብ ፡ ላቲ ፡ ሰይፍ ፡ ከመ ፡ ይትገበር ፡ ኵነኔ ፡ ወጽድቅ ፡ እምእለ ፡ ይገፍዑ ፡ ወይትሜጠዉ ፡ ኃጥኣን ፡ በእደዊሆሙ ፡ ለጻድቃን ።>
    text <ወበተፍጻሜታ ፡ ያጠርዩ ፡ አብያተ ፡ እምጽድቀ ፡ ዚአሆሙ ፡ ወይትሐነጽ ፡ ቤት ፡ ለንጉሥ ፡ ዐቢይ ፡ ለስብሐት ፡ እስከ ፡ ለዓለም ።>
    text <ወእምድኅረዝ ፡ በሰንበት ፡ ታስዕ ፡ ባቲ ፡ ኵነኔ ፡ ጽድቅ ፡ ትትከሠት ፡ ለኵሉ ፡ ዓለም ፡ ወኵሉ ፡ ተግባረ ፡ ረሲዓን ፡ ይወጽእ ፡ እምዲበ ፡ ኵሉ ፡ ምድር ፡ ወይጸሐፍ ፡ ለሐጕል ፡ ዓለም ፡ ወኵሉ ፡ ሰብእ ፡ ይኔጽሩ ፡ ለፍኖተ ፡ ርትዕ ።>
    text <ወእምድኅረ ፡ ዝንቱ ፡ በሰንበት ፡ ዓሥርት ፡ ፯እድ ፡ ባቲ ፡ ኵነኔ ፡ እንተ ፡ ለዓለም ፡ ወትትገበር ፡ እምትጉሃን ፡ ወሰማይ ፡ ዘለዓለም ፡ ዐቢይ ፡ ዘይበቍል ፡ እማእከሎሙ ፡ ለመላእክት ።>
    text <ወሰማይ ፡ ቀዳማይ ፡ ይወጽእ ፡ ወየኀልፍ ፡ ወሰማይ ፡ ሐዲስ ፡ ይትረአይ ፡ ወኵሉ ፡ ኃይላተ ፡ ሰማያት ፡ ያበርሁ ፡ ለዓለም ፡ ፯ምክዕቢተ ።>
    text <ወእምድኅረዝ ፡ ሰንበታት ፡ ብዙኃት ፡ እለ ፡ አልቦን ፡ ኍልቍ ፡ ለዓለም ፡ በኂሩት ፡ ወበጽድቅ ፡ ይከውኑ ፡ ወኀጢአት ፡ እምህየ ፡ ኢትትበሀል ፡ እስከ ፡ ለዓለም ።>
    text <ወይእዜኒ ፡ እብለክሙ ፡ ደቂቅየ ፡ ወአርእየክሙ ፡ ፍናዋተ ፡ ጽድቅ ፡ ወፍናዋተ ፡ ግፍዕኒ ፡ ወአርእየክሙ ፡ ካዕበ ፡ ከመ ፡ ታእምሩ ፡ ዘይመጽእ ።>
    text <ወይእዜኒ ፡ ስምዑ ፡ ደቂቅየ ፡ ወሑሩ ፡ በፍናዋተ ፡ ጽድቅ ፡ ወኢትሑሩ ፡ በፍናዋተ ፡ ግፍዕ ፡ እስመ ፡ ይትሐጐሉ ፡ ለዓለም ፡ ኵሎሙ ፡ እለ ፡ የሐውሩ ፡ በፍኖተ ፡ ዐመፃ ።>
  block
    text <ዘተጽሕፈ ፡ እምሄኖክ ፡ ጸሓፊ ፡ ዝኵሉ ፡ ትምህርተ ፡ ጥበብ ፡ እምኵሉ ፡ ሰብእ ፡ ስቡሕ ፡ ወመኰንነ ፡ ኵሉ ፡ ምድር ፡ ለኵሎሙ ፡ ውሉድየ ፡ እለ ፡ የኀድሩ ፡ ዲበ ፡ ምድር ፡ ወለትውልድ ፡ ደኀራውያን ፡ እለ ፡ ይገብሩ ፡ ርትዐ ፡ ወሰላመ ።>
    text <እትኅዝን ፡ መንፈስክሙ ፡ በአዝማን ፡ እስመ ፡ መዋዕለ ፡ ወሀበ ፡ ቅዱስ ፡ ዐቢይ ፡ ለኵሉ ።>
    text <ወይትነሣእ ፡ ጻድቅ ፡ እምንዋም ፡ ይትነሣእ ፡ ወየኀልፍ ፡ በፍኖተ ፡ ጽድቅ ፡ ወኵሉ ፡ ፍኖቱ ፡ ወምኋሪሁ ፡ ዘበኂሩት ፡ ወበሣህል ፡ ዘለዓለም ።>
    text <ይሠሀሎ ፡ ለጻድቅ ፡ ወሎቱ ፡ ይሁብ ፡ ርትዐ ፡ ዘለዓለም ፡ ወይሁብ ፡ ሥልጣነ ፡ ወይከውን ፡ በኂሩት ፡ ወበጽድቅ ፡ ወየሐውር ፡ በብርሃን ፡ ዘለዓለም ።>
    text <ወኀጢአት ፡ በጽልመት ፡ ትትሐጐል ፡ እስከ ፡ ለዓለም ፡ ወኢትትረአይ ፡ እንከ ፡ እምይእቲ ፡ ዕለት ፡ እስከ ፡ ለዓለም ።>
  block
    text <ወእምድኅረዝ ፡ ኮነ ፡ ሄኖክ ፡ ወአኀዘ ፡ ይትናገር ፡ እመ ፡ ጻሕፍት ።>
    text <ወይቤ ፡ ሄኖክ ፡ በእንተ ፡ ውሉደ ፡ ጽድቅ ፡ ወበእንተ ፡ ኅሩያነ ፡ ዓለም ፡ ወበእንተ ፡ ተክለ ፡ ጽድቅ ፡ ወርትዕ ፡ እሎንተ ፡ እብለክሙ ፡ ወአየድዐክሙ ፡ ደቂቅየ ፡ አነ ፡ ውእቱ ፡ ሄኖክ ፡ በዘአስተርአየኒ ፡ እምራእየ ፡ ሰማይ ፡ ወእምቃለ ፡ ቅዱሳን ፡ መላእክት ፡ አእመርኩ ፡ ወእምጸፍጸፈ ፡ ሰማይ ፡ ለበውኩ ።>
    text <ወአኀዘ ፡ እንከ ፡ ይትናገር ፡ ሄኖክ ፡ እመጻሕፍት ፡ ወይቤ ፡ አነ ፡ ሳብዕ ፡ ተወለድኩ ፡ በቀዳሚት ፡ ሰንበት ፡ እስከ ፡ አመ ፡ ኵነኔ ፡ ወጽድቅ ፡ ተዐገሠ ።>
    text <ወትቀውም ፡ እምድኅሬየ ፡ በካልእት ፡ ሰንበት ፡ ዐ ፡ ባይ ፡ እኪት ፡ ወጕሕሉት ፡ በቈለት ፡ ወባቲ ፡ ትከውን ፡ ፍጻሜ ፡ ቀዳሚት ፡ ወባቲ ፡ ይድኅን ፡ ብእሲ ፡ ወእምድኅረ ፡ ተፈጸመ ፡ ትልህቅ ፡ ዐመጻ ፡ ወሥርዐተ ፡ ይገብር ፡ ለኃጥአን ።>
    text <ወእምድኅረዝ ፡ በሣልስት ፡ ሰንበት ፡ በተፍጻሜታ ፡ ይትኀረይ ፡ ብእሲ ፡ ለተክለ ፡ ኵነኔ ፡ ጽድቅ ፡ ወእምድኅሬሁ ፡ ይመጽእ ፡ ተክለ ፡ ጽድቅ ፡ ለዓለም ።>
    text <ወእምድኅረዝ ፡ በራብዕት ፡ ሰንበት ፡ በተፍጻሜታ ፡ ራእያተ ፡ ቅዱሳን ፡ ወጻድቃን ፡ ይትረአዩ ፡ ወሥርዐት ፡ ለትውልደ ፡ ትውልድ ፡ ወዐጸድ ፡ ይትገበር ፡ ሎሙ ።>
    text <ወእምድኅረዝ ፡ በሰንበት ፡ ኃምስ ፡ በተፍጻሜታ ፡ ቤተ ፡ ስብሐት ፡ ወመንግሥት ፡ ይትሐነጽ ፡ እስከ ፡ ለዓለም ።>
    text <ወእምድኅረዝ ፡ በሳድስት ፡ ሰንበት ፡ እለ ፡ ይከውኑ ፡ ውስቴታ ፡ ጽሉላን ፡ ኵሎሙ ፡ ወይትረሳዕ ፡ ልቦሙ ፡ ለኵሎሙ ፡ እምጥበብ ፡ ወባቲ ፡ የዐርግ ፡ ብእሲ ፡ ወበተፍጻሜታ ፡ ይውዒ ፡ ቤተ ፡ መንግሥት ፡ በእሳት ፡ ወባቲ ፡ ይዘረው ፡ ኵሉ ፡ ዘመደ ፡ ሥርው ፡ ኅሩይ ።>
    text <ወእምድኅረዝ ፡ በሳብዕ ፡ ሰንበት ፡ ትትነሣእ ፡ ትውልድ ፡ ዕሉት ፡ ወብዙኅ ፡ ምግባራቲሃ ፡ ወኵሉ ፡ ምግባራቲሃ ፡ ዕልወት ።>
    text <ወበተፍጻሜታ ፡ ይትዐሰዩ ፡ ኅሩያን ፡ ጻድቃን ፡ እምተክለ ፡ ጽድቅ ፡ ዘለዓለም ፡ እለ ፡ ይትወሀብ ፡ ሎሙ ፡ ፯ምክዕቢታተ ፡ ትምህርት ፡ ለኵሉ ፡ ፍጥረተ ፡ ዚአሁ ።>
    text <እስመ ፡ መኑ ፡ ውእቱ ፡ ኵሉ ፡ ውሉደ ፡ ሰብእ ፡ ዘይክል ፡ ሰሚዐ ፡ ቃሎ ፡ ለቅዱስ ፡ ወኢይትሀወክ ፡ ወመኑ ፡ ዘይክል ፡ ከመ ፡ የሐሊ ፡ ሕሊናሁ ፡ ወመኑ ፡ ዘይክል ፡ ነጽሮታ ፡ ለኵሉ ፡ ምግባረ ፡ ሰማይ ።>
    text <ወምንት ፡ ውእቱ ፡ ዘይክል ፡ አእምሮ ፡ ግብረ ፡ ሰማይ ፡ ወከመ ፡ ይርአይ ፡ ነፍሶ ፡ ወእመ ፡ አኮ ፡ መንፈሶ ፡ ወይክል ፡ ነጊረ ፡ ወእመ ፡ አኮ ፡ ዐሪገ ፡ ወይሬኢ ፡ ኵሎ ፡ አክናፊሆሙ ፡ ወይሔዮሙ ፡ ወእመ ፡ አኮ ፡ ይገብር ፡ ከማሆሙ ።>
    text <ወመኑ ፡ ውእቱ ፡ ኵሉ ፡ ብእሲ ፡ ዘይክል ፡ አእምሮተ ፡ እፎ ፡ ውእቱ ፡ ራኅባ ፡ ወኑኃ ፡ ለምድር ፡ ወለመኑ ፡ ተርእየ ፡ አምጣነ ፡ ኵሎሙ ።>
    text <ወእመ ፡ ቦቱ ፡ ኵሉ ፡ ብእሲ ፡ ዘይክል ፡ አእምሮተ ፡ ኑኃ ፡ ለሰማይ ፡ ወእፎ ፡ ውእቱ ፡ ልዕልናሃ ፡ ወዲበ ፡ ምንት ፡ ጸንዐት ፡ ወሚመጠን ፡ ውእቱ ፡ ኍልቆሙ ፡ ለከዋክብት ፡ ወበአይቴ ፡ የዐርፉ ፡ ኵሎሙ ፡ ብርሃናት ።>
  block
    text <ወይእዜኒ ፡ እብለክሙ ፡ ደቂቅየ ፡ አፍቅርዋ ፡ ለጽድቅ ፡ ወባቲ ፡ ሑሩ ፡ እስመ ፡ ፍናዋተ ፡ ጽድቅ ፡ ይደሉ ፡ ይትወከፍዎሙ ፡ ወፍናዋተ ፡ ዐመፃ ፡ ፍጡነ ፡ ይትሐጐሉ ፡ ወየሐፅፁ ።>
    text <ወለሰብእ ፡ እሙራን ፡ እምትውልድ ፡ ይትከሠቱ ፡ ፍናዋተ ፡ ግፍዕ ፡ ወሞት ፡ ወይርኅቁ ፡ እምኔሆሙ ፡ ወኢይተልውዎሙ ።>
    text <ወይእዜኒ ፡ ለክሙ ፡ እብል ፡ ለጻድቃን ፡ ኢትሑሩ ፡ በፍኖት ፡ እኩይ ፡ ወግፍዕ ፡ ወኢበፍናዋተ ፡ ሞት ፡ ወኢትቅረብ ፡ ኀቤሆሙ ፡ ከመ ፡ እትትሐጐሉ ።>
    text <አላ ፡ ፍቅዱ ፡ ወኅረዩ ፡ ለክሙ ፡ ጽድቀ ፡ ወሕይወተ ፡ ኅሪተ ፡ ወሑሩ ፡ በፍናዋተ ፡ ሰላም ፡ ከመ ፡ ትሕየዉ ፡ ወትደለዉ ።>
    text <ወትእኅዙ ፡ በሕሊና ፡ ልብክሙ ፡ ወኢይደምሰስ ፡ ነገርየ ፡ እምልብክሙ ፡ እስመ ፡ አአምር ፡ ከመ ፡ ያሜክርዎሙ ፡ ኃጥኣን ፡ ለሰብእ ፡ ከመ ፡ ይግበሩ ፡ ጥበበ ፡ እኩየ ፡ ወኵሉ ፡ መካን ፡ ኢይትረከብ ፡ ላቲ ፡ ወኵሉ ፡ መከራ ፡ ኢየሐፅፅ ።>
    text <አሌ ፡ ሎሙ ፡ ለእለ ፡ የሐንጽዋ ፡ ለዐመፃ ፡ ወለግፍዕ ፡ ወይሳርርዋ ፡ ለጕሕሉት ፡ እስመ ፡ ፍጡነ ፡ ይትነሠቱ ፡ ወአልቦሙ ፡ ሰላም ።>
    text <አሌ ፡ ሎሙ ፡ ለእለ ፡ የሐንጹ ፡ አብያቶሙ ፡ በኀጢአት ፡ እስመ ፡ እምኵሉ ፡ መሰረቶሙ ፡ ይትነሠቱ ፡ ወበሰይፍ ፡ ይወድቁ ፡ ወእለ ፡ ያጠርይዎ ፡ ለወርቅ ፡ ወለብሩር ፡ በኵነኔ ፡ ፍጡነ ፡ ይትሐጐሉ ።>
    text <አሌ ፡ ለክሙ ፡ አብዕልት ፡ እስመ ፡ ዲበ ፡ ብዕልክሙ ፡ ተወከልክሙ ፡ ወእምነ ፡ ብዕልክሙ ፡ ትወጽኡ ፡ እስመ ፡ ለልዑል ፡ ኢተዘከርክምዎ ፡ በመዋዕለ ፡ ብዕልክሙ ።>
    text <ገበርክምዋ ፡ ለጽርፈት ፡ ወለዐመፃ ፡ ወድልዋነ ፡ ኮንክሙ ፡ ለዕለተ ፡ ክዕወተ ፡ ደም ፡ ወለዕለተ ፡ ጽልመት ፡ ወለዕለተ ፡ ኵነኔ ፡ ዐባይ ።>
    text <ከመዝ ፡ እብል ፡ አነ ፡ ወአየድዐክሙ ፡ ከመ ፡ ይገፈትዐክሙ ፡ ዘፈጠረክሙ ፡ ወዲበ ፡ ድቀትክሙ ፡ ኢይከውን ፡ ምሕረት ፡ ወፈጣሪክሙ ፡ ይትፌሣሕ ፡ በሐጕልክሙ ።>
    text <ወጻድቃነ ፡ ዚአክሙ ፡ በእማንቱ ፡ መዋዕል ፡ ይከውኑ ፡ ጽእለተ ፡ ለኃጥኣን ፡ ወለረሲዓን ።>
  block
    text <መኑ ፡ ይሁበኒ ፡ አዕይንትየ ፡ ከመ ፡ ይኩና ፡ ደመና ፡ ማይ ፡ ወእብኪ ፡ ዲቤክሙ ፡ ወእክዐው ፡ አንብዕየ ፡ ከመ ፡ ደመና ፡ ማይ ፡ ወአዕርፍ ፡ እምኀዘነ ፡ ልብየ ።>
    text <መኑ ፡ ወሀበክሙ ፡ ከመ ፡ ትግበሩ ፡ ጽልዐ ፡ ወእከየ ፡ ወይርከብክሙ ፡ ለኃጥኣን ፡ ኵነኔ ።>
    text <ኢትፍርሁ ፡ ጻድቃን ፡ እምኃጥአን ፡ እስመ ፡ ካዕበ ፡ ያገብኦሙ ፡ እግዚአብሔር ፡ ውስተ ፡ እዴክሙ ፡ ከመ ፡ ትግበሩ ፡ ላዕሌሆሙ ፡ ኵነኔ ፡ በከመ ፡ ፈቀድክሙ ።>
    text <አሌ ፡ ለክሙ ፡ እለ ፡ ታወግዙ ፡ ግዘታተ ፡ ከመ ፡ ኢትፍትሑ ፡ ወፈውስ ፡ ርኁቅ ፡ እምኔክሙ ፡ በእንተ ፡ ኀጢአተ ፡ ዚአክሙ ።>
    text <አሌ ፡ ለክሙ ፡ እለ ፡ ትፈድዩ ፡ እኩየ ፡ ለቢጽክሙ ፡ እስመ ፡ ትትፈደዩ ፡ በከመ ፡ ምግባሪክሙ ።>
    text <አሌ ፡ ለክሙ ፡ ለሰማዕታተ ፡ ሐሰት ፡ ወለእለ ፡ ይደልውዋ ፡ ለዐመፃ ፡ እስመ ፡ ፍጡነ ፡ ትትሐጐሉ ።>
    text <አሌ ፡ ለክሙ ፡ ለኃጥኣን ፡ እስመ ፡ ለጻድቃን ፡ ትሰድድዎሙ ፡ እስመ ፡ አንትሙ ፡ ትትሜጠዉ ፡ ወትሰደዱ ፡ እለ ፡ ዐመፃ ፡ ወይጸንዕ ፡ በላዕሌክሙ ፡ አርኡተ ፡ ዚአሆሙ ።>
  block
    text <ተሰፈዉ ፡ ጻድቃን ፡ እስመ ፡ ፍጡነ ፡ ይትሐጐሉ ፡ ኃጥኣን ፡ እም ፡ ቅድሜክሙ ፡ ወሥልጣን ፡ ይከውን ፡ ለክሙ ፡ ዲቤሆሙ ፡ በከመ ፡ ፈቀድክሙ ።>
    text <ወበዕለተ ፡ ምንዳቤሆሙ ፡ ለኃጥኣን ፡ ይትሌዐሉ ፡ ወይትነሥኡ ፡ ከመ ፡ አንስርት ፡ እጕለ ፡ ዚአክሙ ፡ ወፈድፋደ ፡ እምነ ፡ አውስት ፡ ይከውን ፡ ምጽላሊክሙ ፡ ወተዐርጉ ፡ ወትበውኡ ፡ በንድለታተ ፡ ምድር ፡ ወበንቅዐታተ ፡ ኰኵሕ ፡ ለዓለም ፡ ከመ ፡ ግሔ ፡ እምቅድመ ፡ ዐማፅያን ፡ ወይንዕኩ ፡ ዲቤክሙ ፡ ወይበክዩ ፡ ከመ ፡ ጼዴናታት ።>
    text <ወአንትሙሰ ፡ ኢትፍርሁ ፡ እለ ፡ ሐመምክሙ ፡ እስመ ፡ ፈውስ ፡ ይከውነክሙ ፡ ወብርሃን ፡ ብሩህ ፡ ያበርህ ፡ ለክሙ ፡ ወቃለ ፡ ዕረፍት ፡ ትሰምዑ ፡ እምሰማይ ።>
    text <አሌ ፡ ለክሙ ፡ ኃጥኣን ፡ እስመ ፡ ብዕክሙ ፡ ያመስለክሙ ፡ ጻድቃነ ፡ ወልብክሙ ፡ ይዘልፈክሙ ፡ ከመ ፡ ኃጥኣን ፡ አንትሙ ፡ ወዝንቱ ፡ ነገር ፡ ይከውን ፡ ዲቤክሙ ፡ ሰማዕተ ፡ ለተዝካረ ፡ እከያት ።>
    text <አሌ ፡ ለክሙ ፡ እለ ፡ ትበልዑ ፡ ሥብሐ ፡ ስርናይ ፡ ወትሰትዩ ፡ ኀይለ ፡ ሥርወ ፡ ነቅዕ ፡ ወትከይድዎሙ ፡ ለትሑታን ፡ በኀይልክሙ ።>
    text <አሌ ፡ ለክሙ ፡ እለ ፡ ትሰትዩ ፡ ማየ ፡ በኵሉ ፡ ጊዜ ፡ እስመ ፡ ፍጡነ ፡ ትትፈደዩ ፡ ወትትዌድኡ ፡ ወትየብሱ ፡ እስመ ፡ ኀደግሙ ፡ ነቅዐ ፡ ሕይወት ።>
    text <አሌ ፡ ለክሙ ፡ እለ ፡ ትገብሩ ፡ ዐመፃ ፡ ወጕሕሉተ ፡ ወጽርፈተ ፡ ተዝካረ ፡ ይከውን ፡ ዲቤክሙ ፡ ለእከይ ።>
    text <አሌ ፡ ለክሙ ፡ ኀያላን ፡ እለ ፡ በኀይል ፡ ትኰርዕዎ ፡ ለጻድቅ ፡ እስመ ፡ ትመጽእ ፡ ዕለተ ፡ ኀጕልክሙ ፤ በእማንቱ ፡ መዋዕል ፡ ይመጽኣ ፡ ለጻድቃን ፡ መዋዕል ፡ ብዙኃት ፡ ወኄራት ፡ በዕለተ ፡ ኵነኔ ፡ ዚአክሙ ።>
  block
    text <ተአመኑ ፡ ጻድቃን ፡ እስመ ፡ ለጽእለት ፡ ይከውኑ ፡ ኃጥኣን ፡ ወይትኀጐሉ ፡ በዕለተ ፡ ዐመፃ ።>
    text <እሙረ ፡ ይከውን ፡ ለክሙ ፡ እስመ ፡ ልዑል ፡ ይዜከር ፡ ሐጕለክሙ ፡ ወይትፌሥሑ ፡ መላእክት ፡ ዲበ ፡ ሐጕለ ፡ ዚአክሙ ።>
    text <ምንተ ፡ ትግበሩ ፡ ሀለወክሙ ፡ ኀጥኣን ፡ ወአይቴ ፡ ትጐይዩ ፡ በይእቲ ፡ ዕለት ፡ እንተ ፡ ኵነኔ ፡ ሶበ ፡ ትሰምዑ ፡ ቃለ ፡ ጸሎቶሙ ፡ ለጻድቃን ።>
    text <ወአንትሙ ፡ ኢትከውኑ ፡ ከማሆሙ ፡ እለ ፡ ሰማዕተ ፡ ይከውን ፡ ዲቤክሙ ፡ ዝንቱ ፡ ነገር ፡ ሱቱፋነ ፡ ኮንክሙ ፡ ለኃጥኣን ።>
    text <ወበእማንቱ ፡ መዋዕል ፡ ትበጽሕ ፡ ጸሎቶሙ ፡ ለጻድቃን ፡ ኀበ ፡ እግዚእ ፡ ወለክሙ ፡ ይበጽሕ ፡ መዋዕለ ፡ ኵነኔክሙ ።>
    text <ወይትነበብ ፡ ኵሉ ፡ ነገረ ፡ ዐመፃክሙ ፡ ቅድመ ፡ ዐቢይ ፡ ወቅዱስ ፡ ወይትኀፈር ፡ ገጽክሙ ፡ ወይትገደፍ ፡ ኵሉ ፡ ተግባር ፡ ዘጸንዐ ፡ በዐመፃ ።>
    text <አሌ ፡ ለክሙ ፡ ኃጥኣን ፡ እለ ፡ ማእከለ ፡ ባሕር ፡ ወዲበ ፡ የብስ ፡ እለ ፡ ዝክሮሙ ፡ እኩይ ፡ ዲቤክሙ ።>
    text <አሌ ፡ ለክሙ ፡ እለ ፡ ታጠርዩ ፡ ብሩረ ፡ ወወርቀ ፡ ዘኢኮነ ፡ በጽድቅ ፡ ወትብሉ ፡ ብዕልነ ፡ ብዕለ ፡ ወኮነ ፡ ለነ ፡ ንዋይ ፡ ወአጥረይነ ፡ ኵሎ ፡ ዘፈቀድነ ።>
    text <ወይእዜኒ ፡ ንግበር ፡ ዘሐለይነ ፡ እስመ ፡ ብሩረ ፡ አስተጋባእነ ፡ ወመላእነ ፡ መዛግብቲነ ፡ ወከመ ፡ ማይ ፡ ብዙኅ ፡ ሐረስተ ፡ አብያቲነ ።>
    text <ወከመ ፡ ማይ ፡ ይውኅዝ ፡ ሐሰትክሙ ፡ እስመ ፡ ኢይነብር ፡ ለክሙ ፡ ብዕል ፡ አላ ፡ ፍጡነ ፡ የዐርግ ፡ እምኔክሙ ፡ እስመ ፡ ኵሎ ፡ በዐመፃ ፡ አጥረይክሙ ፡ ወአንትሙ ፡ ለመርገም ፡ ዐቢይ ፡ ትትወሀብ ።>
  block
    text <ወይእዜኒ ፡ አነ ፡ እምሕል ፡ ለክሙ ፡ ለጠቢባን ፡ ወለአብዳን ፡ እስመ ፡ ብዙኀ ፡ ትሬእዩ ፡ ዲበ ፡ ምድር ።>
    text <እስመ ፡ ሥነ ፡ ትወድዩ ፡ ላዕሌክሙ ፡ አንትሙ ፡ ዕደው ፡ ፈድፋደ ፡ እምአንስት ፡ ወኅብረ ፡ ፈድፋደ ፡ እምድንግል ፡ በመንግሥት ፡ ወበዕበይ ፡ ወበሥልጣን ፡ ወበብሩር ፡ ወወርቅ ፡ ወሜላት ፡ ወክብር ፡ ወመባልዕት ፡ ከመ ፡ ማይ ፡ ይትከዐዉ ።>
    text <በእንተዝ ፡ ትምህርት ፡ ወጥበብ ፡ አልቦሙ ፡ ወቦቱ ፡ ይትሐጐሉ ፡ ኅቡረ ፡ ምስለ ፡ ንዋያቲሆሙ ፡ ወምስለ ፡ ኵሉ ፡ ስብሐቶሙ ፡ ወክብሮሙ ፡ ወበጽእለት ፡ ወበቀትል ፡ ወበንዴት ፡ ዐቢይ ፡ ትትወደይ ፡ መንፈሶሙ ፡ ውስተ ፡ እቶነ ፡ እሳት ።>
    text <መሐልኩ ፡ ለክሙ ፡ ኃጥኣን ፡ ከመ ፡ ኢኮነ ፡ ደብር ፡ ገብረ ፡ ወኢይከውን ፡ ወኢወግር ፡ ለብእሲት ፡ አመተ ፡ ከመዝ ፡ ኀጢአትኒ ፡ ኢተፈነወት ፡ ዲበ ፡ ምድር ፡ አላ ፡ ሰብእ ፡ እምርእሶሙ ፡ ፈጠርዋ ፡ ወለመርገም ፡ ዐቢይ ፡ ይከውኑ ፡ እለ ፡ ገብርዋ ።>
    text <ወምክነት ፡ ለብእሲት ፡ ኢተውህበት ፡ አላ ፡ በእንተ ፡ ግብረ ፡ እደዊሃ ፡ ትመውት ፡ ዘእንበለ ፡ ውሉድ ።>
    text <መሐልኩ ፡ ለክሙ ፡ ኃጥኣን ፡ በቅዱስ ፡ ወዐቢይ ፡ እስመ ፡ ኵሉ ፡ ግብርክሙ ፡ እኩይ ፡ ክሡት ፡ ውእቱ ፡ በሰማያት ፡ ወአልብክሙ ፡ ግብረ ፡ ግፍዕ ፡ ክዱን ፡ ወኢኅቡእ ።>
    text <ወኢታምስሉ ፡ በመንፈስክሙ ፡ ወኢትበሉ ፡ በልብክሙ ፡ እስመ ፡ ኢታአምሩ ፡ ወኢትሬእዩ ፡ ኵሎ ፡ ኀጢአተ ፡ በሰማይ ፡ ይጸሐፍ ፡ ሀሎ ፡ በኵሉ ፡ ዕለት ፡ በቅድሜሁ ፡ ለልዑል ።>
    text <እምይእዜ ፡ ተአምሩ ፡ እስመ ፡ ኵሉ ፡ ግፍዕክሙ ፡ ዘትገፍዑ ፡ ይጸሐፍ ፡ በኵሉ ፡ ዕለት ፡ እስከ ፡ ዕለተ ፡ ኵነኔክሙ ።>
    text <አሌ ፡ ለክሙ ፡ አብዳን ፡ እስመ ፡ ትትሐጐሉ ፡ በእበድክሙ ፡ ወለጠቢባን ፡ እትሰምዕዎሙ ፡ ወሠናይ ፡ ኢይረክበክሙ ።>
    text <ወይእ ፡ ዜኒ ፡ አእምሩ ፡ ከመ ፡ ድልዋን ፡ አንትሙ ፡ ለዕለተ ፡ ሐጕል ፡ ወኢትሰፈዉ ፡ ከመ ፡ ተሐይዉ ፡ ኃጥኣን ፡ አላ ፡ ተሐውሩ ፡ ወትመውቱ ፡ እስመ ፡ ኢተአምሩ ፡ ቤዛ ፡ እስመ ፡ ተደለውክሙ ፡ ለዕለተ ፡ ኵነኔ ፡ ዐባይ ፡ ወለዕለተ ፡ ምንዳቤ ፡ ወኀሳር ፡ ዐቢይ ፡ ለመንፈስክሙ ።>
    text <አሌ ፡ ለክሙ ፡ ግዙፋነ ፡ ልብ ፡ እለ ፡ ትገብሩ ፡ እኩየ ፡ ወትበልዑ ፡ ደመ ፡ እምአይቴ ፡ አንትሙ ፡ ትበልዑ ፡ በሠናይ ፡ ወትሰትዩ ፡ ወትጸግብ ፡ እስመ ፡ እምኵሉ ፡ ሠናይ ፡ ዘአፈድፈደ ፡ እግዚእነ ፡ ልዑል ፡ ዲበ ፡ ምድር ፡ ወአልብክሙ ፡ ሰላም ።>
    text <አሌ ፡ ለክሙ ፡ እለ ፡ ታፈቅርዋ ፡ ለግብረ ፡ ዐመፃ ፡ ለምንት ፡ ለክሙ ፡ ትሴፈውዋ ፡ ለሠናይት ፡ አእምፉ ፡ ከመ ፡ ሀለወክሙ ፡ ትትወሀቡ ፡ በእዴሆሙ ፡ ለጻድቃን ፡ ወይመትሩ ፡ ክሣውዲክሙ ፡ ወይቀትሉክሙ ፡ ወኢይምሕሩክሙ ።>
    text <አሌ ፡ ለክሙ ፡ እለ ፡ ትትፌሥሑ ፡ በምንዳቤሆሙ ፡ ለጻድቃን ፡ እስመ ፡ መቃብር ፡ ኢይትከረይ ፡ ለክሙ ።>
    text <አሌ ፡ ለክሙ ፡ እለ ፡ ታበጥሉ ፡ ነገረ ፡ ጻድቃን ፡ እስመ ፡ ኢይከውን ፡ ለክሙ ፡ ተስፋ ፡ ሕይወት ።>
    text <አሌ ፡ ለክሙ ፡ እለ ፡ ትጽሕፉ ፡ ነገረ ፡ ሐሰት ፡ ወነገረ ፡ ረሲዓን ፡ እስመ ፡ ውእቶሙ ፡ ይጽሕፉ ፡ ሐሰቶሙ ፡ ከመ ፡ ይስምዕዋ ፡ ወኢይርስእዋ ፡ ለእበድ ፡ ወኢይከውን ፡>
    text <ሎሙ ፡ ሰላም ፡ አላ ፡ ሞተ ፡ ይመውቱ ፡ ፍጡነ ።>
  block
    text <አሌ ፡ ሎሙ ፡ ለእለ ፡ ይገብሩ ፡ ርስዕናተ ፡ ወለነገረ ፡ ሐሰት ፡ ይሴብሑ ፡ ወያከብሩ ፡ ተሐጐልክሙ ፡ ወአልብክሙ ፡ ሕይወት ፡ ሠናይት ።>
    text <አሌ ፡ ለክሙ ፡ እለ ፡ ትዌልጥዎን ፡ ለነገራተ ፡ ርትዕ ፡ ወሥርዐተ ፡ እንተ ፡ ለዓለም ፡ የዐልዉ ፡ ወይሬስዩ ፡ ርእሶሙ ፡ ዘኢኮኑ ፡ ኃጥኣነ ፡ ዲበ ፡ ምድር ፡ ሀለዉ ፡ ይትከየዱ ።>
    text <በእማንቱ ፡ መዋዕል ፡ ተደለዉ ፡ ጻድቃን ፡ ከመ ፡ ትንሥኡ ፡ ጸሎታቲክሙ ፡ በተዝካር ፡ ወአንበርክምዎሙ ፡ ሰማዕተ ፡ በቅድመ ፡ መላእክት ፡ ከመ ፡ ያንብርዎ ፡ ለኀጢአተ ፡ ኃጥኣን ፡ በቅድመ ፡ ልዑል ፡ ለተዝካር ።>
    text <በእማንቱ ፡ መዋዕል ፡ ይትሀወኩ ፡ አሕዛብ ፡ ወይትነሥኡ ፡ አዝማደ ፡ አሕዛብ ፡ በዕለት ፡ እንተ ፡ ሐጕል ።>
    text <ወበእማንቱ ፡ መዋዕል ፡ እለ ፡ ይጼነሱ ፡ ይወጽኡ ፡ ወይመስጡ ፡ ደቂቆሙ ፡ ወይገድፍዎሙ ፡ ለደቂቆሙ ፡ ወእምኔሆሙ ፡ ይድኅፅ ፡ ውሉዶሙ ፡ ወእንዘ ፡ ይጠብዉ ፡ ይገድፍዎሙ ፡ ወኢይገብኡ ፡ ኀቤሆሙ ፡ ወኢይምሕርዎሙ ፡ ለፍቁራኒሆሙ ።>
    text <ካዕበ ፡ አነ ፡ እምሕል ፡ ለክሙ ፡ ለኃጥኣን ፡ እስመ ፡ ለዕለተ ፡ ደም ፡ ዘኢየኀድዕ ፡ ተደለወት ፡ ኀጢአት ።>
    text <ወይሰግዱ ፡ ለእብን ፡ ወእለ ፡ ይገልፉ ፡ ምስለ ፡ ዘወርቅ ፡ ወዘብሩር ፡ ወዘዕፅ ፡ ወዘልሕኵት ፡ ወእለ ፡ ይሰግዱ ፡ ለነፍሳት ፡ ርኩሳት ፡ ወአጋንንት ፡ ወለኵሉ ፡ ጣዖት ፡ ወበምሕራማት ፡ ወኵሉ ፡ ረድኤት ፡ እይትረከብ ፡ እምኔሆሙ ።>
    text <ወይትረስዑ ፡ በእንተ ፡ እበደ ፡ ልቦሙ ፡ ወይጼለላ ፡ አዕይንቲሆሙ ፡ በፍርሀተ ፡ ልቦሙ ፡ ወበርእየ ፡ አሕላሞሙ ።>
    text <ቦሙ ፡ ይረስዑ ፡ ወይፈርሁ ፡ እስመ ፡ ኵሎ ፡ ግብሮሙ ፡ በሐሰት ፡ ገብሩ ፡ ወሰገዱ ፡ ለእብን ፡ ወይትሐጐሉ ፡ በምዕር ።>
    text <ወበእማንቱ ፡ መዋዕል ፡ ብፁዓን ፡ ኵሎሙ ፡ እለ ፡ ይትሜጠዉ ፡ ነገረ ፡ ጥበብ ፡ ወየአምርዎ ፡ ወይገብርዎን ፡ ለፍናዋተ ፡ ልዑል ፡ ወየሐውሩ ፡ በፍኖተ ፡ ጽድቅ ፡ ወኢይረስዑ ፡ ምስለ ፡ እለ ፡ ይረስዑ ፡ እስመ ፡ እሙንቱ ፡ ይድኅኑ ።>
    text <አሌ ፡ ለክሙ ፡ እለ ፡ ትሰፍኋ ፡ ለእኪት ፡ ለቢጽክሙ ፡ እስመ ፡ በሲኦል ፡ ትትቀተሉ ።>
    text <አሌ ፡ ለክሙ ፡ እለ ፡ ትገብርዋ ፡ ለመሠረተ ፡ ኀጢአት ፡ ወጕሕሉት ፡ ወእለ ፡ ያመርሩ ፡ ዲበ ፡ ምድር ፡ እስመ ፡ ቦቱ ፡ ይትዌድኡ ።>
    text <አሌ ፡ ለክሙ ፡ እለ ፡ ትነድቁ ፡ አብያቲክሙ ፡ በጻማ ፡ ባዕድ ፡ ወኵሉ ፡ መንድቆሙ ፡ ግንፋል ፡ ወእብነ ፡ ኀጢአት ፡ እብለክሙ ፡ ከመ ፡ አልብክሙ ፡ ሰላም ።>
    text <አሌ ፡ ሎሙ ፡ ለእለ ፡ ይሜንኑ ፡ መሥፈርተ ፡ ወርስተ ፡ አበዊሆሙ ፡ እንተ ፡ ለዓለም ፡ ወያተልዉ ፡ ነፍሶሙ ፡ ድኅረ ፡ ጣዖት ፡ እስመ ፡ እይከውን ፡ ሎሙ ፡ ዕረፍት ።>
    text <አሌ ፡ ሎሙ ፡ ለእለ ፡ ይገብርዋ ፡ ለዐመፃ ፡ ወይረድእዋ ፡ ለግፍዕ ፡ ወይቀትሉ ፡ ቢጾሙ ፡ እስከ ፡ ዕለተ ፡ ኵነኔ ፡ ዐባይ ።>
    text <እስመ ፡ ያወድቅ ፡ ስብሐቲክሙ ፡ ወይወዲ ፡ እከየ ፡ ውስተ ፡ ልብክሙ ፡ ወያነሥእ ፡ መንፈሰ ፡ መዐቱ ፡ ከመ ፡ ያሕጕልክሙ ፡ ለኵልክሙ ፡ በሰይፍ ፤ ወኵሎሙ ፡ ጻድቃን ፡ ወቅዱሳን ፡ ይዜከሩ ፡ ኀጢአተ ፡ ዚአክሙ ።>
  block
    text <ወበእማንቱ ፡ መዋዕል ፡ በ፩መካን ፡ አበው ፡ ምስለ ፡ ውሉዶሙ ፡ ይትጓድዑ ፡ ወአኀው ፡ ምስለ ፡ ቢጾሙ ፡ ይወድቁ ፡ በሞት ፡ እስከ ፡ ይውኅዝ ፡ ከመ ፡ ተከዚ ፡ እምደመ ፡ ዚአሆሙ ።>
    text <እስመ ፡ ብእሲ ፡ ኢይከልእ ፡ እዴሁ ፡ እምውሉዱ ፡ ወእምውሉደ ፡ ውሉዱ ፡ ምሒረ ፡ ከመ ፡ ይቅትሎ ፡ ወኃጥእ ፡ ኢይከልእ ፡ እዴሁ ፡ እምነ ፡ እኁሁ ፡ ክብር ፡ እምጎሕ ፡ እስከ ፡ ተዐርብ ፡ ፀሐይ ፡ ወይትቃተሉ ።>
    text <ወየሐውር ፡ ፈረስ ፡ እስከ ፡ እንግድዓሁ ፡ ውስተ ፡ ደመ ፡ ኃጥኣን ፡ ወሰረገላ ፡ እስከ ፡ መልዕልታ ፡ ትሠጠም ።>
    text <ወበእማንቱ ፡ መዋዕል ፡ መላእክት ፡ ይወርዱ ፡ ውስተ ፡ ምኅባኣት ፡ ወያገብእዎሙ ፡ በ፩መካን ፡ ለኵሎሙ ፡ እለ ፡ ይረድእዋ ፡ ለኀጢአት ፡ ወይትነሣእ ፡ ልዑል ፡ በይእቲ ፡ ዕለት ፡ ከመ ፡ ይግበር ፡ ኵነኔ ፡ ዐቢየ ፡ እምኵሎሙ ፡ ኃጥኣን ።>
    text <ወዐቀብተ ፡ ይሁብ ፡ ዲበ ፡ ኵሎሙ ፡ ጻድቃን ፡ ወቅዱሳን ፡ እመላእክት ፡ ቅዱሳን ፡ የዐቅብዎሙ ፡ ከመ ፡ ብንተ ፡ ዐይን ፡ እስከ ፡ ይትዌዳዕ ፡ ኵሉ ፡ እከይ ፡ ወኵሉ ፡ ኀጢአት ፡ ወእመኒ ፡ ይነውሙ ፡ ጻድቃን ፡ ንዋመ ፡ ነዋኀ ፡ ወአልቦሙ ፡ ዘይፈርሁ ።>
    text <ወእሙነ ፡ ይሬእዩ ፡ ሰብእ ፡ ጠቢባን ፡ ወይሌብዉ ፡ ውሉደ ፡ ምድር ፡ ኵሎ ፡ ነገረ ፡ ዛቲ ፡ መጽሐፍ ፡ ወየአምሩ ፡ ከመ ፡ ኢይክል ፡ ብዕሎሙ ፡ አድኅኖቶሙ ፡ በሙዳቀ ፡ ኀጢአቶሙ ።>
    text <አሌ ፡ ለክሙ ፡ ኃጥኣን ፡ ሶበ ፡ ታመነድብዎሙ ፡ ለጻድቃን ፡ በዕለተ ፡ ጻሕብ ፡ ኀያል ፡ ወታነድድዎሙ ፡ በእሳት ፡ ወትትፈደዩ ፡ በከመ ፡ ምግባሪክሙ ።>
    text <አሌ ፡ ለክሙ ፡ ግፍቱዓነ ፡ ልብ ፡ እለ ፡ ትተግሁ ፡ ከመ ፡ ትለብውዎ ፡ ለእኩይ ፡ ወሀለወ ፡ ይርከብክሙ ፡ ፍርሀት ፡ ወአልቦ ፡ ዘይረድአክሙ ።>
    text <አሌ ፡ ለክሙ ፡ ኃጥኣን ፡ እስመ ፡ ዲበ ፡ ቃለ ፡ አፉክሙ ፡ ወዲበ ፡ ተግባረ ፡ እደዊክሙ ፡ እለ ፡ ግብረ ፡ ረሳዕክሙ ፡ በዋዕየ ፡ ላህበ ፡ እሳት ፡ ትውዕዩ ።>
    text <ወይእዜኒ ፡ አእምሩ ፡ ከመ ፡ መላእክት ፡ ይትኀሠሡ ፡ ምግባሪክሙ ፡ በሰማይ ፡ እምፀሐይ ፡ ወእምወርኅ ፡ ወእምከዋክብት ፡ በእንተ ፡ ኀጢአተ ፡ ዚአክሙ ፡ እስመ ፡ በዲበ ፡ ምድር ፡ ትገብሩ ፡ ኀበ ፡ ጻድቃን ፡ ኵነኔ ።>
    text <ወያሰምዕ ፡ ላዕሌክሙ ፡ ኵሎ ፡ ደመና ፡ ወጊሜ ፡ ወጠለ ፡ ወዝናመ ፡ እስመ ፡ ሀለዉ ፡ ኵሎሙ ፡ ይትከልኡ ፡ እምኔክሙ ፡ ከመ ፡ ኢይረዱ ፡ ዲቤክሙ ፡ ወኢይሔልዩ ፡ ኀበ ፡ ኀጢአትክሙ ።>
    text <ወይእዜኒ ፡ ሀቡ ፡ አምኃ ፡ ለዝናም ፡ ከመ ፡ ኢትትከላእ ፡ ወሪደ ፡ ዲቤክሙ ፡ ወጠል ፡ እመ ፡ ተመጠወ ፡ እምኔክሙ ፡ ወርቀ ፡ ወብሩረ ።>
    text <ሶበ ፡ ይወድቅ ፡ ዲቤክሙ ፡ አስሐትያ ፡ ወሐመዳ ፡ ወቍረ ፡ ዚአሆሙ ፡ ወኵሉ ፡ ነፋሳተ ፡ ሐመዳ ፡ ወኵሉ ፡ ፃዕራተ ፡ ዚአሆሙ ፡ በእማንቱ ፡ መዋዕል ፡ ኢትክሉ ፡ ቀዊመ ፡ ቅድሜሆሙ ።>
  block
    text <ጠይቅዋ ፡ ለሰማይ ፡ ኵልክሙ ፡ ውሉደ ፡ ሰማይ ፡ ወኵሎ ፡ ግብረ ፡ ልዑል ፡ ወፍርሁ ፡ እምኔሁ ፡ ወኢትግበሩ ፡ እኩየ ፡ በቅድሜሁ ።>
    text <እመ ፡ ዐፀወ ፡ መስኮተ ፡ ሰማይ ፡ ወከልአ ፡ ዝናመ ፡ ወጠለ ፡ ከመ ፡ እይረድ ፡ ዲበ ፡ ምድር ፡ በእንቲአክሙ ፡ ሚሀለወክሙ ፡ ትግበሩ ።>
    text <ወእመ ፡ ፈነወ ፡ መዐቶ ፡ ዲቤክሙ ፡ ወዲበ ፡ ኵሉ ፡ ምግባሪክሙ ፡ አኮ ፡ አንትሙ ፡ እለ ፡ ታስተበቍዕዎ ፡ እስመ ፡ ትትናገሩ ፡ ዲበ ፡ ጽድቀ ፡ ዚአሁ ፡ ዐቢያተ ፡ ወጽኑዓተ ፡ ወአልብክሙ ፡ ሰላም ።>
    text <ወኢትሬእይዎሙኑ ፡ ለነገሥተ ፡ አሕማር ፡ እፎ ፡ ይትሀወኩ ፡ እሞገድ ፡ ወያንቀለቅሉ ፡ እምነፋሳት ፡ አሕማሮሙ ፡ ወይትመነደብ ።>
    text <ወበእንተ ፡ ዝንቱ ፡ ይፈርሁ ፡ እስመ ፡ ኵሉ ፡ ንዋዮሙ ፡ ሠናይ ፡ ይወጽእ ፡ ውስተ ፡ ባሕር ፡ ምስሌሆሙ ፡ ወሠናየ ፡ ኢይሄልዩ ፡ በልቦሙ ፡ እስመ ፡ ባሕር ፡ ይውሕጦሙ ፡ ወይትሐጐሉ ፡ ውስቴታ ።>
    text <አኮኑ ፡ ኵሉ ፡ ባሕር ፡ ወኵሉ ፡ ማያቲሃ ፡ ወኵሉ ፡ ሑሰታ ፡ ግብረ ፡ ልዑል ፡ ውእቱ ፡ ወውእቱ ፡ ኵሎ ፡ ግብረታ ፡ ሐተመ ፡ ወአሠረ ፡ ኵለንታሃ ፡ በኆፃ ።>
    text <ወበተግሣጹ ፡ ትየብስ ፡ ወትፈርህ ፡ ወኵሉ ፡ ዓሣቲሃ ፡ ይመውቱ ፡ ወኵሉ ፡ ዘሀሎ ፡ ውስቴታ ፡ ወአንትሙ ፡ ኃጥኣን ፡ እለ ፡ ውስተ ፡ ምድር ፡ ኢትፈርህዎ ።>
    text <አኮኑ ፡ ውእቱ ፡ ገብረ ፡ ሰማየ ፡ ወምድረ ፡ ወኵሎ ፡ ዘሀሎ ፡ ውስቴቶሙ ፡ ወመኑ ፡ ወሀበ ፡ ትምህርተ ፡ ወጥበበ ፡ ለኵሎሙ ፡ እለ ፡ ይትሐወሱ ፡ ዲበ ፡ ምድር ፡ ወለእለ ፡ ውስተ ፡ ባሕር ።>
    text <አኮኑ ፡ ውእቶሙ ፡ ነገሥተ ፡ አሕማር ፡ ይፈርህዎ ፡ ለባሕር ፡ ወኃጥኣንሰ ፡ ለልዑል ፡ ኢይፈርህዎ ።>
  block
    text <በእማንቱ ፡ መዋዕል ፡ ለእመ ፡ ወደየ ፡ ዲቤክሙ ፡ ዕፅበ ፡ እሳተ ፡ አይቴ ፡ ትነፍጹ ፡ ወበአይቴ ፡ ትድኅኑ ፡ ወሶበ ፡ ይወዲ ፡ ቃሎ ፡ ዲቤክሙ ፡ አኮኑ ፡ ትትመሐከዉ ፡ ወትፈርሁ ።>
    text <ወኵሎሙ ፡ ብርሃናት ፡ ይትሀወኩ ፡ በፍርሀት ፡ ዐቢይ ፡ ወኵላ ፡ ምድር ፡ ትትመሐከው ፡ ወትርዕድ ፡ ወትጔጕዕ ።>
    text <ወኵሎሙ ፡ መላእክት ፡ ይፌጽሙ ፡ ትእዛዞሙ ፡ ወይፈቅዱ ፡ ከመ ፡ ይትኃብኡ ፡ እምቅድመ ፡ ዐቢየ ፡ ስብሐት ፡ ወይርዕዱ ፡ ደቂቀ ፡ ምድር ፡ ወይትሀወኩ ፡ ወአንትሙ ፡ ኃጥኣን ፡ ርጉማን ፡ ለዓለም ፡ ወአልብክሙ ፡ ሰላም ።>
    text <እትፍርሁ ፡ አንትሙ ፡ ነፍሳተ ፡ ጻድቃን ፡ ወተሰፈዉ ፡ ዕለተ ፡ ሞትክሙ ፡ በጽድቅ ።>
    text <ወኢትኅዝኑ ፡ እስመ ፡ ወረደት ፡ ነፍስክሙ ፡ ውስተ ፡ ዐቢይ ፡ ምንዳቤ ፡ ወገዓር ፡ ወናእክ ፡ ወውስተ ፡ ሲኦል ፡ በሐዘን ፡ ወኢረከበ ፡ ሥጋክሙ ፡ በሕይወትክሙ ፡ በከመ ፡ ኂሩትክሙ ፡ አላ ፡ እንከ ፡ በዕለት ፡ እንተ ፡ ባቲ ፡ ኮንክሙ ፡ ኃጥኣነ ፡ ወበዕለተ ፡ መርገም ፡ ወመቅሠፍት ።>
    text <ወሶበ ፡ ትመውቱ ፡ ይብሉ ፡ በላዕሌክሙ ፡ ኃጥኣን ፡ ከመ ፡ ሞትነ ፡ ሞቱ ፡ ጻድቃን ፡ ወምንት ፡ ኮነ ፡ በቍዔቶሙ ፡ በምግባሮሙ ።>
    text <ነዋ ፡ ከማነ ፡ ሞቱ ፡ በኀዘን ፡ ወበጽልመት ፡ ወምንት ፡ ፈድፋዶሙ ፡ እምኔነ ፡ እምይእዜ ፡ ተዐረይነ ።>
    text <ወምንተ ፡ ይነሥኡ ፡ ወምንተ ፡ ይሬእዩ ፡ ለዓለም ፡ እስመ ፡ እሙንቱሂ ፡ ነዋ ፡ ሞቱ ፡ ወእምይእዜ ፡ ለዓለም ፡ ኢይሬእዩ ፡ ብርሃነ ።>
    text <እብለክሙ ፡ አንትሙ ፡ ኃጥኣን ፡ አከለክሙ ፡ በሊዕ ፡ ወሰትይ ፡ ወአዕርቆተ ፡ ሰብእ ፡ ወሐይድ ፡ ወኀጢአት ፡ ወአጥርዮተ ፡ ንዋይ ፡ ወርእዮተ ፡ መዋዕል ፡ ሠናይ ።>
    text <ርኢክምዎሙኑ ፡ ለጻድቃን ፡ እፎ ፡ ኮነ ፡ ተፍጻሜቶሙ ፡ ሰላመ ፡ እስመ ፡ ኵሉ ፡ ግፍዕ ፡ ኢተረክበ ፡ በላዕሌሆሙ ፡ እስከ ፡ ዕለተ ፡ ሞቶሙ ።>
    text <ወተሐጕሉ ፡ ወኮኑ ፡ ከመ ፡ ዘኢኮኑ ፡ ወወረዱ ፡ ውስተ ፡ ሲኦል ፡ ነፍሳቲሆሙ ፡ በምንዳቤ ።>
  block
    text <ወይእዜኒ ፡ አነ ፡ እምሕል ፡ ለክሙ ፡ ለጻድቃን ፡ በዐቢይ ፡ ስብሐቱ ፡ ወክብሩ ፡ ወበክቡር ፡ መንግሥቱ ፡ ወበዕበዩ ፡ እምሕል ፡ ለክሙ ፤>
    text <እስመ ፡ አነ ፡ አአምር ፡ ዘንተ ፡ ምሥጢረ ፡ ወአንበብኩ ፡ በጸፍጸፈ ፡ ሰማይ ፡ ወርኢኩ ፡ ጽሕፈተ ፡ ቅዱሳን ፡ ወረከብኩ ፡ ጽሑፈ ፡ ውስቴቱ ፡ ወልኩዐ ፡ በእንቲአሆሙ ።>
    text <እስመ ፡ ኵሉ ፡ ሠናይ ፡ ወፍሥሓ ፡ ወክብር ፡ ተደለወ ፡ ሎሙ ፡ ወተጽሕፈ ፡ ለመናፍስቲሆሙ ፡ ለእለ ፡ ሞቱ ፡ በጽድቅ ፡ ወበብዙኅ ፡ ሠናይ ፡ ይትወሀብ ፡ ለክሙ ፡ ተክለ ፡ ጻማክሙ ፡ ወክፍልክሙ ፡ ፈድፋደ ፡ እምክፍለ ፡ ሕያዋን ።>
    text <ወየሐይዉ ፡ መንፈስክሙ ፡ ለእለ ፡ ሞትክሙ ፡ በጽድቅ ፡ ወይትፌሥሑ ፡ ወይትሐሠዩ ፡ መናፍስቲሆሙ ፡ ወተዝካሮሙ ፡ እምቅድመ ፡ ገጹ ፡ ለዐቢይ ፡ ለኵሉ ፡ ትውልደ ፡ ዓለም ፡ ወይእዜኒ ፡ ኢትፍርህዎ ፡ ለኀሣሮሙ ።>
    text <አሌ ፡ ለክሙ ፡ ኃጥኣን ፡ ሶበ ፡ ትመውቱ ፡ በኀጢአትክሙ ፡ ወይብሉ ፡ እሉ ፡ እለ ፡ ከማክሙ ፡ ዲቤክሙ ፡ ብፁዓን ፡ እሙንቱ ፡ ኃጥኣን ፡ ኵሎ ፡ መዋዕሎሙ ፡ ርእዩ ።>
    text <ወይእዜኒ ፡ ሞቱ ፡ በሠናይ ፡ ወበብዕል ፡ ወምንዳቤ ፡ ወቀትለ ፡ እርእዩ ፡ በሕይወቶሙ ፡ ወበስብሐት ፡ ሞቱ ፡ ወኵነኔ ፡ ኢተገብረ ፡ ሎሙ ፡ በሕይወቶሙ ።>
    text <ተአምርዎሙ ፡ እስመ ፡ ውስተ ፡ ሲኦል ፡ ያወርድዎሙ ፡ ለነፍሳቲሆሙ ፡ ወእኩያተ ፡ ይከውና ፡ ወምንዳቤሆሙ ፡ ዐቢየ ።>
    text <ወበጽልመት ፡ ወበመርበብት ፡ ወበላህብ ፡ ዘይነድድ ፡ ኀበ ፡ ኵነኔ ፡ ዐባይ ፡ ትበውእ ፡ መንፈስክሙ ፡ ወኵነኔ ፡ ዐባይ ፡ ትከውን ፡ ለኵሉ ፡ ትውልድ ፡ እስከ ፡ ለዓለም ፤ አሌ ፡ ለክሙ ፡ እስመ ፡ አልብክሙ ፡ ሰላም ።>
    text <እትበልዎሙ ፡ ለጻድቃን ፡ ወለኄራን ፡ እለ ፡ ሀለዉ ፡ ውስተ ፡ ሕይወት ፡ በመዋዕለ ፡ ስራሕነ ፡ ጻማ ፡ ጻመውነ ፡ ወኵሎ ፡ ስራሐ ፡ ርኢነ ፡ ወእከያተ ፡ ብዙኀ ፡ ረከብነ ፡ ወተወዳዕነ ፡ ወውሕድነ ፡ ወንዕሰት ፡ መንፈስነ ።>
    text <ወተሐጐልነ ፡ ወአልቦ ፡ ዘረድአነ ፡ በነገር ፡ ወበምግባር ፡ ስእነ ፡ ወኢምንተኒ ፡ ኢረከብነ ፡ ወተፅዕርነ ፡ ወተሐጐልነ ፡ ወኢተሰፈውነ ፡ ከመ ፡ ንርአይ ፡ ሕይወተ ፡ ዕለተ ፡ እምዕለት ።>
    text <ወተሰፈውነ ፡ ንኩን ፡ ርእስ ፡ ወኮነ ፡ ዘነበ ፤ ጻመውነ ፡ እንዘ ፡ ንትጌበር ፡ ወኢሰለጥነ ፡ ዲበ ፡ ጻማነ ፡ ወኮነ ፡ መባልዕተ ፡ ለኃጥኣን ፡ ወዐማፅያን ፡ አክበዱ ፡ ላዕሌነ ፡ አርዑተ ፡ ዚአሆሙ ።>
    text <ወተሰልጡ ፡ ዲቤነ ፡ እለ ፡ ይጸልዑነ ፡ ወእለ ፡ ይድጕጹነ ፡ ወለእለ ፡ ይጸልዑነ ፡ አትሐትነ ፡ ክሳደነ ፡ ወኢመሐፉነ ።>
    text <ወፈቀድነ ፡ ንሑር ፡ እምኔሆሙ ፡ ከመ ፡ ንንፍጽ ፡ ወናዕርፍ ፡ ወኢረከብነ ፡ ኀበ ፡ ንጐይይ ፡ ወንድኅን ፡ እምኔሆሙ ።>
    text <ወሰከይናሆሙ ፡ ኀበ ፡ መላእክት ፡ በምንዳቤነ ፡ ወጸራሕነ ፡ ዲበ ፡ እለ ፡ ይበልዑነ ፡ ወጽራሐ ፡ ዚአነ ፡ ኢይሬእዩ ፡ ወኢይፈቅዱ ፡ ከመ ፡ ይስምዑ ፡ ቃለነ ።>
    text <ወይረድእዎሙ ፡ ለእለ ፡ የሀይዱነ ፡ ወይበልዑነ ፡ ወለእለ ፡ አውሐዱነ ፡ ወየኀብኡ ፡ ግፍዖሙ ፡ ወኢያወጽኡ ፡ እምኔነ ፡ አርኡቶሙ ፡ አላ ፡ ይበልዑነ ፡ ወይዘርዝሩነ ፡ ወይቀትሉነ ፡ ወየኀብኡ ፡ ቀትለነ ፡ ወኢተዘከሩ ፡ ከመ ፡ አንሦኡ ፡ እደዊሆሙ ፡ ላዕሌነ ።>
  block
    text <እምሕል ፡ ለክሙ ፡ ጻድቃን ፡ እስመ ፡ በሰማይ ፡ ይዜከሩ ፡ መላእክት ፡ በእንቲአክሙ ፡ ለሠናይ ፡ በቅድመ ፡ ስብሐቲሁ ፡ ለዐቢይ ፤ አስማቲክሙ ፡ ይጸሐፍ ፡ በቅድመ ፡ ስብሐቲሁ ፡ ለዐቢይ ።>
    text <ተሰፈዉ ፡ እስመ ፡ በቀዳሚ ፡ ኀሰርክሙ ፡ በእከይ ፡ ወበስራሕ ፡ ወይእዜኒ ፡ ትበርሁ ፡ ከመ ፡ ብርሃናተ ፡ ሰማይ ፡ ወትትረአዩ ፡ ወኆኅተ ፡ ሰማይ ፡ ይትረኀዉ ፡ ለክሙ ።>
    text <ወጽራሐ ፡ ዚአክሙ ፡ ኵነኔ ፡ ጽርሑ ፡ ወያስተርኢ ፡ ለክሙ ፡ እስመ ፡ እምነ ፡ መላእክት ፡ ይትኀሠሥ ፡ ኵሎ ፡ ምንዳቤክሙ ፡ ወእምኵሎሙ ፡ እለ ፡ አርድእዎሙ ፡ ለእለ ፡ የሀይዱክሙ ።>
    text <ተሰፈዉ ፡ ወኢትኅድጉ ፡ ተስፋክሙ ፡ እስመ ፡ ትከውን ፡ ለክሙ ፡ ፍሥሓ ፡ ዐባይ ፡ ከመ ፡ መላእክተ ፡ ሰማይ ።>
    text <እንተ ፡ ሀለወክሙ ፡ ትግበሩ ፡ አኮ ፡ ትትኀብኡ ፡ ሀለወክሙ ፡ በዕለተ ፡ ኵነኔ ፡ ዐባይ ፡ ወኢትትረከቡ ፡ ከመ ፡ ኃጥኣን ፡ ወኵነኔ ፡ እንተ ፡ ለዓለም ፡ ትከውን ፡ እምኔክሙ ፡ ለኵሉ ፡ ትውልደ ፡ ዓለም ።>
    text <ወይእዜኒ ፡ እትፍርሁ ፡ ጻድቃን ፡ ሶበ ፡ ትሬእይዎሙ ፡ ለኃጥአን ፡ ይጸንዑ ፡ ወይዴለዉ ፡ በፍትወቶሙ ፡ ወኢትኩኑ ፡ ሱቱፋነ ፡ ምስሌሆሙ ፡ አላ ፡ ረኀቁ ፡ እምግፍዐ ፡ ዚአሆሙ ፡ እስመ ፡ ለሐራ ፡ ሰማይ ፡ ሀለወክሙ ፡ ትኩኑ ፡ ሱቱፋነ ።>
    text <እስመ ፡ ትብሉ ፡ አንትሙ ፡ ኃጥአን ፡ ኢትኅሥሡ ፡ ወኢይጸሐፍ ፡ ኵሉ ፡ ኀጢአትነ ፡ ይጽሕፉ ፡ ሀለዉ ፡ ኵሎ ፡ ኀጢአተክሙ ፡ በኵሉ ፡ ዕለት ።>
    text <ወይእዜኒ ፡ አነ ፡ አርእየክሙ ፡ እስመ ፡ ብርሃን ፡ ወጽልመት ፤ ዕለት ፡ ወሌሊት ፡ ይሬእዩ ፡ ኵሎ ፡ ኀጢአተክሙ ።>
    text <እትርስዑ ፡ በልብክሙ ፡ ወኢተሐስዉ ፡ ወኢትሚጥዎ ፡ ለነገረ ፡ ርትዕ ፡ ወኢታሐስውዎ ፡ ለነገረ ፡ ቅዱስ ፡ ወዐቢይ ፡ ወኢትሰብሕዎ ፡ ለጣዖትክሙ ፡ እስመ ፡ ኢኮነት ፡ ኵላ ፡ ሐሰትክሙ ፡ ወኵሉ ፡ ርስዓንክሙ ፡ ለጽድቅ ፡ አላ ፡ ለኀጢአት ፡ ዐባይ ።>
    text <ወይእዜኒ ፡ አነ ፡ አአምሮ ፡ ለዝ ፡ ምሥጢር ፡ እስመ ፡ ነገረ ፡ ርትዕ ፡ ይመይጡ ፡ ወየዐልዉ ፡ ብዙኃን ፡ ኃጥኣን ፡ ወይትናገሩ ፡ ነገራተ ፡ እኩያተ ፡ ወይሔስዉ ፡ ወይፈጥሩ ፡ ፍጥረተ ፡ ዐቢያተ ፡ ወመጻሕፍተ ፡ ይጽሕፉ ፡ ዲበ ፡ ነገራቲሆሙ ።>
    text <ወሶበሰ ፡ ኵሎ ፡ ነገርየ ፡ ይጽሕፉ ፡ በርትዕ ፡ ዲበ ፡ ልሳናቲሆሙ ፡ ወኢይዌልጡ ፡ ወኢያሐፅፅ ፡ እምነገራትየ ፡ አላ ፡ ኵሎ ፡ በርትዕ ፡ ይጽሕፉ ፡ ኵሎ ፡ ዘቀዳሚ ፡ አስማዕኩ ፡ በእንቲአሆሙ ።>
    text <ወካልአ ፡ ምሥጢረ ፡ አአምር ፡ እስመ ፡ ለጻድቃን ፡ ወለጠቢባን ፡ ይትወሀባ ፡ መጻሕፍታት ፡ ለፍሥሓ ፡ ወለርትዕ ፡ ወለጥበብ ፡ ብዙኅ ።>
    text <ወሎሙ ፡ ይትወሀባ ፡ መጻሕፍት ፡ ወየአምኑ ፡ ቦሙ ፡ ወይትፌሥሑ ፡ ቦሙ ፡ ወይትዐሠዩ ፡ ኵሎሙ ፡ ጻድቃን ፡ እለ ፡ እምኔሆሙ ፡ አእመሩ ፡ ኵሎ ፡ ፍናዋተ ፡ ርትዕ ።>
  block
    text <ወበእማንቱ ፡ መዋዕል ፡ ይቤ ፡ እግዚእ ፡ ከመ ፡ ይጸውዑ ፡ ወያስምዑ ፡ ለውሉደ ፡ ምድር ፡ በጥበቦሙ ፡ አርእዩ ፡ ሎሙ ፡ እስመ ፡ አንትሙ ፡ መራሕያኒሆሙ ፡ ወዕሤያተ ፡ ዲበ ፡ ኵላ ፡ ምድር ።>
    text <እስመ ፡ አነ ፡ ወወልድየ ፡ ንዴመር ፡ ምስሌሆሙ ፡ ለዓለም ፡ በፍናዋተ ፡ ርትዕ ፡ በሕይወቶሙ ፡ ወሰላም ፡ ይከውን ፡ ለክሙ ፤ ተፈሥሑ ፡ ውሉደ ፡ ርትዕ ፡ በአማን ።>
  block
    text <ወእምድኅረ ፡ መዋዕል ፡ ነሥአ ፡ ወልድየ ፡ ማቱሳላ ፡ ለወልዱ ፡ ላሜክ ፡ ብእሲተ ፡ ወፀንሰት ፡ እምኔሁ ፡ ወወለደት ፡ ወልደ ።>
    text <ወኮነ ፡ ሥጋሁ ፡ ጸዐዳ ፡ ከመ ፡ አስሐትያ ፡ ወቀይሕ ፡ ከመ ፡ ጽጌ ፡ ረዳ ፡ ወፀጕረ ፡ ርእሱ ፡ ከመ ፡ ፀምር ፡ ጸዐዳ ፡ ወድምድማሁ ፡ ወሠናይ ፡ አዕይንቲሁ ፡ ወሶበ ፡ ከሠተ ፡ አዕይንቲሁ ፡ አብርሃ ፡ ኵላ ፡ ቤተ ፡ ከመ ፡ ፀሐይ ፡ ወፈድፋደ ፡ በርሀ ፡ ኵሉ ፡ ቤት ።>
    text <ወሶበ ፡ ተንሥአ ፡ እምእዴሃ ፡ ለመወልዲት ፡ ከሠተ ፡ አፉሁ ፡ ወተናገረ ፡ ለእግዚአ ፡ ጽድቅ ።>
    text <ወፈርሀ ፡ ላሜክ ፡ አቡሁ ፡ እምኔሁ ፡ ወጐየ ፡ ወመጽአ ፡ ኀበ ፡ አቡሁ ፡ ማቱሳላ ።>
    text <ወይቤሎ ፡ አነ ፡ ወለድኩ ፡ ወልደ ፡ ውሉጠ ፡ ኢኮነ ፡ ከመ ፡ ሰብእ ፡ አላ ፡ ይመስል ፡ ደቂቀ ፡ መላእክተ ፡ ሰማይ ፡ ወፍጥረቱ ፡ ካልእት ፡ ወኢኮነ ፡ ከማነ ፡ ወአዕይንቲሁ ፡ ከመ ፡ እገሪሁ ፡ ለጸሐይ ፡ ገጹ ፡ ስቡሕ ።>
    text <ወይመስለኒ ፡ ከመ ፡ ኢኮነ ፡ እምኔየ ፡ አላ ፡ እመላእክት ፡ ውእቱ ፡ ወእፈርህ ፡ ከመ ፡ ኢይትገበር ፡ መንክር ፡ በመዋዕሊሁ ፡ ዲበ ፡ ምድር ።>
    text <ወይእዜኒ ፡ ሀለውኩ ፡ አቡየ ፡ አስተበቍዐከ ፡ ወእስእል ፡ እምኀቤከ ፡ ከመ ፡ ትሑር ፡ ኀበ ፡ ሄኖክ ፡ አብነ ፡ ወትስማዕ ፡ እምኀቤሁ ፡ አማነ ፡ እስመ ፡ ውእቱ ፡ ምስለ ፡ መላእክት ፡ ምንባሩ ።>
    text <ወሶበ ፡ ሰምዐ ፡ ማቱሳላ ፡ ነገረ ፡ ወልዱ ፡ መጽአ ፡ ኀቤየ ፡ ውስተ ፡ አጽናፈ ፡ ምድር ፡ እስመ ፡ ሰምዐ ፡ ከመ ፡ ህየ ፡ ሀሎኩ ፡ ወጸርሐ ፡ ወሰማዕኩ ፡ ቃሎ ፡ ወመጻእኩ ፡ ኀቤሁ ፡ ወእቤሎ ፡ ናሁ ፡ ሀለውኩ ፡ ወልድየ ፡ እስመ ፡ መጻእከ ፡ ኀቤየ ።>
    text <ወአውሥአኒ ፡ ወይቤ ፡ በእንተ ፡ ነገር ፡ ዐቢይ ፡ መጻእኩ ፡ ኀቤከ ፡ ወበእንተ ፡ ራእይ ፡ ዕፅብ ፡ በዘቀረብኩ ።>
    text <ወይእዜኒ ፡ አቡየ ፡ ስምዐኒ ፡ እስመ ፡ ተወልደ ፡ ለላሜክ ፡ ወልድየ ፡ ወልድ ፡ ዘኢኮነ ፡ አምሳሉ ፡ ወፍጥረቱ ፡ ከመ ፡ ፍጥረተ ፡ ሰብእ ፡ ወኅብሩ ፡ ይጸዐዱ ፡ እምአስሐትያ ፡ ወይቀይሕ ፡ እምጽጌ ፡ ረዳ ፡ ወፀጕረ ፡ ርእሱ ፡ ይጸዐዱ ፡ እምጸምር ፡ ጸዐዳ ፡ ወአዕይንቲሁ ፡ ከመ ፡ እገሪሁ ፡ ለፀሐይ ፡ ወከሠተ ፡ አዕይንቲሁ ፡ ወአብርሃ ፡ ኵላ ፡ ቤተ ።>
    text <ወተንሥአ ፡ እምውስተ ፡ እዴሃ ፡ ለመወልዲት ፡ ወፈትሐ ፡ አፉሁ ፡ ወባረኮ ፡ ለእግዚአ ፡ ሰማይ ።>
    text <ወፈርሐ ፡ አቡሁ ፡ ላሜክ ፡ ወጐየ ፡ ኀቤየ ፡ ወኢአምነ ፡ ከመ ፡ እምኔሁ ፡ ውእቱ ፡ አላ ፡ አምሳሎ ፡ እመላእክተ ፡ ሰማይ ፡ ወናሁ ፡ መጻእኩ ፡ ኀቤከ ፡ ከመ ፡ ታይድዐኒ ፡ ጽድቀ ።>
    text <ወአውሣእኩ ፡ አነ ፡ ሄኖክ ፡ ወእቤሎ ፡ ይሔድስ ፡ እግዚእ ፡ ሐዲሳተ ፡ ዲበ ፡ ምድር ፡ ወዘንተ ፡ ወዳዕኩ ፡ ወርኢኩ ፡ በራእይ ፡ ወአይዳዕኩከ ፡ እስመ ፡ በትውልዱ ፡ ለያሬድ ፡ አቡየ ፡ አኅለፉ ፡ ነገሮ ፡ ለእግዚእ ፡ እመልዕልተ ፡ ሰማይ ።>
    text <ወነዮሙ ፡ ይገብሩ ፡ ኀጢአተ ፡ ወየኀልፉ ፡ ሥርዐተ ፡ ወምስለ ፡ አንስት ፡ ተደመሩ ፡ ወምስሌሆን ፡ ይገብሩ ፡ ኀጢአተ ፡ ወአውሰብ ፡ እምኔሆን ፡ ወእምኔሆን ፡ ወለዱ ፡ ደቂቀ ።>
    text <ወሐጕል ፡ ዐቢይ ፡ ይከውን ፡ ዲበ ፡ ኵሉ ፡ ምድር ፡ ወማየ ፡ አይኅ ፡ ይከውን ፡ ወሐጕል ፡ ዐቢይ ፡ በ፩ዓመት ፡ ይከውን ።>
    text <ዝውእቱ ፡ ወልድ ፡ ዘተወልደ ፡ ለክሙ ፡ ውእቱ ፡ ይተርፍ ፡ ዲበ ፡ ምድር ፡ ወ፫ደቂቁ ፡ ይድኅኑ ፡ ምስሌሁ ፡ ሶበ ፡ ይመውቱ ፡ ኵሉ ፡ ሰብእ ፡ ዘዲበ ፡ ምድር ፡ ይድኅን ፡ ውእቱ ፡ ወደቂቁ ።>
    text <ይወልዱ ፡ ዲበ ፡ ምድር ፡ እለ ፡ ያርብሕ ፡ አኮ ፡ ዘመንፈስ ፡ አላ ፡ ዘሥጋ ፡ ወይከውን ፡ መቅሠፍት ፡ ዐቢይ ፡ ዲበ ፡ ምድር ፡ ወትትሐፀብ ፡ ምድር ፡ እምኵሉ ፡ ሙስና ።>
    text <ወይእዜኒ ፡ አይድዕ ፡ ለወልድከ ፡ ላሜክ ፡ እስመ ፡ ዘተወልደ ፡ ወልዱ ፡ ውእቱ ፡ በጽድቅ ፡ ወጸውዕ ፡ ስሞ ፡ ኖኅ ፡ እስመ ፡ ውእቱ ፡ ይከውን ፡ ለክሙ ፡ ተረፈ ፡ ወውእቱ ፡ ወደቂቁ ፡ ይድኅኑ ፡ እሙስና ፡ እንተ ፡ ትመጽእ ፡ ዲበ ፡ ምድር ፡ እምኵሉ ፡ ኀጢአት ፡ ወእምኵሉ ፡ ዐመፃ ፡ እንተ ፡ ሀለወት ፡ ትትፌጸም ፡ ዲበ ፡ ምድር ፡ በመዋዕሊሁ ።>
    text <ወእምድኅረዝ ፡ ትከውን ፡ ዐመፃ ፡ ፈድፋደ ፡ እምእንተ ፡ ተፈጸመት ፡ ቀዳሚ ፡ ዲበ ፡ ምድር ፡ እስመ ፡ አአምር ፡ ምሥጢራተ ፡ ቅዱሳን ፡ እስመ ፡ ውእቱ ፡ እግዚእ ፡ አርአየኒ ፡ ወአይድዐኒ ፡ ወበጸፍጸፈ ፡ ሰማይ ፡ አንበብኩ ።>
  block
    text <ወርኢኩ ፡ ጽሑፈ ፡ በላዕሌሆሙ ፡ እስመ ፡ ትውልድ ፡ እምትውልድ ፡ ትኤብስ ፡ እስከ ፡ ትትነሣእ ፡ ትውልደ ፡ ጽድቅ ፡ ወአበሳ ፡ ትትሐጐል ፡ ወኀጢአት ፡ ትትገሐስ ፡ እምዲበ ፡ ምድር ፡ ወኵሉ ፡ ሠናይ ፡ ይመጽእ ፡ ዲቤሃ ።>
    text <ወይእዜኒ ፡ ወልድየ ፡ ሑር ፡ አይድዖ ፡ ለወልድከ ፡ ላሜክ ፡ እስመዝ ፡ ወልድ ፡ ዘተወልደ ፡ ወልደ ፡ ዚአሁ ፡ ውእቱ ፡ አማን ፡ ወኢኮነ ፡ ሐሰተ ።>
    text <ወሶበ ፡ ሰምዐ ፡ ማቱሳላ ፡ ነገረ ፡ አቡሁ ፡ ሄኖክ ፡ እስመ ፡ ዘኅቡእ ፡ አርአዮ ፡ ኵሎ ፡ ግብረ ፡ ወገብአ ፡ ርኢዮ ፡ ወሰመዮ ፡ ስሞ ፡ ለውእቱ ፡ ወልድ ፡ ኖኅ ፡ እስመ ፡ ውእቱ ፡ ያስተፌሥሓ ፡ ለምድር ፡ እምኵሉ ፡ ኀጕል ።>
  block
    text <ካልእ ፡ መጽሐፍ ፡ ዘጸሐፈ ፡ ሄኖክ ፡ ለወልዱ ፡ ማቱሳላ ፡ ወለእለ ፡ ይመጽኡ ፡ እምድኅሬሁ ፡ ወየዐቅብ ፡ ሥርዐተ ፡ በደኃሪ ፡ መዋዕል ።>
    text <እለ ፡ ገበርክሙ ፡ ወትጸንሑ ፡ በእሉ ፡ መዋዕል ፡ እስከ ፡ ይትፌጸሙ ፡ እለ ፡ ይገብሩ ፡ እኩየ ፡ ወይትፌጸም ፡ ኀይሎሙ ፡ ለመአብሳን ፤ አንትሙሰ ፡ ጽንሑ ፡ እስክ ፡ ተሐልፍ ፡ ኀጢአት ፡>
    text <እስመ ፡ ሀሎ ፡ ስሞሙ ፡ ይደመሰስ ፡ እመጻሕፍተ ፡ ቅዱሳን ፡ ወዘርኦሙ ፡ ይትሐጐል ፡ ለዓለም ፡ ወመናፍስቲሆሙ ፡ ይትቀተሉ ፡ ወይጸርሑ ፡ ወየዐወይዉ ፡ በመካነ ፡ በድው ፡ ዘኢያስተርኢ ፡ ወበእሳት ፡ ይነድዱ ፡ እስመ ፡ ኢሀሎ ፡ ህየ ፡ ምድር ።>
    text <ወርኢኩ ፡ ህየ ፡ ከመ ፡ ደመና ፡ ዘኢይትረአይ ፡ እስመ ፡ እምዕመቁ ፡ እክህልኩ ፡ ላዕለ ፡ ነጽሮ ፡ ወላህበ ፡ እሳቱ ፡ ርኢኩ ፡ እንዘ ፡ ይነድድ ፡ ስቡሕ ፡ ወይትከበቡ ፡ ከመ ፡ አድባር ፡ ስብሓን ፡ ወይትሀወኩ ፡ ለፌ ፡ ወለፌ ።>
    text <ወተስእልክዎ ፡ ለ፩እመላእክት ፡ ቅዱሳን ፡ እለ ፡ ምስሌየ ፡ ወእቤሎ ፡ ምንት ፡ ውእቱ ፡ ዝስብሕ ፡ እስመ ፡ ኢኮነ ፡ ሰማየ ፡ አላ ፡ ላህበ ፡ እሳት ፡ ባሕቲቱ ፡ ዘይነድድ ፡ ወቃለ ፡ ጽራሕ ፡ ወብካይ ፡ ወአውያት ፡ ወሕማም ፡ ኀያል ።>
    text <ወይቤለኒ ፡ ዝንቱ ፡ መካን ፡ ዘትሬኢ ፡ በህየ ፡ ይትወዶዩ ፡ መናፍስተ ፡ ኃጥኣን ፡ ወፅሩፋን ፡ ወእለ ፡ ይገብሩ ፡ እኩየ ፡ ወእለ ፡ ይመይጡ ፡ ኵሎ ፡ ዘነገረ ፡ እግዚአብሔር ፡ በአፈ ፡ ነቢያት ፡ እለ ፡ ሀለዉ ፡ ይትገበሩ ።>
    text <እስመ ፡ ሀለዉ ፡ እምኔሆሙ ፡ ጽሑፋን ፡ ወልኩዓን ፡ ላዕለ ፡ በሰማይ ፡ ከመ ፡ ያንብብዎሙ ፡ መላእክት ፡ ወያእምሩ ፡ ዘሀሎ ፡ ይብጽሖሙ ፡ ለኃጥኣን ፡ ወለመናፍስተ ፡ ትሑታን ፡ ወእለ ፡ አሕመሙ ፡ ሥጋሆሙ ፡ ወተፈድዩ ፡ እምኀበ ፡ አምላክ ፡ ወእለ ፡ ኀስሩ ፡ እምእኩያን ፡ ሰብእ ፤>
    text <እለ ፡ አፍቀርዎ ፡ ለአምላክ ፡ ኢወርቀ ፡ ወኢብሩረ ፡ ኢያፍቀሩ ፡ ወኢኵሎ ፡ ሠናየ ፡ ዘውስተ ፡ ዓለም ፡ አላ ፡ ወሀቡ ፡ ሥጋሆሙ ፡ ለጻዕር ፤>
    text <ወእለ ፡ እምአመ ፡ ኮኑ ፡ ኢፈተዉ ፡ መባልዕተ ፡ ዘውስተ ፡ ምድር ፡ አላ ፡ ረሰዩ ፡ ርእሶሙ ፡ ከመ ፡ መንፈስ ፡ እንተ ፡ ኀለፈት ፡ ወዘንተ ፡ ዐቀቡ ፡ ወብዙኃ ፡ አመከሮሙ ፡ እግዚእ ፡ ወተረክብ ፡ መንፈሳቲሆሙ ፡ በንጽሕ ፡ ከመ ፡ ይባርክዎ ፡ ለስሙ ።>
    text <ወኵሎ ፡ በረከቶሙ ፡ ነገርኩ ፡ በመጻሕፍት ፡ ወዐሰዮሙ ፡ ለአርእስቲሆሙ ፡ እስመ ፡ እሉ ፡ ተረክብ ፡ ያፈቅርዎ ፡ ለሰማይ ፡ እምእስትንፋሶሙ ፡ ዘለዓለም ፡ ወእንዘ ፡ ይትከየዱ ፡ እምእኩያን ፡ ሰብእ ፡ ወሰምዑ ፡ እምኀቤሆሙ ፡ ትዕይርተ ፡ ወጽርፈተ ፡ ወኀስሩ ፡ እንዘ ፡ ይባርኩኒ ።>
    text <ወይእዜኒ ፡ እጼውዕ ፡ መናፍስቲሆሙ ፡ ለኄራን ፡ እምትውልድ ፡ እንተ ፡ ብርሃን ፡ ወእዌልጥ ፡ ለእለ ፡ ተወልዱ ፡ በጽልመት ፡ እለ ፡ በሥጋሆሙ ፡ እተፈድዩ ፡ ክብረ ፡ በከመ ፡ ይደሉ ፡ ለሃይማኖቶሙ ።>
    text <ወአወጽኦሙ ፡ በብሩህ ፡ ብርሃን ፡ ለእለ ፡ ያፈቅርዎ ፡ ለስምየ ፡ ቅዱስ ፡ ወአነብር ፡ ፲፩ውስተ ፡ መንበረ ፡ ክብር ፡ ክብረ ፡ ዚአሁ ።>
    text <ወይትወኀውኁ ፡ በአዝማን ፡ ዘአልቦ ፡ ኍልቍ ፡ እስመ ፡ ጽድቅ ፡ ኵነኔሁ ፡ ለአምላክ ፡ እስመ ፡ ለመሃይምናን ፡ ሃይማኖተ ፡ ይሁብ ፡ በማኅደረ ፡ ፍናዋት ፡ ርቱዓት ።>
    text <ወይሬእይዎሙ ፡ ለእለ ፡ ተወልዱ ፡ በጽልመት ፡ ይትወደዩ ፡ በጽልመት ፡ እንዘ ፡ ይትወኀውኁ ፡ ጻድቃን ።>
    text <ወይጸርሑ ፡ ወይሬእይዎሙ ፡ ኃጥኣን ፡ እንዘ ፡ ይበርሁ ፡ ወየሐውሩ ፡ እሙንቱሂ ፡ በኀበ ፡ ተጽሕፈ ፡ ሎሙ ፡ መዋዕል ፡ ወአዝማን ።>
