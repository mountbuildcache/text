
text <گل مرقع ہیں ترے چاک گریبانوں کے>
  block
    text <گل مرقع ہیں ترے چاک گریبانوں کے>
    text <شکل معشوق کی انداز ہیں دیوانوں کے>
  block
    text <نہ رکیں گے در و دیوار سے زندانوں کے>
    text <خود بخود پاؤں اٹھے جاتے ہیں دیوانوں کے>
  block
    text <پینگ وحشت میں بڑھے ہیں ترے دیوانوں کے>
    text <اب بیاباں بھی انہیں صحن ہیں زندانوں کے>
  block
    text <ایک کیا جن کے ہر اک ذرے میں گم ہوں سو حشر>
    text <ہم بگولے بنے ایسے کئی میدانوں کے>
  block
    text <کعبہ و دیر میں ہوتی ہے پرستش کس کی>
    text <مے پرستو یہ کوئی نام ہیں مے خانوں کے>
  block
    text <کچھ اس انداز سے آ بیٹھے ہیں وہ شمع کے پاس>
    text <دیکھ کر دور سے پر جلتے ہیں پروانوں کے>
  block
    text <لے گیا آپ کے دیوانوں کو سودائے بہار>
    text <در و دیوار ہیں ٹوٹے ہوئے زندانوں کے>
  block
    text <جام ہے توبہ شکن توبہ مری جام شکن>
    text <سامنے ڈھیر ہیں ٹوٹے ہوئے پیمانوں کے>
  block
    text <ہاتھ کیوں کھینچ لیا پھیر کے خنجر تو نے>
    text <سر جگہ سے نہیں اٹھتے ہیں گراں جانوں کے>
  block
    text <در سے بڑھنے نہیں دیتا ہے مجھے ذوق سجود>
    text <میں ہوں نقش کف پا ہیں تری دربانوں کے>
  block
    text <نہیں گنتی میں مگر بزم سخن ہے روشن>
    text <آج میں شمع ہوں مجمع میں سخن دانوں کے>
  block
    text <قطرے ہیں کوثر و تسنیم کف ساقی میں>
    text <خم افلاک تو پیمانے ہیں مے خانوں کے>
  block
    text <وسعت ذات میں گم وحدت و کثرت ہے ریاضؔ>
    text <جو بیاباں ہیں وہ ذرے ہیں بیابانوں کے>
  block
    text <واہ کیا نامۂ اعمال ہیں دیوانوں کے>
    text <کہ فرشتے لیے ٹکڑے ہیں گریبانوں کے>
  block
    text <ہوش اڑتے ہوئے دیکھے نہیں انسانوں کے>
    text <لطف مے خانوں میں آتے ہیں پری خانوں کے>
  block
    text <نقش پا رہ نہیں سکتے ترے دیوانوں کے>
    text <اے جنوں صحن بہت تنگ ہے زندانوں کے>
  block
    text <پر پرواز بنے خود شرر شمع کبھی>
    text <شرر شمع بنے پر کبھی پروانوں کے>
  block
    text <اپنے کوچے میں جو دیکھا تو وہ ہنس کر بولے>
    text <چھاننے والے کہاں آئے بیابانوں کے>
  block
    text <ذکر کیا اہل جنوں کا کہ جب آتی ہے بہار>
    text <وہ تو وہ رنگ بدل جاتے ہیں زندانوں کے>
  block
    text <آج بت بیٹھے ہیں تقدیر کے مالک بن کر>
    text <اب جو لکھا ہو مقدر میں مسلمانوں کے>
  block
    text <بام تک تیرے ذریعہ ہے رسائی کی یہی>
    text <دور سے جھک کے قدم لوں ترے دربانوں کے>
  block
    text <ان کے بکھرے ہوئے گیسو نہیں ہٹتے رخ سے>
    text <آج نکلے ہیں وہ جھرمٹ میں نگہبانوں کے>
  block
    text <ساتھ والوں میں مرے کوہ کن و قیس بھی ہیں>
    text <میرے قصے نہیں ٹکڑے کوئی افسانوں کے>
  block
    text <چشم یعقوب بنے حلقۂ زنجیر کی آنکھ>
    text <کبھی تقدیر سے دن پھرتے ہیں زندانوں کے>
  block
    text <غیرت حق کو ہو کیا جوش جب اعمال یہ ہیں>
    text <کم ہے جو کچھ ہو مقدر میں مسلمانوں کے>
  block
    text <دور سے دیکھ کے پھرنا وہ مرا الٹے پاؤں>
    text <اف وہ بدلے ہوئے تیور ترے دربانوں کے>
  block
    text <مہ و انجم سے ٹپکتا ہے یہی راتوں کو>
    text <ان میں ٹوٹے ہوئے ساغر بھی ہیں مے خانوں کے>
  block
    text <انہیں ٹھکراتے چلو حشر میں لطف آئے گا>
    text <انہیں قبروں میں ہیں مارے ہوئے ارمانوں کے>
  block
    text <نکلی جاتی ہے زمیں پاؤں کے نیچے سے ریاضؔ>
    text <کیوں دعا کو نہ اٹھیں ہاتھ مسلمانوں کے>
