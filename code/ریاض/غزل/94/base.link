
text <یہ گوارا کہ مرا دست تمنا باندھے>
  block
    text <یہ گوارا کہ مرا دست تمنا باندھے>
    text <اپنی محرم کو نہ کس کر کوئی اتنا باندھے>
  block
    text <بڑھ کے آئے نگہ شوق بلائیں لے لے>
    text <کوئی بیٹھا ہے کس انداز سے جوڑا باندھے>
  block
    text <شہرت بے اثری کوئی مٹائے کیوں کر>
    text <ہو نہ درد آہ میں تو کوئی ہوا کیا باندھے>
  block
    text <دھجیاں کیا مرے دامن کی مرے کام آئیں>
    text <بیٹھ کر دشت میں سب آبلۂ پا باندھے>
  block
    text <ہے بری بات کہو کھول کے بوتل رکھ دے>
    text <شیخ پگڑی میں نہ بازار کا سودا باندھے>
  block
    text <اک ذرا کھا لے ہوا نجد کی ٹھنڈی ٹھنڈی>
    text <کہہ دو لیلیٰ ابھی محمل میں نہ پردا باندھے>
  block
    text <بکھری زلفیں یوں ہی لہرائیں رخ روشن پر>
    text <کبھی جوڑا نہ مرا گیسوؤں والا باندھے>
  block
    text <جب میں دیکھوں مری آنکھوں میں مرا گھر پھر جائے>
    text <چکر اتنا تو بیاباں میں بگولا باندھے>
  block
    text <ہم نے دیکھا طرف میکدہ جاتے تھے ریاضؔ>
    text <اک عصا تھامے عبا پہنے عمامہ باندھے>
