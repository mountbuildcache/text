
text <رنگ پر کل تھا ابھی لالۂ گلشن کیسا>
  block
    text <رنگ پر کل تھا ابھی لالۂ گلشن کیسا>
    text <بے چراغ آج ہے ہر ایک نشیمن کیسا>
  block
    text <دل پر داغ جو ہوتا ہے لحد میں بیتاب>
    text <جھلملاتا ہے چراغ سر مدفن کیسا>
  block
    text <میں کہیں کا نہ رہا باد خزاں کے چلتے>
    text <اڑ گیا میرے مقدر سے نشیمن کیسا>
  block
    text <اب خدا جانے بہار آتی ہے اس میں کہ نہیں>
    text <میرے دم سے کبھی آباد تھا گلشن کیسا>
  block
    text <چھپ کے راتوں کو کہیں آپ نہ آئے نہ گئے>
    text <بے سبب نام ہوا آپ کا روشن کیسا>
  block
    text <مال ہاتھوں نے لیا ہونٹھوں نے افشاں چن لی>
    text <آ کے قابو میں لٹا آپ کا جوبن کیسا>
  block
    text <ہم نے دیکھے ہیں مقامات تجلی ان کے>
    text <طور کہتے ہیں کسے وادیٔ ایمن کیسا>
  block
    text <ہے ابھی میرے بڑھاپے میں جوانی کیسی>
    text <ہے ابھی ان کی جوانی میں لڑکپن کیسا>
  block
    text <ذبح کے وقت بہت صاف رہا تھا یہ تو>
    text <دے اٹھا خون دم حشر یہ دامن کیسا>
    text <تو دھری جائے گی اس گھر سے جو نکلی کوئی بات>
    text <نگہ شوق یہ دیوار میں روزن کیسا>
  block
    text <میری سج دھج تو کوئی عشق بتاں میں دیکھے>
    text <ساتھ قشقہ کے ہے زنار برہمن کیسا>
  block
    text <آئے ہیں داغ نیا دینے وہ مجھ کو پس مرگ>
    text <آج پھیلا ہے اجالا سر مدفن کیسا>
  block
    text <مسی مالیدہ لب یار کی سن کر تعریف>
    text <منہ پھلائے ہوئے ہے غنچۂ سوسن کیسا>
  block
    text <باغباں کام ہمیں کیا ہے وہ اجڑے کہ رہے>
    text <جب ہمیں باغ سے نکلے تو نشیمن کیسا>
  block
    text <پارسا بن کے ریاضؔ آئے ہیں میخانے میں>
    text <آپ بیٹھے ہیں بچائے ہوئے دامن کیسا>
