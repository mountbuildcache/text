
text <بالائے بام غیر ہے میں آستان پر>
  block
    text <بالائے بام غیر ہے میں آستان پر>
    text <چاہیں جسے چڑھائیں حضور آسمان پر>
  block
    text <کیوں نامراد آہ گئی آسمان پر>
    text <ٹوٹے نہ آسمان کہیں میری جان پر>
  block
    text <رسوائیاں ہیں ساتھ وہ چھپ کر ہزار جان>
    text <سو سو کے سر جھکے ہیں قدم کے نشان پر>
  block
    text <آنا اسے ضرور گو ہوں لاکھ اہتمام>
    text <عاشق ہے ان کی نیند مری داستان پر>
  block
    text <تھا راز دار حسن وہ کافر جو کہہ گیا>
    text <معشوق دل کی بات نہ لائیں زبان پر>
  block
    text <ان کی گلی میں رات میں اس وضع سے گیا>
    text <گھبرا کے پاسبان گرے پاسبان پر>
  block
    text <نازک سی تیغ یار ہے کیا زہر کی بجھی>
    text <کھائے ہوئے ہے زہر مرے امتحان پر>
  block
    text <بنتے ہیں شوخیوں سے وہ سورج بھی چاند بھی>
    text <نقش قدم بھی آپ کے ہیں آسمان پر>
  block
    text <خلوت میں بھی چلی ہیں کہیں سینہ زوریاں>
    text <اس طرح آپ تن کے اٹھے کس گمان پر>
  block
    text <ذکر مے طہور نے تڑپا دیا ریاضؔ>
    text <جانا پڑا ہمیں کسی اونچی دکان پر>
