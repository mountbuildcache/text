
text <تیز ہے پینے میں ہو جائے گی آسانی مجھے>
  block
    text <تیز ہے پینے میں ہو جائے گی آسانی مجھے>
    text <زمزمی سے دے دے زاہد تو ذرا پانی مجھے>
  block
    text <دیکھنا نازک بھی ہیں کمسن بھی ہیں بھولے بھی ہیں>
    text <شام سے سمجھا رہی ہے ان کی نادانی مجھے>
  block
    text <بات بگڑی وصل میں بگڑی جو تو اے زلف یار>
    text <کچھ پریشانی تجھے ہے کچھ پریشانی مجھے>
  block
    text <ہاتھ اٹھا کر رہ گئے آنکھیں جھکا کر رہ گئے>
    text <تیغ عریاں کی پسند آئی جو عریانی مجھے>
  block
    text <بن گیا ہوں آئنہ اے جلوہ ہائے برق طور>
    text <مل گئی ہے ان کی آئینے کی حیرانی مجھے>
  block
    text <آپ اسے درباں بتائیں عذر مجھ کو کچھ نہیں>
    text <سونپئے گھر غیر کو اپنی نگہبانی مجھے>
  block
    text <خوب روتا ہوں بگولوں سے لپٹ کر دشت میں>
    text <یاد آتی ہے جو اپنے گھر کی ویرانی مجھے>
  block
    text <فصل گل میں رنگ لایا ہے شباب دخت رز>
    text <چھیڑتی ہے آ کے راتوں کو یہ مستانی مجھے>
  block
    text <بول اٹھا جوبن کسی سے بھی نہیں دبنے کا میں>
    text <سونپئے سرکار اب اپنی نگہبانی مجھے>
  block
    text <راز سربستہ رہا کب چاک دامانی کا حال>
    text <اے صبا دکھلا نہ اپنی پاک دامانی مجھے>
  block
    text <وائے قسمت پڑ گئی کیسی گرہ تقدیر میں>
    text <عقدۂ مشکل نظر آتی ہے آسانی مجھے>
  block
    text <اب کہاں تقدیر میں ہیں گھونٹ شہد و شیر کے>
    text <یاد آتی ہے کسی شے کی فراوانی مجھے>
  block
    text <چشم رحم اے ساقیٔ کوثر کہ اب ملتا نہیں>
    text <تشنگان کربلا کے نام پر پانی مجھے>
  block
    text <شاہ دوراں حضرت حامدؔ علی خاں کے سوا>
    text <کون ہے جس کی توجہ سے ہو آسانی مجھے>
  block
    text <روز افزوں ہو ترقی دولت و اقبال کی>
    text <اور مل جائے در دولت کی دربانی مجھے>
  block
    text <چاہتا ہے قیس سے اچھی رہے شکل ریاضؔ>
    text <بن چکا میں کیوں بناتا ہے ارے مانی مجھے>
