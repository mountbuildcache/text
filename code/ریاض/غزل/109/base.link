
text <تھی ظرف وضو میں کوئی شے پی گئے کیا آپ>
  block
    text <تھی ظرف وضو میں کوئی شے پی گئے کیا آپ>
    text <اے شیخ یہاں کون ہے میں چور ہوں یا آپ>
  block
    text <دیوانوں کے سر ہو گئی کیا زلف دوتا آپ>
    text <وہ جا کے گلے اپنے لگا لائے بلا آپ>
  block
    text <ہنس ہنس کے مجھے آپ عبث کوس رہے ہیں>
    text <رو رو کے مرے واسطے مانگیں گے دعا آپ>
  block
    text <اڑتے بھی اگر ہم تو قفس لے کے نہ اڑتے>
    text <صیاد قفس سوئے چمن اڑ کے چلا آپ>
  block
    text <جو اٹھ نہیں سکتے تھے گئے اٹھ کے لحد میں>
    text <بیٹھے رہیں اب گھر میں لئے عذر حنا آپ>
  block
    text <جاتے نہیں ہم مست کبھی اٹھ کے حرم سے>
    text <آتی ہے یہاں اڑ کے مئے ہوش ربا آپ>
  block
    text <کیوں پھر گئیں کمبخت کی آنکھیں دم آخر>
    text <رکھتے تھے بہت غیر سے امید وفا آپ>
  block
    text <آواز مری بیٹھی ہے اے حضرت زاہد>
    text <کیوں بہر اذاں آج دباتے ہیں گلا آپ>
  block
    text <ہلکا سا غلاف ایک تھا صیاد قفس پر>
    text <تھی اور نہ کچھ روک رکی مجھ سے صبا آپ>
    text <ہم دل میں اتاریں گے یہ کہتی ہیں نگاہیں>
    text <آ جائیں کسی طرح لب بام ذرا آپ>
  block
    text <قابو کا تمہارے بھی نہیں جوش جوانی>
    text <بے چھیڑے ہوئے ٹوٹتے ہیں بند قبا آپ>
  block
    text <محتاط ریاضؔ آپ جوانی میں بہت ہیں>
    text <پیری میں بھی لوٹیں گے جوانی کا مزا آپ>
