
text <حنا یہ کہتی ہے لو بے زبان پا کے مجھے>
  block
    text <حنا یہ کہتی ہے لو بے زبان پا کے مجھے>
    text <جب آئے آپ گئے چوریاں لگا کے مجھے>
  block
    text <نہ دیکھتے تھے کبھی جو نظر اٹھا کے مجھے>
    text <وہ دیکھتے ہیں دم حشر مسکرا کے مجھے>
  block
    text <حنا یہ کہتی ہے ان سے سنا سنا کے مجھے>
    text <نہیں شہیدوں میں ملنا لہو لگا کے مجھے>
  block
    text <نگہ سے بڑھ کے ہیں گستاخ دست شوق مرے>
    text <نہ کوسیے گا ذرا ہاتھ اٹھا اٹھا کے مجھے>
  block
    text <مرا رقیب مجھی سا رکھا دیا مجھ کو>
    text <نکالی چھیڑ کی شکل آئنہ دکھا کے مجھے>
  block
    text <دہائیاں ہیں شب وصل اپنی شوخی سے>
    text <کہ لوٹے لیتے ہیں جوبن حسین پا کے مجھے>
  block
    text <ذرا سے درد نے ڈھائی ہیں آفتیں کیا کیا>
    text <پٹک دیا ہے زمیں پر اٹھا اٹھا کے مجھے>
  block
    text <کہا جو ان سے چراغ لحد جلاتے جاؤ>
    text <ہوا سے تیز گئے وہ ہوا بتا کے مجھے>
  block
    text <کنار غیر میں راتیں تڑپ تڑپ کے کٹیں>
    text <رہے نہ چین سے وہ قبر میں سلا کے مجھے>
  block
    text <صبا نہ داغ لگا تو یہ اپنے دامن کو>
    text <کہے گی شمع لحد کیا ملا بجھا کے مجھے>
  block
    text <میں اپنے خون کا بیڑا اٹھاؤں خود کیونکر>
    text <وہ پان دیتے ہیں شوخی سے مسکرا کے مجھے>
  block
    text <عروس‌‌ گور کے پہلو میں چین پاؤں گا>
    text <وہی سلائے گی آغوش میں دبا کے مجھے>
  block
    text <کہا تھا کس نے کہ لاکھوں کے دل کرو پامال>
    text <جو کہہ رہے ہو کہ لالے پڑے حنا کے مجھے>
  block
    text <نکال دوں گا شب وصل بل نزاکت کے>
    text <ڈرا لیا ہے بہت تیوریاں چڑھا کے مجھے>
  block
    text <منا لیا ترے روٹھے ہوئے کو ظالم نے>
    text <ہنسا دیا ترے ناوک نے گدگدا کے مجھے>
  block
    text <یہ ہاتھ باندھ کے کہتا ہے دل کے زخم کا چور>
    text <حضور یاد ہیں سب ہتکھنڈے حنا کے مجھے>
  block
    text <وہ آ کے شرم سے کہتے ہیں میری تربت پر>
    text <نہ دیکھے سبزۂ خوابیدہ سر اٹھا کے مجھے>
  block
    text <یہ کیا مذاق فرشتوں کو آج سوجھا ہے>
    text <ہجوم حشر میں لے آئے ہیں بلا کے مجھے>
  block
    text <مٹے ہوؤں کے مٹانے کو یہ بھی آندھی ہیں>
    text <رہیں گے نقش قدم خاک میں ملا کے مجھے>
  block
    text <کہوں گا حشر کے چھوٹے سے دن میں کیا کیا بات>
    text <بہت ہی حوصلے ہیں عرض مدعا کے مجھے>
  block
    text <قیامت اور قیامت میں آئی قہر ہوا>
    text <بتوں نے چھیڑ دیا سامنے خدا کے مجھے>
  block
    text <ادا شناسوں کو مرتے بھی بن نہیں پڑتی>
    text <پیام آتے ہیں کب سے مری قضا کے مجھے>
  block
    text <ستانے والو قیامت بھی آئی جاتی ہے>
    text <جفا کے لطف تمہیں آئیں گے وفا کے مجھے>
  block
    text <تمام عمر کے شکوے مٹائے جاتے ہیں>
    text <وہ دیکھتے ہیں دم نزع مسکرا کے مجھے>
  block
    text <کہاں وہ نور کی صورت وہ نور کی آواز>
    text <ریاضؔ کون سنائے غزل یہ گا کے مجھے>
