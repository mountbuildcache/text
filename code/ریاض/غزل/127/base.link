
text <ملا بھی یہ تو اسے پھر خدا نہیں ملتا>
  block
    text <ملا بھی یہ تو اسے پھر خدا نہیں ملتا>
    text <نہیں نہیں دل بے مدعا نہیں ملتا>
  block
    text <وہ کہہ رہے ہیں کہ ان کو خدا نہیں ملتا>
    text <کوئی ہمارے سوا دوسرا نہیں ملتا>
  block
    text <مٹے ہوؤں کا الٰہی پتا نہیں ملتا>
    text <رہ عدم میں کہیں نقش پا نہیں ملتا>
  block
    text <حنا سے خون کسی غیر کا ملا ہوگا>
    text <ہمارے خون سے رنگ حنا نہیں ملتا>
  block
    text <زمین پر کبھی ان کے قدم نہیں پڑتے>
    text <کہ سجدہ کرنے کو بھی نقش پا نہیں ملتا>
  block
    text <نکل کے دیکھتے کیا ہے ہوا زمانے کی>
    text <در قفس کبھی ہم کو کھلا نہیں ملتا>
  block
    text <لحد سے اٹھ کے کہاں جائیے قیامت ہے>
    text <وہ بھیڑ ہے کہ کہیں راستہ نہیں ملتا>
  block
    text <اچھوتے جام ہیں منت کے کچھ الگ رکھے>
    text <کسے پلائیں کوئی پارسا نہیں ملتا>
  block
    text <یہ آس لائی ہے ساقی کے آستانے پر>
    text <در کریم سے سائل کو کیا نہیں ملتا>
  block
    text <بری طرح لب شیریں کسی نے چوسے ہیں>
    text <کہ گالیوں میں تری اب مزا نہیں ملتا>
  block
    text <بجا کے دیکھے ہیں ناقوس ہم نے وقت اذاں>
    text <ریاضؔ آپ کا ان سے گلا نہیں ملتا>
