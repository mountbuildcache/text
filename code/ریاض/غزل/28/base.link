
text <دل ڈھونڈھتی ہے نگہ کسی کی>
  block
    text <دل ڈھونڈھتی ہے نگہ کسی کی>
    text <آئینے کی ہے نہ آرسی کی>
  block
    text <مالک مرے میں نے مے کشی کی>
    text <لیکن یہ خطا کبھی کبھی کی>
  block
    text <کیا شکل ہے وصل میں کسی کی>
    text <تصویر ہیں اپنی بے بسی کی>
  block
    text <کھل جائے صبا کی پاک بازی>
    text <بو پھوٹے جو باغ میں کلی کی>
  block
    text <کم بخت کبھی نہ خوش ہوا تو>
    text <اے غم تری ہر طرح خوشی کی>
  block
    text <منہ ہم نے ہنسی ہنسی میں چوما>
    text <جو ہو گئی بات تھی ہنسی کی>
  block
    text <تانا سا تنا ہے میکدے میں>
    text <پگڑی اچھلی ہے شیخ جی کی>
  block
    text <ہم کو جو دیا تو اور کا دل>
    text <دل لے کے یہ اچھی دل لگی کی>
  block
    text <یوں بھی تو چلا نہ کام اپنا>
    text <دشمن سے بھی ہم نے دوستی کی>
  block
    text <پائے گئے جس میں دل کے اجزا>
    text <ہوگی وہ خاک اسی گلی کی>
  block
    text <ایسی ہے کہ پی سکے گا واعظ>
    text <ہے تازہ کشید آج ہی کی>
  block
    text <مے خلد میں ہوگی صورت حور>
    text <میخانے میں شکل ہے پری کی>
  block
    text <گھر ہے نہ کہیں نشاں لحد کا>
    text <مٹی ہے خراب بے کسی کی>
  block
    text <سچ یہ ہے کہ زندگی ہو یا موت>
    text <ہر چیز بری ہے مفلسی کی>
  block
    text <اچھی ہے گزک سے، تلخ مے سے>
    text <ملتی رہے روز روکھی‌ پھیکی>
  block
    text <کچھ کچھ ہے ریاضؔ میرؔ کا رنگ>
    text <کچھ شان ہے ہم میں مصحفیؔ کی>
