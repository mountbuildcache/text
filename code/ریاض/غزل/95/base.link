
text <گنبد مدفن ہے یا ہے آسماں بالائے سر>
  block
    text <گنبد مدفن ہے یا ہے آسماں بالائے سر>
    text <یہ مکیں رکھتے ہیں سب اپنے مکاں بالائے سر>
  block
    text <یوں لئے ہوں حشر میں بار گراں بالائے سر>
    text <دوش پر خم ہے گنہ کی گٹھریاں بالائے سر>
  block
    text <چھوٹی سی کشتی بنا ہے آسماں بالائے سر>
    text <سیل اشک اس طرح چشم خوں فشاں بالائے سر>
  block
    text <زیر مسجد مے کدہ میں میکدے میں مست خواب>
    text <چونک اٹھا جب دی موذن نے اذاں بالائے سر>
  block
    text <ہم ہیں سوئے سایۂ گل میں نہیں اتنا خیال>
    text <اے عنادل اس طرح شور فغاں بالائے سر>
  block
    text <نخل گل کی طرح دیوانوں سے بھی مانوس ہیں>
    text <لیتے ہیں بلبل جگہ اے باغباں بالائے سر>
  block
    text <یہ نرالی تیری خلقت شمع اس پر حسن بھی>
    text <ہم نے دیکھی ایک تیری ہی زباں بالائے سر>
  block
    text <خوش کیا یوں باغ میں لا کر مجھے صیاد نے>
    text <شاخ کے نیچے قفس ہے آشیاں بالائے سر>
  block
    text <بیچتے پھرتے ہیں مے ہم اس طرح رستے گلی>
    text <جائے خم چھوٹی سی ہے مے کی دکاں بالائے سر>
  block
    text <رحم کر مالک کہ میں دو دو فرشتے بھی لدے>
    text <اور پھر عصیاں کا بھی بار گراں بالائے سر>
  block
    text <پیچھے پیچھے کارواں کے ہم تھکے ماندے ہیں یوں>
    text <پاؤں میں چھالے ہیں گرد کارواں بالائے سر>
  block
    text <پاؤں کے نیچے سے نکلی جاتی ہے یا رب زمیں>
    text <کھا رہے ہیں چکر اتنے آسماں بالائے سر>
  block
    text <میں وہ ہوں محشر کے پیاسوں کو پلاؤں تو سہی>
    text <حوض کوثر ہوگا اے پیر مغاں بالائے سر>
  block
    text <آتش رنگ حنا و زلف پیچاں دیکھیے>
    text <آگ تلووں میں لگی نکلا دھواں بالائے سر>
  block
    text <لینے جاتا ہے حرم سے کیا کہیں تم کو ریاضؔ>
    text <طاق پر رکھی ہے بوتل مہرباں بالائے سر>
