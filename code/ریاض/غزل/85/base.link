
text <وعدہ کبھی سچا کوئی کرتا ہی نہیں ہے>
  block
    text <وعدہ کبھی سچا کوئی کرتا ہی نہیں ہے>
    text <اندیشۂ فردا تو گزرتا ہی نہیں ہے>
  block
    text <دامن کی شکن دور سے لیتی ہے بلائیں>
    text <بل یار کے ابرو کا اترتا ہی نہیں ہے>
  block
    text <دل سے تو مرے سینے کے پھر داغ ہی اچھے>
    text <کم بخت ابھارے سے ابھرتا ہی نہیں ہے>
  block
    text <سب بھول گئے اس کو ترے عہد ستم میں>
    text <اب شکوۂ گردوں کوئی کرتا ہی نہیں ہے>
  block
    text <جو جانتے ہیں بڑھ کے نشیمن سے قفس کو>
    text <پر ایسوں کے صیاد کترتا ہی نہیں ہے>
  block
    text <کیا چیز ہے اے بادہ کشو موسم گل بھی>
    text <اس دور میں توبہ کوئی کرتا ہی نہیں ہے>
  block
    text <اپنے ستم و جور اسے لاکھ سکھاؤ>
    text <درباں سے تمہارے کوئی ڈرتا ہی نہیں ہے>
  block
    text <یوں پسنے کو دل لاکھ پسیں برگ حنا پر>
    text <وہ ہاتھ کبھی خون میں بھرتا ہی نہیں ہے>
  block
    text <کیا آ گئی اس میں دل بیتاب کی الجھن>
    text <گیسو ہے کسی کا کہ سنورتا ہی نہیں ہے>
  block
    text <سمجھا ہے اثر کوئی بلا آہ کو میری>
    text <ڈرتا ہے وہ گردوں سے اترتا ہی نہیں ہے>
  block
    text <جب تک کوئی آئے نہ لب بام نکھر کر>
    text <رنگ شفق شام نکھرتا ہی نہیں ہے>
  block
    text <دیوانہ ریاضؔ اوروں سے کیا بات کرے گا>
    text <معشوقوں سے تو بات وہ کرتا ہی نہیں ہے>
