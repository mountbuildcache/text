
text <ضرور پاؤں میں اپنے حنا وہ مل کے چلے>
  block
    text <ضرور پاؤں میں اپنے حنا وہ مل کے چلے>
    text <نہ پہنچے آج بھی گھر تک مرے وہ کل کے چلے>
  block
    text <یہ دوستی ہے کہ ہے ساتھ آگ پانی کا>
    text <جو نکلی آہ تو ساتھ اشک بھی نکل کے چلے>
  block
    text <لحد سے لائی قیامت ہے پاؤں پڑ پڑ کر>
    text <ٹھہر ٹھہر کے چلے ہم مچل مچل کے چلے>
  block
    text <ہزاروں ٹھوکریں ہر اک قدم پر اس میں ہیں>
    text <یہ راہ عشق ہے کیوں کر کوئی سنبھل کے چلے>
  block
    text <یہ مجھ کو وصل کی شب ہائے موت کیوں آئی>
    text <حنا لگا کے جو آئے تھے ہاتھ مل کے چلے>
  block
    text <تمہاری راہ میں چلنے کی ہے خوشی ایسی>
    text <کہ ساتھ نقش قدم بھی اچھل اچھل کے چلے>
  block
    text <مزا تو آئے جو لیں رند بڑھ کے ہاتھوں ہاتھ>
    text <مزا تو آئے کہیں سے جو مے ابل کے چلے>
  block
    text <ادا سے ناز سے چلنا قیامت ان کا تھا>
    text <جو مل کے دل کو کلیجے مسل مسل کے چلے>
  block
    text <چلے وہ شمع جلانے مزار پر کس کے>
    text <کہ ساتھ ساتھ عدو آگ ہو کے جل کے چلے>
  block
    text <تمہارے گیسو پرپیچ نے لیا ہم کو>
    text <کہ منہ میں سانپ کے یا منہ میں ہم اجل کے چلے>
  block
    text <اٹھا جنازہ تو بولی یہ خانہ‌ بربادی>
    text <نیا مکان ہے کپڑے نئے بدل کے چلے>
  block
    text <ہزاروں داغ ہیں دل میں جگر میں لاکھوں زخم>
    text <ریاضؔ محفل خوباں سے پھول پھل کے چلے>
