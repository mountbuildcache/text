
text <جی اٹھے حشر میں پھر جی سے گزرنے والے>
  block
    text <جی اٹھے حشر میں پھر جی سے گزرنے والے>
    text <یاں بھی پیدا ہوئے پھر آپ پہ مرنے والے>
  block
    text <چوس کر کس نے چھڑائی ہے مسی ہونٹھوں کی>
    text <سامنے منہ تو کریں بات نہ کرنے والے>
  block
    text <شب ماتم کی اداسی ہے سہانی کتنی>
    text <چھاؤں میں تاروں کی نکلے ہیں سنورنے والے>
  block
    text <ہم تو سمجھے تھے کہ دشمن پہ اٹھایا خنجر>
    text <تم نے جانا کہ ہمیں تم پہ ہیں مرنے والے>
  block
    text <پی کے آئے ہیں کہیں ہاتھ نہ بہکے واعظ>
    text <داڑھی کتریں نہ کہیں جیب کترنے والے>
  block
    text <سن ہی کیا ہے ابھی بچپن ہی جوانی میں شریک>
    text <سو رہیں پاس مرے خواب میں ڈرنے والے>
  block
    text <ہاتھ گستاخ ہیں اٹھ جائیں نہ یہ دامن پر>
    text <بچ کے نکلیں مرے مرقد سے گزرنے والے>
  block
    text <نزع میں حشر کے وعدے نے یہ تسکیں بخشی>
    text <چین سے سو رہے منہ ڈھانپ کے مرنے والے>
  block
    text <اپنے دامن کو سنبھالے ہوئے بھولے پن سے>
    text <وہ چلے آتے ہیں دل لے کے مکرنے والے>
  block
    text <صبر کی میرے مجھے داد ذرا دے دینا>
    text <او مرے حشر کے دن فیصلہ کرنے والے>
  block
    text <آتی ہے حور جناں خلوت واعظ کے لئے>
    text <قبر میں اتریں گے منبر سے اترنے والے>
  block
    text <تیرے عاشق جو گئے حشر میں یہ شور اٹھا>
    text <جائیں دوزخ میں دم سرد کے بھرنے والے>
  block
    text <زیر پا دل ہی بچھے ہوں کہ ہیں خوگر اس کے>
    text <فرش گل پر بھی نہیں پاؤں وہ دھرنے والے>
  block
    text <اشک غم ایسے نہیں ہیں جو امنڈ کر رہ جائیں>
    text <ہیں یہ طوفان مرے سر سے گزرنے والے>
  block
    text <کیا مزا دیتی ہے بجلی کی چمک مجھ کو ریاضؔ>
    text <مجھ سے لپٹے ہیں مرے نام سے ڈرنے والے>
