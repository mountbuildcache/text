
text <دشمن کی طرف ہو کے نکلنے نہیں دیتے>
  block
    text <دشمن کی طرف ہو کے نکلنے نہیں دیتے>
    text <ہم کو وہ بری راہ بھی چلنے نہیں دیتے>
  block
    text <آنکھیں ہمیں تلووں سے وہ ملنے نہیں دیتے>
    text <ہم چٹکیوں سے دل کو مسلنے نہیں دیتے>
  block
    text <کہتے ہیں مئے ناب حسینوں کا ہے جوبن>
    text <ہم بزم میں اپنی اسے ڈھلنے نہیں دیتے>
  block
    text <وہ کیا لحد غیر کو پامال کریں گے>
    text <چلتے ہوئے فقرے بھی تو چلنے نہیں دیتے>
  block
    text <جلتا ہوں بچاتے ہیں اسے سوز دروں سے>
    text <دشمن کو مری آگ میں جلنے نہیں دیتے>
  block
    text <نازک ہے مرے نخل تمنا کی ہر اک شاخ>
    text <اس خوف سے وہ پھولنے پھلنے نہیں دیتے>
  block
    text <کب بوسے لیے ان کے جو بل کھائے ہیں گیسو>
    text <تم گالوں کو کیوں زہر اگلنے نہیں دیتے>
  block
    text <آئی ہے یہ کہتی ہوئی کس کی شب فرقت>
    text <ہم رنگ زمانے کو بدلنے نہیں دیتے>
  block
    text <ڈر ہے نہ دوپٹہ کہیں سینے سے سرک جائے>
    text <پنکھا بھی ہمیں پاس سے جھلنے نہیں دیتے>
  block
    text <کیوں ہم کو جلاتے ہو دم وصل یہ کیا ہے>
    text <کیوں پھونکتے ہو شمع کو جلنے نہیں دیتے>
  block
    text <ہے جان مری کشمکش نزع میں دن رات>
    text <ارمان تو کیا دم بھی نکلنے نہیں دیتے>
  block
    text <کھلنے نہیں دیتے کبھی کم ظرفیٔ واعظ>
    text <ہم رند پلا کر بھی ابلنے نہیں دیتے>
  block
    text <جاتا ہوں تو آتی ہے یہی طور سے آواز>
    text <ہم دیکھنے والوں کو سنبھلنے نہیں دیتے>
  block
    text <کیا کام ریاضؔ آنے کو سو بار بہار آئے>
    text <ہم کو یہ حسیں پھولنے پھلنے نہیں دیتے>
