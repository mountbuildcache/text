
text <کوئے دشمن سے اسے چھپ کے نکلتے دیکھا>
  block
    text <کوئے دشمن سے اسے چھپ کے نکلتے دیکھا>
    text <ہم نے نقش قدم یار کو چلتے دیکھا>
  block
    text <ہائے کیا حال دم وصل ہمارا ہوگا>
    text <بوسہ لینے میں تمہیں رنگ بدلتے دیکھا>
  block
    text <ابر بن کر جو برس پڑنے کو آیا واعظ>
    text <بے طرح ہم نے خم مے کو ابلتے دیکھا>
  block
    text <یہ بھی پینا ہے کوئی چال ہے یہ بھی کوئی>
    text <ہر قدم پر انہیں سو بار سنبھلتے دیکھا>
  block
    text <یہی آنکھیں ہیں کہ جن میں نہیں اب نام کو اشک>
    text <انہیں آنکھوں سے کبھی خون ابلتے دیکھا>
  block
    text <حشر کے روز نہ تاب ابر کرم کو آئی>
    text <مجھ گنہ گار کو جب دھوپ میں جلتے دیکھا>
  block
    text <گیسوئے حور کہو سبزۂ تربت کیسا>
    text <قبر دشمن سے دھواں ہم نے نکلتے دیکھا>
  block
    text <کوچۂ عشق میں اللہ رے پا مردیٔ دل>
    text <ٹھوکریں کھا کے اسے ہم نے سنبھلتے دیکھا>
  block
    text <غیر کے گھر سے جھجکتے ہوئے تم نکلے تھے>
    text <رکتے دیکھا تمہیں پھر چھپ کے نکلتے دیکھا>
  block
    text <دل میں کیا جان تھی کیا قطرۂ خوں کی تھی بساط>
    text <ملتے دیکھا اسے ہاتھوں سے مسلتے دیکھا>
  block
    text <پھول لالے کا کھلا تھا کہ شفق شام کی تھی>
    text <وصل کی رات کو بھی رنگ بدلتے دیکھا>
  block
    text <کبھی کچھ رات گئے یا کبھی کچھ رات رہے>
    text <ہم نے ان پردہ نشینوں کو نکلتے دیکھا>
  block
    text <خون دل پر ہے عبث رشک تری مہندی کو>
    text <اپنی ہی آگ میں ہم نے اسے جلتے دیکھا>
  block
    text <دل بیتاب تھا یا آگ کی چنگاری تھی>
    text <کس قدر جلد انہیں پاپوش سے ملتے دیکھا>
  block
    text <واہ کیا رنگ ہے کیا خوب طبیعت ہے ریاضؔ>
    text <ہو زمیں کوئی تمہیں پھولتے پھلتے دیکھا>
