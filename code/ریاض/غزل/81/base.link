
text <ہم غریبوں پر جفا اچھی نہیں>
  block
    text <ہم غریبوں پر جفا اچھی نہیں>
    text <بیکسوں کی بد دعا اچھی نہیں>
  block
    text <موت آئے یہ دعا اچھی نہیں>
    text <ہجر میں بھی موت کیا اچھی نہیں>
  block
    text <دل لگی میں بھی تو بگڑی ہے بہت>
    text <بات یہ زلف رسا اچھی نہیں>
  block
    text <ہاتھ رنگنے کا لہو سے ہو گماں>
    text <شوخ اتنی بھی حنا اچھی نہیں>
  block
    text <کیوں اڑاتی خاک آتی ہے بہار>
    text <چھیڑ اسیروں سے صبا اچھی نہیں>
  block
    text <کام میخانے کا ہو جائے گا بند>
    text <چشم ساقی کی حیا اچھی نہیں>
  block
    text <بوسۂ لب سے نہیں چلتا ہے کام>
    text <گالیوں کی یہ سزا اچھی نہیں>
  block
    text <شیخ یہ کہتا گیا پیتا گیا>
    text <ہے بہت ہی بد مزا اچھی نہیں>
  block
    text <دل وہ سب کے لیں یہ ہے اچھی ادا>
    text <جان لینے کی ادا اچھی نہیں>
  block
    text <غم غلط کرنے کو میں کتنی پیوں>
    text <رات دن غم کی گھٹا اچھی نہیں>
  block
    text <ایک کافر مجھ سے یہ کہتا گیا>
    text <رات دن یاد خدا اچھی نہیں>
  block
    text <میکدے کو چھوڑ کعبے جا ریاضؔ>
    text <غفلت اے مرد خدا اچھی نہیں>
