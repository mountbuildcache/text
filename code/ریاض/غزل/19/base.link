
text <ہم سے وفا کریں کہ وہ ہم پر جفا کریں>
  block
    text <ہم سے وفا کریں کہ وہ ہم پر جفا کریں>
    text <پائیں خدا سے ہم جو بتوں سے دغا کریں>
  block
    text <صیاد اڑا دیا مجھے سر سے اتار کر>
    text <صدقے ترے ہما ترے سر پر اڑا کریں>
  block
    text <وہ دن خدا دکھائے کہ ہم بھی انہیں ستائیں>
    text <یہ نازنیں حسین ہمارا گلا کریں>
  block
    text <آنکھوں میں اشک آئے تو ہنسنے کا لطف کیا>
    text <اتنا نہ گد گداؤ کہ ہم رو دیا کریں>
  block
    text <سمجھا دے جا کے تو ہی انہیں اے نگاہ یاس>
    text <اب کوسنے کا وقت نہیں ہے دعا کریں>
  block
    text <رکھ لیں ہم آپ لاؤ دل بے قرار میں>
    text <ایسا نہ ہو کہ تیر تمہارے خطا کریں>
  block
    text <ہم لاکھ پارساؤں کے اک پارسا سہی>
    text <موقع سے تم کو پائیں تو بتلاؤ کیا کریں>
  block
    text <پژمردہ پھول بن کے رہے نا مراد دل>
    text <کھل کر تمہارے ہار کی کلیاں ہنسا کریں>
  block
    text <وہ دن کہاں ریاضؔ وہ راتیں کہاں ریاضؔ>
    text <بیٹھے ہوئے کسی کی بلائیں لیا کریں>
