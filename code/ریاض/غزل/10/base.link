
text <منہ دکھا کر منہ چھپانا کچھ نہیں>
  block
    text <منہ دکھا کر منہ چھپانا کچھ نہیں>
    text <کچھ نہیں یہ منہ دکھانا کچھ نہیں>
  block
    text <تھا جو کیا کچھ بات کہتے کچھ نہ تھا>
    text <آدمی کا بھی ٹھکانا کچھ نہیں>
  block
    text <گل ہیں معشوقوں کے دامن کے لئے>
    text <قبر عاشق پر چڑھانا کچھ نہیں>
  block
    text <ہے ستانے کا بھی لطف اک وقت پر>
    text <ہر گھڑی ان کو ستانا کچھ نہیں>
  block
    text <بے منائے من گئے ہم آپ سے>
    text <ایسے روٹھے کو منانا کچھ نہیں>
  block
    text <ہاتھ سے گلچیں کے جھٹکے کون کھائے>
    text <شاخ گل پر آشیانا کچھ نہیں>
  block
    text <یہ حسیں ہیں پیار کر لینے کی چیز>
    text <ان حسینوں کو ستانا کچھ نہیں>
  block
    text <اے حباب اپنی ذرا ہستی تو دیکھ>
    text <اس پر اتنا سر اٹھانا کچھ نہیں>
  block
    text <تو نے توبہ کی تو ہے لیکن ریاضؔ>
    text <بات کا تیری ٹھکانا کچھ نہیں>
