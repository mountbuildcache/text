
text <عیش و عشرت سب سہی یہ دم نہیں تو کچھ نہیں>
  block
    text <عیش و عشرت سب سہی یہ دم نہیں تو کچھ نہیں>
    text <ایک دنیا ہو تو کیا جب ہم نہیں تو کچھ نہیں>
  block
    text <سرمگیں آنکھوں میں اشک غم نہیں تو کچھ نہیں>
    text <دست رنگیں سے مرا ماتم نہیں تو کچھ نہیں>
  block
    text <صبح کو شب کے ستانے کا گلہ شکوہ عبث>
    text <جب پریشاں گیسوئے برہم نہیں تو کچھ نہیں>
  block
    text <عشق سے تھوڑا بہت تو ہے ہر انساں کو لگاؤ>
    text <دل میں کچھ کچھ درد کچھ کچھ غم نہیں تو کچھ نہیں>
  block
    text <اس کمر پر اس نزاکت پر یہ سیدھی چال کیوں>
    text <بل نہیں تو کچھ نہیں کچھ خم نہیں تو کچھ نہیں>
  block
    text <اس کی شوخی نے اسے اے دل چھپا رکھا کہاں>
    text <حشر میں وہ فتنۂ عالم نہیں تو کچھ نہیں>
  block
    text <ملنے والوں کا بہم مل بیٹھنا بھی لطف ہے>
    text <جمگھٹے شب کو سر زمزم نہیں تو کچھ نہیں>
  block
    text <اس کی رونق اور ہے اس کا اثر کچھ اور ہے>
    text <ان کی محفل میں مرا ماتم نہیں تو کچھ نہیں>
  block
    text <پیارے پیارے اچھے اچھے منہ سے ہاں کہہ دے کبھی>
    text <تیرے صدقے یہ تری ہر دم نہیں تو کچھ نہیں>
  block
    text <بال کھولے تم نے تو کیا چوڑیاں توڑیں تو کیا>
    text <میرے مرنے کا جو دل سے غم نہیں تو کچھ نہیں>
  block
    text <بات جس کی تھی گئی ساقی وہ اس کے دم کے ساتھ>
    text <جام جم ہو بھی تو کیا جب ہم نہیں تو کچھ نہیں>
  block
    text <پھوٹ کر رونا نہیں تو پھوٹ ہی جائیں ریاضؔ>
    text <کام کے جب دیدۂ پر نم نہیں تو کچھ نہیں>
