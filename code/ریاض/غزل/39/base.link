
text <در کھلا صبح کو پو پھٹتے ہی مے خانے کا>
  block
    text <در کھلا صبح کو پو پھٹتے ہی مے خانے کا>
    text <عکس سورج ہے چھلکتے ہوئے پیمانے کا>
  block
    text <حسن موجوں کا چھلکنا بھرے پیمانے کا>
    text <رقص پریوں کا ہے عالم ہے پری خانے کا>
  block
    text <ہائے زنجیر شکن وہ کشش فصل بہار>
    text <اور زنداں سے نکلنا ترے دیوانے کا>
  block
    text <صدقے اس سوز کے جو سوز ہو اس حسن کے ساتھ>
    text <شعلہ گویا پر پرواز ہے پروانے کا>
  block
    text <ہوں وہاں غم ہے جہاں ہستئ موہوم مری>
    text <دوسرا نام عدم ہے مرے ویرانے کا>
  block
    text <نہ بیاں ہو جو ملے صبح ازل شام ابد>
    text <حشر ہے بیچ کا ٹکڑا مرے افسانے کا>
  block
    text <پردہ بھی بات بھی جلوہ بھی پس دامن برق>
    text <شوخیاں ہیں کہ یہ انداز ہے شرمانے کا>
  block
    text <بال کے بدلے نظر آتے ہیں اس میں سو چاک>
    text <عکس آئینۂ دل پر بھی پڑا شانے کا>
  block
    text <پیٹ میں خم کے ہے جو کچھ وہ بھرا ہے اس میں>
    text <منہ نہ کھلوا ارے واعظ مرے پیمانے کا>
  block
    text <کیا تصور ہی سے اٹھ جاتے ہیں پردے دل کے>
    text <دل بھی کیا نام ہے ان کے کسی کاشانے کا>
  block
    text <رکھتی ہے عالم نو شورش ہنگامۂ عشق>
    text <حشر اک حرف غلط ہے مرے افسانے کا>
  block
    text <آپ کے ہار کی کلیوں سے یہ ملنے کا نہیں>
    text <دل ہے مٹی کا نہ گھلنے کا نہ مرجھانے کا>
  block
    text <کھنچنے والی کی جھلک دیکھی ہے جب سے ساقی>
    text <دیکھنا منہ مجھے انگور کے ہر دانے کا>
  block
    text <پھرتی ہے حشر کے دن آنکھ کے نیچے شب وصل>
    text <ہائے انداز وہ اس زلف کے بل کھانے کا>
  block
    text <شمع کعبہ رہے محفوظ الٰہی تا حشر>
    text <نام روشن ہے اک اجڑے ہوئے بت خانے کا>
  block
    text <نہ ہوا تھی نہ مری آہ عدو تھے وہ تھے>
    text <حال شب کو نہ کھلا شمع کے بجھ جانے کا>
  block
    text <لوگ کہتے ہیں کہ ہے زاہد مرتاض ریاضؔ>
    text <رند کہتے ہیں اسے چور ہے مے خانے کا>
