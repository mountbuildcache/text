
text <کوئی پوچھے نہ ہم سے کیا ہوا دل>
  block
    text <کوئی پوچھے نہ ہم سے کیا ہوا دل>
    text <ہوا کیا لٹ گیا دل مٹ گیا دل>
  block
    text <یہ کہہ کر دے دیا مجھ کو مرا دل>
    text <ہمیں کوسے گا دے گا بد دعا دل>
  block
    text <مزا دے جائے گی مجھ کو تری آنکھ>
    text <مزا دے جائے گا تجھ کو مرا دل>
  block
    text <چمن میں جو کھلا گل میں یہ سمجھا>
    text <کہ ہے میرا یہ مرجھایا ہوا دل>
  block
    text <اٹھے گا لطف صحبت کا ابھی تو>
    text <نئے تم ہو نئے ہم ہیں نیا دل>
  block
    text <کسی سے یوں دغا کرتے نہیں ہیں>
    text <ارے او بے مروت بے وفا دل>
  block
    text <قیامت ہے تمہاری چلبلی شکل>
    text <قیامت ہے ہمارا چلبلا دل>
  block
    text <ہمارا دل ہمارے کام کا ہے>
    text <کہاں پائیں تمہارے کام کا دل>
  block
    text <بہت ہے جم کو اپنے جام پر ناز>
    text <ذرا لانا مرا ٹوٹا ہوا دل>
  block
    text <کسی کا زور پھر چلتا نہیں ہے>
    text <کسی سے جب کسی کا مل گیا دل>
  block
    text <اسے کس منہ سے کہتے ہو برا تم>
    text <تمہیں کس دل سے دیتا ہے دعا دل>
  block
    text <گیا وہ داغ لے کر داغ دے کر>
    text <نشانی دے گیا دل لے گیا دل>
  block
    text <حسیں اس کو برا سمجھے بچی جاں>
    text <برا بن کر بہت اچھا رہا دل>
  block
    text <کہیں کیا کس نے لوٹا کس کو لوٹا>
    text <لٹے ہم تم لٹا جوبن لٹا دل>
  block
    text <وہی اچھا تھا اس چھاتی کی سل سے>
    text <بدل دیتا کسی بت سے خدا دل>
  block
    text <تمہاری راہ میں وہ بھی پڑا ہے>
    text <ذرا دیکھے ہوئے ٹوٹا ہوا دل>
  block
    text <کوئی اب مفت بھی خواہاں نہیں ہے>
    text <ریاضؔ ایسا گیا گزرا ہوا دل>
