
text <جو ان سے کہو وہ یقیں جانتے ہیں>
  block
    text <جو ان سے کہو وہ یقیں جانتے ہیں>
    text <وہ ایسے ہیں کچھ بھی نہیں جانتے ہیں>
  block
    text <بڑے جنتی ہیں یہ مے خوار زاہد>
    text <مئے تلخ کو انگبیں جانتے ہیں>
  block
    text <جوانی خود آتی ہے سو حسن لے کر>
    text <جواں کوئی ہو ہم حسیں جانتے ہیں>
  block
    text <شب ماہ بنتی ہے ہر شب مرے گھر>
    text <یہ سب بادہ وش مہ جبیں جانتے ہیں>
  block
    text <بناوٹ بھی اک فن ہے جو جانتا ہو>
    text <تری سادگی کچھ ہمیں جانتے ہیں>
  block
    text <نگاہیں نہ آنکھوں کے گھونگھٹ سے نکلیں>
    text <ادائیں غضب شرمگیں جانتے ہیں>
  block
    text <تری کم نگاہی سے ابھرے ہیں فتنے>
    text <تجھے غیر چیں بر جبیں جانتے ہیں>
  block
    text <مری جان پر رات بن بن گئی ہے>
    text <مرا حال کچھ ہم نشیں جانتے ہیں>
  block
    text <جو واقف نہیں لطف تجدید سے کچھ>
    text <وہ توبہ کی لذت نہیں جانتے ہیں>
  block
    text <وہ شرمیلی آنکھیں وہ شرمیلی باتیں>
    text <وہ ہنسنا بھی کھل کر نہیں جانتے ہیں>
  block
    text <مری بت پرستی بھی ہے حق پرستی>
    text <مرا مرتبہ اہل دیں جانتے ہیں>
  block
    text <بڑے پاک طینت بڑے صاف باطن>
    text <ریاضؔ آپ کو کچھ ہمیں جانتے ہیں>
