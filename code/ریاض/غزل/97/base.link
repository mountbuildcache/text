
text <مکان دیکھے مکیں دیکھے لا مکاں دیکھا>
  block
    text <مکان دیکھے مکیں دیکھے لا مکاں دیکھا>
    text <کہاں کہاں تجھے ڈھونڈا کہاں کہاں دیکھا>
  block
    text <ذرا جو ہم نے انہیں آج مہرباں دیکھا>
    text <نہ ہم سے پوچھئے کیا رنگ آسماں دیکھا>
  block
    text <نہ پہنچے بام قفس تک کبھی مرے نالے>
    text <وہ برق ہوگی جسے گرد آشیاں دیکھا>
  block
    text <جھکا جھکا ہے تو ہاں گر پڑے مرے سر پر>
    text <یہی نہ یاس سے تھا سوئے آسماں دیکھا>
  block
    text <بہت سے رند بھی دیکھے بہت سے زاہد بھی>
    text <انہیں تو پیر ہمیشہ انہیں جواں دیکھا>
  block
    text <اب آرزوئیں بر آئیں کہ خاک میں مل جائیں>
    text <خدا نے دن یہ دکھایا انہیں جواں دیکھا>
  block
    text <یہ جانتے ہیں کہ دل خاک ہو گیا جل کر>
    text <نہ آگ دیکھی نہ اٹھتے ہوئے دھواں دیکھا>
  block
    text <بہت ہی روئے گلے مل کے ایک ایک سے ہم>
    text <لٹا ہوا جو کوئی ہم نے کارواں دیکھا>
  block
    text <قفس میں روکے ستم تیرے دیکھ لیں صیاد>
    text <چمن میں رہ کے بہت لطف باغباں دیکھا>
  block
    text <ریاضؔ خاک در مے کدہ تھا جیتے جی>
    text <فنا کے بعد اسے خلد آشیاں دیکھا>
