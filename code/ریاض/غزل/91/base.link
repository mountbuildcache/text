
text <رہے ہم آشیاں میں بھی تو برق آشیاں ہو کر>
  block
    text <رہے ہم آشیاں میں بھی تو برق آشیاں ہو کر>
    text <لگا دی آگ اپنے گھر میں سرگرم‌ فغاں ہو کر>
  block
    text <نہ اپنے غم زدوں کو خوش کرو اب مہرباں ہو کر>
    text <بتو تم خوش رہو ہم کیا کریں گے شادماں ہو کر>
  block
    text <کھلے غنچے نہ بو پھوٹی نہ شاخ گل پھلی پھولی>
    text <قفس میں جب سے ہم آئے بہار آئی خزاں ہو کر>
  block
    text <چلے ہو گل بداماں کچھ تو کہتے جاؤ ان سے بھی>
    text <کہ تم سے کہہ رہے ہیں کچھ عنادل ہم زباں ہو کر>
  block
    text <جواں ہونے نہ پائے تھے کہ دل آیا حسینوں پر>
    text <اجل یہ کہتی آئی کیا کرو گے تم جواں ہو کر>
  block
    text <ہوئے پست ایسے ان کی خاک بھی اڑتے نہیں دیکھی>
    text <رہے رہنے کو کتنے اس زمیں پر آسماں ہو کر>
  block
    text <جو کھل کر وار موسیٰ پر تو ہم پر چوٹ پردے میں>
    text <وہی جلوہ عیاں ہو کر وہی جلوہ نہاں ہو کر>
  block
    text <قیامت ان کی چھیڑیں ہیں مرے بیتاب کرنے کو>
    text <جو ناوک آئے چٹکی سے تو ان کی چٹکیاں ہو کر>
  block
    text <ملایا خاک ہو کر حسرتوں کو اپنی مٹی میں>
    text <چھپایا کارواں کو ہم نے گرد کارواں ہو کر>
  block
    text <کبھی تقریر ساقی میں جو لغزش اس نے پائی ہے>
    text <تو موج مے نے ہم سے گفتگو کی ہے زباں ہو کر>
  block
    text <یہ رنگیں نعرۂ مستانہ کس کے ہیں ارے زاہد>
    text <صدا ناقوس کی دے دی کہیں گونجی اذاں ہو کر>
  block
    text <ترے کوچے میں پیسا ہے اسی نے ہم غریبوں کو>
    text <گرا ہے سایۂ دیوار ہم پر آسماں ہو کر>
  block
    text <کسی محرم سنبھالے گی نہ دہرائے ہوئے آنچل>
    text <رہیں گے وہ نہ قابو میں کسی کے بھی جواں ہو کر>
  block
    text <دکن میں کیا وزیر فوج نے مہماں نوازی کی>
    text <جناب شادؔ کے در سے پھرے ہم شادماں ہو کر>
  block
    text <ریاضؔ اس وضع سے پہنچے کہ بولے میکدے والے>
    text <بزرگ خضر صورت آئے جنت میں جواں ہو کر>
