
text <الفت میں عیاں سوز بتاں ہو نہیں سکتا>
  block
    text <الفت میں عیاں سوز بتاں ہو نہیں سکتا>
    text <یہ آگ ہے ایسی کہ دھواں ہو نہیں سکتا>
  block
    text <کیا پارۂ دل کوئی زباں ہو نہیں سکتا>
    text <کیا اڑ کے لہو رنگ فغاں ہو نہیں سکتا>
  block
    text <او جلوہ‌‌ گہ طور کے کھل کھیلنے والے>
    text <کیا دل کوئی خلوت کا مکاں ہو نہیں سکتا>
  block
    text <مجھ کو ہے لب جام شکستہ بھی مہ عید>
    text <ساقی یہ ہلال رمضاں ہو نہیں سکتا>
  block
    text <جوبن سے ہے مسکی ہوئی محرم کا اشارہ>
    text <یہ دن وہ ہیں کوئی نگراں ہو نہیں سکتا>
  block
    text <جانے میں وہاں آندھی ہے اے آہ رسا تو>
    text <کیا اشک رواں سیل رواں ہو نہیں سکتا>
  block
    text <دن اور جگہ اور ہو اے داور محشر>
    text <انصاف حسینوں کا یہاں ہو نہیں سکتا>
  block
    text <دیوانۂ لیلیٰ کو نہ لیلیٰ سے رہا کام>
    text <کچھ اور بلا ہے خفقاں ہو نہیں سکتا>
  block
    text <جو دام اٹھیں حسن جوانی کے وہ کم ہیں>
    text <سودا یہ کسی طرح گراں ہو نہیں سکتا>
  block
    text <بت خانے بنا کرتے ہیں کس طرح مساجد>
    text <جب نغمۂ ناقوس اذاں ہو نہیں سکتا>
  block
    text <دیوانوں کا انداز اڑاتے ہیں عنادل>
    text <دیوانے میں یہ رنگ فغاں ہو نہیں سکتا>
  block
    text <یہ جان کو میری ہے عذاب آٹھ پہر کا>
    text <دل سا بھی کوئی آفت جاں ہو نہیں سکتا>
  block
    text <ہیں پیری و طفلی و جوانی کے مزے اور>
    text <دنیا سا کوئی اور جہاں ہو نہیں سکتا>
  block
    text <بدلے ہوئے ہیں چرخ کے سب چاند ستارے>
    text <وہ وصل کی راتیں وہ سماں ہو نہیں سکتا>
  block
    text <بننے کو ریاضؔ آپ بنیں کوہ کن و قیس>
    text <ہیں ساختہ باتیں خفقاں ہو نہیں سکتا>
