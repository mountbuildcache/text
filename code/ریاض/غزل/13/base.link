
text <وہ کون لوگ ہیں جو مے ادھار لیتے ہیں>
  block
    text <وہ کون لوگ ہیں جو مے ادھار لیتے ہیں>
    text <یہ مے فروش تو ٹوپی اتار لیتے ہیں>
  block
    text <یہ پاس پردہ نشینوں کا ہے کہ نالے بھی>
    text <جو اونچے ہوتے ہیں پردہ پکار لیتے ہیں>
  block
    text <وہ کہتے ہیں ابھی اللہ اتنی طاقت ہے>
    text <جو کروٹیں کبھی ہم بے قرار لیتے ہیں>
  block
    text <بچائیں گے گل و بلبل کو دام گلچیں سے>
    text <جو کوئی پہنچے تو فصل بہار لیتے ہیں>
  block
    text <یہی ہیں کام نکلتا ہے جن کا بے طاعت>
    text <مزے کرم کے ترے شرمسار لیتے ہیں>
  block
    text <اترتے عرش سے ڈرتا ہے تو دعا والے>
    text <اثر کو ہاتھ بڑھا کر اتار لیتے ہیں>
  block
    text <شراب کے لیے مے نوش منہ ہیں پھیلائے>
    text <جمھائیاں نہیں وقت خمار لیتے ہیں>
  block
    text <گناہ گار ہیں اتنے ہی ان بتوں کے ہم>
    text <کہ پانچ وقت خدا کو پکار لیتے ہیں>
  block
    text <جما یہ رنگ کہ اب وقت زمزمہ سنجی>
    text <چمن میں مجھ کو عنادل پکار لیتے ہیں>
  block
    text <پئے ہوں کتنی ہی لیکن یہ ہوش رہتا ہے>
    text <کہ سوتے وقت وہ زیور اتار لیتے ہیں>
  block
    text <ریاضؔ باتوں میں اپنی اگر نہیں جادو>
    text <پری کو شیشے میں یوں ہی اتار لیتے ہیں>
