
text <نہ تارے افشاں نہ کہکشاں ہے نمونہ ہنستی ہوئی جبیں کا>
  block
    text <نہ تارے افشاں نہ کہکشاں ہے نمونہ ہنستی ہوئی جبیں کا>
    text <کھلا ہے پرچم گڑا ہے جھنڈا فلک پر اس آہ آتشیں کا>
  block
    text <رہے ہیں گھل مل کے کیسے دونوں یہ ایک ہیں دل کے کیسے دونوں>
    text <چھٹا جو ہم سے کسی کا دامن تو ساتھ ہے اشک و آستیں کا>
  block
    text <جو ایک ہو تو ہم اس کو روئیں ہوئے ہیں دشمن بدن کے روئیں>
    text <ہمیں تو ہر تار آستیں پر گمان ہے مار آستیں کا>
  block
    text <جو رنگ ان کا بدل چلا ہے تو شوق اب ہے نہ ولولہ ہے>
    text <بہت ہی نازک معاملہ ہے وصال معشوق نازنیں کا>
  block
    text <چڑھی ہے کچے گھڑے کی ایسی بندھی ہے یہ دھن ہمیں بھی ساقی>
    text <چکھائیں واعظ کو آج ہم بھی ذرا مزا شہد و انگبیں کا>
  block
    text <تمہارے انکار نے چبھوئے ہمارے دل میں ہزاروں نشتر>
    text <تم ایسے نازک کہ نقش بن کر رہا لبوں پر نشاں نہیں کا>
  block
    text <جو چھینٹیں اڑ کر پڑیں خدایا وہ اور محشر کریں گی برپا>
    text <ہے میری گردن پر اور الٹا یہ خون قاتل کی آستیں کا>
  block
    text <کلی نہ دامن کی مسکرائے نہ آستیں تیری گل کھلائے>
    text <میں صدقے قاتل نہ رنگ لائے یہ خون دامن کا آستیں کا>
  block
    text <ریاضؔ معشوق ماہ پیکر کوئی نہ کوئی ہے جلوہ گستر>
    text <کہ شام آئی ہے جو مرے گھر وہ چاند لائی ہے چودھویں کا>
