
text <رہ گیا پر وہ ترے چاک گریبانوں کا>
  block
    text <رہ گیا پر وہ ترے چاک گریبانوں کا>
    text <حشر میں کوئی بھی پرساں نہیں دیوانوں کا>
  block
    text <راہ چلتے ہوئی ہے دولت دیدار نصیب>
    text <اس میں احسان نہیں آپ کے دربانوں کا>
  block
    text <یاد آتی ہیں جنوں خیز ہوائیں ان کی>
    text <اب نہ وہ ہم ہیں نہ عالم وہ بیابانوں کا>
  block
    text <ارے دیوانے ذرا چل کے انہیں دیکھ تو لے>
    text <مے کدوں میں ہے مزا شیخ پری خانوں کا>
  block
    text <بت خدا ہوں کہ نہ ہوں ہے مگر اتنی توقیر>
    text <بت کدہ آج بھی کعبہ ہے مسلمانوں کا>
  block
    text <چشم ساقی کی طرح ہے اثر انداز اے شیخ>
    text <بعد توبہ کے چھلکنا بھرے پیمانوں کا>
  block
    text <چٹکیاں آپ نہ لیں مہندی لگے ہاتھوں سے>
    text <کام دیں گے نہ یہ ناخن کبھی پیکانوں کا>
  block
    text <قحط جائے بھی مگر یہ نہیں جانے کے ریاضؔ>
    text <کہ مرے گھر ہے اجارہ مرے مہمانوں کا>
