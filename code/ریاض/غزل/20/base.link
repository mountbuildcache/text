
text <یہ کہاں لگی یہ کہاں لگی جو قفس سے شور فغاں اٹھا>
  block
    text <یہ کہاں لگی یہ کہاں لگی جو قفس سے شور فغاں اٹھا>
    text <جلے آشیانے کچھ اس طرح کہ ہر ایک دل سے دھواں اٹھا>
  block
    text <لگی آگ میرے جگر میں یوں نہ لگے کسی کے بھی گھر میں یوں>
    text <نہ تو لو اٹھی نہ چمک ہوئی نہ شرر اڑے نہ دھواں اٹھا>
  block
    text <کوئی مست مے کدہ آ گیا مے بے خودی وہ پلا گیا>
    text <نہ صدائے نغمۂ دیر اٹھی نہ حرم سے شور اذاں اٹھا>
  block
    text <گئے ساتھ شیخ حرم کے ہم نہ کوئی ملا نہ لئے قدم>
    text <نہ تو خم بڑھا نہ سبو جھکا جو اٹھا تو پیر مغاں اٹھا>
  block
    text <لب خم سے نکلے صدائے قم سردوش ایسے ہزار خم>
    text <خم آسماں بھی ہو جس میں گم وہ سیاہ ابر کہاں اٹھا>
  block
    text <تجھے مئے فروش خبر بھی ہے کہ مقام کون ہے کیا ہے شے>
    text <یہ رہ حرم میں دکان مے تو یہاں سے اپنی دکاں اٹھا>
  block
    text <یہ سپید ریش ریاضؔ ہے جو بنا ہے بزم میں پند گو>
    text <اسے کیوں نہ ابر سیہ کہوں کہ برس پڑا یہ جہاں اٹھا>
