
text <کسی سے وصل میں سنتے ہی جان سوکھ گئی>
  block
    text <کسی سے وصل میں سنتے ہی جان سوکھ گئی>
    text <چلو ہٹو بھی ہماری زبان سوکھ گئی>
  block
    text <اک آہ گرم نے جھلسائے خوشۂ انجم>
    text <تمام کھیتی تری آسمان سوکھ گئی>
  block
    text <قیامت اور وہ ہنگامہ پھر قیامت کا>
    text <لحد سے اٹھتے ہی دھڑکوں سے جان سوکھ گئی>
  block
    text <رہا نہ بعد مرے ہائے کوئی آبلہ پا>
    text <پکارتے ہیں یہ کانٹے زبان سوکھ گئی>
  block
    text <شب فراق کا آدھا نہیں رہا تن و توش>
    text <یہ میرے گھر جو ہوئی میہمان سوکھ گئی>
  block
    text <ملا بھی ہم کو تو بے وقت اس طرح کھانا>
    text <کہ چاول اینٹھ گئے اور نان سوکھ گئی>
  block
    text <بہت ہی پھولی ہوئی تھی یہ اپنی رنگت پر>
    text <جو دیکھا رنگ مرا زعفران سوکھ گئی>
  block
    text <ہوائے گرم خزاں میں وہ رنگ و روپ کہاں>
    text <تھی عندلیب یوں ہی دھان پان سوکھ گئی>
  block
    text <ریاضؔ یاد ہے ان کا وصال میں کہنا>
    text <خدا کے واسطے چھوڑو زبان سوکھ گئی>
