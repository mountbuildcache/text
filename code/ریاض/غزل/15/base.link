
text <کھٹکتے ہیں نگاہ باغباں میں>
  block
    text <کھٹکتے ہیں نگاہ باغباں میں>
    text <جو ہیں دو چار تنکے آشیاں میں>
  block
    text <ہر اک سختی میں عالم نزع کا تھا>
    text <ہماری عمر گزری امتحاں میں>
  block
    text <چھڑا لے سجدہ کرنے میں نہ کوئی>
    text <لگے ہیں لال سنگ آستاں میں>
  block
    text <شرارے ہیں مرے نالوں کے قائم>
    text <کہ تارے جڑ دیے ہیں آسماں میں>
  block
    text <قریب اب فصل گل شاید ہے صیاد>
    text <مزا آنے لگا میری فغاں میں>
  block
    text <ترس آتا نہیں مجھ پر کسی کو>
    text <میں فریاد جرس ہوں کارواں میں>
  block
    text <اثر مے کا ہے یا توبہ کا ناصح>
    text <کہ تلخی سی ہے کچھ اب تک زباں میں>
  block
    text <تڑپنے والوں میں بھی تفرقہ ہے>
    text <قفس میں ہم ہیں بجلی آشیاں میں>
  block
    text <کسی سے چھوٹ کر عالم ہے کچھ اور>
    text <پڑا ہے تفرقہ سا جسم و جاں میں>
  block
    text <ریاضؔ استاد نے رتبہ یہ بخشا>
    text <ہماری دھوم ہے ہندوستاں میں>
