
text <مر کر ارے واعظ کوئی زندہ نہیں ہوتا>
  block
    text <مر کر ارے واعظ کوئی زندہ نہیں ہوتا>
    text <وہ حشر مزے کا ہے جو برپا نہیں ہوتا>
  block
    text <بت توڑنے سے بت کدہ کعبہ نہیں ہوتا>
    text <پہلے کبھی ہوتا ہو اب ایسا نہیں ہوتا>
  block
    text <سب حشر میں ہیں آج ہمیں زیر لحد ہیں>
    text <کیا جانئے کیوں حشر ہمارا نہیں ہوتا>
  block
    text <ہوتی ہے جو شیشے میں تو ہوتی نہیں کچھ فکر>
    text <تھوڑی سی بھی ہو تو غم فردا نہیں ہوتا>
  block
    text <ٹھکراتے نہیں پائے حنائی سے وہ سر کو>
    text <روشن کبھی قسمت کا ستارا نہیں ہوتا>
  block
    text <سن لیتے ہیں چپکے سے موذن کی ہم اے شیخ>
    text <جب ہاتھ میں ناقوس کلیسا نہیں ہوتا>
  block
    text <آنے کو تو آتی ہیں جنوں خیز بہاریں>
    text <کیا جانئے اب کیوں ہمیں سودا نہیں ہوتا>
  block
    text <میخانے میں کیوں یاد خدا ہوتی ہے اکثر>
    text <مسجد میں تو ذکر مے و مینا نہیں ہوتا>
  block
    text <اللہ دکھائے نہ برا وقت کسی کو>
    text <کوئی بھی زمانے میں کسی کا نہیں ہوتا>
  block
    text <ٹھکراتے ہوئے ڈرتے ہو کیوں میری لحد کو>
    text <ٹھوکر سے تمہاری کوئی زندہ نہیں ہوتا>
  block
    text <آقا سے ریاضؔ آپ تو کہتے نہیں کچھ بھی>
    text <اوروں سے گلہ کام ہمارا نہیں ہوتا>
