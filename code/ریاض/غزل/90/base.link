
text <زمین مے کدۂ عرش بریں معلوم ہوتی ہے>
  block
    text <زمین مے کدۂ عرش بریں معلوم ہوتی ہے>
    text <یہ خشت خم فرشتے کی جبیں معلوم ہوتی ہے>
  block
    text <پری اڑنے میں زلف عنبریں معلوم ہوتی ہے>
    text <یہ کالی شکل بھی کتنی حسیں معلوم ہوتی ہے>
  block
    text <مری حسرت تبسم آفریں معلوم ہوتی ہے>
    text <چھپی تیرے تبسم میں نہیں معلوم ہوتی ہے>
  block
    text <شفق کہہ لے کوئی چاہے شفق گوں آسماں کہہ لے>
    text <ہمیں تو کوئے قاتل کی زمیں معلوم ہوتی ہے>
  block
    text <چلی ہے تیغ تو کس ناز سے تھم تھم کے رک رک کر>
    text <یہ کچھ ان سے زیادہ نازنیں معلوم ہوتی ہے>
  block
    text <ارے ساقی ذرا میری شراب‌ تلخ تو لانا>
    text <مئے کوثر تو بالکل انگبیں معلوم ہوتی ہے>
  block
    text <چھپی ہے وہ نگاہ شوخ بھی مژگاں کے سائے میں>
    text <چھری بھی آج زیر آستیں معلوم ہوتی ہے>
  block
    text <ابھارو تو ذرا شاید مرا ڈوبا ہوا دل ہو>
    text <کوئی شے بحر غم میں تہہ نشیں معلوم ہوتی ہے>
  block
    text <نہیں اب درد دل لیکن ابھی تک ہے اثر کچھ کچھ>
    text <چمک رہ رہ کے پہلو میں کہیں معلوم ہوتی ہے>
  block
    text <اثر ڈالا ہے حسرت نے نگاہ شوق پر کتنا>
    text <کہ وہ اب بھی نگاہ واپسیں معلوم ہوتی ہے>
  block
    text <یہ اے صیاد رہ رہ کر چمکتی ہے کہاں بجلی>
    text <جہاں میرا نشیمن تھا وہیں معلوم ہوتی ہے>
  block
    text <لپک اس کی چمک اس کی وہی دم خم وہی عالم>
    text <یہ بجلی کوئی آہ آتشیں معلوم ہوتی ہے>
  block
    text <ریاضؔ ایسی مرے دل سے لگی ہے جام کوثر کی>
    text <مے انگور اب اچھی نہیں معلوم ہوتی ہے>
