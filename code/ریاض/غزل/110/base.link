
text <مکان ملتے ہیں کیا لا مکاں نہیں ملتا>
  block
    text <مکان ملتے ہیں کیا لا مکاں نہیں ملتا>
    text <نشان لاکھ ہیں لیکن نشاں نہیں ملتا>
  block
    text <کہیں بھی جائیں کہاں آسماں نہیں ملتا>
    text <لحد ہی ایک جگہ ہے جہاں نہیں ملتا>
  block
    text <ہوئی ہے روشن اسی سے ہماری پیشانی>
    text <جبین عرش کو جو آستاں نہیں ملتا>
  block
    text <سنی ہے میں نے بھی رنگیں نوائی ناقوس>
    text <گلے سے میرے یہ وقت اذاں نہیں ملتا>
  block
    text <یہ چاہتا ہوں کہ بے منہ کے آبلوں سے نبھے>
    text <کہیں بھی خار کوئی بے زباں نہیں ملتا>
  block
    text <بہار آتے ہی پھولوں نے چھاؤنی چھائی>
    text <کہ ڈھونڈھتا ہوں مجھے آشیاں نہیں ملتا>
  block
    text <یہ کہہ رہا ہے ترنم ہوا کی موجوں کا>
    text <خموش پھولوں کا حسن بیاں نہیں ملتا>
  block
    text <یہ شب گزار حرم ہے ضرور اے ساقی>
    text <کسی سے رات کو پیر مغاں نہیں ملتا>
  block
    text <چلے نہ کام بھرے خم اگر نہ ساتھ چلیں>
    text <حرم کی راہ میں کوسوں کنواں نہیں ملتا>
  block
    text <شفق کھلی نہ سر قبر پائے رنگیں سے>
    text <زمیں سے جھک کے کبھی آسماں نہیں ملتا>
  block
    text <خدا کے واسطے پہنچا دے کوئی منزل تک>
    text <بچھڑ گیا ہوں مجھے کارواں نہیں ملتا>
  block
    text <زبان حال میں ان کی عجب لطافت ہے>
    text <کسی سے پھولوں کا حسن بیاں نہیں ملتا>
  block
    text <چلے نہ ہاتھ گلے پر تو خود ہی چل جائے>
    text <انہیں گلا ہے کہ خنجر رواں نہیں ملتا>
  block
    text <ریاضؔ چھانٹ لیا اس نے مجھ سے بوڑھے کو>
    text <کوئی بھی دختر رز کو جواں نہیں ملتا>
