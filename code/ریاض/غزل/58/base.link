
text <ساتھ سائے کی طرح وحشت میں عریانی ہوئی>
  block
    text <ساتھ سائے کی طرح وحشت میں عریانی ہوئی>
    text <مجھ سے دیوانے کے پیچھے یہ بھی دیوانی ہوئی>
  block
    text <صدقے ان کی زلف کے میری پریشانی ہوئی>
    text <میں تو دیوانہ تھا یہ بھی آج دیوانی ہوئی>
  block
    text <ان کے آنچل میں ادا بن کر قیامت چھپ چکی>
    text <وہ مری جانی ہوئی وہ میری پہچانی ہوئی>
  block
    text <کس کے جلوے نے نگاہ شوق پر ڈالا اثر>
    text <طور کے دامن میں اچھی برق جولانی ہوئی>
  block
    text <اب جو کھل کھیلیں یہ جوبن کوئی اس کو کیا کرے>
    text <پردے پردے میں بہت ان کی نگہبانی ہوئی>
  block
    text <مانتے ہیں وہ مجھے یہ غیر کو تسلیم ہے>
    text <مان لیتے ہیں مری یہ بات ہے مانی ہوئی>
  block
    text <غیر ہی کے ہو رہیں اب کیا رفو کرتے ہیں وہ>
    text <چاک دامانی سے ان کی چاک دامانی ہوئی>
  block
    text <قحط تھا کتنے مزے کا حسن ارزاں بک گیا>
    text <اس گرانی میں مزے آئے وہ ارزانی ہوئی>
  block
    text <زلف و رخ نے مارا تارا دیدہ و دل کیا کہیں>
    text <کس کو حیرانی ہوئی کس کو پریشانی ہوئی>
  block
    text <زمزمی میں جام مے میں گر گیا پانی سوا>
    text <تھی مری قسمت میں جیسی آج سب پانی ہوئی>
  block
    text <وعدہ دشمن سے نہ تھا تو حشر میں شرمائے کیوں>
    text <اس طرح وہ چپ ہیں گویا بات ہے مانی ہوئی>
  block
    text <دیکھ کر سبزہ مری تربت کا بدلی وضع جور>
    text <آسمانی آپ کی پوشاک کیوں دھانی ہوئی>
  block
    text <ڈھیر ہیں کتنے یہاں بام حسیناں سے بلند>
    text <جنس دل اٹھتی نہیں اتنی فراوانی ہوئی>
  block
    text <پاک صاف ایسی ہے جس نے پی فرشتہ بن گیا>
    text <زاہدو یہ حور کے دامن میں ہے چھانی ہوئی>
  block
    text <بند ٹوٹے مسکی محرم رنگ اڑا جوبن لٹا>
    text <غیر کے گھر جا کے ان کی خوب مہمانی ہوئی>
  block
    text <آئیں جائیں گے عدو ہم توڑ کر بیٹھیں گے پاؤں>
    text <آپ نے درباں بنایا ہم سے دربانی ہوئی>
  block
    text <شکل کیا کھنچتی مری میں گرد باد دشت تھا>
    text <گرد تصویر جنوں سے صنعت مانی ہوئی>
  block
    text <پیتے ہی دنیا کے جھگڑوں سے ہوئے بے فکر ہم>
    text <کس قدر دشواریاں تھیں کتنی آسانی ہوئی>
  block
    text <دامن گلچیں میں بھی کچھ پھول برسائے ریاضؔ>
    text <کہیے کچھ اس کی زمیں میں بھی گل افشانی ہوئی>
