
text <گلوں کے پردے میں شکلیں ہیں مہ جبینوں کی>
  block
    text <گلوں کے پردے میں شکلیں ہیں مہ جبینوں کی>
    text <یہ ڈالیاں ہیں کہ ہیں ڈولیاں حسینوں کی>
  block
    text <یہ آستینیں نہیں ہیں چنی ہوئی ظالم>
    text <بلائیں لی ہیں نگاہوں سے آستینوں کی>
  block
    text <کسی کے جلوے سر عرش چھپ نہیں سکتے>
    text <کہ دور رسن ہیں نگاہیں بلند بینوں کی>
  block
    text <پس فنا بھی نہ خالی رہیں یہ قصر رفیع>
    text <نہ ہوں مکین تو قبریں رہیں مکینوں کی>
  block
    text <کس انتہا کی نزاکت ہے میرے شعروں میں>
    text <نظر لگے نہ کہیں ان کو نکتہ چینوں کی>
  block
    text <جو نیند آئے تو یوں آئے موت آئے تو یوں>
    text <ہمارے سامنے شکلیں ہوں مہ جبینوں کی>
  block
    text <ہم اپنے ملک سخن کو وسیع کرتے ہیں>
    text <ہمیں تلاش ہے ہر دم نئی زمینوں کی>
  block
    text <انہیں غرض مری باتیں کھڑے کھڑے سن لیں>
    text <سنیں گے بیٹھ کے وہ اپنے ہم نشینوں کی>
  block
    text <کہاں وہ چاندنی راتیں وہ چاند کے ٹکڑے>
    text <نہ اب وہ ہم ہیں نہ شکلیں ہیں مہ جبینوں کی>
  block
    text <اترتے ہیں نئے مضموں جو آسماں سے ریاضؔ>
    text <تلاش رہتی ہے ہم کو نئی زمینوں کی>
