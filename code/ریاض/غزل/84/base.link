
text <بت اپنے آپ کو کیا جانے کیا سمجھتے ہیں>
  block
    text <بت اپنے آپ کو کیا جانے کیا سمجھتے ہیں>
    text <مرا خدا انہیں سمجھے خدا سمجھتے ہیں>
  block
    text <ادا شناس کی اپنے ادا سمجھتے ہیں>
    text <کہ بے کہے وہ مرا مدعا سمجھتے ہیں>
  block
    text <سمجھنے والے تمہاری ادا سمجھتے ہیں>
    text <وہ اور کچھ ہے جسے سب قضا سمجھتے ہیں>
  block
    text <فلک کا نام نہ لے کوئی سامنے ان کے>
    text <وہ اس کے ذکر کو اپنا گلا سمجھتے ہیں>
  block
    text <مجھے یہ آپ کے سر کی قسم نہ تھا معلوم>
    text <کہ آپ بھی رہ و رسم وفا سمجھتے ہیں>
  block
    text <یہ شوخیاں بھی حسینوں کی کیا قیامت ہیں>
    text <شب وصال کو روز جزا سمجھتے ہیں>
  block
    text <یہ دن شباب کے ہیں کوئی کیا کہے ان کو>
    text <ابھی وہ کچھ نہیں اچھا برا سمجھتے ہیں>
  block
    text <تمہارے کھوئے ہوؤں کا عجیب مسلک ہے>
    text <جو راہزن بھی ملے رہنما سمجھتے ہیں>
  block
    text <شب وصال مرے ہم نشیں سے فرمایا>
    text <یہی تو ہیں جو ہمیں بے وفا سمجھتے ہیں>
  block
    text <خدا کرے کہیں موقع سے مجھ کو مل جائیں>
    text <یہی حسیں جو مجھے پارسا سمجھتے ہیں>
  block
    text <ہمیں یہ حق ہے ترا منہ بھی چومتے جائیں>
    text <کہ تیرے شکوۂ بے جا بجا سمجھتے ہیں>
  block
    text <نہ منع کر مے و معشوق سے ہمیں واعظ>
    text <کہ ہم شباب میں سب کچھ روا سمجھتے ہیں>
  block
    text <خدا کی شان یہ کوٹھوں کے بیٹھنے والے>
    text <ہماری آہ کو اب نارسا سمجھتے ہیں>
  block
    text <ریاضؔ عشق میں کافر بتوں کے ہے بے خود>
    text <مزا یہ ہے وہ اسے پارسا سمجھتے ہیں>
