
text <نہ شبستاں ہے نہ اب شمع شبستاں کوئی>
  block
    text <نہ شبستاں ہے نہ اب شمع شبستاں کوئی>
    text <گھر کا یہ حال ہے جیسے ہو بیاباں کوئی>
  block
    text <بن کے پیکاں رہے ایسا نہیں ارماں کوئی>
    text <بن کے ارماں رہے ایسا نہیں پیکاں کوئی>
  block
    text <ہے شب وصل کہاں ہائے یہ کافر انداز>
    text <ہو رہا ہے مری چھیڑوں سے پریشاں کوئی>
  block
    text <جان پڑ جائے مری آرزوئے مردہ میں>
    text <جھوٹا سچا لب جاں بخش سے پیماں کوئی>
  block
    text <نہ اٹھوں دل میں لیے یاد ستم حشر کے دن>
    text <اس ادا سے سر تربت ہے پشیماں کوئی>
  block
    text <کہہ گئے نیند گئی رات کا آرام گیا>
    text <اس کی تقدیر جو ہو آپ کا مہماں کوئی>
  block
    text <شرر سنگ سے اچھی ہے پری شیشے کی>
    text <ان بتوں کا نہ بنے بندۂ احساں کوئی>
  block
    text <کسی جنگل میں بسے جا کے گلی سے تیری>
    text <نظر آتا نہیں اب چاک گریباں کوئی>
  block
    text <جھانکنے کو ادھر آئی نہ کبھی باد بہار>
    text <جب سے ہم آئے نہ آیا سوئے‌‌ زنداں کوئی>
  block
    text <چھو گئی گوشۂ دامن سے تو چھا جائے گی>
    text <خاک سے میری بچائے ہوئے داماں کوئی>
  block
    text <غیر کے سر کی قسم ہنس کے دم وعدۂ وصل>
    text <اے میں صدقے ترے کیا یہ بھی ہے آساں کوئی>
  block
    text <گل کتر جائے کوئی پائے حنائی سے ذرا>
    text <میرے مدفن کو بنا جائے گلستاں کوئی>
  block
    text <رہیں سونے میں لٹیں زلفوں کی یوں ہی رخ پر>
    text <نہ ہٹائے نہ چھوئے زلف پریشاں کوئی>
  block
    text <بات رہ جائے مری اس کے گنہ گاروں میں>
    text <نہ بچے نامۂ اعمال سے عصیاں کوئی>
  block
    text <دخت رز کو نہ زیاں دی نہ کبھی توبہ کی>
    text <عہد ناصح سے نہ پیمانے سے پیماں کوئی>
  block
    text <لے جبیں کے کوئی بوسے نہ کہیں سوتے میں>
    text <چن نہ لے ہونٹھوں سے سب آپ کے افشاں کوئی>
  block
    text <ابھرے جوبن کے لئے آپ کو آخر نہ ملا>
    text <خم گردن کے سوا اور نگہباں کوئی>
  block
    text <جو جلاتا ہے مجھے اس سے عوض لینے کو>
    text <دے دے اک چاند کا ٹکڑا شب ہجراں کوئی>
  block
    text <گھر کا کیا ذکر ہے ہم دل میں اٹھا کر رکھ لیں>
    text <ہم کو مل جائے جو چھوٹا سا بیاباں کوئی>
  block
    text <آرسی آئنہ اب دونوں نظر سے اترے>
    text <دل حیراں ہے کوئی دیدۂ حیراں کوئی>
  block
    text <دور سے کیا نگہ شوق نے چھیڑا ہے انہیں>
    text <اپنی زلفوں کی طرح کیوں ہے پریشاں کوئی>
  block
    text <حشر کے روز رہے لطف شب وصل ریاضؔ>
    text <عاقبت کے لئے اب چاہیے ساماں کوئی>
