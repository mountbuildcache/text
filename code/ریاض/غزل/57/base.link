
text <نظر آتی ہے دور کی صورت>
  block
    text <نظر آتی ہے دور کی صورت>
    text <آنکھ میں ہے حضور کی صورت>
  block
    text <ایک یہ بھی ہے نور کی صورت>
    text <دیکھ لی شمع طور کی صورت>
  block
    text <کیوں نہ ہو جان کا عذاب یہ جسم>
    text <تنگ زنداں قبور کی صورت>
  block
    text <سر تربت کوئی ہے فتنۂ حشر>
    text <ہوئی پیدا فتور کی صورت>
  block
    text <خانقہ میں پری تھی شیشے کی>
    text <بن کے آئی جو حور کی صورت>
  block
    text <آ گیا کیا سوئے قفس صیاد>
    text <ہو گئی کیا طیور کی صورت>
  block
    text <پھرتی ہے آنکھ میں بہ صد حسرت>
    text <اب دل ناصبور کی صورت>
  block
    text <ایک ہے ایک کبریائی میں>
    text <اف وہ اس کے غرور کی صورت>
  block
    text <حشر زا اف وہ صور کی آواز>
    text <وہ سرافیل و صور کی صورت>
  block
    text <باڑھ تلوار کی صراط کا پل>
    text <اور مشکل عبور کی صورت>
  block
    text <شعلہ زار ایک لالہ زار ہے ایک>
    text <سامنے نار و نور کی صورت>
  block
    text <مضطرب اپنے حال پر ہر ایک>
    text <ہائے ہر ناصبور کی صورت>
  block
    text <فرد عصیاں نوشتۂ تقدیر>
    text <ہائے ہر بے قصور کی صورت>
  block
    text <آس اس کے کرم کی قہر کا ڈر>
    text <جو ہو رب غفور کی صورت>
  block
    text <اے میں قربان شان رحمت کے>
    text <نظر آئی حضور کی صورت>
  block
    text <کس کو پروائے کوثر و تسنیم>
    text <ہوئی پیدا سرور کی صورت>
  block
    text <صدقے کیا جلد حشر میں بدلی>
    text <مجھ سراپا قصور کی صورت>
  block
    text <ہو مبارک سیاہ کار ریاضؔ>
    text <نور کی شکل نور کی صورت>
