
text <دم آخر کسی کا شکوۂ بیداد کرتے ہیں>
  block
    text <دم آخر کسی کا شکوۂ بیداد کرتے ہیں>
    text <نہیں ہیں ہچکیاں رہ رہ کے ہم فریاد کرتے ہیں>
  block
    text <رہا ہو کر ہم اتنی خاطر صیاد کرتے ہیں>
    text <نشیمن رات کو دن کو قفس آباد کرتے ہیں>
  block
    text <فغاں سن کر مری وہ ناز سے ارشاد کرتے ہیں>
    text <کہاں تو مر رہی اے موت تجھ کو یاد کرتے ہیں>
  block
    text <بڑھاپے میں تجھے ہم اے جوانی یاد کرتے ہیں>
    text <اب اپنی عمر آخر اس طرح برباد کرتے ہیں>
  block
    text <عجب انداز سے کہتی ہیں دل کی حسرتیں مجھ سے>
    text <ہمیں گھر سے نکالیں گھر وہ کیوں برباد کرتے ہیں>
  block
    text <نہ آنکھوں میں کبھی آنسو نہ ہونٹھوں پر کبھی نالے>
    text <نہ ہم قسمت کو روتے ہیں نہ ہم فریاد کرتے ہیں>
  block
    text <گلے میں کیوں رگ جاں بن کے خنجر رہ گیا تیرا>
    text <کہیں بسمل سے ایسی شوخیاں جلاد کرتے ہیں>
  block
    text <یہ کیوں ہے دشمنوں کو دوستوں کو جستجو اس کی>
    text <وہ مجھ پر رحم فرماتے ہیں یا بیداد کرتے ہیں>
  block
    text <گرانا ہے ہمیں کچھ بجلیاں صیاد کے گھر پر>
    text <اثر خیز اک نئی طرز فغاں ایجاد کرتے ہیں>
  block
    text <دل مضطر کی تصویریں بھری ہیں کیا مرقع میں>
    text <کچھ استادی بھی اس میں مانی و بہزاد کرتے ہیں>
  block
    text <ہمارے ساتھ ہے صیاد بھی یا رب مصیبت میں>
    text <کلیجا منہ کو آتا ہے جو ہم فریاد کرتے ہیں>
  block
    text <لکھا کس حسن سے خط میں کہ ہم تجھ سے کشیدہ ہیں>
    text <کشش حرفوں کی ایسی ہے کہ ہم بھی صاد کرتے ہیں>
  block
    text <اٹھوں گا یوں ہی محشر میں لیے میں ان کے خنجر کو>
    text <گلے میرے لگاتے ہیں یہ کیا جلاد کرتے ہیں>
  block
    text <کہاں وہ ہیں کہاں ہم ہیں پڑا ہے تفرقہ یا رب>
    text <وہ ہم کو یاد کرتے ہیں ہم ان کو یاد کرتے ہیں>
  block
    text <مری صورت جو دیکھی ہم نشیں سے ہنس کے فرمایا>
    text <یہی کہسار پر اب ماتم فرہاد کرتے ہیں>
  block
    text <کبھی تھوڑی سی پی لی لب نہیں اس کی بھی کچھ پروا>
    text <الگ گوشے میں بیٹھے ہیں خدا کو یاد کرتے ہیں>
  block
    text <مجھے دیکھا تو بولے میرے کوچے سے نکل جائیں>
    text <یہ دل میں چٹکیاں لیتے ہیں یا فریاد کرتے ہیں>
  block
    text <بزرگی ہے کہ مرتے ہیں بتان شوخ پر اب بھی>
    text <ریاضؔ اس عمر میں کیوں عاقبت برباد کرتے ہیں>
