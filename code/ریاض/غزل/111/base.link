
text <میرے لب پر کبھی تو بن کے دعا بھی آئی>
  block
    text <میرے لب پر کبھی تو بن کے دعا بھی آئی>
    text <تجھے اے آہ مری بات بنا بھی آئی>
  block
    text <ان سے کچھ یہ شفق شام لگا بھی آئی>
    text <کہ شب وعدہ جو آئی تو حنا بھی آئی>
  block
    text <اتنے دن آئے ہوئے مجھ کو قفس میں گزرے>
    text <جھانکنے کو کبھی گلشن سے ہوا بھی آئی>
  block
    text <تو ہمیشہ رہی قاتل کے کمر میں اے تیغ>
    text <تیرے صدقے تجھے قاتل کی ادا بھی آئی>
  block
    text <درد فرقت کی اذیت کا نہ پوچھو کچھ حال>
    text <آج گھبرا کے کئی بار قضا بھی آئی>
  block
    text <بھولتا ہی نہیں کہنا یہ کسی کافر کا>
    text <تجھے بھولے سے کبھی یاد خدا بھی آئی>
  block
    text <اٹھ رہی تھیں اسی دن کے لئے نیچی نظریں>
    text <چٹکیاں قبر میں لینے کو حیا بھی آئی>
  block
    text <حشر کے دن بھی رہی بات وہی آنکھ وہی>
    text <جھوٹے وعدوں سے تجھے شرم ذرا بھی آئی>
  block
    text <شمع کے واسطے تھی جنبش دامن کافی>
    text <ان کے دامن سے لگی باد صبا بھی آئی>
  block
    text <آ گیا شکر زباں پر جو کیا خم خالی>
    text <پیٹ اپنا جو بھرا یاد خدا بھی آئی>
  block
    text <آئے میخانے میں جب مسجد جامع سے ریاضؔ>
    text <ساتھ ہی آپ کے قبلے سے گھٹا بھی آئی>
