
text <نیا کھلا ہے شگوفہ کوئی بہار میں کیا>
  block
    text <نیا کھلا ہے شگوفہ کوئی بہار میں کیا>
    text <گندھا ہوا ہے مرا دل کسی کے ہار میں کیا>
  block
    text <اڑانے پھول حسیں آئے ہیں بہار میں کیا>
    text <لگی ہے آگ سی یہ آج لالہ زار میں کیا>
  block
    text <کسی سے کہنے یہ آئے ہیں وہ سحر ہوتے>
    text <تمام رات کٹی میرے انتظار میں کیا>
  block
    text <تمہارے خال کا بوسہ نہیں ہے گنتی میں>
    text <ذرا سی چیز ہے آئے گی یہ شمار میں کیا>
  block
    text <اتار لی سر بازار جس نے رخ سے نقاب>
    text <حجاب آئے اسے سو میں کیا ہزار میں کیا>
  block
    text <یہ سرمہ چشم عدو کے لئے اٹھا رکھیں>
    text <وہ خاک ڈالتے ہیں چشم اعتبار میں کیا>
  block
    text <بنائیں گے دل پر داغ جمع کر کے انہیں>
    text <چمکتے دیکھے ہیں ذرے مرے غبار میں کیا>
  block
    text <یہ میرے دوش سے ہوتے نہیں جدا دم نزع>
    text <گڑیں گے میرے فرشتے مرے مزار میں کیا>
  block
    text <ہے انتظار کہ مے نوش خم لئے پہنچیں>
    text <گھری ہیں کل سے گھٹائیں یہ سبزہ زار میں کیا>
  block
    text <جو دیکھے سانپ کے کاٹے کی لہر اسے آئے>
    text <بھرا ہے زہر اب ایسا بھی زلف یار میں کیا>
  block
    text <شراب سے بھی سوا خوش گوار ہے ہم کو>
    text <بتائیں کیا کہ مزا پڑ گیا ادھار میں کیا>
  block
    text <کنار‌ شوق میں آ کر حسیں نکل نہ سکے>
    text <اثر خدا نے دیا ہے ہمارے پیار میں کیا>
  block
    text <ریاضؔ توبہ کرو دن خزاں کے آئے ہیں>
    text <تم آئے پینے کو جاتی ہوئی بہار میں کیا>
