
text <روٹھے ہوئے کہ اپنے ذرا اب منائے زلف>
  block
    text <روٹھے ہوئے کہ اپنے ذرا اب منائے زلف>
    text <پیارا ہے دل تو ناز بھی دل کے اٹھائے زلف>
  block
    text <در گزرے دل کی یاد سے ہم جان تو بچی>
    text <پیچھے پڑی ہے جان کے اب کیوں بلائے زلف>
  block
    text <وہ کیوں بتائے ہم کو دل گم شدہ کا حال>
    text <پوچھیں جناب خضر تو رستہ بتائے زلف>
  block
    text <بکھرائے بال دیکھ لیا کس کو بام پر>
    text <ہر وقت ہائے زلف ہے ہر لحظہ ہائے زلف>
  block
    text <کس طرح ان حسینوں کے بھرتی رہی ہے کان>
    text <پہنچے نہ تیرے کان میں اے دل صداۓ زلف>
  block
    text <بل کھا کے دوش ناز سے گرنا ادھر ادھر>
    text <وہ زلف اور ہائے وہ کافر ادائے زلف>
  block
    text <لے کر بلائیں خود وہ کشاکش میں پڑ گیا>
    text <دل زلف کو ستائے نہ دل کو ستائے زلف>
  block
    text <پھندے میں اس کے طائر دل آ رہے گا آپ>
    text <مرغ نظر کو دام میں پہلے پھنسائے زلف>
  block
    text <پینگائے اور یہ جوبنوں کا رہنمائے دل>
    text <صد سالہ زاہدوں کو تو برسوں جھلائے زلف>
  block
    text <آشفتگان زلف کا برہم ہے کیوں مزاج>
    text <کہتا ہے کون کوئی نہ ہو مبتلائے زلف>
  block
    text <سائے سے اس کے بھاگتے ہیں لوگ دور دور>
    text <بگڑی ہوئی ہے آج کل ایسی ہوائے زلف>
  block
    text <تم نام ان کی زلف کو رکھتے ہو کیوں ریاضؔ>
    text <سن لے تو ایک ایک کی سو سو سنائے زلف>
