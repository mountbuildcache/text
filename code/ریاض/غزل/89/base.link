
text <صبح ہے رات کہاں اب وہ کہاں رات کی بات>
  block
    text <صبح ہے رات کہاں اب وہ کہاں رات کی بات>
    text <بات ہی بات تو ہے بیٹھ بھی لو بات کی بات>
  block
    text <عرش پر رہتے ہیں کیا کعبے کے رہنے والے>
    text <کوئی سنتا ہی نہیں اہل خرابات کی بات>
  block
    text <یہ کوئی بات ہے خم ساتھ لئے واعظ آئے>
    text <اور پھر میں نہ سنوں قبلۂ حاجات کی بات>
  block
    text <پھوٹ کر روتے ہوئے دیکھ لیا ہے مجھ کو>
    text <چھیڑنے کو مرے ہر وقت ہے برسات کی بات>
  block
    text <وہی ابھری ہے شکن بن کے جبیں پر تیری>
    text <گڑ گئی دل میں ترے کیا کسی بد ذات کی بات>
  block
    text <نہ کھلا یہ کہ کہاں شب کو بچھائی تھی بساط>
    text <غیر کی چال کا کچھ ذکر تھا کچھ بات کی بات>
  block
    text <جب کہا میں نے کہو غیر کے گھر کا کچھ حال>
    text <بولے جھنجھلا کے نکالی وہی بے بات کی بات>
  block
    text <کہیں ایسا نہ ہو آ جائے ترس آپ کو کچھ>
    text <آپ سنئے نہ کسی مورد آفات کی بات>
  block
    text <ظرف بے مے سے پلائی تو حرم میں پھیلی>
    text <پھیلتی جلد ہے کچھ اہل کرامات کی بات>
  block
    text <رات کعبے میں گئی قلقل مینا بن کر>
    text <نہ تو چھپتی ہے نہ دبتی ہے خرابات کی بات>
  block
    text <کوستے ہیں وہ بری طرح جو کہتا ہوں ریاضؔ>
    text <رات بھر آج بھی ہوتی رہی کل رات کی بات>
