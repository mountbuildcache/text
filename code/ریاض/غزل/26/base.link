
text <یہ کافر بت جنہیں دعویٰ ہے دنیا میں خدائی کا>
  block
    text <یہ کافر بت جنہیں دعویٰ ہے دنیا میں خدائی کا>
    text <ملیں محشر میں مجھ عاصی کو صدقہ کبریائی کا>
  block
    text <یہ مجھ سے سخت جاں پر شوق خنجر آزمائی کا>
    text <خدا حافظ مرے قاتل تری نازک کلائی کا>
  block
    text <نہ ہو پہلو میں میرے دل تو کوئی بات کیوں پوچھے>
    text <یہی تو اک ذریعہ ہے حسینوں تک رسائی کا>
  block
    text <تم اچھے غیر اچھا غیر کی تقدیر بھی اچھی>
    text <یہ آخر ذکر کیوں ہے میری قسمت کی برائی کا>
  block
    text <وہ کیا سوئیں گے غافل ہو کے شب بھر مرے پہلو میں>
    text <انہیں یہ فکر ہے نکلے کوئی پہلو لڑائی کا>
  block
    text <ہزاروں دیدہ و دل بام لاکھوں طور سے بڑھ کر>
    text <کروڑوں جلوہ گاہیں شوق تو ہو خود نمائی کا>
  block
    text <قفس میں اب کہاں وہ انبساط صبح آزادی>
    text <چمن تک لطف تھا صیاد میری خوشنوائی کا>
  block
    text <اشارے پر ترے چل کر یہ لائے رنگ مشکل ہے>
    text <ابھی محتاج ہے خنجر ترے دست حنائی کا>
  block
    text <کوئی کیا جائے جنت میں کہ اس نے طول کھینچا ہے>
    text <قیامت پر بھی سایہ پڑ گیا روز جدائی کا>
  block
    text <وہ دن بھی آئے ہم ہوں اور گلیاں ہوں مدینے کی>
    text <گدایانہ صدا ہو ہاتھ میں کاسہ گدائی کا>
  block
    text <بنائی کیا بری گت مے کدے میں بادہ نوشوں نے>
    text <ریاضؔ آئے تھے کل جامہ پہن کر پارسائی کا>
