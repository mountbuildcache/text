
text <ان کے ہوتے کون دیکھے دیدہ و دل کا بگاڑ>
  block
    text <ان کے ہوتے کون دیکھے دیدہ و دل کا بگاڑ>
    text <پڑ گیا دونوں میں فرط رشک سے کیسا بگاڑ>
  block
    text <اس کی محفل کا مرقع کھینچ اے مانی مگر>
    text <اس مرقع میں ذرا تو غیر کا چہرا بگاڑ>
  block
    text <تیرے جھکنے سے جھکے ہیں دل کے لینے کو حسیں>
    text <کم لگا کر دام اے ظالم نہ تو سودا بگاڑ>
  block
    text <دخت رز کو شکل تیری دیکھ کر نفرت نہ ہو>
    text <تلخیٔ مے سے ارے زاہد نہ منہ اتنا بگاڑ>
  block
    text <ہاں وہی پھر کعبہ بن جائے گا اے شیخ حرم>
    text <بت کدہ کا پہلے نقشہ کھینچ پھر نقشہ بگاڑ>
  block
    text <ہو تعلق گل رخوں سے تو مزا ہر بات میں>
    text <کیا بناوٹ کیا کھنچاوٹ کیا لگاوٹ کیا بگاڑ>
  block
    text <میرے حال زار پر آ جائے تجھ کو آپ رحم>
    text <او بنانے والے میرے مجھ کو تو اتنا بگاڑ>
  block
    text <کوئی ہوں کافر ہوں یا اللہ والے اے ریاضؔ>
    text <چار دن کی زندگانی میں کسی سے کیا بگاڑ>
