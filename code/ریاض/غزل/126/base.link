
text <نہیں چھپتا ترے عتاب کا رنگ>
  block
    text <نہیں چھپتا ترے عتاب کا رنگ>
    text <کہ بدلنے لگا نقاب کا رنگ>
  block
    text <پھر گیا آنکھ میں شراب کا رنگ>
    text <ظالم اف رے ترے شباب کا رنگ>
  block
    text <اب تو لالے ہیں جان مضطر کے>
    text <اور ہی کچھ ہے اضطراب کا رنگ>
  block
    text <تیرے آتے ہی ہو گئی پانی>
    text <اڑ گیا محتسب شراب کا رنگ>
  block
    text <رنگ لائے گا دیدۂ پر آب>
    text <دیکھنا دیدۂ پر آب کا رنگ>
  block
    text <داغ دامن نے بھی کیا پیدا>
    text <حشر کے روز آفتاب کا رنگ>
  block
    text <شیخ جانا تجھے محبت میں>
    text <دیکھتا جا مری شراب کا رنگ>
  block
    text <صدقے میں اپنی پارسائی کے>
    text <کہ بڑھاپے میں ہے شباب کا رنگ>
  block
    text <خون سے جیسے واسطہ ہی نہیں>
    text <صاف ہے خنجر پر آب کا رنگ>
  block
    text <ریش واعظ سفید ہے کتنی>
    text <نہیں چڑھتا کبھی خضاب کا رنگ>
  block
    text <رنگ کا اس کے پوچھنا کیا ہے>
    text <جس کا سایہ بھی دے گلاب کا رنگ>
  block
    text <سچ ہے اے حضرت ریاضؔ یہ بات>
    text <کہ جدا سب سے ہے جناب کا رنگ>
