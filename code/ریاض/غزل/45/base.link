
text <چھیڑتے ہیں گدگداتے ہیں پھر ارماں آج کل>
  block
    text <چھیڑتے ہیں گدگداتے ہیں پھر ارماں آج کل>
    text <جھوٹے سچے کوئی کر لے عہد و پیماں آج کل>
  block
    text <گھونٹ دے میرا گلا کچھ زور اگر اس کا چلے>
    text <ہاتھ سے میرے ہی تنگ اتنا گریباں آج کل>
  block
    text <چڑھ گئے دیوار زنداں پر کبھی اترے کبھی>
    text <ہم بنے ہیں سایۂ دیوار زنداں آج کل>
  block
    text <روز راتوں کو سنا کرتا ہوں یہ آواز قیس>
    text <پھاڑے کھاتا ہے مجھے خالی بیاباں آج کل>
  block
    text <اے عروس تیغ کچھ تجھ کو حیا بھی چاہئے>
    text <کیوں گلے پڑتی ہے تو ہو ہو کے عریاں آج کل>
  block
    text <سنگ دل کافر کا شاید ٹوٹتے دیکھا ہے کفر>
    text <ٹوٹ کر ملتے ہیں مجھ سے اس کے درباں آج کل>
  block
    text <آ گیا ایسا ہی اب کافر زمانہ کیا کریں>
    text <دابے پھرتے ہیں بغل میں لوگ ایماں آج کل>
  block
    text <رات دن ہے میری تربت پر حسینوں کا ہجوم>
    text <دیکھنے کی چیز ہے گور غریباں آج کل>
  block
    text <دن کو روزہ عید شب کو ہے عجب شغل ریاضؔ>
    text <رات بھر پیتا ہے یہ مرد مسلماں آج کل>
