
text <مشکل اس کوچے سے اٹھنا ہو گیا>
  block
    text <مشکل اس کوچے سے اٹھنا ہو گیا>
    text <حشر بھی نقش کف پا ہو گیا>
  block
    text <دیکھ واعظ مجھ کو میں کیا ہو گیا>
    text <آدمی تھا پی فرشتہ ہو گیا>
  block
    text <اور ہی وادی وہ ہے اے اہل طور>
    text <قیس جس میں جا کے لیلیٰ ہو گیا>
  block
    text <شاخ میں جب تک یہ ہے انگور ہے>
    text <شیخ نے توڑا کہ مینا ہو گیا>
  block
    text <تم کو سمجھا حور تیرہ گور میں>
    text <اے فرشتو مجھ کو دھوکا ہو گیا>
  block
    text <منہ جو کعبے میں کھلا وقت اذاں>
    text <بند ناقوس کلیسا ہو گیا>
  block
    text <مے کدہ واعظ سے اب چھٹتا نہیں>
    text <باد پیما بادہ پیما ہو گیا>
  block
    text <اے بتو اللہ کو سونپا تمہیں>
    text <بت کدہ سنتا ہوں کعبہ ہو گیا>
  block
    text <باغ تک جاتے بھی ہیں آتے بھی ہیں>
    text <اب قفس تو گھر ہمارا ہو گیا>
  block
    text <آئے گا پینے پلانے کا مزا>
    text <پارسا اب بادہ پیما ہو گیا>
  block
    text <موت آئی آپ کا منہ دیکھ کر>
    text <آپ کا بیمار اچھا ہو گیا>
  block
    text <ڈوب جائیں تارے وہ طوفاں کہاں>
    text <اشک تو آنکھوں کا تارا ہو گیا>
  block
    text <رنگ بدلا کیا زمانے نے ریاضؔ>
    text <دیکھتے ہی دیکھتے کیا ہو گیا>
