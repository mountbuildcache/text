
text <پردہ کس امر کا ہے اب اس بد نصیب سے>
  block
    text <پردہ کس امر کا ہے اب اس بد نصیب سے>
    text <کہئے تو بات رات کی کہہ دوں رقیب سے>
  block
    text <دیکھے جو دل کے داغ تو بولے رقیب سے>
    text <ملتے ہیں ایسے چاند کے ٹکڑے نصیب سے>
  block
    text <چہلیں ہیں مجھ غریب سے چھیڑیں رقیب سے>
    text <پڑتا ہے کام دیکھیے کس خوش نصیب سے>
  block
    text <اس مرتبہ جنوں میں یہی مشغلہ رہا>
    text <دے دے کے پھول داغ لیے عندلیب سے>
  block
    text <تم ہو کلیم دیکھنے والوں میں دور کے>
    text <لوٹے ہیں ہم نے یار کے جلوے قریب سے>
  block
    text <اچھے ہیں اک جہان سے اس کے مریض عشق>
    text <ان کو دوا سے کام نہ مطلب طبیب سے>
  block
    text <کم بخت کی زبان سے نکلی ہے کوئی بات>
    text <کلیاں ہیں منہ پھلائے ہوئے عندلیب سے>
  block
    text <واعظ تری بہشت کا ہم جانتے ہیں حال>
    text <دلچسپیاں بڑھا نہ بیان عجیب سے>
  block
    text <جو بد مزاج دے نہ تسلی مریض کو>
    text <اچھا ہے اشتداد مرض اس طبیب سے>
  block
    text <کانٹوں کے بدلے پھول چنے کس نے اے جنوں>
    text <سن آئے ہیں چمن میں وہ کچھ عندلیب سے>
  block
    text <کافر ترے سوا جو کسی کی ہو آرزو>
    text <ہم دور ہوں خدا سے خدا کے حبیب سے>
  block
    text <اس ضعف میں یہ حال ہے ملتی نہیں اسے>
    text <چلتی ہے چال نبض ہماری طبیب سے>
  block
    text <اللہ رے خلوص کہ منزل ابھی ہے دور>
    text <غربت کی شام آ کے ملی مجھ غریب سے>
  block
    text <دیتی ہے یہ ضرور جو خود بیٹھتی ہے وہ>
    text <جھکتی ہے شاخ گل بھی ذرا عندلیب سے>
  block
    text <پوشیدہ دل میں ہے کسی پردہ نشیں کا عشق>
    text <درد نہاں کا حال کہوں کیا طبیب سے>
  block
    text <تجھ میں پڑی ہے جان ہماری پڑی بھی رہ>
    text <اے آرزو نہ جا دل‌ حسرت نصیب سے>
  block
    text <لائی کچھ ان کے واسطے کچھ اپنے واسطے>
    text <گلبن سے پھول داغ لیے عندلیب سے>
  block
    text <سر بھی سبوئے‌‌ سر بھی بچا آج بال بال>
    text <زاہد نے بڑھ کے کام لیا تھا جریب سے>
  block
    text <دن دوپہر نہ آج ہو اندھیر تو سہی>
    text <گزریں ذرا وہ حشر میں میرے قریب سے>
  block
    text <بل گیسوؤں سے بڑھ کے جبیں پر پڑے ہوئے>
    text <کوئی یہ جانے آئے ہیں لڑ کر رقیب سے>
  block
    text <دنیا کی کوئی بات نہیں جانتے ریاضؔ>
    text <اک شخص ہیں ریاضؔ بہت ہی غریب سے>
