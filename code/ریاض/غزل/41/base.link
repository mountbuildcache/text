
text <بہت ہی پردے میں اظہار آرزو کرتے>
  block
    text <بہت ہی پردے میں اظہار آرزو کرتے>
    text <نگاہیں کہتی ہیں ہم ان سے گفتگو کرتے>
  block
    text <شراب ناب سے ساقی جو ہم وضو کرتے>
    text <حرم کے لوگ طواف خم و سبو کرتے>
  block
    text <وہ مل کے دست حنائی سے دل لہو کرتے>
    text <ہم آرزو تو حسیں خون آرزو کرتے>
  block
    text <دروغ بافی دشمن کا حال کیا کھلتا>
    text <جو پردہ چاک بھی ہوتا تو وہ رفو کرتے>
  block
    text <اتار لاتے انہیں بام طور سے دل میں>
    text <ہم اختیار وہ انداز گفتگو کرتے>
  block
    text <ڈرے وہ کیوں مرے پھولوں میں آتی مل کے حنا>
    text <یہ پھول خاک تمنائے رنگ و بو کرتے>
  block
    text <کلیم کو نہ غش آتا نہ طور ہی جلتا>
    text <دبی زبان سے اظہار آرزو کرتے>
  block
    text <جو ظرف آب ہمیں میکدے میں مل جاتا>
    text <نماز کعبے میں پڑھتے یہاں وضو کرتے>
  block
    text <مہ صیام میں موقع جو شب کو مل جاتا>
    text <تو ایک سانس میں خالی خم و سبو کرتے>
  block
    text <شراب پیتے ہی سجدے میں ان کو گرنا تھا>
    text <یہ شغل بیٹھ کے مے نوش قبلہ رو کرتے>
  block
    text <ہر ایک قطرے سے بہتی ریاض جوئے شراب>
    text <جو پی کے ہم سر زمزم کبھی وضو کرتے>
