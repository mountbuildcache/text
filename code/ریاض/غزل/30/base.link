
text <کل قیامت ہے قیامت کے سوا کیا ہوگا>
  block
    text <کل قیامت ہے قیامت کے سوا کیا ہوگا>
    text <اے میں قربان وفا وعدۂ فردا ہوگا>
  block
    text <حشر کے روز بھی کیا خون تمنا ہوگا>
    text <سامنے آئیں گے یا آج بھی پردا ہوگا>
  block
    text <ہم نہیں جانتے ہیں حشر میں کیا کیا ہوگا>
    text <یہ خوشی ہے کہ وفا وعدۂ فردا ہوگا>
  block
    text <تو بتا دے ہمیں صدقے ترے اے شان کرم>
    text <ہم گنہ گار ہیں کیا حشر ہمارا ہوگا>
  block
    text <لاکھ پردوں میں کوئی اے نگہ شوق رہے>
    text <دیکھ لے گا جو کوئی دیکھنے والا ہوگا>
  block
    text <ایسی لے دے ہوئی آ کر کہ الٰہی توبہ>
    text <ہم سمجھتے تھے کہ محشر میں تماشا ہوگا>
  block
    text <سعی ہر گام میں کی ہے یہ سمجھ کر ہم نے>
    text <وہی ہوگا جو مشیت کا تقاضا ہوگا>
  block
    text <پی کے آیا عرق شرم جبیں پر جو کبھی>
    text <چہرے پر بادہ کشو نور برستا ہوگا>
  block
    text <رہنے دے گا نہ دم ذبح کوئی حلق کو خشک>
    text <میکدے میں ہمیں اتنا تو سہارا ہوگا>
  block
    text <مجھے کیا ڈر ہے کہ ہوں گے مرے سرکار شفیع>
    text <مجھے کیا ڈر ہے کہ تو بخشنے والا ہوگا>
  block
    text <شرم عصیاں سے نہیں اٹھتی ہیں پلکیں اپنی>
    text <ہم گنہ گار سے کیا حشر میں پردا ہوگا>
  block
    text <کعبہ سنتے ہیں کہ گھر ہے بڑے داتا کا ریاضؔ>
    text <زندگی ہے تو فقیروں کا بھی پھیرا ہوگا>
