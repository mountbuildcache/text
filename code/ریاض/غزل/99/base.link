
text <یہی ہے ان کی نزاکت تو حال کیا ہوگا>
  block
    text <یہی ہے ان کی نزاکت تو حال کیا ہوگا>
    text <مجھے یہ ڈر ہے کہ وقت وصال کیا ہوگا>
  block
    text <کسی کا سبزۂ تربت نہ ہو سکا پامال>
    text <خرام ناز سے دل پائمال کیا ہوگا>
  block
    text <لحد پر آنے لگا کیوں پس فنا کوئی>
    text <مٹے ہوؤں کا کسی کو خیال کیا ہوگا>
  block
    text <وہ سن ہی کیا ہے سمجھ ہو جو ایسی باتوں کی>
    text <وہ پوچھتے ہیں کہ روز وصال کیا ہوگا>
  block
    text <نہ دل رہا نہ طبیعت رہی وہ پہلی سی>
    text <کسی کی بات کا ہم کو ملال کیا ہوگا>
  block
    text <کنار‌ شوق میں کیوں آئنے کی خواہش ہے>
    text <وہ بات ہی نہیں چہرہ نڈھال کیا ہوگا>
  block
    text <اجل خدا کے لئے رحم کر حسینوں پر>
    text <ملا کے خاک میں حسن و جمال کیا ہوگا>
  block
    text <مری خوشی کی انہیں کس لئے خوشی ہوگی>
    text <مرے ملال کا ان کو ملال کیا ہوگا>
  block
    text <بتائیں کیا تمہیں کیوں کر گلے لگائیں گے>
    text <بتائیں کیا تمہیں روز وصال کیا ہوگا>
  block
    text <شراب پینے کی عادت ہے مجھ کو چلو سے>
    text <مجھے ملا بھی تو جام سفال کیا ہوگا>
  block
    text <ریاضؔ عمر تو گزری سیاہ کاری میں>
    text <خبر نہیں کہ ہمارا مآل کیا ہوگا>
