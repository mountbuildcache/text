
text <ہمارے دل میں کوئی آرزو نہیں باقی>
  block
    text <ہمارے دل میں کوئی آرزو نہیں باقی>
    text <ہمارے پھول میں اب رنگ و بو نہیں باقی>
  block
    text <بہت کہی دل ناداں عدو نہیں باقی>
    text <مرا عدو مرے پہلو میں تو نہیں باقی>
  block
    text <تمہارے تیر کی اب آرزو نہیں باقی>
    text <ہوا ہے پیپ کلیجہ لہو نہیں باقی>
  block
    text <یہ مے کدہ ہے کہ مسجد یہ آب ہے کہ شراب>
    text <کوئی بھی ظرف برائے وضو نہیں باقی>
  block
    text <دھرا ہے کیا مرے گھر میں کہ محتسب لے گا>
    text <پر از شراب وہ جام و سبو نہیں باقی>
  block
    text <وہ رہ کے غیر کی صحبت میں ہو گئے کچھ اور>
    text <وہ بات پچھلی سی اگلی سی خو نہیں باقی>
  block
    text <تھکا پڑا ہوں تو واماندگی یہ کہتی ہے>
    text <انہیں کسی کی بھی اب جستجو نہیں باقی>
  block
    text <جو مے کی بوند نہ نکلی تو پڑ گیا پانی>
    text <بحال خویش سبو اب سبو نہیں باقی>
  block
    text <ہماری آپ کی بات اٹھ رہی ہے محشر پر>
    text <ہماری آپ کی کچھ گفتگو نہیں باقی>
  block
    text <جو نکلے خار تو دامن سے سوئیاں الجھیں>
    text <جگہ ذرا سی کہیں بے رفو نہیں باقی>
  block
    text <بڑھی ہے بات قیامت میں جھوٹے وعدے پر>
    text <وہ منفعل ہے تو کچھ گفتگو نہیں باقی>
  block
    text <یہ محتسب ہے عبث گھر کو سونگھتا پھرتا>
    text <کہ بوند بھر بھی مے مشک بو نہیں باقی>
  block
    text <ہوا ہے آئنے کے ساتھ عکس کو سکتا>
    text <کسی میں جان ترے روبرو نہیں باقی>
  block
    text <بہیں شراب کے دریا تو ہم کو لطف نہیں>
    text <کہ سبزہ کچھ بھی لب آب جو نہیں باقی>
  block
    text <بڑھی ہے پاک نہادی یہ بادہ نوشوں کی>
    text <کہ اب نماز میں قید وضو نہیں باقی>
  block
    text <ہماری آنکھ میں تاریک بزم عالم ہے>
    text <جو زیب بزم تھے وہ شمع رو نہیں باقی>
  block
    text <ریاضؔ موت کو کیوں موت آئی جاتی ہے>
    text <ہمیں تو موت کی بھی آرزو نہیں باقی>
