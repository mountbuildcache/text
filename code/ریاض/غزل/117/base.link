
text <پیمانے میں وہ زہر نہیں گھول رہے تھے>
  block
    text <پیمانے میں وہ زہر نہیں گھول رہے تھے>
    text <میرے لئے میخانے کا در کھول رہے تھے>
  block
    text <میں دیر میں چپ دور سے منہ دیکھ رہا تھا>
    text <کس طرح برے بول یہ بت بول رہے تھے>
  block
    text <کرتے تھے وہ بیٹھے ہوئے ناخن سے جدا گوشت>
    text <کہنے کو مرے دل کی گرہ کھول رہے تھے>
  block
    text <صیاد نے کب ناوک بیداد لگایا>
    text <ہم اڑنے کو جب شاخ سے پر تول رہے تھے>
  block
    text <اے آنکھ در اشک وہی نزع میں کام آئے>
    text <بن کر ترے دامن میں جو انمول رہے تھے>
  block
    text <ہم بیٹھے تھے کس طرح تہہ شاخ فسردہ>
    text <گل ہنستے تھے مرغان چمن بول رہے تھے>
  block
    text <شوخی سے قیامت کو وہ پاسنگ بنا کر>
    text <ہم کتنے ہیں باتوں میں ہمیں تول رہے تھے>
  block
    text <تھے صبح کو وہ ساغر جم دست گدا میں>
    text <آلودہ مے شب کو جو کشکول رہے تھے>
  block
    text <کچھ چپ سے ہیں اب حشر میں آنے سے کسی کے>
    text <بڑھ بڑھ کے ریاضؔ آج بہت بول رہے تھے>
