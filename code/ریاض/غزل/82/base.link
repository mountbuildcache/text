
text <بھٹکا ہوا خیال ہے عقبیٰ کہیں جسے>
  block
    text <بھٹکا ہوا خیال ہے عقبیٰ کہیں جسے>
    text <بھولا ہوا سا خواب ہے دنیا کہیں جسے>
  block
    text <دیکھے شب فراق میں کوئی تو ہم دکھائیں>
    text <دل کا وہ داغ چاند کا ٹکڑا کہیں جسے>
  block
    text <ظالم کی آرزو نے جگہ لی ہے اس طرح>
    text <دل میں چھپا ہوا کوئی کانٹا کہیں جسے>
  block
    text <ان آرسی کے دیکھنے والوں کو کیا پرکھ>
    text <اچھا ہے وہ حسین ہم اچھا کہیں جسے>
  block
    text <گلزار میں وہ پھول ہے جس کا ہے نام مے>
    text <زاہد وہ سرد باغ ہے مینا کہیں جسے>
  block
    text <واقف نہیں وہ روز قیامت کے طول سے>
    text <وعدہ کیا ہے وعدۂ فردا کہیں جسے>
  block
    text <حاصل اگر ہوئی بھی تو حاصل نہیں ہے کچھ>
    text <بے اعتبار چیز ہے دنیا کہیں جسے>
  block
    text <اتنی تو ہو بیان میں واعظ شگفتگی>
    text <ہم رند سن کے قلقل مینا کہیں جسے>
  block
    text <اہل حرم میں جا کے بنا آج شیخ وقت>
    text <کافر ریاضؔ پیر کلیسا کہیں جسے>
