
text <ہنس کے پیمانہ دیا ظالم نے ترسانے کے بعد>
  block
    text <ہنس کے پیمانہ دیا ظالم نے ترسانے کے بعد>
    text <آج نازک سے لب ساقی ہیں پیمانے کے بعد>
  block
    text <خم کدوں میں کچھ نہ ہوگا ایک پیمانے کے بعد>
    text <رہ نہیں سکتی کبھی مے‌ لب تک آ جانے کے بعد>
  block
    text <میں ہوں ساقی ہے شب خلوت ہے دور جام ہے>
    text <بوسہ پر بوسہ ہے پیمانہ ہے پیمانے کے بعد>
  block
    text <وقت ہے ایسا تھا رخصت ہو گئی ان کی حیا>
    text <بات ہی ایسی تھی کھل کھیلے وہ شرمانے کے بعد>
  block
    text <چھیڑتے ہیں پا کے موقع ان کے اترے ہار بھی>
    text <بنتے ہیں کیوں دل ہمارا پھول مرجھانے کے بعد>
  block
    text <حسن ہو یا عشق ہوتی ہے بری دل کی لگی>
    text <جل بجھی رو رو کے آخر شمع پروانے کے بعد>
  block
    text <کہہ کے میں دل کی کہانی کس قدر کھویا گیا>
    text <ہیں فسانوں پر فسانے میرے افسانے کے بعد>
  block
    text <بے خودی گم گشتگی سکر و تحیر محویت>
    text <کچھ مقامات اور بھی پڑتے ہیں میخانے کے بعد>
  block
    text <دور تک شہرت ہے اس کی طور کہتے ہیں جسے>
    text <بے چراغ اک جلوہ گہ ہے میرے ویرانے کے بعد>
  block
    text <کوئی ہیرے کی کنی سے کم نہ تھا ہنگام ضبط>
    text <کچھ ہمیں پینا پڑے آنسو بھی غم کھانے کے بعد>
  block
    text <عشق کی تاریخ دہرائی زمانے نے ضرور>
    text <نام پایا قیس نے بھی تیرے دیوانے کے بعد>
  block
    text <شور ہے رہنا قیامت سے بہت ہی ہوشیار>
    text <ان کے کوچے سے اٹھی ہے ٹھوکریں کھانے کے بعد>
  block
    text <طبع ہو بھی تو کہیں دیوان میرا اے ریاضؔ>
    text <دیکھنے کی چیز ہوگا یہ صنم خانے کے بعد>
