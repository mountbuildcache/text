
text <اتری ہے آسماں سے جو کل اٹھا تو لا>
  block
    text <اتری ہے آسماں سے جو کل اٹھا تو لا>
    text <طاق حرم سے شیخ وہ بوتل اٹھا تو لا>
  block
    text <لیلیٰ کے دل میں قیس نکل آئے گی جگہ>
    text <تو سر پر آج نجد کا جنگل اٹھا تو لا>
  block
    text <دھونا ہے داغ جامۂ احرام صبح صبح>
    text <حجرے سے شیخ پانی کی چھاگل اٹھا تو لا>
  block
    text <مجھ کو بھی انتظار تھا ابر آئے تو پیوں>
    text <ساقی اگر یہ سچ ہے کہ بادل اٹھا تو لا>
  block
    text <وہ حسن وضع دیکھیں گے کیوں کر جڑے ہیں دل>
    text <زر گر نئی بنی ہے جو ہیکل اٹھا تو لا>
  block
    text <طاق حرم میں شیخ گلابی ہے پھول سی>
    text <اس کام کا ملے گا تجھے پھل اٹھا تو لا>
  block
    text <بن جائے دن یہ تیرہ شب ہجر اے ندیم>
    text <روشن تھا جس سے طور وہ مشعل اٹھا تو لا>
  block
    text <میں کام لوں گا ابر کا اے رند تان کر>
    text <تو مجھ فقیر مست کا کمبل اٹھا تو لا>
  block
    text <اے شیخ میز سے دم افطار فرش پر>
    text <پینے کو پھول کھانے کو کچھ پھل اٹھا تو لا>
  block
    text <ناصح کا منہ ہو بند چکھا دوں شراب خلد>
    text <ساقی ذرا ریاضؔ کی بوتل اٹھا تو لا>
