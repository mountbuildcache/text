
text <یہ کہاں سے ہم گئے ہیں کہاں کہیں کیا تری تگ و تاز میں>
  block
    text <یہ کہاں سے ہم گئے ہیں کہاں کہیں کیا تری تگ و تاز میں>
    text <کہ یہ آسمان و زمیں جہاں نہ نشیب میں نہ فراز میں>
  block
    text <تو درون خانہ برون در تو ہزار پردوں میں جلوہ گر>
    text <ارے او حقیقت پردہ ور تری شوخیاں میں مجاز میں>
  block
    text <وہی آئے عرش سے فرش تک وہی چھائے فرش سے عرش تک>
    text <ملے ایسے ذرے ہزارہا ہمیں خاک راہ مجاز میں>
  block
    text <کہیں تیز ہے کہیں نرم ہے یہی آنچ مطرب خوشنوا>
    text <مرے نالے میں ترے نغمے میں مرے سوز میں ترے ساز میں>
  block
    text <ترے سجدے میں وہ مزا ملا کہ تڑپ کے سینے سے آ رہا>
    text <کوئی داغ ہے کہ ہے دل مرا یہ مری جبین نیاز میں>
  block
    text <یہ اڑائیں گے کبھی رنگ بھی یہ دکھائیں گے کبھی رنگ بھی>
    text <یہی لائیں گے کبھی رنگ بھی جو رنگیں ہیں رنگ مجاز میں>
  block
    text <گھڑی جس کی حشر کا ایک دن شب گور جس کا ہر ایک پل>
    text <وہ مزے ہیں حسرت مرگ میں جو خضر کی عمر دراز میں>
  block
    text <اسے لاگ عشق کی کہتے ہیں اسے آگ عشق کی کہتے ہیں>
    text <نہ جنون ہے یہ جنون میں نہ کوئی یہ راز ہے راز میں>
  block
    text <جنہیں لوگ کہتے ہیں دزد مے وہ خدا پرست ریاضؔ ہیں>
    text <یہ سنا ہے کل کہ جناب ہی پس خم تھے محو نماز میں>
