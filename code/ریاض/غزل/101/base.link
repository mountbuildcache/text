
text <مطلب کی بات شکل سے پہچان جائیے>
  block
    text <مطلب کی بات شکل سے پہچان جائیے>
    text <میں کیوں کہوں زبان سے خود جان جائیے>
  block
    text <آئے وہ نزع میں بھی نہ حسرت نکالنے>
    text <اب زیر خاک لے کے سب ارمان جائیے>
  block
    text <اس بھولی بھولی شکل کے ہو جائیے نثار>
    text <ان بھولی بھولی باتوں کے قربان جائیے>
  block
    text <بانہیں گلے میں ڈالیے بھی اب ہنسی خوشی>
    text <یہ ہے شب وصال کہا مان جائیے>
  block
    text <کیا تھا جو مسکراتے ہوئے کہہ گئے ابھی>
    text <خاک آ کے میرے در کی ذرا چھان جائیے>
  block
    text <مہماں نواز ان سا کوئی دوسرا نہیں>
    text <جی میں ہے ان کے گھر کبھی مہمان جائیے>
  block
    text <ہے قصد آج حضرت دل ان کی بزم کا>
    text <اللہ آپ کا ہے نگہبان جائیے>
  block
    text <جا بیٹھیے تنک کے ذرا مجھ سے پھر الگ>
    text <بے کچھ کہے سنے بھی برا مان جائیے>
  block
    text <بدیمن میرے حق میں ہے صبح شب وصال>
    text <کھولے ہوئے نہ بال پریشان جائیے>
  block
    text <کیا تاب ہے ریاضؔ تمہاری زبان کی>
    text <رنگینئی کلام کے قربان جائیے>
