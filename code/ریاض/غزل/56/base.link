
text <میں سمجھا جب جھلکتا سامنے جام شراب آیا>
  block
    text <میں سمجھا جب جھلکتا سامنے جام شراب آیا>
    text <مرا منہ چومنے شاید مرا مست شباب آیا>
  block
    text <ترے نازک سے چہرے پر جہاں رنگ عتاب آیا>
    text <صباحت رخ کی بول اٹھی کہ رخ زیر نقاب آیا>
  block
    text <قیامت اٹھتی رہتی ہے یہاں یہ ہے گلی اس کی>
    text <کہاں پامال ہونے تو دل خانہ خراب آیا>
  block
    text <سر تربت بھی گھوڑے پر ہوا کے وہ سوار آئے>
    text <قیامت ہم عناں آئی نہ دشمن ہم رکاب آیا>
  block
    text <ہوئے ہنگامہ ہائے حشر کتنے گوشۂ دل میں>
    text <وہ میرے سامنے کچھ اس ادا سے بے نقاب آیا>
  block
    text <وہ آئے سیر دریا کے لئے تو بجھ گئیں موجیں>
    text <قدم سے ان کے اپنی آنکھ ملنے ہر حباب آیا>
  block
    text <بہت بوسے لیے ہیں میں نے ان کافر حسینوں کے>
    text <مزا آئے گا مجھ کو بھی اگر روز حساب آیا>
  block
    text <تکلف بر طرف اے شیخ صحبت سے یہ آپس کی>
    text <مرے آگے شراب آئی ترے آگے کباب آیا>
  block
    text <اسی کوشش میں کٹتی ہجر کی راتیں ہوئیں آخر>
    text <نہ ان کے گیسوؤں کا میرے دل میں پیچ و تاب آیا>
  block
    text <خیال یار کے صدقے خیال یار ہی ہوگا>
    text <تسلی مجھ کو دینے کوئی وقت اضطراب آیا>
  block
    text <تری نوک قلم نے دل میں گہرے زخم ڈالے ہیں>
    text <ہزاروں دشنہ و نشتر لیے خط کا جواب آیا>
  block
    text <وہ تصویر آج تک محفوظ ہے چشم تصور میں>
    text <ترے بچپن سے جب اٹکھیلیاں کرتا شباب آیا>
  block
    text <نہیں موجیں ہیں یہ سیل حوادث کے طمانچے ہیں>
    text <اسے کھانا پڑی منہ کی ابھر کر جب حباب آیا>
  block
    text <برابر میری تربت کے کیا ہے دفن دشمن کو>
    text <یہ اچھا میرے حصے میں جہنم کا عذاب آیا>
  block
    text <کہیں دعوت میں کل ہم اور واعظ پاس بیٹھے تھے>
    text <کوئی لے کر شراب آیا کوئی لے کر کباب آیا>
  block
    text <لحد پر میری بھیجا ہے عدو کو فاتحہ پڑھنے>
    text <جو پہنچانے ثواب آیا وہی بن کر عذاب آیا>
  block
    text <جو آئے بھی تو گھوڑے پر ہوا کے وہ سوار آئے>
    text <عدو بھی ساتھ سائے کی طرح تھامے رکاب آیا>
  block
    text <ہوا بنت عنب سے عقد اس پیرانہ سالی میں>
    text <مبارک ہو مجھے ساقی بڑھاپے میں شباب آیا>
  block
    text <نرالے ہیں یہی دنیا میں توبہ توڑنے والے>
    text <ادھر ساقی ریاضؔ آئے ادھر جام شراب آیا>
