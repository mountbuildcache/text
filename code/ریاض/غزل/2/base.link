
text <میرے پہلو میں ہمیشہ رہی صورت اچھی>
  block
    text <میرے پہلو میں ہمیشہ رہی صورت اچھی>
    text <میں بھی اچھا مری قسمت بھی نہایت اچھی>
  block
    text <آپ کی شکل بھلی آپ کی صورت اچھی>
    text <آپ کے طور برے آپ سے نفرت اچھی>
  block
    text <حشر کے دن ہمیں سوجھی یہ شرارت اچھی>
    text <لے چلے خلد میں ہم دیکھ کے صورت اچھی>
  block
    text <تجھ سے کہتا تھا کوئی یا تری تصویر سے آج>
    text <آنکھیں اچھی تری آنکھوں کی مروت اچھی>
  block
    text <ہم نے سو بار شب وصل ملا کر دیکھا>
    text <اے فلک چاند سے وہ چاند سے صورت اچھی>
  block
    text <نہ بنے کام تو کس کام کی نازک شکلیں>
    text <نازک اچھے نہ حسینوں کی نزاکت اچھی>
  block
    text <اس سے کوئی نہیں اچھا جو تجھے پیار کرے>
    text <میں بھی اچھا ترے صدقے مری قسمت اچھی>
  block
    text <تیری مدفن سے جو اٹھے وہ بری اے واعظ>
    text <ان کے ٹھوکر سے جو اٹھے وہ قیامت اچھی>
  block
    text <جور تیرے بہت اچھے ستم گردوں سے>
    text <اور ان سے تری آنکھوں کی ندامت اچھی>
  block
    text <منہ میں جب بات رکی چوم لیا پیار سے منہ>
    text <دم تقریر کسی شوخ کی لکنت اچھی>
  block
    text <دیکھتے ہی کسی کافر کو بگڑ جاتی ہے>
    text <میں جو چاہوں بھی تو رہتی نہیں نیت اچھی>
  block
    text <حسن صورت کی طرح حسن سخن ہے کم یاب>
    text <ایک ہوتی ہے ہزاروں میں طبیعت اچھی>
  block
    text <تجھ سے جلتا ہے جو وہ اور جلاتے ہیں اسے>
    text <مرے حق میں مرے دشمن کی عداوت اچھی>
  block
    text <آتے جاتے نظر آتی ہے جھلک چلمن سے>
    text <پردے پردے میں نکل آئی یہ صورت اچھی>
  block
    text <خوگر غم کے لیے کچھ بھی نہیں عیش کا خواب>
    text <ایسی راحت سے ہمیشہ کی مصیبت اچھی>
  block
    text <دے کے وہ بوسۂ لب شوق سے لیں دل میرا>
    text <عذر کیا ہے جو ملے مال کی قیمت اچھی>
  block
    text <سن کے اشعار مرے سب یہی کہتے ہیں ریاضؔ>
    text <اس کی قسمت ہے بری اور طبیعت اچھی>
