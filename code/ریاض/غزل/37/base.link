
text <عشق میں دل لگی سی رہتی ہے>
  block
    text <عشق میں دل لگی سی رہتی ہے>
    text <غم بھی ہو تو خوشی سی رہتی ہے>
  block
    text <دل میں کچھ گدگدی سی رہتی ہے>
    text <منہ پر ان کے ہنسی سی رہتی ہے>
  block
    text <یہ ہوا ہے خدا خدا کر کے>
    text <رات دن بے خودی سی رہتی ہے>
  block
    text <حشر کے دن بھی کچھ گنہ کر لوں>
    text <معصیت میں کمی سی رہتی ہے>
  block
    text <صدقے میں اپنے غنچہ دل کے>
    text <یہ کلی کچھ کھلی سی رہتی ہے>
  block
    text <اتنی پی ہے کہ بعد توبہ بھی>
    text <بے پیے بے خودی سی رہتی ہے>
  block
    text <عیش بھی ہو تو لطف عیش نہیں>
    text <ہر دم افسردگی سی رہتی ہے>
  block
    text <شب غم کی سحر میں نور کہاں>
    text <صبح بھی شام ہی سی رہتی ہے>
  block
    text <یہ نہیں ہے کہ پردہ پڑ جائے>
    text <نشہ میں آگہی سی رہتی ہے>
  block
    text <رہتے ہیں گل لحد کے پژمردہ>
    text <شمع بھی کچھ بجھی سی رہتی ہے>
  block
    text <ہو گئی کیا بلا مرے گھر کو>
    text <رات دن تیرگی سی رہتی ہے>
  block
    text <اب جنوں کی عوض ہے یاد جنوں>
    text <ہاتھ میں ہتھکڑی سی رہتی ہے>
  block
    text <کف پا سے حنا نہیں چھٹتی>
    text <آگ یہ کچھ دبی سی رہتی ہے>
  block
    text <تیری تصویر ہو کہ تیغ تری>
    text <ہم سے ہر دم کھنچی سی رہتی ہے>
  block
    text <بدلے بوتل کے اب حرم میں ریاضؔ>
    text <ہاتھ میں زمزمی سی رہتی ہے>
