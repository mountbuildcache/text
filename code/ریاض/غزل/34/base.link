
text <مے رہے مینا رہے گردش میں پیمانہ رہے>
  block
    text <مے رہے مینا رہے گردش میں پیمانہ رہے>
    text <میرے ساقی تو رہے آباد مے خانہ رہے>
  block
    text <حشر بھی تو ہو چکا رخ سے نہیں مٹتی نقاب>
    text <حد بھی آخر کچھ ہے کب تک کوئی دیوانہ رہے>
  block
    text <کچھ نہیں ہم دل جلوں کی بے قراری کچھ نہیں>
    text <تیری محفل وہ ہے جس میں شمع پروانہ رہے>
  block
    text <گورے ہاتھوں میں بنے چوڑی خط ساغر کا عکس>
    text <تیرے دست ناز میں نازک سا پیمانہ رہے>
  block
    text <کم سے کم اتنا اثر ہو جو سنے آ جائے نیند>
    text <بیکسوں کی موت کا ہونٹھوں پر افسانہ رہے>
  block
    text <رات جو جا بیٹھتے ہیں روز ہم مجنوں کے پاس>
    text <پہلے ان بن رہ چکی ہے اب تو یارانہ رہے>
  block
    text <حشر ہو تم شرم کے پتلے نہ بننا حشر میں>
    text <چال اٹھلائی ہوئی انداز مستانہ رہے>
  block
    text <تاب اس کی لا نہیں سکتے کبھی نازک دماغ>
    text <بار سر ہے دور سر سے تاج شاہانہ رہے>
  block
    text <ان کے کہنے سے کبھی یوں کہہ لیے دو چار شعر>
    text <رات دن فکر سخن میں کوئی دیوانہ رہے>
  block
    text <ان بتوں کے چلتے ہم نے دل کو پتھر کر لیا>
    text <بت رہے کوئی نہ یا رب کوئی بت خانہ رہے>
  block
    text <طور پر آ میں نہ میرے سامنے یوں ہی سہی>
    text <ہاں ذرا طرز تکلم بے حجابانہ رہے>
  block
    text <زندگی کا لطف ہے اڑتی رہے ہر دم ریاضؔ>
    text <ہم ہوں شیشے کی پری ہو گھر پری خانہ رہے>
