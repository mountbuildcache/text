
text <اس عشق جنوں خیز میں کیا کیا نہیں ہوتا>
  block
    text <اس عشق جنوں خیز میں کیا کیا نہیں ہوتا>
    text <دیوانہ ہے جو قیس سے لیلیٰ نہیں ہوتا>
  block
    text <کچھ حشر لحد پر ابھی برپا نہیں ہوتا>
    text <آئے ہو تو ٹھہرو کوئی زندہ نہیں ہوتا>
  block
    text <کیوں کر یہ کہوں حسن کا نشہ نہیں ہوتا>
    text <ہوتا تو بہت ہے مگر اتنا نہیں ہوتا>
  block
    text <کچھ کہئے تو شرما کے جھکا لیتے ہیں گردن>
    text <بھولے سے بھی اب وعدۂ فردا نہیں ہوتا>
  block
    text <ملتے ہیں وہ دل سرخ ہوئی جاتی ہے چٹکی>
    text <نازک ہیں بہت خون تمنا نہیں ہوتا>
  block
    text <دیتی ہے مزا مے کا ہمیں تلخئ‌ توبہ>
    text <جب ہاتھ میں پیمانۂ صہبا نہیں ہوتا>
  block
    text <وہ حشر کے دن کشتے کو ٹھکرا چکے سو بار>
    text <کچھ جان سی پڑ جاتی ہے زندہ نہیں ہوتا>
  block
    text <بولی یہ تمنا جو رکے وہ در دل پر>
    text <گھر آپ کا ہے آپ سے پردا نہیں ہوتا>
  block
    text <تیروں کو جگہ دیتے ہیں جو سینے میں اپنے>
    text <ان لوگوں کے اے جان کلیجہ نہیں ہوتا>
  block
    text <صحرا سے قدم گھر کی طرف خاک اٹھاؤں>
    text <کانٹے سے جدا پاؤں کا چھالا نہیں ہوتا>
  block
    text <بیٹھے نظر آتے ہیں وہی تیری گلی میں>
    text <جن کا کہیں دنیا میں ٹھکانا نہیں ہوتا>
  block
    text <فرقت میں ہے کیوں نزع کی تکلیف گوارا>
    text <مر جائیں ریاضؔ آپ سے اتنا نہیں ہوتا>
