
text <ہو کے بیتاب بدل لیتے تھے اکثر کروٹ>
  block
    text <ہو کے بیتاب بدل لیتے تھے اکثر کروٹ>
    text <اب یہ ہے ضعف کہ قابو سے ہے باہر کروٹ>
  block
    text <ہجر سے بڑھ کے شب وصل اذیت ہے مجھے>
    text <غیر کی یاد دلاتی ہے تری ہر کروٹ>
  block
    text <رند بیمار رہا محتسب شرع سے تیز>
    text <اس قدر جلد ارے پھینک کے ساغر کروٹ>
  block
    text <چٹکیاں ہجر میں لیتی ہے شکن بستر کی>
    text <میرے پہلو میں چبھو دیتی ہے نشتر کروٹ>
  block
    text <شوخیاں ہیں کہ بنے ہجر کی شب وصل کی رات>
    text <سو رہے پھیر کے منہ آپ بدل کر کروٹ>
  block
    text <بیٹھنا ان کا نزاکت سے دبا کر سینہ>
    text <پھر یہ کہنا کہ نہ لینا تہ خنجر کروٹ>
  block
    text <تیری ٹھوکر سے نہ الٹے کہیں وہ تختۂ قبر>
    text <لے نہ خوابیدہ کوئی فتنۂ محشر کروٹ>
  block
    text <ہر طرف کانٹے بچھے ہیں شکن بستر کے>
    text <ہم کو مشکل ہے بدلنا سر بستر کروٹ>
  block
    text <انہیں منہ پھیر کے سونے نہیں دیتا ہوں ریاضؔ>
    text <وصل کی رات مجھے کیوں نہ ہو دوبھر کروٹ>
