
text <تھکا لے اور دور آسماں تک>
  block
    text <تھکا لے اور دور آسماں تک>
    text <پھر آخر گردش قسمت کہاں تک>
  block
    text <بڑی اس دل کی بیتابی یہاں تک>
    text <ہمیں ہمیں ہم ہیں زمیں سے آسماں تک>
  block
    text <دم وعدہ انہیں ہے بار ہاں تک>
    text <زباں تھک جائے جو اے بے زباں تک>
  block
    text <مجھے پینا پڑے آخر وہ آنسو>
    text <جو بھر جاتے زمیں سے آسماں تک>
  block
    text <کوئی سو بار اڑے سو بار بیٹھے>
    text <قفس سے یوں ہم آئے آشیاں تک>
  block
    text <گلا بھی تھا کسی کا راز کوئی>
    text <کہ آ کر رہ گیا میری زباں تک>
  block
    text <سلامت ہیں اگر میرے پر و بال>
    text <قفس جائے گا اڑ کر آشیاں تک>
  block
    text <مری بیداریاں بیکار کیوں جائیں>
    text <انہیں پہنچا دو چشم پاسباں تک>
  block
    text <کچھ اس نے اس طرح کاٹی مری بات>
    text <کہ ٹکڑے ہو گئی میری زباں تک>
  block
    text <جنوں سے ہم نہ کوتاہی کریں گے>
    text <ہمارا ہاتھ پہنچے گا جہاں تک>
  block
    text <خدایا میرے سجدے دور ہی سے>
    text <پہنچ جائیں کسی کے آستاں تک>
  block
    text <سہارا کچھ تو درماندوں کو ہوتا>
    text <پہنچ جاتے جو گرد کارواں تک>
  block
    text <مری فریاد سن کر چپ رہیں گے>
    text <اسے پہنچائیں گے وہ آسماں تک>
  block
    text <مجھی پر چھوڑ دو میری مئے تلخ>
    text <مزا اس کا ہے کچھ میری زباں تک>
  block
    text <کلیسا و حرم دونوں ہیں آباد>
    text <مرے ناقوس تک میری اذاں تک>
  block
    text <کچھ ایسا ربط ہے صیاد کے ساتھ>
    text <ہمیں ہم ہیں قفس سے آشیاں تک>
  block
    text <ہمیں ٹھکراتے جائیں جو وہاں جائیں>
    text <پہنچ جائیں یوں ہی ہم آستاں تک>
  block
    text <معاصی کے سوا دو دو فرشتے>
    text <انہیں لادے پھروں یا رب کہاں تک>
  block
    text <پہنچ جاؤں جو یا رب میکدے میں>
    text <مرا پانی بھرے پیر مغاں تک>
  block
    text <وہ خوگر نالہ دشمن کا ہو جائے>
    text <نہ سنتا ہو جو حرف داستاں تک>
  block
    text <ریاضؔ آنے میں ہے ان کے ابھی دیر>
    text <چلو ہو آئیں مرگ ناگہاں تک>
