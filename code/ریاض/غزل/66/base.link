
text <غریب ہم ہیں غریبوں کی بھی خوشی ہو جائے>
  block
    text <غریب ہم ہیں غریبوں کی بھی خوشی ہو جائے>
    text <نظر حضور ادھر بھی کبھی کبھی ہو جائے>
  block
    text <غرور بھی جو کروں میں تو عاجزی ہو جائے>
    text <خودی میں لطف وہ آئے کہ بے خودی ہو جائے>
  block
    text <غم فراق کی سختی وصال سے بدلے>
    text <جو موت آئے مجھے میری زندگی ہو جائے>
  block
    text <مری شراب کی کیا قدر تجھ کو اے واعظ>
    text <جسے میں پی کے دعا دوں وہ جنتی ہو جائے>
  block
    text <میں اس نگاہ کے صدقے یہ ہو اثر جس میں>
    text <کہ دل میں درد بھی اٹھے تو گدگدی ہو جائے>
  block
    text <ستم بھی ہو تو ستم میں وہ لطف پنہاں ہو>
    text <کہ نالہ آ کے مرے ہونٹھ پر ہنسی ہو جائے>
  block
    text <نہ پوچھو بادہ گساران بزم وارثؔ کی>
    text <یہ دیکھ لیں سوئے واعظ تو وہ ولی ہو جائے>
  block
    text <ہٹا رہا ہوں شب و روز اس لیے خود کو>
    text <فنا کے راز سے مجھ کو بھی آگہی ہو جائے>
  block
    text <تری نگاہ کرم سے عجب نہیں وارث>
    text <ریاضؔ سا سگ دنیا بھی آدمی ہو جائے>
