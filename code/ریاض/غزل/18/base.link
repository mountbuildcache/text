
text <یہ سر بہ مہر بوتلیں ہیں جو شراب کی>
  block
    text <یہ سر بہ مہر بوتلیں ہیں جو شراب کی>
    text <راتیں ہیں ان میں بند ہماری شباب کی>
  block
    text <پوچھو نہ ہم سے عالم غفلت کے خواب کی>
    text <دنیا کچھ اور ہی تھی ہمارے شباب کی>
  block
    text <یہ نشہ آنکھ دیکھ کے اس مست خواب کی>
    text <جیسے ابھی چڑھائی ہو بوتل شراب کی>
  block
    text <سرخی شفق کی شکل مہ و آفتاب کی>
    text <چھلکی ہوئی شراب ہے جام و شراب کی>
  block
    text <کیوں ٹوٹتی ہیں بجلیوں پر آج بجلیاں>
    text <شاید گرہ کھلی ترے بند نقاب کی>
  block
    text <مینا و جام دیکھ کے خوش ہوگا محتسب>
    text <سمجھے گا وہ کھلی ہوئی کلیاں گلاب کی>
  block
    text <تھی سر بہ مہر پھوٹ گئی اپنے زور میں>
    text <توبہ سے پہلے ٹوٹی ہے بوتل شراب کی>
  block
    text <شرما گئیں جو بوسۂ لب باغ میں لیا>
    text <سمٹی ہیں کیا کھلی ہوئی کلیاں گلاب کی>
  block
    text <ہم نے تمام عمر میں کتنی شراب پی>
    text <شاید بتا سکے ہمیں میزاں حساب کی>
  block
    text <چہرے کا رنگ دیکھ لو تم رکھ کے آئنہ>
    text <بوسے سے دوڑ جائے گی سرخی شہاب کی>
  block
    text <محفل میں پی جو پھول تو اس احتیاط سے>
    text <مینائے مے نے بو نہ کبھی دی شراب کی>
  block
    text <اے کثرت گناہ ترے ڈر سے دب گئی>
    text <دیکھا مجھے کہ جھک گئی میزاں حساب کی>
  block
    text <ذرہ ہوا میں بھر کے بنا آدمی کی شکل>
    text <قطرہ ہوا میں بھر کے ہے صورت حباب کی>
  block
    text <چکر ہوا نے اتنے دیئے ہیں کہ گرد باد>
    text <تصویر بن گیا ہے مرے پیچ و تاب کی>
  block
    text <سائے سے اس کی زلف کے بنت عنب کو کیا>
    text <بن کر پری اڑے گی یہ بوتل شراب کی>
  block
    text <یہ کہہ کے کل دکھائے انہیں پارۂ جگر>
    text <بکھری ہوئی یہ پنکھڑیاں ہیں گلاب کی>
  block
    text <ہر شام ساتھ لاتی ہے اک چودھویں کا چاند>
    text <کیا جانیں کیا کریں گی یہ راتیں شباب کی>
  block
    text <کم بخت نے شراب کا ذکر اس قدر کیا>
    text <واعظ کے منہ سے آنے لگی بو شراب کی>
  block
    text <دو گھونٹ پر شراب کے ہے حصر زندگی>
    text <راتیں شباب کی ہیں نہ باتیں شباب کی>
  block
    text <کام آئے گی ریاضؔ کے مشق طواف خم>
    text <کعبے کے گرد ہوں گے جو سوجھی ثواب کی>
