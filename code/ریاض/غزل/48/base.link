
text <ہمیں پینے پلانے کا مزا اب تک نہیں آیا>
  block
    text <ہمیں پینے پلانے کا مزا اب تک نہیں آیا>
    text <کہ بزم مے میں کوئی پارسا اب تک نہیں آیا>
  block
    text <ستم بھی لطف ہو جاتا ہے بھولے پن کی باتوں سے>
    text <تجھے اے جان انداز جفا اب تک نہیں آیا>
  block
    text <دم آخر تھے بالیں پہ جو آنے کو وہ آئے بھی>
    text <تو ہنس کر کہہ گئے وقت دعا اب تک نہیں آیا>
  block
    text <سحر ہوتے بجھائے کون اے شمع لحد تجھ کو>
    text <کوئی جھونکا نسیم صبح کا اب تک نہیں آیا>
  block
    text <خدا جانے ہوا کیا کوچۂ جاناں میں دل جا کر>
    text <مرا بھولا ہوا بھٹکا ہوا اب تک نہیں آیا>
  block
    text <گیا تھا کہہ کے یہ قاصد کہ الٹے پاؤں آتا ہوں>
    text <کہاں کمبخت جا کر مر رہا اب تک نہیں آیا>
  block
    text <جسے تم کوستے ہو عمر اس کی اور بڑھتی ہے>
    text <تمہیں سب کچھ تو آیا کوسنا اب تک نہیں آیا>
  block
    text <ستم کرنا دغا کرنا کہ وعدے کا وفا کرنا>
    text <بتاؤ کیا تمہیں آیا ہے کیا اب تک نہیں آیا>
  block
    text <کسی نے کوئی دشمن میں چھپا ڈالا مٹا ڈالا>
    text <گلی تو آئی ان کا نقش پا اب تک نہیں آیا>
  block
    text <یہ کیا انصاف ہے صیاد چھوڑے قید سے مجھ کو>
    text <کہ ایسا کوئی مرغ خوش نوا اب تک نہیں آیا>
  block
    text <بتا دیں آ گیا کیا تم کو اس اٹھتی جوانی میں>
    text <بتا دیں کان میں چپکے سے کیا اب تک نہیں آیا>
  block
    text <بتان نازنیں جب دیکھتے ہیں مجھ سے کہتے ہیں>
    text <تمہاری جان پر قہر خدا اب تک نہیں آیا>
  block
    text <کیا حسرت سے رخصت صبح کے تاروں کو یہ کہہ>
    text <کہ جس کا شام سے تھا آسرا اب تک نہیں آیا>
  block
    text <یہ غفلت ہے کہ محشر میں بھی آنکھیں بند ہیں میری>
    text <سمجھتا ہوں یہی روز جزا اب تک نہیں آیا>
  block
    text <نہ پھوٹی کوئی کوپل تک مری شاخ نشیمن میں>
    text <خزاں کے بعد موسم دوسرا اب تک نہیں آیا>
  block
    text <دیا ہو تو دیا ہو کچھ پیام شوق آنکھوں نے>
    text <مرے لب پر تو حرف مدعا اب تک نہیں آیا>
  block
    text <اس ابھرے ابھرے جوبن پر یوں ہی وہ بیٹھے رہ جاتے>
    text <انہیں اٹھتی جوانی کا مزا اب تک نہیں آیا>
  block
    text <وہ دن آئے مرے سرکار اہل بزم سے پوچھیں>
    text <کہاں ہے کیوں ریاضؔ خوش نوا اب تک نہیں آیا>
