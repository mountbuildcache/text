
text <دنیا سے الگ ہم نے میخانے کا در دیکھا>
  block
    text <دنیا سے الگ ہم نے میخانے کا در دیکھا>
    text <میخانے کا در دیکھا اللہ کا گھر دیکھا>
  block
    text <گوشے سے نشیمن کے آہوں کا اثر دیکھا>
    text <صیاد کا گھر جلتے بے برق و شرر دیکھا>
  block
    text <دونوں کے مزے لوٹے دونوں کا اثر دیکھا>
    text <اللہ کا گھر دیکھا میخانے کا در دیکھا>
  block
    text <یوں حشر میں سیریں کیں فردوس و جہنم کی>
    text <کچھ دیر ادھر دیکھا کچھ دیر ادھر دیکھا>
  block
    text <اے شیخ وہ کعبہ ہو یا ہو در مے خانہ>
    text <تو نے مجھے جب دیکھا سجدے ہی میں سر دیکھا>
  block
    text <نالہ ہمیں کرنا تھا دم عشق کا بھرنا تھا>
    text <سو رنگ سے مرنا تھا ہر رنگ سے مر دیکھا>
  block
    text <جب موج ابھرتی ہے کہتی ہے وہ شوخی سے>
    text <بازو میں بط مے کے سرخاب کا پر دیکھا>
  block
    text <ٹانکے دیئے جاتے ہیں کیوں لب سیے جاتے ہیں>
    text <ہنسنے کا مزا تو نے اے زخم جگر دیکھا>
  block
    text <نسبت نہیں مجھ کو کچھ بیکس کے بجھے دل سے>
    text <بجھتے ہوئے تجھ کو بھی آئے شمع سحر دیکھا>
  block
    text <سہمے ہوئے بیٹھے ہیں کھوئے ہوئے بیٹھے ہیں>
    text <جس رات کے ارماں تھے اس رات کو ڈر دیکھا>
  block
    text <پھل پھول نہیں لاتے یہ باغ محبت میں>
    text <ہر نخل تمنا کو بے برگ و ثمر دیکھا>
  block
    text <کعبے میں نظر آئے جو صبح اذاں دیتے>
    text <میخانے میں راتوں کو ان کا بھی گزر دیکھا>
  block
    text <کچھ کام نہیں مے سے گو عشق ہے اس شے سے>
    text <میں رند ریاضؔ ایسے دامن بھی نہ تر دیکھا>
