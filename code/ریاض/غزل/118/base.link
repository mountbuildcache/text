
text <اور مے خانہ نشیں چور بنائے نہ گئے>
  block
    text <اور مے خانہ نشیں چور بنائے نہ گئے>
    text <ہم دھرے جاتے ہیں ناحق کہیں آئے نہ گئے>
  block
    text <شوخیاں تیری اٹھائیں گی مجھے بزم سے کیا>
    text <ان سے تو شرم کے پردے بھی اٹھائے نہ گئے>
  block
    text <قید نغمے کی ہوئی قید قفس پر طرہ>
    text <ہم سے صیاد کو نالے بھی سنائے نہ گئے>
  block
    text <پردہ ڈالا تری رحمت نے مرے عصیاں پر>
    text <ان فرشتوں سے مرے عیب چھپائے نہ گئے>
  block
    text <کون سا لطف نہ فردوس میں پایا لیکن>
    text <پھر بھی دنیا کے مرے دل سے بھلائے نہ گئے>
  block
    text <جب چلے سوئے لحد مڑ کے نہ دیکھا گھر کو>
    text <ایسے روٹھے کہ کسی سے بھی منائے نہ گئے>
  block
    text <یہ سمجھ کر کہ گنہ گار ہیں کس مالک کے>
    text <نہ گئے حشر میں ہم آنکھ جھکائے نہ گئے>
  block
    text <غیر کے جلنے سے کچھ آنچ نہ آتی تم پر>
    text <کیوں الگ بیٹھے ہوئے آگ لگائے نہ گئے>
  block
    text <نہ رہا حشر میں نظارہ سے محروم کوئی>
    text <قبر سے ایک ہمیں آج اٹھائے نہ گئے>
  block
    text <کس نے دیکھا ہمیں کوچے میں حسینوں کے ریاضؔ>
    text <مفت بدنام ہوئے ہم کہیں آئے نہ گئے>
