
text <مجھ کو نہ دل پسند نہ دل کی یہ خو پسند>
  block
    text <مجھ کو نہ دل پسند نہ دل کی یہ خو پسند>
    text <پہلو سے میرے جائے دل آرزو پسند>
  block
    text <تجھ کو عدو پسند ہے وضع عدو پسند>
    text <مجھ کو ادا پسند تری مجھ کو تو پسند>
  block
    text <روز ازل تھے ڈھیر ہزاروں لگے ہوئے>
    text <چپکے سے چھانٹ لائے دل آرزو پسند>
  block
    text <تم نے تو آستیں کے سوا ہاتھ بھی رنگے>
    text <آیا شہید ناز کا اتنا لہو پسند>
  block
    text <اے دل تری جگہ شکن زلف میں نہیں>
    text <خو بو تری پسند نہ کافر کو تو پسند>
  block
    text <پہنچا جو میں تو دھوم مچی بزم یار میں>
    text <آئے ہیں آج ایک بڑے آرزو پسند>
  block
    text <مسجد میں ظرف آب نہ تھا کوئی لے چلے>
    text <آیا جو میکدے میں اچھوتا سبو پسند>
  block
    text <جنت کی حور جیسے کوئی میری قبر پر>
    text <اے شمع اس طرح مجھے آئی ہے تو پسند>
  block
    text <آتا پسند کاش کچھ ان کا کلام بھی>
    text <بزم سخن میں آئے کئی خوش گلو پسند>
    text <ہو عکس آئنے میں ترا یا ہو کوئی اور>
    text <آیا ہے اک حسین ترے روبرو پسند>
  block
    text <دن میں شباب کے وہ بھرے ہیں شباب میں>
    text <مسکی ہوئی قبا میں نہیں ہے رفو پسند>
  block
    text <میرا مذاق اور ہے مجھ کو تو اے کلیم>
    text <پردے کے ساتھ دور سے ہے گفتگو پسند>
  block
    text <مے کا نہ میکدے کا نہیں کچھ رہے گا ہوش>
    text <آئے خدا کرے نہ کوئی خوب رو پسند>
  block
    text <کس طرح اس نے روکے ملایا ہے خاک میں>
    text <آیا نہ آنکھ کو بھی ہمارا لہو پسند>
  block
    text <کچھ شوق ہے تو اہل خرابات سے ملو>
    text <اے صوفیو نہیں یہ ہمیں ہاؤ ہو پسند>
  block
    text <آئے گا مے کشو بط مے کا شکار یاد>
    text <جنت میں آ گئی جو کوئی آب جو پسند>
  block
    text <سو بار سر سے شیخ کے ٹکرا چکے جسے>
    text <ہم کو تو میکدے میں وہی ہے سبو پسند>
  block
    text <جب پی لگا کے منہ دم افطار رند نے>
    text <بوتل کے منہ کی آئی فرشتوں کو بو پسند>
  block
    text <ہو جاؤں میں بھی گم کہیں تیری تلاش میں>
    text <تیری طرح مجھے ہے تری جستجو پسند>
  block
    text <یہ کون ہیں ریاضؔ ہیں رسوائے کوئے یار>
    text <آئے ہیں آج بن کے بڑے آبرو‌ پسند>
