
text <خواب میں بھی نظر آ جائے جو گھر کی صورت>
  block
    text <خواب میں بھی نظر آ جائے جو گھر کی صورت>
    text <پھاڑ کھائیں ترے درباں سگ در کی صورت>
  block
    text <ایسی بگڑے نہ الٰہی کسی گھر کی صورت>
    text <وہی دیوار کی صورت ہے جو در کی صورت>
  block
    text <پر شکستہ ہوں تہہ شاخ پڑا رہنے دے>
    text <باغباں تو مجھے ٹوٹے ہوئے پر کی صورت>
  block
    text <چھوٹتا ہی نہیں اب عرش خدا بام بتاں>
    text <دیکھ لی ہے کہیں نالوں نے اثر کی صورت>
  block
    text <گھیرے رہتا ہے بگولا مجھے اب ایک نہ ایک>
    text <کی ہے پیدا مرے صحرا نے بھی گھر کی صورت>
  block
    text <جان جائے کہ رہے آپ کے آتے آتے>
    text <اور سے اور ہے اب درد جگر کی صورت>
  block
    text <پانی ہو جاتے ہیں آنسو مرے موتی بن کر>
    text <ورنہ اچھی تو نہ تھی ان سے گہر کی صورت>
  block
    text <کوچۂ زلف میں جاتے ہوئے دل ڈرتا ہے>
    text <ہر قدم پر ہے نئی خوف و خطر کی صورت>
  block
    text <کبھی پھولا نہ پھلا نخل تمنا افسوس>
    text <پھول کی شکل نہ دیکھی نہ ثمر کی صورت>
  block
    text <غیر کی قبر ہے گلشن ہے نہ دامن ان کا>
    text <مجھ سے دیکھی نہیں جاتی گل تر کی صورت>
  block
    text <چارہ گر آتے ہیں تو آنکھ چرا جاتے ہیں>
    text <ایسی بگڑی ہے مرے زخم جگر کی صورت>
  block
    text <آشیانے کو چلے باغ میں مدت گزری>
    text <پھرتی ہے آنکھ میں کیوں برق و شرر کی صورت>
  block
    text <گھر سے بے فکر میں صحرا میں پھرا کرتا ہوں>
    text <میری آنکھوں میں پھرا کرتی ہے گھر کی صورت>
  block
    text <قیس بھٹکا تھا کہ صحرا میں ریاضؔ آئے نظر>
    text <رہ نما اس کے بنے آپ خضر کی صورت>
