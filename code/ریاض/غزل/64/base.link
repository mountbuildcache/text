
text <ہوگی وہ دل میں جو ٹھانی جائے گی>
  block
    text <ہوگی وہ دل میں جو ٹھانی جائے گی>
    text <کیا ہماری بات مانی جائے گی>
  block
    text <ڈھل چکی ہے اب جوانی جائے گی>
    text <یہ شراب ارغوانی جائے گی>
  block
    text <بعد توبہ آتش سیال خم>
    text <میرے گھر سے ہو کے پانی جائے گی>
  block
    text <خضر یوں ہی گم رہیں گے عمر بھر>
    text <یوں ہی عمر جاودانی جائے گی>
  block
    text <تیغ ہی کیا ہاتھ میں قاتل کے تھی>
    text <اے حنا تو بھی تو سانی جائے گی>
  block
    text <آئے تارے ہجر کی شب کچھ نظر>
    text <اب بلائے آسمانی جائے گی>
  block
    text <عرش پر ہے خوش جمالوں کا مزاج>
    text <کیوں کر ان کی لن ترانی جائے گی>
  block
    text <خدمت میخانہ کر لے ورنہ شیخ>
    text <رائیگاں یہ زندگانی جائے گی>
  block
    text <موت سے بد تر بڑھاپا آئے گا>
    text <جان سے اچھی جوانی جائے گی>
  block
    text <شوخیاں کہتی ہیں کھل کھلیں گے وہ>
    text <اب حیا کی پاسبانی جائے گی>
  block
    text <آگ بن کر جام میں آئے گی مے>
    text <زمزمی میں ہو کے پانی جائے گی>
  block
    text <بوسۂ گیسو سے ہیں چیں بہ جبیں>
    text <رات بھر کیا سرگرانی جائے گی>
  block
    text <بولے سن کر دل کے پامالی کا حال>
    text <کس گلی کی خاک چھانی جائے گی>
  block
    text <جان سے بڑھ کر اسے رکھتے عزیز>
    text <کیا سمجھتے تھے جوانی جائے گی>
  block
    text <ساتھ لائے ہیں قفس سے ناتواں>
    text <جاتے جاتے ناتوانی جائے گی>
  block
    text <نالے کرنا سیکھ لے اے عندلیب>
    text <اب یہ طرز نغمہ خوانی جائے گی>
  block
    text <شیخ نے مانگی ہے اپنی عمر کی>
    text <میکدے سے اب پرانی جائے گی>
  block
    text <جا چکے ہیں آپ کل دشمن کے گھر>
    text <آج مرگ ناگہانی جائے گی>
  block
    text <پینے آئیں تو فرشتہ خو ریاضؔ>
    text <حور کے دامن میں چھانی جائے گی>
