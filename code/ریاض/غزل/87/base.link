
text <غیر سے بد گمان ہو جاتے>
  block
    text <غیر سے بد گمان ہو جاتے>
    text <میری سنتے تو کان ہو جاتے>
  block
    text <مہرباں آسمان ہو جاتے>
    text <آپ اگر مہربان ہو جاتے>
  block
    text <میرے گھر میہمان ہو جاتے>
    text <دل میں تم آ کے جان ہو جاتے>
  block
    text <جاتے ہم زار اس گلی میں اگر>
    text <ذرے بھی آسمان ہو جاتے>
  block
    text <پیر فانی کو وقت بادہ کشی>
    text <ہم نے دیکھا جوان ہو جاتے>
  block
    text <نام میرا جو بزم میں آتا>
    text <میرے لاکھوں بیان ہو جاتے>
  block
    text <دل تو کہتا ہے لطف وصل یہ تھا>
    text <جان من میری جان ہو جاتے>
  block
    text <کہتے تیری سی برگ گل بلبل>
    text <یہ بھی تیری زبان ہو جاتے>
  block
    text <بوسے کیا لے کوئی تصور میں>
    text <کہ ہیں رخ پر نشان ہو جاتے>
  block
    text <ظلم ڈھاتے جو آتے تربت پر>
    text <فرش رہ آسمان ہو جاتے>
  block
    text <بادلوں میں جو مے بھری ہوتی>
    text <جھک کے اونچی دکان ہو جاتے>
  block
    text <شیخ جی مے کدہ وہ جنت ہے>
    text <تم بھی جا کر جوان ہو جاتے>
  block
    text <پاسباں تو رقیب بن جاتا>
    text <ہم ترے پاسبان ہو جاتے>
  block
    text <ملتے کم عمر مہ جبیں جو ریاضؔ>
    text <ہم ابھی نوجوان ہو جاتے>
