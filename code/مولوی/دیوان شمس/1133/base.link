
text <نه در وفات گذارد نه در جفا دلدار>
  block
    text <نه در وفات گذارد نه در جفا دلدار>
    text <نه منکرت بگذارد نه بر سر اقرار>
  block
    text <به هر کجا که نهی دل به قهر برکندت>
    text <به هیچ جای منه دل دلا و پا مفشار>
  block
    text <به شب قرار نهی روز آن بگرداند>
    text <بگیر عبرت از این اختلاف لیل و نهار>
  block
    text <ز جهل توبه و سوگند می‌تند غافل>
    text <چه حیله دارد مقهور در کف قهار>
  block
    text <برادرا سر و کار تو با کی افتادست>
    text <کز اوست بی‌سر و پا گشته گنبد دوار>
  block
    text <برادرا تو کجا خفته‌ای نمی‌دانی>
    text <که بر سر تو نشستست افعی بیدار>
  block
    text <چه خواب‌هاست که می‌بینی ای دل مغرور>
    text <چه دیگ بهر تو پختست پیر خوان سلار>
  block
    text <هزار تاجر بر بوی سود شد به سفر>
    text <ببرد دمدمه حکم حق ز جانش قرار>
  block
    text <چنانش کرد که در شهرها نمی‌گنجید>
    text <ملول شد ز بیابان و رفت سوی بحار>
  block
    text <رود که گیرد مرجان ولیک بدهد جان>
    text <که در کمین بنشستست بر رهش جرار>
  block
    text <دوید در پی آب و نیافت غیر سراب>
    text <دوید در پی نور و نیافت الا نار>
  block
    text <قضا گرفته دو گوشش کشان کشان که بیا>
    text <چنین کشند به سوی جوال گوش حمار>
  block
    text <بتر ز گاوی کاین چرخ را نمی‌بینی>
    text <که گردن تو ببستست از برای دوار>
  block
    text <در این دوار طبیبان همه گرفتارند>
    text <کز این دوار بود مست کله بیمار>
  block
    text <به بر و بحر و به دشت و به کوه می‌کشدش>
    text <که تا کجاش دراند به پنجه شیر شکار>
  block
    text <ولیک عاشق حق را چو بردراند شیر>
    text <هلا دریدن او را چو دیگران مشمار>
  block
    text <دل و جگر چو نیابد درونه تن او>
    text <همان کسی که دریدش همو شود معمار>
  block
    text <چو در حیات خود او کشته گشت در کف عشق>
    text <به امر موتوا من قبل ان تموتوا زار>
  block
    text <که بی‌دلست و جگرخون عاشقست یقین>
    text <شکار را ندرانید هیچ شیر دو بار>
  block
    text <وگر درید به سهوش بدوزدش در حال>
    text <در او دمد دم جان و بگیردش به کنار>
  block
    text <حرام کرد خدا شحم و لحم عاشق را>
    text <که تا طمع نکند در فناش مردم خوار>
  block
    text <تو عشق نوش که تریاق خاک فاروقیست>
    text <که زهر زهره ندارد که دم زند ز ضرار>
  block
    text <سخن رسید به عشق و همی‌جهد دل من>
    text <کجا جهد ز چنین زخم بی‌محابا تار>
  block
    text <چو قطب می‌نجهد از میان دور فلک>
    text <کجا جهد تو بگو نقطه از چنین پرگار>
  block
    text <خموش باش که این هم کشاکش قدرست>
    text <تو را به شعر و به اطلس مرا سوی اشعار>
