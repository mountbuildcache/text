
text <من این ایوان نه تو را نمی‌دانم نمی‌دانم>
  block
    text <من این ایوان نه تو را نمی‌دانم نمی‌دانم>
    text <من این نقاش جادو را نمی‌دانم نمی‌دانم>
  block
    text <مرا گوید مرو هر سو تو استادی بیا این سو>
    text <که من آن سوی بی‌سو را نمی‌دانم نمی‌دانم>
  block
    text <همی‌گیرد گریبانم همی‌دارد پریشانم>
    text <من این خوش خوی بدخو را نمی‌دانم نمی‌دانم>
  block
    text <مرا جان طرب پیشه‌ست که بی‌مطرب نیارامد>
    text <من این جان طرب جو را نمی‌دانم نمی‌دانم>
  block
    text <یکی شیری همی‌بینم جهان پیشش گله آهو>
    text <که من این شیر و آهو را نمی‌دانم نمی‌دانم>
  block
    text <مرا سیلاب بربوده مرا جویای جو کرده>
    text <که این سیلاب و این جو را نمی‌دانم نمی‌دانم>
  block
    text <چو طفلی گم شدستم من میان کوی و بازاری>
    text <که این بازار و این کو را نمی‌دانم نمی‌دانم>
  block
    text <مرا گوید یکی مشفق بدت گویند بدگویان>
    text <نکوگو را و بدگو را نمی‌دانم نمی‌دانم>
  block
    text <زمین چون زن فلک چو شو خورد فرزند چون گربه>
    text <من این زن را و این شو را نمی‌دانم نمی‌دانم>
  block
    text <مرا آن صورت غیبی به ابرو نکته می گوید>
    text <که غمزه چشم و ابرو را نمی‌دانم نمی‌دانم>
  block
    text <منم یعقوب و او یوسف که چشمم روشن از بویش>
    text <اگر چه اصل این بو را نمی‌دانم نمی‌دانم>
  block
    text <جهان گر رو ترش دارد چو مه در روی من خندد>
    text <که من جز میر مه رو را نمی‌دانم نمی‌دانم>
  block
    text <ز دست و بازوی قدرت به هر دم تیر می پرد>
    text <که من آن دست و بازو را نمی‌دانم نمی‌دانم>
  block
    text <در آن مطبخ درافتادم که جان و دل کباب آمد>
    text <من این گندیده تزغو را نمی‌دانم نمی‌دانم>
  block
    text <دکان نانبا دیدم که قرصش قرص ماه آمد>
    text <من این نان و ترازو را نمی‌دانم نمی‌دانم>
  block
    text <چو مردان صف شکستم من به طفلی بازرستم من>
    text <که این لالای لولو را نمی‌دانم نمی‌دانم>
  block
    text <تو گویی شش جهت منگر به سوی بی‌سوی برپر>
    text <بیا این سو من آن سو را نمی‌دانم نمی‌دانم>
  block
    text <خمش کن چند می گویی چه قیل و قال می جویی>
    text <که قیل و قال و قالو را نمی‌دانم نمی‌دانم>
  block
    text <به دستم یرلغی آمد از آن قان همه قانان>
    text <که من با چو و با تو را نمی‌دانم نمی‌دانم>
  block
    text <دوایی دارم آخر من ز جالینوس پنهانی>
    text <که من این درد پهلو را نمی‌دانم نمی‌دانم>
  block
    text <مرا دردی است و دارویی که جالینوس می گوید>
    text <که من این درد و دارو را نمی‌دانم نمی‌دانم>
  block
    text <برو ای شب ز پیش من مپیچان زلف و گیسو را>
    text <که جز آن جعد و گیسو را نمی‌دانم نمی‌دانم>
  block
    text <برو ای روز گلچهره که خورشیدت چه گلگون است>
    text <که من جز نور یاهو را نمی‌دانم نمی‌دانم>
  block
    text <برو ای باغ با نقلت برو ای شیره با شیرت>
    text <که جز آن نقل و طزغو را نمی‌دانم نمی‌دانم>
  block
    text <اگر صد منجنیق آید ز برج آسمان بر من>
    text <بجز آن برج و بارو را نمی‌دانم نمی‌دانم>
  block
    text <چه رومی چهرگان دارم چه ترکان نهان دارم>
    text <چه عیب است ار هلاوو را نمی‌دانم نمی‌دانم>
  block
    text <هلاوو را بپرس آخر از آن ترکان حیران کن>
    text <کز آن حیرت هلا او را نمی‌دانم نمی‌دانم>
  block
    text <دلم چون تیر می پرد کمان تن همی‌غرد>
    text <اگر آن دست و بازو را نمی‌دانم نمی‌دانم>
  block
    text <رها کن حرف هندو را ببین ترکان معنی را>
    text <من آن ترکم که هندو را نمی‌دانم نمی‌دانم>
  block
    text <بیا ای شمس تبریزی مکن سنگین دلی با من>
    text <که با تو سنگ و لولو را نمی‌دانم نمی‌دانم>
