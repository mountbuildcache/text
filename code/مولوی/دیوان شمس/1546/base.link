
text <رفتم تصدیع از جهان بردم>
  block
    text <رفتم تصدیع از جهان بردم>
    text <بیرون شدم از زحیر و جان بردم>
  block
    text <کردم بدرود همنشینان را>
    text <جان را به جهان بی‌نشان بردم>
  block
    text <زین خانه شش دری برون رفتم>
    text <خوش رخت به سوی لامکان بردم>
  block
    text <چون میر شکار غیب را دیدم>
    text <چون تیر پریدم و کمان بردم>
  block
    text <چوگان اجل چو سوی من آمد>
    text <من گوی سعادت از میان بردم>
  block
    text <از روزن من مهی عجب درتافت>
    text <رفتم سوی بام و نردبان بردم>
  block
    text <این بام فلک که مجمع جان‌هاست>
    text <ز آن خوشتر بد که من گمان بردم>
  block
    text <شاخ گل من چو گشت پژمرده>
    text <بازش سوی باغ و گلستان بردم>
  block
    text <چون مشتریی نبود نقدم را>
    text <زودش سوی اصل اصل کان بردم>
  block
    text <زین قلب زنان قراضه جان را>
    text <هم جانب زرگر ارمغان بردم>
  block
    text <در غیب جهان بی‌کران دیدم>
    text <آلاجق خود بدان کران بردم>
  block
    text <بر من مگری که زین سفر شادم>
    text <چون راه به خطه جنان بردم>
  block
    text <این نکته نویس بر سر گورم>
    text <که سر ز بلا و امتحان بردم>
  block
    text <خوش خسپ تنا در این زمین که من>
    text <پیغام تو سوی آسمان بردم>
  block
    text <بربند زنخ که من فغان‌ها را>
    text <سرجمله به خالق فغان بردم>
  block
    text <زین بیش مگو غم دل ایرا من>
    text <دل را به جناب غیب دان بردم>
