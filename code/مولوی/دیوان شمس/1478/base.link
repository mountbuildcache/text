
text <المنه لله که ز پیکار رهیدیم>
  block
    text <المنه لله که ز پیکار رهیدیم>
    text <زین وادی خم در خم پرخار رهیدیم>
  block
    text <زین جان پر از وهم کژاندیشه گذشتیم>
    text <زین چرخ پر از مکر جگرخوار رهیدیم>
  block
    text <دکان حریصان به دغل رخت همه برد>
    text <دکان بشکستیم و از آن کار رهیدیم>
  block
    text <در سایه آن گلشن اقبال بخفتیم>
    text <وز غرقه آن قلزم زخار رهیدیم>
  block
    text <بی‌اسب همه فارس و بی‌می همه مستیم>
    text <از ساغر و از منت خمار رهیدیم>
  block
    text <ما توبه شکستیم و ببستیم دو صد بار>
    text <دیدیم مه توبه به یک بار رهیدیم>
  block
    text <زان عیسی عشاق و ز افسون مسیحش>
    text <از علت و قاروره و بیمار رهیدیم>
  block
    text <چون شاهد مشهور بیاراست جهان را>
    text <از شاهد و از برده بلغار رهیدیم>
  block
    text <ای سال چه سالی تو که از طالع خوبت>
    text <ز افسانه پار و غم پیرار رهیدیم>
  block
    text <در عشق ز سه روزه وز چله گذشتیم>
    text <مذکور چو پیش آمد از اذکار رهیدیم>
  block
    text <خاموش کز این عشق و از این علم لدنیش>
    text <از مدرسه و کاغذ و تکرار رهیدیم>
  block
    text <خاموش کز این کان و از این گنج الهی>
    text <از مکسبه و کیسه و بازار رهیدیم>
  block
    text <هین ختم بر این کن که چو خورشید برآمد>
    text <از حارس و از دزد و شب تار رهیدیم>
