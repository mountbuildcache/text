
text <کار ندارم جز این کارگه و کارم اوست>
  block
    text <کار ندارم جز این کارگه و کارم اوست>
    text <لاف زنم لاف لاف چونک خریدارم اوست>
  block
    text <طوطی گویا شدم چون شکرستانم اوست>
    text <بلبل بویا شدم چون گل و گلزارم اوست>
  block
    text <پر به ملک برزنم چون پر و بالم از اوست>
    text <سر به فلک برزنم چون سر و دستارم اوست>
  block
    text <جان و دلم ساکنست زانک دل و جانم اوست>
    text <قافله‌ام ایمنست قافله سالارم اوست>
  block
    text <بر مثل گلستان رنگرزم خم اوست>
    text <بر مثل آفتاب تیغ گهردارم اوست>
  block
    text <خانه جسمم چرا سجده گه خلق شد>
    text <زانک به روز و به شب بر در و دیوارم اوست>
  block
    text <دست به دست جز او می‌نسپارد دلم>
    text <زانک طبیب غم این دل بیمارم اوست>
  block
    text <بر رخ هر کس که نیست داغ غلامی او>
    text <گر پدر من بود دشمن و اغیارم اوست>
  block
    text <ای که تو مفلس شدی سنگ به دل برزدی>
    text <صله ز من خواه زانک مخزن و انبارم اوست>
  block
    text <شاه مرا خوانده است چون نروم پیش شاه>
    text <منکر او چون شوم چون همه اقرارم اوست>
  block
    text <گفت خمش چند چند لاف تو و گفت تو>
    text <من چه کنم ای عزیز گفتن بسیارم اوست>
