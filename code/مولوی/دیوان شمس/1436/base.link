
text <تو خورشیدی و یا زهره و یا ماهی نمی‌دانم>
  block
    text <تو خورشیدی و یا زهره و یا ماهی نمی‌دانم>
    text <وزین سرگشته مجنون چه می خواهی نمی‌دانم>
  block
    text <در این درگاه بی‌چونی همه لطف است و موزونی>
    text <چه صحرایی چه خضرایی چه درگاهی نمی‌دانم>
  block
    text <به خرمنگاه گردونی که راه کهکشان دارد>
    text <چو ترکان گرد تو اختر چه خرگاهی نمی‌دانم>
  block
    text <ز رویت جان ما گلشن بنفشه و نرگس و سوسن>
    text <ز ماهت ماه ما روشن چه همراهی نمی‌دانم>
  block
    text <زهی دریای بی‌ساحل پر از ماهی درون دل>
    text <چنین دریا ندیدستم چنین ماهی نمی‌دانم>
  block
    text <شهی خلق افسانه محقر همچو شه دانه>
    text <بجز آن شاه باقی را شهنشاهی نمی‌دانم>
  block
    text <زهی خورشید بی‌پایان که ذراتت سخن گویان>
    text <تو نور ذات اللهی تو اللهی نمی‌دانم>
  block
    text <هزاران جان یعقوبی همی‌سوزد از این خوبی>
    text <چرا ای یوسف خوبان در این چاهی نمی‌دانم>
  block
    text <خمش کن کز سخن چینی همیشه غرق تلوینی>
    text <دمی هویی دمی‌هایی دمی آهی نمی‌دانم>
  block
    text <خمش کردم که سرمستم از آن افسون که خوردستم>
    text <که بی‌خویشی و مستی را ز آگاهی نمی‌دانم>
