
text <عشق شمس حق و دین کان گوهر کانی است آن>
  block
    text <عشق شمس حق و دین کان گوهر کانی است آن>
    text <در دو عالم جان و دل را دولت معنی است آن>
  block
    text <گر به ظاهر لشکر و اقبال و مخزن نیستش>
    text <رو به چشم جان نگر کان دولت جانی است آن>
  block
    text <کله سر را تهی کن از هوا بهر میش>
    text <کله سر جام سازش کان می جامی است آن>
  block
    text <پختگان عشق را باشد ز خام خمر جان>
    text <پخته نی و خام جستن مایه خامی است آن>
  block
    text <تا کتاب جان او اندر غلاف تن بود>
    text <گر چه خاص خاص باشد در هنر عامی است آن>
  block
    text <آنک بالایی گزیند پست باشد عشق در>
    text <آنک پستی را گزید او مجلس سامی است آن>
  block
    text <هرک جان پاک او زان می درآشامد ابد>
    text <گر چه هندو باشد آن و مکی و شامی است آن>
  block
    text <مر تن معمور را ویران کند هجران می>
    text <هرک کرد این تن خراب می میش بانی است آن>
  block
    text <آن می باقی بود اول که جان زاید از او>
    text <پس دروغ است آنک می جان است کان ثانی است آن>
  block
    text <جان فانی را همیشه مست دار از جام او>
    text <رنگ باقی گیرد از می روح کان فانی است آن>
  block
    text <در می باقی نشان پیوسته جان مردنی>
    text <کز جوار کیمیا آن مس زر کانی است آن>
  block
    text <چون میان عقل و تن افتاد از می سه طلاق>
    text <هر تنی کو با خرد جفت است آن زانی است آن>
  block
    text <در دل تنگ هوس باده بقا ساکن نگشت>
    text <هر دلی کاین می در او بنشست میدانی است آن>
  block
    text <آنک جام او بگیرد یک نشانش این بود>
    text <در بیان سر حکمت جان او منشی است آن>
  block
    text <در شعاع می بقا بیند ابد پس بعد از آن>
    text <مال چه بود کو ز عین جان خود معطی است آن>
  block
    text <آنک وصف می بگوید باخود است و هوشیار>
    text <اهل قرآن نبود آن کس لیک او مقری است آن>
  block
    text <حق و صاحب حق را از عاشقان مست پرس>
    text <زانک جام مست اندر عاشقان قاضی است آن>
  block
    text <زانک حکم مست فعل می بود پس روشن است>
    text <حق و صاحب حق هم با حکم او راضی است آن>
  block
    text <مطرب مستور بی‌پرده یکی چنگی بزن>
    text <وارهان از نام و ننگم گر چه بدنامی است آن>
  block
    text <وانما رخسار را تا بشکنی بازار بت>
    text <زان رخی کو حسرت صد آزر و مانی است آن>
  block
    text <ای صبا تبریز رو سجده ببر کان خاک پاک>
    text <خاک درگاه حیات انگیز ربانی است آن>
