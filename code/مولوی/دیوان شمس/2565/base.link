
text <ای دوست ز شهر ما ناگه به سفر رفتی>
  block
    text <ای دوست ز شهر ما ناگه به سفر رفتی>
    text <ما تلخ شدیم و تو در کان شکر رفتی>
  block
    text <نوری که بدو پرد جان از قفس قالب>
    text <در تو نظری کرد او در نور نظر رفتی>
  block
    text <رفتی تو از این پستی در شادی و در مستی>
    text <آن سوی زبردستی گر زیر و زبر رفتی>
  block
    text <مانند خیالی تو هر دم به یکی صورت>
    text <زین شکل برون جستی در شکل دگر رفتی>
  block
    text <امروز چو جانستی در صدر جنانستی>
    text <از دور قمر رستی بالای قمر رفتی>
  block
    text <اکنون ز تن گریان جانا شده‌ای عریان>
    text <چون ترک کله کردی وز بند کمر رفتی>
  block
    text <از نان شده‌ای فارغ وز منت خبازان>
    text <وز آب شدی فارغ کز تف جگر رفتی>
  block
    text <نانی دهدت جانان بی‌معده و بی‌دندان>
    text <آبی دهدت صافی زان بحر که دررفتی>
  block
    text <از جان شریف خود وز حال لطیف خود>
    text <بفرست خبر زیرا در عین خبر رفتی>
  block
    text <ور ز آنک خبر ندهی دانم که کجاهایی>
    text <در دامن دریایی چون در و گهر رفتی>
  block
    text <هان ای سخن روشن درتاب در این روزن>
    text <کز گوش گذر کردی در عقل و بصر رفتی>
