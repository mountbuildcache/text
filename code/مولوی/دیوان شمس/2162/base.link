
text <دگرباره بشوریدم بدان سانم به جان تو>
  block
    text <دگرباره بشوریدم بدان سانم به جان تو>
    text <که هر بندی که بربندی بدرانم به جان تو>
  block
    text <من آن دیوانه بندم که دیوان را همی‌بندم>
    text <زبان مرغ می‌دانم سلیمانم به جان تو>
  block
    text <نخواهم عمر فانی را تویی عمر عزیز من>
    text <نخواهم جان پرغم را تویی جانم به جان تو>
  block
    text <چو تو پنهان شوی از من همه تاریکی و کفرم>
    text <چو تو پیدا شوی بر من مسلمانم به جان تو>
  block
    text <گر آبی خوردم از کوزه خیال تو در او دیدم>
    text <وگر یک دم زدم بی‌تو پشیمانم به جان تو>
  block
    text <اگر بی‌تو بر افلاکم چو ابر تیره غمناکم>
    text <وگر بی‌تو به گلزارم به زندانم به جان تو>
  block
    text <سماع گوش من نامت سماع هوش من جامت>
    text <عمارت کن مرا آخر که ویرانم به جان تو>
  block
    text <درون صومعه و مسجد تویی مقصودم ای مرشد>
    text <به هر سو رو بگردانی بگردانم به جان تو>
  block
    text <سخن با عشق می‌گویم که او شیر و من آهویم>
    text <چه آهویم که شیران را نگهبانم به جان تو>
  block
    text <ایا منکر درون جان مکن انکارها پنهان>
    text <که سر سرنبشتت را فروخوانم به جان تو>
  block
    text <چه خویشی کرد آن بی‌چون عجب با این دل پرخون>
    text <که ببریده‌ست آن خویشی ز خویشانم به جان تو>
  block
    text <تو عید جان قربانی و پیشت عاشقان قربان>
    text <بکش در مطبخ خویشم که قربانم به جان تو>
  block
    text <ز عشق شمس تبریزی ز بیداری و شبخیزی>
    text <مثال ذره گردان پریشانم به جان تو>
