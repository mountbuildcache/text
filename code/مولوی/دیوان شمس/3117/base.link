
text <پذیرفت این دل ز عشقت خرابی>
  block
    text <پذیرفت این دل ز عشقت خرابی>
    text <درآ در خرابی چو تو آفتابی>
  block
    text <چه گویی دلم را که از من نترسی>
    text <ز دریا نترسد چنین مرغ آبی>
  block
    text <منم دل سپرده برانداز پرده>
    text <که عمریست ای جان که اندر حجابی>
  block
    text <چو پرده برانداخت گفتم دلا هی>
    text <به بیداریست این عجب یا به خوابی>
  block
    text <بگفتم زمانی چنین باش پیدا>
    text <بگفتا که شاید ولی برنتابی>
  block
    text <دلم صد هزاران سخن راند ز آن خوش>
    text <مرا گفت بشنو گر اهل خطابی>
  block
    text <که گر او نه آبست باغ از چه خندد>
    text <وگر آتشی نیست چون دل کبابی>
  block
    text <از این جنس باران و برقش جهان شد>
    text <در اسرار عشقش چو ابر سحابی>
  block
    text <بگفتم خمش کن چو تو مست عشقی>
    text <مثال صراحی پر از خون نابی>
  block
    text <دلا چند باشی تو سرمست گفتن>
    text <چو در عین آبی چه مست سرابی>
  block
    text <بر این و بر آن تو منه این بهانه>
    text <تو خود را برون کن که خود را عذابی>
  block
    text <من و ماست کهگل سر خم گرفته>
    text <تو بردار کهگل که خم شرابی>
  block
    text <دلا خون نخسپد و دانم که تو دل>
    text <تو آن سیل خونی که دریا بیابی>
  block
    text <بهانه‌ست این‌ها بیا شمس تبریز>
    text <که مفتاح عرشی و فتاح بابی>
