
text <گر بنخسبی شبی ای مه لقا>
  block
    text <گر بنخسبی شبی ای مه لقا>
    text <رو به تو بنماید گنج بقا>
  block
    text <گرم شوی شب تو به خورشید غیب>
    text <چشم تو را باز کند توتیا>
  block
    text <امشب استیزه کن و سر منه>
    text <تا که ببینی ز سعادت عطا>
  block
    text <جلوه گه جمله بتان در شبست>
    text <نشنود آن کس که بخفت الصلا>
  block
    text <موسی عمران نه به شب دید نور>
    text <سوی درختی که بگفتش بیا>
  block
    text <رفت به شب بیش ز ده ساله راه>
    text <دید درختی همه غرق ضیا>
  block
    text <نی که به شب احمد معراج رفت>
    text <برد براقیش به سوی سما>
  block
    text <روز پی کسب و شب از بهر عشق>
    text <چشم بدی تا که نبیند تو را>
  block
    text <خلق بخفتند ولی عاشقان>
    text <جمله شب قصه کنان با خدا>
  block
    text <گفت به داوود خدای کریم>
    text <هر کی کند دعوی سودای ما>
  block
    text <چون همه شب خفت بود آن دروغ>
    text <خواب کجا آید مر عشق را>
  block
    text <زان که بود عاشق خلوت طلب>
    text <تا غم دل گوید با دلربا>
  block
    text <تشنه نخسپید مگر اندکی>
    text <تشنه کجا خواب گران از کجا>
  block
    text <چونک بخسپید به خواب آب دید>
    text <یا لب جو یا که سبو یا سقا>
  block
    text <جمله شب می رسد از حق خطاب>
    text <خیز غنیمت شمر ای بی‌نوا>
  block
    text <ور نه پس مرگ تو حسرت خوری>
    text <چونک شود جان تو از تن جدا>
  block
    text <جفت ببردند و زمین ماند خام>
    text <هیچ ندارد جز خار و گیا>
  block
    text <من شدم از دست تو باقی بخوان>
    text <مست شدم سر نشناسم ز پا>
  block
    text <شمس حق مفخر تبریزیان>
    text <بستم لب را تو بیا برگشا>
