
text <مرا چون ناف بر مستی بریدی>
  block
    text <مرا چون ناف بر مستی بریدی>
    text <ز من چه ساقیا دامن کشیدی>
  block
    text <چنین عشقی پدید آری به هر دم>
    text <پدیدآرنده چون ناپدیدی>
  block
    text <دهل پیدا دهلزن چون است پنهان>
    text <زهی قفل و زهی این بی‌کلیدی>
  block
    text <جنون طرفه پیدا گشت در جان>
    text <جنون را عقل‌ها کرده مریدی>
  block
    text <هزاران رنگ پیدا شد از آن خم>
    text <منزه از کبودی و سپیدی>
  block
    text <دو دیده در عدم دوز و عجب بین>
    text <زهی اومیدها در ناامیدی>
  block
    text <اگر دریای عمانی سراسر>
    text <در آن ابری نگر کز وی چکیدی>
  block
    text <در آن دکان تو تخته تخته بودی>
    text <اگر خود این زمان عرش مجیدی>
  block
    text <در اقلیم عدم ز آحاد بودی>
    text <در این ده گر چه مشهور و وحیدی>
  block
    text <همان جا رو چنان ز آحاد می‌باش>
    text <از آن گلشن چرا بیرون پریدی>
  block
    text <بر این سو صد گره بر پایت افتاد>
    text <ز فکر وهمی و نکته عمیدی>
