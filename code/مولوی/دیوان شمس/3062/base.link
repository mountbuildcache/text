
text <اگر تو مست شرابی چرا حشر نکنی>
  block
    text <اگر تو مست شرابی چرا حشر نکنی>
    text <وگر شراب نداری چرا خبر نکنی>
  block
    text <وگر سه چار قدح از مسیح جان خوردی>
    text <ز آسمان چهارم چرا گذر نکنی>
  block
    text <از آن کسی که تو مستی چرا جدا باشی>
    text <وز آن کسی که خماری چرا حذر نکنی>
  block
    text <چو آفتاب چرا تو کلاه کژ ننهی>
    text <ز نور خود چو مه نو چرا کمر نکنی>
  block
    text <چو آفتاب جمال قدیم تیغ زند>
    text <چو کان لعل چرا جان و دل سپر نکنی>
  block
    text <وگر چو نای چشیدی ز لعل خوش دم او>
    text <چرا چو نی تو جهان را پر از شکر نکنی>
  block
    text <وگر چو ابر تو حامل شدی از آن دریا>
    text <چرا چو ابر زمین را پر از گهر نکنی>
  block
    text <ز گلشن رخ تو گلرخان همی‌جوشند>
    text <چرا چو حیز و محنث نه‌ای نظر نکنی>
  block
    text <نگر به سبزقبایان باغ کآمده‌اند>
    text <به سوی شاه قبابخش چون سفر نکنی>
  block
    text <چو خرقه و شجره داری از بهار حیات>
    text <چرا سر دل خود جلوه چون شجر نکنی>
  block
    text <چو اعتبار ندارد جهان بر درویش>
    text <به بزم فقر چرا عیش معتبر نکنی>
