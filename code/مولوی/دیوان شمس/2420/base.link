
text <آمد آمد نگار پوشیده>
  block
    text <آمد آمد نگار پوشیده>
    text <صنم خوش عذار پوشیده>
  block
    text <داد از گلستان حسن و جمال>
    text <باغ را نوبهار پوشیده>
  block
    text <در زمین دل همه عشاق>
    text <رسته شد سبزه زار پوشیده>
  block
    text <آن دم پرده سوز گرمش را>
    text <هر طرف گرمدار پوشیده>
  block
    text <همگنان اشک و خون روان کرده>
    text <خونشان در تغار پوشیده>
  block
    text <بوی آن خون همی‌رسد به دماغ>
    text <همچو مشک تتار پوشیده>
  block
    text <تا از آن بو برند مشتاقان>
    text <سوی آن یار غار پوشیده>
  block
    text <شمس تبریز صدقه جانت>
    text <بوسه‌ای یا کنار پوشیده>
