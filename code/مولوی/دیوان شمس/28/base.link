
text <ای شاه جسم و جان ما خندان کن دندان ما>
  block
    text <ای شاه جسم و جان ما خندان کن دندان ما>
    text <سرمه کش چشمان ما ای چشم جان را توتیا>
  block
    text <ای مه ز اجلالت خجل عشقت ز خون ما بحل>
    text <چون دیدمت می‌گفت دل جاء القضا جاء القضا>
  block
    text <ما گوی سرگردان تو اندر خم چوگان تو>
    text <گه خوانیش سوی طرب گه رانیش سوی بلا>
  block
    text <گه جانب خوابش کشی گه سوی اسبابش کشی>
    text <گه جانب شهر بقا گه جانب دشت فنا>
  block
    text <گه شکر آن مولی کند گه آه واویلی کند>
    text <گه خدمت لیلی کند گه مست و مجنون خدا>
  block
    text <جان را تو پیدا کرده‌ای مجنون و شیدا کرده‌ای>
    text <گه عاشق کنج خلا گه عاشق رو و ریا>
  block
    text <گه قصد تاج زر کند گه خاک‌ها بر سر کند>
    text <گه خویش را قیصر کند گه دلق پوشد چون گدا>
  block
    text <طرفه درخت آمد کز او گه سیب روید گه کدو>
    text <گه زهر روید گه شکر گه درد روید گه دوا>
  block
    text <جویی عجایب کاندرون گه آب رانی گاه خون>
    text <گه باده‌های لعل گون گه شیر و گه شهد شفا>
  block
    text <گه علم بر دل برتند گه دانش از دل برکند>
    text <گه فضل‌ها حاصل کند گه جمله را روبد بلا>
  block
    text <روزی محمدبک شود روزی پلنگ و سگ شود>
    text <گه دشمن بدرگ شود گه والدین و اقربا>
  block
    text <گه خار گردد گاه گل گه سرکه گردد گاه مل>
    text <گاهی دهلزن گه دهل تا می‌خورد زخم عصا>
  block
    text <گه عاشق این پنج و شش گه طالب جان‌های خوش>
    text <این سوش کش آن سوش کش چون اشتری گم کرده جا>
  block
    text <گاهی چو چه کن پست رو مانند قارون سوی گو>
    text <گه چون مسیح و کشت نو بالاروان سوی علا>
  block
    text <تا فضل تو راهش دهد وز شید و تلوین وارهد>
    text <شیاد ما شیدا شود یک رنگ چون شمس الضحی>
  block
    text <چون ماهیان بحرش سکن بحرش بود باغ و وطن>
    text <بحرش بود گور و کفن جز بحر را داند وبا>
  block
    text <زین رنگ‌ها مفرد شود در خنب عیسی دررود>
    text <در صبغه الله رو نهد تا یفعل الله ما یشا>
  block
    text <رست از وقاحت وز حیا وز دور وز نقلان جا>
    text <رست از برو رست از بیا چون سنگ زیر آسیا>
  block
    text <انا فتحنا بابکم لا تهجروا اصحابکم>
    text <نلحق بکم اعقابکم هذا مکافات الولا>
  block
    text <انا شددنا جنبکم انا غفرنا ذنبکم>
    text <مما شکرتم ربکم و الشکر جرار الرضا>
  block
    text <مستفعلن مستفعلن مستفعلن مستفعلن>
    text <باب البیان مغلق قل صمتنا اولی بنا>
