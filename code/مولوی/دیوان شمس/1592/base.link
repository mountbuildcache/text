
text <نی تو گفتی از جفای آن جفاگر نشکنم>
  block
    text <نی تو گفتی از جفای آن جفاگر نشکنم>
    text <نی تو گفتی عالمی در عشق او برهم زنم>
  block
    text <نی تو دست او گرفتی عهد کردی دو به دو>
    text <کز پی آن جان و دل این جان و دل را برکنم>
  block
    text <نور چشمت چون منم دورم مبین ای نور چشم>
    text <سوی بالا بنگر آخر زانک من بر روزنم>
  block
    text <ای سررشته طرب‌ها عیسی دوران تویی>
    text <سر از این روزن فروکن گر چه من چون سوزنم>
  block
    text <عشق را روز قیامت آتش و دودی بود>
    text <نور آن آتش تو باشی دود آن آتش منم>
  block
    text <تا نبینم روی چون گلزار آن صد نوبهار>
    text <همچو لاله من سیه دل صدزبان چون سوسنم>
  block
    text <شاه شمس الدین تبریزی منت عاشق بسم>
    text <روز بزمت همچو مومم روز رزمت آهنم>
