
text <تا تو حریف من شدی ای مه دلستان من>
  block
    text <تا تو حریف من شدی ای مه دلستان من>
    text <همچو چراغ می جهد نور دل از دهان من>
  block
    text <ذره به ذره چون گهر از تف آفتاب تو>
    text <دل شده‌ست سر به سر آب و گل گران من>
  block
    text <پیشتر آ دمی بنه آن بر و سینه بر برم>
    text <گر چه که در یگانگی جان تو است جان من>
  block
    text <در عجبی فتم که این سایه کیست بر سرم>
    text <فضل توام ندا زند کان من است آن من>
  block
    text <از تو جهان پربلا همچو بهشت شد مرا>
    text <تا چه شود ز لطف تو صورت آن جهان من>
  block
    text <تاج من است دست تو چون بنهیش بر سرم>
    text <طره توست چون کمر بسته بر این میان من>
  block
    text <عشق برید کیسه‌ام گفتم هی چه می کنی>
    text <گفت تو را نه بس بود نعمت بی‌کران من>
  block
    text <برگ نداشتم دلم می لرزید برگ وش>
    text <گفت مترس کآمدی در حرم امان من>
  block
    text <در برت آن چنان کشم کز بر و برگ وارهی>
    text <تا همه شب نظر کنی پیش طرب کنان من>
  block
    text <بر تو زنم یگانه‌ای مست ابد کنم تو را>
    text <تا که یقین شود تو را عشرت جاودان من>
  block
    text <سینه چو بوستان کند دمدمه بهار من>
    text <روی چو گلستان کند خمر چو ارغوان من>
