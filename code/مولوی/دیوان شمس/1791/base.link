
text <بویی همی‌آید مرا مانا که باشد یار من>
  block
    text <بویی همی‌آید مرا مانا که باشد یار من>
    text <بر یاد من پیمود می آن باوفا خمار من>
  block
    text <کی یاد من رفت از دلش ای در دل و جان منزلش>
    text <هر لحظه معجونی کند بهر دل بیمار من>
  block
    text <خاصه کنون از جوش او زان جوش بی‌روپوش او>
    text <رحمت چو جیحون می رود در قلزم اسرار من>
  block
    text <پرده‌ست بر احوال من این گفتی و این قال من>
    text <ای ننگ گلزار ضمیر از فکرت چون خار من>
  block
    text <کو نعره‌ای یا بانگی اندرخور سودای من>
    text <کو آفتابی یا مهی ماننده انوار من>
  block
    text <این را رها کن قیصری آمد ز روم اندر حبش>
    text <تا زنگ را برهم زند در بردن زنگار من>
  block
    text <نظاره کن کز بام او هر لحظه‌ای پیغام او>
    text <از روزن دل می رسد در جان آتشخوار من>
  block
    text <لاف وصالش چون زنم شرح جمالش چون کنم>
    text <کان طوطیان سر می کشند از دام این گفتار من>
  block
    text <اندرخور گفتار من منگر به سوی یار من>
    text <سینای موسی را نگر در سینه افکار من>
  block
    text <امشب در این گفتارها رمزی از آن اسرارها>
    text <در پیش بیداران نهد آن دولت بیدار من>
  block
    text <آن پیل بی‌خواب ای عجب چون دید هندستان به شب>
    text <لیلی درآمد در طلب در جان مجنون وار من>
  block
    text <امشب ز سیلاب دلم ویران شود آب و گلم>
    text <کآمد به میرابی دل سرچشمه انهار من>
  block
    text <بر گوش من زد غره‌ای زان مست شد هر ذره‌ای>
    text <بانگ پریدن می رسد زان جعفر طیار من>
  block
    text <یا رب به غیر این زبان جان را زبانی ده روان>
    text <در قطع و وصل وحدتت تا بسکلد زنار من>
  block
    text <صبر از دل من برده‌ای مست و خرابم کرده‌ای>
    text <کو علم من کو حلم من کو عقل زیرکسار من>
  block
    text <این را بپوشان ای پسر تا نشنود آن سیمبر>
    text <ای هر چه غیر داد او گر جان بود اغیار من>
  block
    text <ای دلبر بی‌جفت من ای نامده در گفت من>
    text <این گفت را زیبی ببخش از زیور ای ستار من>
  block
    text <ای طوطی هم خوان ما جز قند بی‌چونی مخا>
    text <نی عین گو و نی عرض نی نقش و نی آثار من>
  block
    text <از کفر و از ایمان رهد جان و دلم آن سو رود>
    text <دوزخ بود گر غیر آن باشد فن و کردار من>
  block
    text <ای طبله‌ام پرشکرت من طبل دیگر چون زنم>
    text <ای هر شکن از زلف تو صد نافه و عطار من>
  block
    text <مهمانیم کن ای پسر این پرده می زن تا سحر>
    text <این است لوت و پوت من باغ و رز و دینار من>
  block
    text <خفته دلم بیدار شد مست شبم هشیار شد>
    text <برقی بزد بر جان من زان ابر بامدرار من>
  block
    text <در اولین و آخرین عشقی بننمود این چنین>
    text <ابصار عبرت دیده را ای عبره الابصار من>
  block
    text <بس سنگ و بس گوهر شدم بس مؤمن و کافر شدم>
    text <گه پا شدم گه سر شدم در عودت و تکرار من>
  block
    text <روزی برون آیم ز خود فارغ شوم از نیک و بد>
    text <گویم صفات آن صمد با نطق درانبار من>
  block
    text <جانم نشد زین‌ها خنک یا ذا السماء و الحبک>
    text <ای گلرخ و گلزار من ای روضه و ازهار من>
  block
    text <امشب چه باشد قرن‌ها ننشاند آن نار و لظی>
    text <من آب گشتم از حیا ساکن نشد این نار من>
  block
    text <هر دم جوانتر می شوم وز خود نهانتر می شوم>
    text <همواره آنتر می شوم از دولت هموار من>
  block
    text <چون جزو جانم کل شوم خار گلم هم گل شوم>
    text <گشتم سمعنا قل شوم در دوره دوار من>
  block
    text <ای کف زنم مختل مشو وی مطربم کاهل مشو>
    text <روزی بخواهد عذر تو آن شاه باایثار من>
  block
    text <روزی شوی سرمست او روزی ببوسی دست او>
    text <روزی پریشانی کنی در عشق چون دستار من>
  block
    text <کرده‌ست امشب یاد او جان مرا فرهاد او>
    text <فریاد از این قانون نو کاسکست چنگش تار من>
  block
    text <مجنون کی باشد پیش او لیلی بود دل ریش او>
    text <ناموس لیلییان برد لیلی خوش هنجار من>
  block
    text <دست پدر گیر ای پسر با او وفا کن تا سحر>
    text <کامشب منم اندر شرر زان ابر آتشبار من>
  block
    text <زان می حرام آمد که جان بی‌صبر گردد در زمان>
    text <نحس زحل ندهد رهش در دید مه دیدار من>
  block
    text <جان گر همی‌لرزد از او صد لرزه را می ارزد او>
    text <کو دیده‌های موج جو در قلزم زخار من>
  block
    text <من تا قیامت گویمش ای تاجدار پنج و شش>
    text <حیرت همی‌حیران شود در مبعث و انشار من>
  block
    text <خواهی بگو خواهی مگو صبری ندارم من از او>
    text <ای روی او امسال من ای زلف جعدش پار من>
  block
    text <خلقان ز مرگ اندر حذر پیشش مرا مردن شکر>
    text <ای عمر بی‌او مرگ من وی فخر بی‌او عار من>
  block
    text <آه از مه مختل شده وز اختر کاهل شده>
    text <از عقده من فارغ شده بی‌دانش فوار من>
  block
    text <بر قطب گردم ای صنم از اختران خلوت کنم>
    text <کو صبح مصبوحان من کو حلقه احرار من>
  block
    text <پهلو بنه ای ذوالبیان با پهلوان کاهلان>
    text <بیزار گشتم زین زبان وز قطعه و اشعار من>
  block
    text <جز شمس تبریزی مگو جز نصر و پیروزی مگو>
    text <جز عشق و دلسوزی مگو جز این مدان اقرار من>
