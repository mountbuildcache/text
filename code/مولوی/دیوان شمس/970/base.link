
text <دیده‌ها شب فراز باید کرد>
  block
    text <دیده‌ها شب فراز باید کرد>
    text <روز شد دیده باز باید کرد>
  block
    text <ترک ما هر طرف که مرکب راند>
    text <آن طرف ترک تاز باید کرد>
  block
    text <مطبخ جان به سوی بی‌سوییست>
    text <پوز آن سو دراز باید کرد>
  block
    text <چون چنین کان زر پدید آمد>
    text <خویش را جمله گاز باید کرد>
  block
    text <جامه عمر را ز آب حیات>
    text <چون خضر خوش طراز باید کرد>
  block
    text <چون غیورست آن نبات حیات>
    text <زین شکر احتراز باید کرد>
  block
    text <چون چنین نازنین به خانه ماست>
    text <وقت نازست ناز باید کرد>
  block
    text <با گل و خار ساختن مردیست>
    text <مرد را ساز ساز باید کرد>
  block
    text <قبله روی او چو پیدا شد>
    text <کعبه‌ها را نماز باید کرد>
  block
    text <سجده‌هایی که آن سری باشد>
    text <پیش آن سرفراز باید کرد>
  block
    text <پیش آن عشق عاقبت محمود>
    text <خویشتن را ایاز باید کرد>
  block
    text <چون حقیقت نهفته در خمشیست>
    text <ترک گفت مجاز باید کرد>
