
text <چشم تو خواب می‌رود یا که تو ناز می‌کنی>
  block
    text <چشم تو خواب می‌رود یا که تو ناز می‌کنی>
    text <نی به خدا که از دغل چشم فراز می‌کنی>
  block
    text <چشم ببسته‌ای که تا خواب کنی حریف را>
    text <چونک بخفت بر زرش دست دراز می‌کنی>
  block
    text <سلسله‌ای گشاده‌ای دام ابد نهاده‌ای>
    text <بند کی سخت می‌کنی بند کی باز می‌کنی>
  block
    text <عاشق بی‌گناه را بهر ثواب می‌کشی>
    text <بر سر گور کشتگان بانگ نماز می‌کنی>
  block
    text <گه به مثال ساقیان عقل ز مغز می‌بری>
    text <گه به مثال مطربان نغنغه ساز می‌کنی>
  block
    text <طبل فراق می‌زنی نای عراق می‌زنی>
    text <پرده بوسلیک را جفت حجاز می‌کنی>
  block
    text <جان و دل فقیر را خسته دل اسیر را>
    text <از صدقات حسن خود گنج نیاز می‌کنی>
  block
    text <پرده چرخ می‌دری جلوه ملک می‌کنی>
    text <تاج شهان همی‌بری ملک ایاز می‌کنی>
  block
    text <عشق منی و عشق را صورت شکل کی بود>
    text <اینک به صورتی شدی این به مجاز می‌کنی>
  block
    text <گنج بلا نهایتی سکه کجاست گنج را>
    text <صورت سکه گر کنی آن پی گاز می‌کنی>
  block
    text <غرق غنا شو و خمش شرم بدار چند چند>
    text <در کنف غنای او ناله آز می‌کنی>
