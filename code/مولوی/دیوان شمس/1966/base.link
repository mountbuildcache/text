
text <جام پر کن ساقیا آتش بزن اندر غمان>
  block
    text <جام پر کن ساقیا آتش بزن اندر غمان>
    text <مست کن جان را که تا اندررسد در کاروان>
  block
    text <از خم آن می که گر سرپوش برخیزد از او>
    text <بررود بر چرخ بویش مست گردد آسمان>
  block
    text <زان میی کز قطره جان بخش دل افروز او>
    text <می شود دریای غم همچون مزاجش شادمان>
  block
    text <چون نهد پا در دماغ سرکشان روزگار>
    text <در زمان سجده کنان گردند همچون خادمان>
  block
    text <جان اگر چه بس عزیز است نزد خاص و نزد عام>
    text <لیک نزد خاص باشد بوی آن می جان جان>
  block
    text <جان و ماه و جان و قالب بی‌نشان شد از میی>
    text <کید او از بی‌نشانی بردراند هر نشان>
  block
    text <خمخانه لم یزل جوشیده زان می کز کفش>
    text <گشته ویرانه به عالم در هزاران خاندان>
  block
    text <گر به مغرب بوی آن می از عدم یابد گشاد>
    text <مست گردند زاهدان اندر هری و طالقان>
  block
    text <دست مست خم او گر خار کارد در زمین>
    text <شرق تا مغرب بروید از زمین‌ها گلستان>
  block
    text <بانگ چنگ چنگی سرمست عشقش دررسد>
    text <در جهان خوف افتد صد امان اندر امان>
  block
    text <گر ز خم احمدی بویی برون ظاهر شود>
    text <چون میش در جوش گردد چشم و جان کافران>
  block
    text <گر ز خمر احمدی خواهی تمام بوی و رنگ>
    text <منزلی کن بر در تبریز یک دم ساربان>
  block
    text <تا شوی از بوی جان حق خصال می فعال>
    text <وز تجلی‌های لطفش هم قرین و هم قران>
  block
    text <در درون مست عشقش چیست خورشید نهان>
    text <آن که داند جز کسی جانا که آن دارد از آن>
  block
    text <گر چه می پرسید عقلم هر دم از استاد عشق>
    text <سر آن می او نمی‌فرمود الا آن آن>
  block
    text <هر دمی از مصر آن یوسف سوی جان‌های ما>
    text <تنگ‌های شکر می وش رسد صد کاروان>
  block
    text <جان من در خم عشقش می بجوشد جوش‌ها>
    text <آه اگر بودی سوی ایوان عشقش نردبان>
  block
    text <چون جهد از جان من القاب او مانند برق>
    text <چشم بیند از شعاعش صد درخش کاویان>
  block
    text <صد هزاران خانه‌ها سازد میش در صحن جان>
    text <چون کند زیر و زبر سودای عشقش خاندان>
  block
    text <بوی عنبر می رود بر عرش و بر روحانیان>
    text <گر چه جان تو خورد هم نیم شب از می نهان>
  block
    text <از ملولی هجر او چون سامری اندر جهان>
    text <جانم از جمله جهان گشته‌ست صحرا بر کران>
  block
    text <چون شراب موسی افکن زان خضر کف دررسد>
    text <صد چو جان من درآید چون کمر اندر میان>
  block
    text <ای خداوند شمس دین مقصود از این جمله تویی>
    text <ای که خاک تو بود چون جان من دور زمان>
  block
    text <در پی آن می که خوردم از پیاله وصل تو>
    text <این چنین زهرت ز جام هجر خوردم مزمزان>
  block
    text <همچو تبریز و چو ایام همایون تو شاه>
    text <خود نبوده‌ست و نباشد بی‌مکان و بی‌اوان>
