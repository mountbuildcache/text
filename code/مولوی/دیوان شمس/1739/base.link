
text <زهی حلاوت پنهان در این خلای شکم>
  block
    text <زهی حلاوت پنهان در این خلای شکم>
    text <مثال چنگ بود آدمی نه بیش و نه کم>
  block
    text <چنانک گر شکم چنگ پر شود مثلا>
    text <نه ناله آید از آن چنگ پر نه زیر و نه بم>
  block
    text <اگر ز روزه بسوزد دماغ و اشکم تو>
    text <ز سوز ناله برآید ز سینه‌ات هر دم>
  block
    text <هزار پرده بسوزی به هر دمی زان سوز>
    text <هزار پایه برآری به همت و به قدم>
  block
    text <شکم تهی شو و می نال همچو نی به نیاز>
    text <شکم تهی شو و اسرار گو به سان قلم>
  block
    text <چو پر شود شکمت در زمان حشر آرد>
    text <به جای عقل تو شیطان به جای کعبه صنم>
  block
    text <چو روزه داری اخلاق خوب جمع شوند>
    text <به پیش تو چو غلامان و چاکران و حشم>
  block
    text <به روزه باش که آن خاتم سلیمان است>
    text <مده به دیو تو خاتم مزن تو ملک به هم>
  block
    text <وگر ز کف تو شد ملک و لشکرت بگریخت>
    text <فرازآید لشکرت بر فراز علم>
  block
    text <رسید مایده از آسمان به اهل صیام>
    text <به اهتمام دعاهای عیسی مریم>
  block
    text <به روزه خوان کرم را تو منتظر می باش>
    text <از آنک خوان کرم به ز شوربای کلم>
