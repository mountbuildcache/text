
text <بی همگان به سر شود بی‌تو به سر نمی‌شود>
  block
    text <بی همگان به سر شود بی‌تو به سر نمی‌شود>
    text <داغ تو دارد این دلم جای دگر نمی‌شود>
  block
    text <دیده عقل مست تو چرخه چرخ پست تو>
    text <گوش طرب به دست تو بی‌تو به سر نمی‌شود>
  block
    text <جان ز تو جوش می‌کند دل ز تو نوش می‌کند>
    text <عقل خروش می‌کند بی‌تو به سر نمی‌شود>
  block
    text <خمر من و خمار من باغ من و بهار من>
    text <خواب من و قرار من بی‌تو به سر نمی‌شود>
  block
    text <جاه و جلال من تویی ملکت و مال من تویی>
    text <آب زلال من تویی بی‌تو به سر نمی‌شود>
  block
    text <گاه سوی وفا روی گاه سوی جفا روی>
    text <آن منی کجا روی بی‌تو به سر نمی‌شود>
  block
    text <دل بنهند برکنی توبه کنند بشکنی>
    text <این همه خود تو می‌کنی بی‌تو به سر نمی‌شود>
  block
    text <بی تو اگر به سر شدی زیر جهان زبر شدی>
    text <باغ ارم سقر شدی بی‌تو به سر نمی‌شود>
  block
    text <گر تو سری قدم شوم ور تو کفی علم شوم>
    text <ور بروی عدم شوم بی‌تو به سر نمی‌شود>
  block
    text <خواب مرا ببسته‌ای نقش مرا بشسته‌ای>
    text <وز همه‌ام گسسته‌ای بی‌تو به سر نمی‌شود>
  block
    text <گر تو نباشی یار من گشت خراب کار من>
    text <مونس و غمگسار من بی‌تو به سر نمی‌شود>
  block
    text <بی تو نه زندگی خوشم بی‌تو نه مردگی خوشم>
    text <سر ز غم تو چون کشم بی‌تو به سر نمی‌شود>
  block
    text <هر چه بگویم ای سند نیست جدا ز نیک و بد>
    text <هم تو بگو به لطف خود بی‌تو به سر نمی‌شود>
