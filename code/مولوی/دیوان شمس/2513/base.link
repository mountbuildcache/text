
text <بیا ای عارف مطرب چه باشد گر ز خوش خویی>
  block
    text <بیا ای عارف مطرب چه باشد گر ز خوش خویی>
    text <چو شعری نور افشانی و زان اشعار برگویی>
  block
    text <به جان جمله مردان به درد جمله بادردان>
    text <که برگو تا چه می‌خواهی و زین حیران چه می‌جویی>
  block
    text <از آن روی چو ماه او ز عشق حسن خواه او>
    text <بیاموزید ای خوبان رخ افروزی و مه رویی>
  block
    text <از آن چشم سیاه او وزان زلف سه تاه او>
    text <الا ای اهل هندستان بیاموزید هندویی>
  block
    text <ز غمزه تیراندازش کرشمه ساحری سازش>
    text <هلا هاروت و ماروتم بیاموزید جادویی>
  block
    text <ایا اصحاب و خلوتیان شده دل را چنان جویان>
    text <ز لعل جان فزای او بیاموزید دلجویی>
  block
    text <ز خرمنگاه شش گوشه نخواهی یافتن خوشه>
    text <روان شو سوی بی‌سویان رها کن رسم شش سویی>
  block
    text <همه عالم ز تو نالان تو باری از چه می‌نالی>
    text <چو از تو کم نشد یک مو نمی‌دانم چه می‌مویی>
  block
    text <فدایم آن کبوتر را که بر بام تو می‌پرد>
    text <کجایی ای سگ مقبل که اهل آن چنان کویی>
  block
    text <چو آن عمر عزیز آمد چرا عشرت نمی‌سازی>
    text <چو آن استاد جان آمد چرا تخته نمی‌شویی>
  block
    text <در این دام است آن آهو تو در صحرا چه می‌گردی>
    text <گهر در خانه گم کردی به هر ویران چه می‌پویی>
  block
    text <به هر روزی در این خانه یکی حجره نوی یابی>
    text <تو یک تو نیستی ای جان تفحص کن که صدتویی>
  block
    text <اگر کفری و گر دینی اگر مهری و گر کینی>
    text <همو را بین همو را دان یقین می‌دان که با اویی>
  block
    text <بماند آن نادره دستان ولیکن ساقی مستان>
    text <گرفت این دم گلوی من که بفشارم گر افزویی>
