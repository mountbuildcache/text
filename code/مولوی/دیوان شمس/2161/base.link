
text <اگر نه عاشق اویم چه می‌پویم به کوی او>
  block
    text <اگر نه عاشق اویم چه می‌پویم به کوی او>
    text <وگر نه تشنه اویم چه می‌جویم به جوی او>
  block
    text <بر این مجنون چه می‌بندم مگر بر خویش می‌خندم>
    text <که او زنجیر نپذیرد مگر زنجیر موی او>
  block
    text <ببر عقلم ببر هوشم که چون پنبه‌ست در گوشم>
    text <چو گوشم رست از این پنبه درآید های هوی او>
  block
    text <همی‌گوید دل زارم که با خود عهدها دارم>
    text <نیاشامم شراب خوش مگر خون عدوی او>
  block
    text <دلم را می‌کند پرخون سرم را پرمی و افیون>
    text <دل من شد تغار او سر من شد کدوی او>
  block
    text <چه باشد ماه یا زهره چو او بگشود آن چهره>
    text <چه دارد قند یا حلوا ز شیرینی خوی او>
  block
    text <مرا گوید چرا زاری ز ذوق آن شکرباری>
    text <مرا گوید چرا زردی ز لاله ستان روی او>
  block
    text <مرا هر دم برانگیزی به سوی شمس تبریزی>
    text <بگو در گوش من ای دل چه می‌تازی به سوی او>
