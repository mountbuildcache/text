
text <آن عشق که از پاکی از روح حشم دارد>
  block
    text <آن عشق که از پاکی از روح حشم دارد>
    text <بشنو که چه می‌گوید بنگر که چه دم دارد>
  block
    text <گر جسم تنک دارد جان تو سبک دارد>
    text <هر چند که صد لشکر در کتم عدم دارد>
  block
    text <گر مانده‌ای در گل روی آر به صاحب دل>
    text <کو ملک ابد بخشد کو تاج قدم دارد>
  block
    text <ای دل که جهان دیدی بسیار بگردیدی>
    text <بنمای که را دیدی کز عشق رقم دارد>
  block
    text <ای مرکب خود کشته وی گرد جهان گشته>
    text <بازآی به خورشیدی کز سینه کرم دارد>
  block
    text <آن سینه و چون سینه صیقل ده آیینه>
    text <آن سینه که اندر خود صد باغ ارم دارد>
  block
    text <این عشق همی‌گوید کان کس که مرا جوید>
    text <شرطیست که همچون زر در کوره قدم دارد>
  block
    text <من سیمتنی خواهم من همچو منی خواهم>
    text <بیزارم از آن زشتی کو سیم و درم دارد>
  block
    text <القاب صلاح الدین بر لوح چو پیدا شد>
    text <انصاف بسی منت بر لوح و قلم دارد>
