
text <بر سر کوی تو عقل از سر جان برخیزد>
  block
    text <بر سر کوی تو عقل از سر جان برخیزد>
    text <خوشتر از جان چه بود از سر آن برخیزد>
  block
    text <بر حصار فلک ار خوبی تو حمله برد>
    text <از مقیمان فلک بانگ امان برخیزد>
  block
    text <بگذر از باغ جهان یک سحر ای رشک بهار>
    text <تا ز گلزار و چمن رسم خزان برخیزد>
  block
    text <پشت افلاک خمیدست از این بار گران>
    text <ای سبک روح ز تو بار گران برخیزد>
  block
    text <من چو از تیر توام بال و پری بخش مرا>
    text <خوش پرد تیر زمانی که کمان برخیزد>
  block
    text <رمه خفتست همی‌گردد گرگ از چپ و راست>
    text <سگ ما بانگ برآرد که شبان برخیزد>
  block
    text <من گمانم تو عیان پیش تو من محو به هم>
    text <چون عیان جلوه کند چهره گمان برخیزد>
  block
    text <هین خمش دل پنهانست کجا زیر زبان>
    text <آشکارا شود این دل چو زبان برخیزد>
  block
    text <این مجابات مجیر است در آن قطعه که گفت>
    text <بر سر کوی تو عقل از سر جان برخیزد>
