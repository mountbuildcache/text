
text <پیشتر آ ای صنم شنگ من>
  block
    text <پیشتر آ ای صنم شنگ من>
    text <ای صنم همدل و همرنگ من>
  block
    text <شیوه گری بین که دلم تنگ شد>
    text <تا تو بگوییش که دلتنگ من>
  block
    text <جنگ کنم با دل خود چون عوان>
    text <تا تو بگویی سره سرهنگ من>
  block
    text <چند بپرسی که رخت زرد چیست>
    text <از غم تو ای بت گلرنگ من>
  block
    text <دوش به زهره همه شب می‌رسید>
    text <زاری این قالب چون چنگ من>
  block
    text <جان مرا از تن من بازخر>
    text <تا برهد جان من از ننگ من>
  block
    text <ای شده از لطف لب لعل تو>
    text <صیرفی زر دل چون سنگ من>
  block
    text <صلح بده جان مرا و مرا>
    text <کز جهت توست همه جنگ من>
  block
    text <پای من از باد روانتر شود>
    text <گر تو بگویی که بیا لنگ من>
  block
    text <زان شده‌ام بسته آونگ تو>
    text <کز تو شود چون شکر آونگ من>
  block
    text <ای تو ز من فارغ و من زار زار>
    text <اه چه شوم چون کنی آهنگ من>
  block
    text <زنگی غم بر در شادی روم>
    text <روم مرا بازخر از زنگ من>
  block
    text <بی‌گهی و دوری ره باک نیست>
    text <نیم قدم شد ز تو فرسنگ من>
  block
    text <پیری من گشته به از کودکی>
    text <تازه شده روی پرآژنگ من>
  block
    text <خامش کن چون خمشان دنگ باش>
    text <تات بگوید خمش و دنگ من>
