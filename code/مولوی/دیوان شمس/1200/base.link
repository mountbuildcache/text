
text <ساقی روحانیان روح شدم خیز خیز>
  block
    text <ساقی روحانیان روح شدم خیز خیز>
    text <تا که ببینند خلق دبدبه رستخیز>
  block
    text <دوش مرا شاه خواند بر سر من حکم راند>
    text <در تن من خون نماند خون دل رز بریز>
  block
    text <با دل و جان یاغیم بی‌دل و جان می‌زیم>
    text <باطن من صید شاه ظاهر من در گریز>
  block
    text <ای غم و اندیشه رو باده و بای غمست>
    text <چونک بغرید شیر رو چو فرس خون بمیز>
  block
    text <کشته شوم هر دمی پیش تو جرجیس وار>
    text <سر بنهادن ز من وز تو زدن تیغ تیز>
  block
    text <تشنه ترم من ز ریگ ترک سبو گیر و دیگ>
    text <با جگر مرده ریگ ساقی جان در ستیز>
  block
    text <تا می دل خورده‌ام ترک جگر کرده‌ام>
    text <چونک روم در لحد زان قدحم کن جهیز>
  block
    text <ترک قدح کن بیار ساغر زفت ای نگار>
    text <ساغر خردم سبوست من چه کنم کفجلیز>
  block
    text <شمس حق و دین بتاب بر من و تبریزیان>
    text <تا که ز تف تموز سوزد پرده حجیز>
