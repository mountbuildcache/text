
text <بازآمدی که ما را درهم زنی به شوری>
  block
    text <بازآمدی که ما را درهم زنی به شوری>
    text <داوود روزگاری با نغمه زبوری>
  block
    text <یا مصر پرنباتی یا یوسف حیاتی>
    text <یعقوب را نپرسی چونی از این صبوری>
  block
    text <بازآمد آن قیامت با فتنه و ملامت>
    text <گفتم که آفتابی یا نور نور نوری>
  block
    text <ای آسمان برین دم گردان و بی‌قراری>
    text <وی خاک هم در این غم خاموش و در حضوری>
  block
    text <ای دلبر پریرین وی فتنه تو شیرین>
    text <دل نام تو نگوید از غایت غیوری>
  block
    text <خورشید چون برآید خود را چرا نماید>
    text <با آفتاب رویت از جاهلی و کوری>
  block
    text <بازآمد آن سلیمان بر تخت پادشاهی>
    text <جان را نثار او کن آخر نه کم ز موری>
  block
    text <در پرده چون نشستی رسوا چرا نگشتی>
    text <این نیست از ستیری این نیست از ستوری>
  block
    text <تره فروش کویش این عقل را نگیرد>
    text <تو بر سرش نهادی بنگر چه دور دوری>
  block
    text <بازآمده‌ست بازی صیاد هر نیازی>
    text <ای بوم اگر نه شومی از وی چرا نفوری>
  block
    text <بازآمد آن تجلی از بارگاه اعلا>
    text <ای روح نعره می زن موسی و کوه طوری>
  block
    text <بازآمدی به خانه‌ای قبله زمانه>
    text <والله صلاح دینی پیوسته در ظهوری>
