
text <تا به شب ای عارف شیرین نوا>
  block
    text <تا به شب ای عارف شیرین نوا>
    text <آن مایی آن مایی آن ما>
  block
    text <تا به شب امروز ما را عشرتست>
    text <الصلا ای پاکبازان الصلا>
  block
    text <درخرام ای جان جان هر سماع>
    text <مه لقایی مه لقایی مه لقا>
  block
    text <در میان شکران گل ریز کن>
    text <مرحبا ای کان شکر مرحبا>
  block
    text <عمر را نبود وفا الا تو عمر>
    text <باوفایی باوفایی باوفا>
  block
    text <بس غریبی بس غریبی بس غریب>
    text <از کجایی از کجایی از کجا>
  block
    text <با که می‌باشی و همراز تو کیست>
    text <با خدایی با خدایی با خدا>
  block
    text <ای گزیده نقش از نقاش خود>
    text <کی جدایی کی جدایی کی جدا>
  block
    text <با همه بیگانه‌ای و با غمش>
    text <آشنایی آشنایی آشنایی آشنا>
  block
    text <جزو جزو تو فکنده در فلک>
    text <ربنا و ربنا و ربنا>
  block
    text <دل شکسته هین چرایی برشکن>
    text <قلب‌ها و قلب‌ها و قلب‌ها>
  block
    text <آخر ای جان اول هر چیز را>
    text <منتهایی منتهایی منتها>
  block
    text <یوسفا در چاه شاهی تو ولیک>
    text <بی لوایی بی‌لوایی بی‌لوا>
  block
    text <چاه را چون قصر قیصر کرده‌ای>
    text <کیمیایی کیمیایی کیمیا>
  block
    text <یک ولی کی خوانمت که صد هزار>
    text <اولیایی اولیایی اولیا>
  block
    text <حشرگاه هر حسینی گر کنون>
    text <کربلایی کربلایی کربلا>
  block
    text <مشک را بربند ای جان گر چه تو>
    text <خوش سقایی خوش سقایی خوش سقا>
