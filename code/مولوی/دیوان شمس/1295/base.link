
text <بیا بیا که تویی جان جان جان سماع>
  block
    text <بیا بیا که تویی جان جان جان سماع>
    text <بیا که سرو روانی به بوستان سماع>
  block
    text <بیا که چون تو نبودست و هم نخواهد بود>
    text <بیا که چون تو ندیدست دیدگان سماع>
  block
    text <بیا که چشمه خورشید زیر سایه تست>
    text <هزار زهره تو داری بر آسمان سماع>
  block
    text <سماع شکر تو گوید به صد زبان فصیح>
    text <یکی دو نکته بگویم من از زبان سماع>
  block
    text <برون ز هر دو جهانی چو در سماع آیی>
    text <برون ز هر دو جهانست این جهان سماع>
  block
    text <اگر چه بام بلندست بام هفتم چرخ>
    text <گذشته است از این بام نردبان سماع>
  block
    text <به زیر پای بکوبید هر چه غیر ویست>
    text <سماع از آن شما و شما از آن سماع>
  block
    text <چو عشق دست درآرد به گردنم چه کنم>
    text <کنار درکشمش همچنین میان سماع>
  block
    text <کنار ذره چو پر شد ز پرتو خورشید>
    text <همه به رقص درآیند بی‌فغان سماع>
  block
    text <بیا که صورت عشقست شمس تبریزی>
    text <که باز ماند ز عشق لبش دهان سماع>
