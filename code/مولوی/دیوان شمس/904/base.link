
text <ز باد حضرت قدسی بنفشه زار چه می‌شد>
  block
    text <ز باد حضرت قدسی بنفشه زار چه می‌شد>
    text <درخت‌های حقایق از آن بهار چه می‌شد>
  block
    text <دل از دیار خلایق بشد به شهر حقایق>
    text <خدای داند کاین دل در آن دیار چه می‌شد>
  block
    text <ز های و هوی حریفان ز نای و نوش ظریفان>
    text <هوای نور صبوح و شراب نار چه می‌شد>
  block
    text <هزار بلبل مست و هزار عاشق بی‌دل>
    text <در آن مقام تحیر ز روی یار چه می‌شد>
  block
    text <چو عشق در بر سیمین کشید عاشق خود را>
    text <ز بوسه‌های چو شکر در آن کنار چه می‌شد>
  block
    text <در آن طرف که ز مستی تو گل ز خار ندانی>
    text <عجب که گل چه چشید و عجب که خار چه می‌شد>
  block
    text <میان خلعت جانان قبول عشق خرامان>
    text <به بارگاه تجلی ز کار و بار چه می‌شد>
  block
    text <به باد و آتش و آب و به خاک عشق درآمد>
    text <به نور یک نظر عشق هر چهار چه می‌شد>
  block
    text <چو شمس مفخر تبریز زد آتشی به درختی>
    text <ز شعله‌های لطیفش درخت و بار چه می‌شد>
