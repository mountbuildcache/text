
text <صنما جفا رها کن کرم این روا ندارد>
  block
    text <صنما جفا رها کن کرم این روا ندارد>
    text <بنگر به سوی دردی که ز کس دوا ندارد>
  block
    text <ز فلک فتاد طشتم به محیط غرقه گشتم>
    text <به درون بحر جز تو دلم آشنا ندارد>
  block
    text <ز صبا همی‌رسیدم خبری که می‌پزیدم>
    text <ز غمت کنون دل من خبر از صبا ندارد>
  block
    text <به رخان چون زر من به بر چو سیم خامت>
    text <به زر او ربوده شد که چو تو دلربا ندارد>
  block
    text <هله ساقیا سبکتر ز درون ببند آن در>
    text <تو بگو به هر کی آید که سر شما ندارد>
  block
    text <همه عمر این چنین دم نبدست شاد و خرم>
    text <به حق وفای یاری که دلش وفا ندارد>
  block
    text <به از این چه شادمانی که تو جانی و جهانی>
    text <چه غمست عاشقان را که جهان بقا ندارد>
  block
    text <برویم مست امشب به وثاق آن شکرلب>
    text <چه ز جامه کن گریزد چو کسی قبا ندارد>
  block
    text <به چه روز وصل دلبر همه خاک می‌شود زر>
    text <اگر آن جمال و منظر فر کیمیا ندارد>
  block
    text <به چه چشم‌های کودن شود از نگار روشن>
    text <اگر آن غبار کویش سر توتیا ندارد>
  block
    text <هله من خموش کردم برسان دعا و خدمت>
    text <چه کند کسی که در کف به جز از دعا ندارد>
