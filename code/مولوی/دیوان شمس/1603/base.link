
text <چونک در باغت به زیر سایه طوبیستم>
  block
    text <چونک در باغت به زیر سایه طوبیستم>
    text <گرم در کار آمدم موقوف مطرب نیستم>
  block
    text <همچو سایه بر طوافم گرد نور آفتاب>
    text <گه سجودش می کنم گاهی به سر می ایستم>
  block
    text <گه درازم گاه کوته همچو سایه پیش نور>
    text <جمله فرعونم چو هستم چون نیم موسیستم>
  block
    text <من میان اصبعین حکم حقم چون قلم>
    text <در کف موسی عصا گاهی و گه افعیستم>
  block
    text <عشق را اندیشه نبود زانک اندیشه عصاست>
    text <عقل را باشد عصا یعنی که من اعمیستم>
  block
    text <روح موقوف اشارت می بنالد هر دمی>
    text <بر سر ره منتظر موقوف یک آریستم>
  block
    text <چون از این جا نیستم این جا غریبم من غریب>
    text <چون در این جا بی‌قرارم آخر از جاییستم>
