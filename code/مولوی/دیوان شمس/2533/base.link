
text <برآ بر بام ای عارف بکن هر نیم شب زاری>
  block
    text <برآ بر بام ای عارف بکن هر نیم شب زاری>
    text <کبوترهای دل‌ها را تویی شاهین اشکاری>
  block
    text <بود جان‌های پابسته شوند از بند تن رسته>
    text <بود دل‌های افسرده ز حر تو شود جاری>
  block
    text <بسی اشکوفه و دل‌ها که بنهادند در گل‌ها>
    text <همی‌پایند یاران را به دعوتشان بکن یاری>
  block
    text <به کوری دی و بهمن بهاری کن بر این گلشن>
    text <درآور باغ مزمن را به پرواز و به طیاری>
  block
    text <ز بالا الصلایی زن که خندان است این گلشن>
    text <بخندان خار محزون را که تو ساقی اقطاری>
  block
    text <دلی دارم پر از آتش بزن بر وی تو آبی خوش>
    text <نه ز آب چشمه جیحون از آن آبی که تو داری>
  block
    text <به خاک پای تو امشب مبند از پرسش من لب>
    text <بیا ای خوب خوش مذهب بکن با روح سیاری>
  block
    text <چو امشب خواب من بستی مبند آخر ره مستی>
    text <که سلطان قوی دستی و هش بخشی و هشیاری>
  block
    text <چرا بستی تو خواب من برای نیکویی کردن>
    text <ازیرا گنج پنهانی و اندر قصد اظهاری>
  block
    text <زهی بی‌خوابی شیرین بهیتر از گل و نسرین>
    text <فزون از شهد و از شکر به شیرینی خوش خواری>
  block
    text <به جان پاکت ای ساقی که امشب ترک کن عاقی>
    text <که جان از سوز مشتاقی ندارد هیچ صباری>
  block
    text <بیا تا روز بر روزن بگردیم ای حریف من>
    text <ازیرا مرد خواب افکن درآمد شب به کراری>
  block
    text <بر این گردش حسد آرد دوار چرخ گردونی>
    text <که این مغز است و آن قشر است و این نور است و آن ناری>
  block
    text <چه کوتاه است پیش من شب و روز اندر این مستی>
    text <ز روز و شب رهیدم من بدین مستی و خماری>
  block
    text <حریف من شو ای سلطان به رغم دیده شیطان>
    text <که تا بینی رخ خوبان سر آن شاهدان خاری>
  block
    text <مرا امشب شهنشاهی لطیف و خوب و دلخواهی>
    text <برآورده‌ست از چاهی رهانیده ز بیماری>
  block
    text <به گرد بام می‌گردم که جام حارسان خوردم>
    text <تو هم می‌گرد گرد من گرت عزم است میخواری>
  block
    text <چو با مستان او گردی اگر مسی تو زر گردی>
    text <وگر پایی تو سر گردی وگر گنگی شوی قاری>
  block
    text <در این دل موج‌ها دارم سر غواص می‌خارم>
    text <ولی کو دامن فهمی سزاوار گهرباری>
  block
    text <دهان بستم خمش کردم اگر چه پرغم و دردم>
    text <خدایا صبرم افزون کن در این آتش به ستاری>
