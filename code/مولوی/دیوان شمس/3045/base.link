
text <من آن نیم که تو دیدی چو بینیم نشناسی>
  block
    text <من آن نیم که تو دیدی چو بینیم نشناسی>
    text <تو جز خیال نبینی که مست خواب و نعاسی>
  block
    text <مرا بپرس که چونی در این کمی و فزونی>
    text <چگونه باشد یوسف به دست کور نخاسی>
  block
    text <به چشم عشق توان دید روی یوسف جان را>
    text <تو چشم عشق نداری تو مرد وهم و قیاسی>
  block
    text <بهای نعمت دیده سپاس و شکر خدا دان>
    text <مرم چو قلب ز کوره که کان شکر و سپاسی>
  block
    text <وگر ز کوره بترسی یقین خیال پرستی>
    text <بت خیال تراشی وزان خیال هراسی>
  block
    text <بت خیال تو سازی به پیش بت به نمازی>
    text <چو گبر اسیر بتانی چو زن حریف نفاسی>
  block
    text <خیال فرع تو باشد که فرع فرع تو را شد>
    text <تو مه نه‌ای تو غباری تو زر نه‌ای تو نحاسی>
  block
    text <به جان جمله مردان اگر چه جمله یکی اند>
    text <که زیر چرخه گردون تنا چو گاو خراسی>
  block
    text <وگر ز چنبر گردون برون کشی سر و گردن>
    text <ز خرگله برهیدی فرشته‌ای و ز ناسی>
