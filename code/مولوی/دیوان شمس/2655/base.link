
text <تو نقشی نقش بندان را چه دانی>
  block
    text <تو نقشی نقش بندان را چه دانی>
    text <تو شکلی پیکری جان را چه دانی>
  block
    text <تو خود می‌نشنوی بانگ دهل را>
    text <رموز سر پنهان را چه دانی>
  block
    text <هنوز از کات کفرت خود خبر نیست>
    text <حقایق‌های ایمان را چه دانی>
  block
    text <هنوزت خار در پای است بنشین>
    text <تو سرسبزی بستان را چه دانی>
  block
    text <تو نامی کرده‌ای این را و آن را>
    text <از این نگذشته‌ای آن را چه دانی>
  block
    text <چه صورت‌هاست مر بی‌صورتان را>
    text <تو صورت‌های ایشان را چه دانی>
  block
    text <زنخ کم زن که اندر چاه نفسی>
    text <تو آن چاه زنخدان را چه دانی>
  block
    text <درخت سبز داند قدر باران>
    text <تو خشکی قدر باران را چه دانی>
  block
    text <سیه کاری مکن با باز چون زاغ>
    text <تو باز چتر سلطان را چه دانی>
  block
    text <سلیمانی نکردی در ره عشق>
    text <زبان جمله مرغان را چه دانی>
  block
    text <نگهبانی است حاضر بر تو سبحان>
    text <تو حیوانی نگهبان را چه دانی>
  block
    text <تو را در چرخ آورده‌ست ماهی>
    text <تو ماه چرخ گردان را چه دانی>
  block
    text <تجلی کرد این دم شمس تبریز>
    text <تو دیوی نور رحمان را چه دانی>
