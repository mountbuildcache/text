
text <مطرب عشق ابدم زخمه عشرت بزنم>
  block
    text <مطرب عشق ابدم زخمه عشرت بزنم>
    text <ریش طرب شانه کنم سبلت غم را بکنم>
  block
    text <تا همه جان ناز شود چونک طرب ساز شود>
    text <تا سر خم باز شود گل ز سرش دور کنم>
  block
    text <چونک خلیلی بده‌ام عاشق آتشکده‌ام>
    text <عاشق جان و خردم دشمن نقش وثنم>
  block
    text <وقت بهارست و عمل جفتی خورشید و حمل>
    text <جوش کند خون دلم آب شود برف تنم>
  block
    text <ای مه تابان شده‌ای از چه گدازان شده‌ای>
    text <گفت گرفتار دلم عاشق روی حسنم>
  block
    text <عشق کسی می کشدم گوش کشان می بردم>
    text <تیر بلا می رسدم زان همه تن چون مجنم>
  block
    text <گر چه در این شور و شرم غرقه بحر شکرم>
    text <گر چه اسیر سفرم تازه به بوی وطنم>
  block
    text <یار وصالی بده‌ام جفت جمالی بده‌ام>
    text <فلسفه برخواند قضا داد جدایی به فنم>
  block
    text <تا که رگی در تن من جنبد من سوی وطن>
    text <باشم پران و دوان ای شه شیرین ذقنم>
  block
    text <دم به دم آن بوی خوشش وان طلب گوش کشش>
    text <آب روان کرد مرا ساقی سرو و سمنم>
  block
    text <همره یعقوب شدم فتنه آن خوب شدم>
    text <هدیه فرستد به کرم یوسف جان پیرهنم>
  block
    text <الحق جانا چه خوشی قوس وفا را تو کشی>
    text <در دو جهان دیده بود هیچ کسی چون تو صنم>
  block
    text <بر بر او بربزنم گر چه برابر نزنم>
    text <شیشه بر آن سنگ زنم بنده شیشه شکنم>
  block
    text <پیل به خرطوم جفا قاصد کعبه شده است>
    text <من چو ابابیل حقم یاور هر کرگدنم>
  block
    text <صیقل هر آینه‌ام رستم هر میمنه‌ام>
    text <قوت هر گرسنه‌ام انجم هر انجمنم>
  block
    text <معنی هر قد و خدم سایه لطف احدم>
    text <کعبه هر نیک و بدم دایه باغ و چمنم>
  block
    text <آتش بدخوی بود سوزش هر کوی بود>
    text <چونک نکوروی بود باشد خوب ختنم>
  block
    text <گر تو بدین کژ نگری کاسه زنی کوزه خوری>
    text <سایه عدل صمدم جز که مناسب نتنم>
  block
    text <وقت شد ای شاه شهان سرور خوبان جهان>
    text <که به کرم شرح کنی آنک نگوید دهنم>
