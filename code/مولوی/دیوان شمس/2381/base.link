
text <عشق بین با عاشقان آمیخته>
  block
    text <عشق بین با عاشقان آمیخته>
    text <روح بین با خاکدان آمیخته>
  block
    text <چند بینی این و آن و نیک و بد>
    text <بنگر آخر این و آن آمیخته>
  block
    text <چند گویی بی‌نشان و بانشان>
    text <بی‌نشان بین با نشان آمیخته>
  block
    text <چند گویی این جهان و آن جهان>
    text <آن جهان بین وین جهان آمیخته>
  block
    text <دل چو شاه آمد زبان چون ترجمان>
    text <شاه بین با ترجمان آمیخته>
  block
    text <اندرآمیزید زیرا بهر ماست>
    text <این زمین با آسمان آمیخته>
  block
    text <آب و آتش بین و خاک و باد را>
    text <دشمنان چون دوستان آمیخته>
  block
    text <گرگ و میش و شیر و آهو چار ضد>
    text <از نهیب قهرمان آمیخته>
  block
    text <آن چنان شاهی نگر کز لطف او>
    text <خار و گل در گلستان آمیخته>
  block
    text <آن چنان ابری نگر کز فیض او>
    text <آب چندین ناودان آمیخته>
  block
    text <اتحاد اندر اثر بین و بدان>
    text <نوبهار و مهرگان آمیخته>
  block
    text <گر چه کژبازند و ضدانند لیک>
    text <همچو تیرند و کمان آمیخته>
  block
    text <قند خا خاموش باش و حیف دان>
    text <قند و پند اندر دهان آمیخته>
  block
    text <شمس تبریزی همی‌روید ز دل>
    text <کس نباشد آن چنان آمیخته>
