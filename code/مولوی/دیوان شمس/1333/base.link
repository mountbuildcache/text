
text <ای تو ولی احسان دل ای حسن رویت دام دل>
  block
    text <ای تو ولی احسان دل ای حسن رویت دام دل>
    text <ای از کرم پرسان دل وی پرسشت آرام دل>
  block
    text <ما زنده از اکرام تو ای هر دو عالم رام تو>
    text <وی از حیات نام تو جانی گرفته نام دل>
  block
    text <بر گرد تن دل حلقه شد تن با دلم همخرقه شد>
    text <وین هر دو در تو غرقه شد ای تو ولی انعام دل>
  block
    text <ای تن گرفته پای دل وی دل گرفته دامنت>
    text <دامن ز دل اندرمکش تا تن رسد بر بام دل>
  block
    text <ای گوهر دریای دل چه جای جان چه جای دل>
    text <روشن ز تو شب‌های دل خرم ز تو ایام دل>
  block
    text <ای عاشق و معشوق من در غیر عشق آتش بزن>
    text <چون نقطه‌ای در جیم تن چون روشنی بر جام دل>
  block
    text <از بارگاه عقل کل آید همی بانگ دهل>
    text <کآمد سپاه آسمان نک می‌رسد اعلام دل>
  block
    text <از زخم تیغ آن سپه در کشتن خصمان شه>
    text <پرخون شده صحرا و ره ره گشته خون آشام دل>
  block
    text <زان حمله‌های صف شکن سرکوفته دیوان تن>
    text <خطبه به نام شه شده دیوان پر از احکام دل>
  block
    text <ای قیل و قالت چون شکر وی گوشمالت چون شکر>
    text <گر زین ادب خوارم کنی خواری منست اکرام دل>
  block
    text <گر سر تو ننهفتمی من گفتنی‌ها گفتمی>
    text <تا از دلم واقف شدی امروز خاص و عام دل>
