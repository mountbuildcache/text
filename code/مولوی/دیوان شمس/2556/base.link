
text <زهی چشم مرا حاصل شده آیین خون ریزی>
  block
    text <زهی چشم مرا حاصل شده آیین خون ریزی>
    text <ز هجران خداوندی شمس الدین تبریزی>
  block
    text <ایا خورشید رخشنده متاب از امر او سر را>
    text <که تاریک ابد گردی اگر با او تو بستیزی>
  block
    text <ایا ای ابر گر تو یک نظر از نرگسش یابی>
    text <به جای آب آب زندگانی و گهربیزی>
  block
    text <اگر آتش شبی در خواب لطف و حلم او دیدی>
    text <گلستان‌ها شدی آتش نکردی ذره‌ای تیزی>
  block
    text <به هنگامی که هر جانی به جانی جفت می‌گردند>
    text <بفرمودند گر جانی به جان او نیامیزی>
  block
    text <که جان او چنان صاف و لطیف آمد که جان‌ها را>
    text <ز روی شرم و لطف او فریضه گشت پرهیزی>
  block
    text <هر آنچ از روح او آید به وهم روح‌ها ناید>
    text <که خشتک کی تواند کرد اندر جامه تیریزی>
  block
    text <کسی کاندر جهان از بوش انا لا غیر می گفته‌ست>
    text <گر از جاهش ببردی بو ز حسرت کرده خون ریزی>
  block
    text <بیا ای عقل کل با من که بردابرد او بینی>
    text <ورای بحر روحانی بدان شرطی که نگریزی>
  block
    text <از آن بحری گذشته‌ست او که دل‌ها دل از او یابند>
    text <و جان‌ها جان از او گیرند و هر چیزی از او چیزی>
  block
    text <اگر انکار خواهی کرد از عجزی است اندر تو>
    text <چه داند قوت حیدر مزاج حیز از حیزی>
  block
    text <علی الله خانه کعبه و فی الله بیت معمورا>
    text <گهی که بشنوی تبریز از تعظیم برخیزی>
  block
    text <ایا ای عقل و تمییزی که لاف دیدنش داری>
    text <وآنگه باخودی بالله که بی‌الهام و تمییزی>
