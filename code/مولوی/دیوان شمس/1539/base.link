
text <مگردان روی خود ای دیده رویم>
  block
    text <مگردان روی خود ای دیده رویم>
    text <به من بنگر که تا از تو برویم>
  block
    text <سبوی جسمم از چشمه‌ات پرآب است>
    text <مکن ای سنگ دل مشکن سبویم>
  block
    text <تو جویایی و من جویانتر از تو>
    text <که داند تو چه جویی من چه جویم>
  block
    text <همین دانم که از بوی گل تو>
    text <مثال گل قبا در خون بشویم>
  block
    text <منم ضراب و عشقت چون ترازو>
    text <از این خاموش گویا چند گویم>
  block
    text <زهی مشکل که تو خود سو نداری>
    text <و من در جستن تو سو به سویم>
  block
    text <تو اندر هیچ کویی درنگنجی>
    text <و من اندر پی تو کو به کویم>
