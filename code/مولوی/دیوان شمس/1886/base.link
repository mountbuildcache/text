
text <نی نی به از این باید با دوست وفا کردن>
  block
    text <نی نی به از این باید با دوست وفا کردن>
    text <نی نی کم از این باید تقصیر و جفا کردن>
  block
    text <زخمی که زند دستت بر عاشق سرمستت>
    text <نتواند غیر تو تدبیر دوا کردن>
  block
    text <مرغی که چشد یک دم از دانه دام تو>
    text <در خاطر او ناید آهنگ هوا کردن>
  block
    text <ای کار دو چشم تو بی‌جرم و گنه کشتن>
    text <وی کار دو لعل تو حاجات روا کردن>
  block
    text <خوش واقعه‌ای دارد دل با غم عشق تو>
    text <نی روی فروخوردن نی رای رها کردن>
  block
    text <دعوی صفا کردن در عشق تو نیکو نیست>
    text <با جان صفا چه بود تفسیر صفا کردن>
