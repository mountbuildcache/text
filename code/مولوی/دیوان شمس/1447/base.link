
text <رفتم به طبیب جان گفتم که ببین دستم>
  block
    text <رفتم به طبیب جان گفتم که ببین دستم>
    text <هم بی‌دل و بیمارم هم عاشق و سرمستم>
  block
    text <صد گونه خلل دارم ای کاش یکی بودی>
    text <با این همه علت‌ها در شنقصه پیوستم>
  block
    text <گفتا که نه تو مردی گفتم که بلی اما>
    text <چون بوی توام آمد از گور برون جستم>
  block
    text <آن صورت روحانی وان مشرق یزدانی>
    text <وان یوسف کنعانی کز وی کف خود خستم>
  block
    text <خوش خوش سوی من آمد دستی به دلم برزد>
    text <گفتا ز چه دستی تو گفتم که از این دستم>
  block
    text <چون عربده می کردم درداد می و خوردم>
    text <افروخت رخ زردم وز عربده وارستم>
  block
    text <پس جامه برون کردم مستانه جنون کردم>
    text <در حلقه آن مستان در میمنه بنشستم>
  block
    text <صد جام بنوشیدم صد گونه بجوشیدم>
    text <صد کاسه بریزیدم صد کوزه دراشکستم>
  block
    text <گوساله زرین را آن قوم پرستیده>
    text <گوساله گرگینم گر عشق بنپرستم>
  block
    text <بازم شه روحانی می خواند پنهانی>
    text <بر می کشدم بالا شاهانه از این پستم>
  block
    text <پابست توام جانا سرمست توام جانا>
    text <در دست توام جانا گر تیرم وگر شستم>
  block
    text <چست توام ار چستم مست توام ار مستم>
    text <پست توام ار پستم هست توام ار هستم>
  block
    text <در چرخ درآوردی چون مست خودم کردی>
    text <چون تو سر خم بستی من نیز دهان بستم>
