
text <گر تو خواهی وطن پر از دلدار>
  block
    text <گر تو خواهی وطن پر از دلدار>
    text <خانه را رو تهی کن از اغیار>
  block
    text <ور تو خواهی سماع را گیرا>
    text <دور دارش ز دیده انکار>
  block
    text <هر که او را سماع مست نکرد>
    text <منکرش دان اگر چه کرد اقرار>
  block
    text <هر که اقرار کرد و باده شناخت>
    text <عاقلش نام نه مگو خمار>
  block
    text <به بهانه به ره کن آن‌ها را>
    text <تا شوی از سماع برخوردار>
  block
    text <وز میان خویش را برون کن تیز>
    text <تا بگیری تو خویش را به کنار>
  block
    text <سایه یار به که ذکر خدای>
    text <این چنین گفتست صدر کبار>
  block
    text <تا نگویی که گل هم از خارست>
    text <زانک هر خار گل نیارد بار>
  block
    text <خار بیگانه را ز دل برکن>
    text <خار گل را به جان و دل می‌دار>
  block
    text <موسی اندر درخت آتش دید>
    text <سبزتر می‌شد آن درخت از نار>
  block
    text <شهوت و حرص مرد صاحب دل>
    text <همچنین دان و همچنین پندار>
  block
    text <صورت شهوتست لیکن هست>
    text <همچو نار خلیل پرانوار>
  block
    text <شمس تبریز را بشر بینند>
    text <چون گشایند دیده‌ها کفار>
