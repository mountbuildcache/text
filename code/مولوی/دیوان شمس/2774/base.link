
text <در فنای محض افشانند مردان آستی>
  block
    text <در فنای محض افشانند مردان آستی>
    text <دامن خود برفشاند از دروغ و راستی>
  block
    text <مرد مطلق دست خود را کی بیالاید به جان>
    text <آخر ای جان قلندر از چه پهلو خاستی>
  block
    text <سالکی جان مجرد بر قلندر عرضه داد>
    text <گفت در گوشش قلندر کان طرف می واستی>
  block
    text <کاین طرف هر چند سوزی در شرار عشق خویش>
    text <لیک هم مطلق نه‌ای زیرا که در غوغاستی>
  block
    text <در جمال لم یزل چشم ازل حیران شده>
    text <نی فزودی از دو عالم نی ز نفیش کاستی>
  block
    text <تو نه این جایی نه آن جا لیک عشاق از هوس>
    text <می‌کنند آن جا نظر کان جاستی آن جاستی>
  block
    text <ای که از الا تو لافیدی بدین زفتی مباش>
    text <چشم‌ها را پاک کن بنگر که هم در لاستی>
  block
    text <مرحبا جان عدم رنگ وجودآمیز خوش>
    text <فارغ از هست و عدم مر هر دو را آراستی>
  block
    text <پاکی چشمت نباشد جز شه تبریزیان>
    text <شمس دین گر او بخواهد لیک نی زان‌هاستی>
