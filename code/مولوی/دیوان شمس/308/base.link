
text <خوابم ببسته‌ای بگشا ای قمر نقاب>
  block
    text <خوابم ببسته‌ای بگشا ای قمر نقاب>
    text <تا سجده‌های شکر کند پیشت آفتاب>
  block
    text <دامان تو گرفتم و دستم بتافتی>
    text <هین دست درکشیدم روی از وفا متاب>
  block
    text <گفتی مکن شتاب که آن هست فعل دیو>
    text <دیو او بود که می‌نکند سوی تو شتاب>
  block
    text <یا رب کنم ببینم بر درگه نیاز>
    text <چندین هزار یا رب مشتاق آن جواب>
  block
    text <از خاک بیشتر دل و جان‌های آتشین>
    text <مستسقیانه کوزه گرفته که آب آب>
  block
    text <بر خاک رحم کن که از این چار عنصر او>
    text <بی دست و پاتر آمد در سیر و انقلاب>
  block
    text <وقتی که او سبک شود آن باد پای اوست>
    text <لنگانه برجهد دو سه گامی پی سحاب>
  block
    text <تا خنده گیرد از تک آن لنگ برق را>
    text <و اندر شفاعت آید آن رعد خوش خطاب>
  block
    text <با ساقیان ابر بگوید که برجهید>
    text <کز تشنگان خاک بجوشید اضطراب>
  block
    text <گیرم که من نگویم آخر نمی‌رسد>
    text <اندر مشام رحمت بوی دل کباب>
  block
    text <پس ساقیان ابر همان دم روان شوند>
    text <با جره و قنینه و با مشک پرشراب>
  block
    text <خاموش و در خراب همی‌جوی گنج عشق>
    text <کاین گنج در بهار برویید از خراب>
