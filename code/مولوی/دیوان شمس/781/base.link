
text <در دلم چون غمت ای سرو روان برخیزد>
  block
    text <در دلم چون غمت ای سرو روان برخیزد>
    text <همچو سرو این تن من بی‌دل و جان برخیزد>
  block
    text <من گمانم تو عیان پیش تو من محو به هم>
    text <چون عیان جلوه کند چهره گمان برخیزد>
  block
    text <چون رسد سنجق تو در ستمستان جهان>
    text <ظلم کوته شود و کوچ و قلان برخیزد>
  block
    text <بر حصار فلک ار خوبی تو جمله برد>
    text <از مقیمان فلک بانگ امان برخیزد>
  block
    text <بگذر از باغ جهان یک سحر ای رشک بهار>
    text <تا ز گلزار چمن رسم خزان برخیزد>
  block
    text <پشت افلاک خمیدست از این بار گران>
    text <ز سبک روحی تو بار گران برخیزد>
  block
    text <من چو از تیر توم بال و پرم ده بپران>
    text <خوش پرد تیر زمانی که کمان برخیزد>
  block
    text <رمه خفتست و همی‌گردد گرگ از چپ و راست>
    text <سگ ما بانگ زند تا که شبان برخیزد>
  block
    text <هین خمش دل پنهانست چو رگ زیر زبان>
    text <آشکارا شود آن رگ چو زبان برخیزد>
  block
    text <این مجابات مجیرست در آن قطعه که گفت>
    text <بر سر کوی تو عقل از سر جان برخیزد>
