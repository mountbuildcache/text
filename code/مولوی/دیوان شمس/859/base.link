
text <نی دیده هر دلی را دیدار می‌نماید>
  block
    text <نی دیده هر دلی را دیدار می‌نماید>
    text <نی هر خسیس را شه رخسار می‌نماید>
  block
    text <الا حقیر ما را الا خسیس ما را>
    text <کز خار می‌رهاند گلزار می‌نماید>
  block
    text <دود سیاه ما را در نور می‌کشاند>
    text <زهد قدیم ما را خمار می‌نماید>
  block
    text <هرگز غلام خود را نفروشد و نبخشد>
    text <تا چیست اینک او را بازار می‌نماید>
  block
    text <شیریست پور آدم صندوق عالم اندر>
    text <صندوق درشدست او بیمار می‌نماید>
  block
    text <روزی که او بغرد صندوق را بدرد>
    text <کاری نماید اکنون بی‌کار می‌نماید>
  block
    text <صدیق با محمد بر هفت آسمانست>
    text <هر چند کو به ظاهر در غار می‌نماید>
  block
    text <یکیست عشق لیکن هر صورتی نماید>
    text <وین احولان خس را دوچار می‌نماید>
  block
    text <جمله گلست این ره گر ظاهرش چو خارست>
    text <نور از درخت موسی چون نار می‌نماید>
  block
    text <آب حیات آمد وین بانگ سیلابست>
    text <گفتار نیست لیکن گفتار می‌نماید>
  block
    text <سوگند خورده بودم کز دل سخن نگویم>
    text <دل آینه‌ست و رو را ناچار می‌نماید>
  block
    text <شمس الحقی که نورش بر آینه‌ست تابان>
    text <در جنبش این و آن را دیوار می‌نماید>
  block
    text <هر طبله که گشایم زان قند بی‌کرانست>
    text <کان را به نوع دیگر عطار می‌نماید>
