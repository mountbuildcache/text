
text <تو سبب سازی و دانایی آن سلطان بین>
  block
    text <تو سبب سازی و دانایی آن سلطان بین>
    text <آنچ ممکن نبود در کف او امکان بین>
  block
    text <آهن اندر کف او نرمتر از مومی بین>
    text <پیش نور رخ او اختر را پنهان بین>
  block
    text <نم اندیشه بیا قلزم اندیشه نگر>
    text <صورت چرخ بدیدی هله اکنون جان بین>
  block
    text <جان بنفروختی ای خر به چنین مشتریی>
    text <رو به بازار غمش جان چو علف ارزان بین>
  block
    text <هر کی بفسرد بر او سخت نماید حرکت>
    text <اندکی گرم شو و جنبش را آسان بین>
  block
    text <خشک کردی تو دماغ از طلب بحث و دلیل>
    text <بفشان خویش ز فکر و لمع برهان بین>
  block
    text <هست میزان معینت و بدان می‌سنجی>
    text <هله میزان بگذار و زر بی‌میزان بین>
  block
    text <نفسی موضع تنگ و نفسی جای فراخ>
    text <می جان نوش و از آن پس همه را میدان بین>
  block
    text <سحر کرده‌ست تو را دیو همی‌خوان قل اعوذ>
    text <چونک سرسبز شدی جمله گل و ریحان بین>
  block
    text <چون تو سرسبز شدی سبز شود جمله جهان>
    text <اتحادی عجبی در عرض و ابدان بین>
  block
    text <چون دمی چرخ زنی و سر تو برگردد>
    text <چرخ را بنگر و همچون سر خود گردان بین>
  block
    text <ز آنک تو جزو جهانی مثل کل باشی>
    text <چونک نو شد صفتت آن صفت از ارکان بین>
  block
    text <همه ارکان چو لباس آمد و صنعش چو بدن>
    text <چند مغرور لباسی بدن انسان بین>
  block
    text <روی ایمان تو در آیینه اعمال ببین>
    text <پرده بردار و درآ شعشعه ایمان بین>
  block
    text <گر تو عاشق شده‌ای حسن بجو احسان نی>
    text <ور تو عباس زمانی بنشین احسان بین>
  block
    text <لابه کردم شه خود را پس از این او گوید>
    text <چونک دریاش بجوشد در بی‌پایان بین>
