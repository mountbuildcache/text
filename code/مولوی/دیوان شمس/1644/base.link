
text <جز ز فتان دو چشمت ز کی مفتون باشیم>
  block
    text <جز ز فتان دو چشمت ز کی مفتون باشیم>
    text <جز ز زنجیر دو زلفت ز کی مجنون باشیم>
  block
    text <جز از آن روی چو ماهت که مهش جویان است>
    text <دگر از بهر که سرگشته چو گردون باشیم>
  block
    text <نار خندان تو ما را صنما گریان کرد>
    text <تا چو نار از غم تو با دل پرخون باشیم>
  block
    text <چشم مست تو قدح بر سر ما می ریزد>
    text <ما چه موقوف شراب و می و افیون باشیم>
  block
    text <گلفشان رخ تو خرمن گل می بخشد>
    text <ما چه موقوف بهار و گل گلگون باشیم>
  block
    text <همچو موسی ز درخت تو حریف نوریم>
    text <ما چرا عاشق برگ و زر قارون باشیم>
  block
    text <هر زمان عشق درآید که حریفان چونید>
    text <ما ز چون گفتن او واله و بی‌چون باشیم>
  block
    text <ما چو زاییده و پرورده آن دریاییم>
    text <صاف و تابنده و خوش چون در مکنون باشیم>
  block
    text <ما ز نور رخ خورشید چو اجرا داریم>
    text <همچو مه تیزرو و چابک و موزون باشیم>
  block
    text <به دعا نوح خیالت یم و جیحون خواهد>
    text <بهر این سابح و با چشم چو جیحون باشیم>
  block
    text <همچو عشقیم درون دل هر سودایی>
    text <لیک چون عشق ز وهم همه بیرون باشیم>
  block
    text <چونک در مطبخ دل لوت طبق بر طبق است>
    text <ما چرا کاسه کش مطبخ هر دون باشیم>
  block
    text <وقف کردیم بر این باده جان کاسه سر>
    text <تا حریف سری و شبلی و ذاالنون باشیم>
  block
    text <شمس تبریز پی نور تو زان ذره شدیم>
    text <تا ز ذرات جهان در عدد افزون باشیم>
