
text <اندر دل ما تویی نگارا>
  block
    text <اندر دل ما تویی نگارا>
    text <غیر تو کلوخ و سنگ خارا>
  block
    text <هر عاشق شاهدی گزیدست>
    text <ما جز تو ندیده‌ایم یارا>
  block
    text <گر غیر تو ماه باشد ای جان>
    text <بر غیر تو نیست رشک ما را>
  block
    text <ای خلق حدیث او مگویید>
    text <باقی همه شاهدان شما را>
  block
    text <بر نقش فنا چه عشق بازد>
    text <آن کس که بدید کبریا را>
  block
    text <بر غیر خدا حسد نیارد>
    text <آن کس که گمان برد خدا را>
  block
    text <گر رشک و حسد بری برو بر>
    text <کین رشک بدست انبیا را>
  block
    text <چون رفت بر آسمان چارم>
    text <عیسی چه کند کلیسیا را>
  block
    text <بوبکر و عمر به جان گزیدند>
    text <عثمان و علی مرتضا را>
  block
    text <شمس تبریز جو روان کن>
    text <گردان کن سنگ آسیا را>
