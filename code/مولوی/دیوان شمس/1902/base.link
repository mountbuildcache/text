
text <چرا منکر شدی ای میر کوران>
  block
    text <چرا منکر شدی ای میر کوران>
    text <نمی‌گویم که مجنون را مشوران>
  block
    text <تو می گویی که بنما غیبیان را>
    text <ستیران را چه نسبت با ستوران>
  block
    text <در این دریا چه کشتی و چه تخته>
    text <در این بخشش چه نزدیکان چه دوران>
  block
    text <عدم دریاست وین عالم یکی کف>
    text <سلیمانی است وین خلقان چو موران>
  block
    text <ز جوش بحر آید کف به هستی>
    text <دو پاره کف بود ایران و توران>
  block
    text <در آن جوشش بگو کوشش چه باشد>
    text <چه می لافند از صبر این صبوران>
  block
    text <از این بحرند زشتان گشته نغزان>
    text <از این موجند شیرین گشته شوران>
  block
    text <نپردازی به من ای شمس تبریز>
    text <که در عشقت همی‌سوزند حوران>
