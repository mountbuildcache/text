
text <ای که لب تو چون شکر هان که قرابه نشکنی>
  block
    text <ای که لب تو چون شکر هان که قرابه نشکنی>
    text <وی که دل تو چون حجر هان که قرابه نشکنی>
  block
    text <عشق درون سینه شد دل همه آبگینه شد>
    text <نرم درآ تو ای پسر هان که قرابه نشکنی>
  block
    text <هر که اسیر سر بود دانک برون در بود>
    text <خاصه که او بود دوسر هان که قرابه نشکنی>
  block
    text <آن صنم لطیف تو گر چه که شد حریف تو>
    text <دست به زلف او مبر هان که قرابه نشکنی>
  block
    text <تا نکنی شناس او از دل خود قیاس او>
    text <او دگر است و تو دگر هان که قرابه نشکنی>
  block
    text <چونک شوی تو مست او باده خوری ز دست او>
    text <آن نفسی است باخطر هان که قرابه نشکنی>
  block
    text <مست درون سینه‌ها بر سر آبگینه‌ها>
    text <نیک سبک تو برگذر هان که قرابه نشکنی>
  block
    text <حق چو نمود در بشر جمع شدند خیر و شر>
    text <خیره مشو در این خبر هان که قرابه نشکنی>
  block
    text <یا تبریز شمس دین گر چه شدی تو همنشین>
    text <تا تو نلافی از هنر هان که قرابه نشکنی>
