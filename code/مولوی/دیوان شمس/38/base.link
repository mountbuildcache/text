
text <رستم از این نفس و هوا زنده بلا مرده بلا>
  block
    text <رستم از این نفس و هوا زنده بلا مرده بلا>
    text <زنده و مرده وطنم نیست به جز فضل خدا>
  block
    text <رستم از این بیت و غزل ای شه و سلطان ازل>
    text <مفتعلن مفتعلن مفتعلن کشت مرا>
  block
    text <قافیه و مغلطه را گو همه سیلاب ببر>
    text <پوست بود پوست بود درخور مغز شعرا>
  block
    text <ای خمشی مغز منی پرده آن نغز منی>
    text <کمتر فضل خمشی کش نبود خوف و رجا>
  block
    text <بر ده ویران نبود عشر زمین کوچ و قلان>
    text <مست و خرابم مطلب در سخنم نقد و خطا>
  block
    text <تا که خرابم نکند کی دهد آن گنج به من>
    text <تا که به سیلم ندهد کی کشدم بحر عطا>
  block
    text <مرد سخن را چه خبر از خمشی همچو شکر>
    text <خشک چه داند چه بود ترلللا ترلللا>
  block
    text <آینه‌ام آینه‌ام مرد مقالات نه‌ام>
    text <دیده شود حال من ار چشم شود گوش شما>
  block
    text <دست فشانم چو شجر چرخ زنان همچو قمر>
    text <چرخ من از رنگ زمین پاکتر از چرخ سما>
  block
    text <عارف گوینده بگو تا که دعای تو کنم>
    text <چونک خوش و مست شوم هر سحری وقت دعا>
  block
    text <دلق من و خرقه من از تو دریغی نبود>
    text <و آنک ز سلطان رسدم نیم مرا نیم تو را>
  block
    text <از کف سلطان رسدم ساغر و سغراق قدم>
    text <چشمه خورشید بود جرعه او را چو گدا>
  block
    text <من خمشم خسته گلو عارف گوینده بگو>
    text <زانک تو داود دمی من چو کهم رفته ز جا>
