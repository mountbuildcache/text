
text <طواف کعبه دل کن اگر دلی داری>
  block
    text <طواف کعبه دل کن اگر دلی داری>
    text <دلست کعبه معنی تو گل چه پنداری>
  block
    text <طواف کعبه صورت حقت بدان فرمود>
    text <که تا به واسطه آن دلی به دست آری>
  block
    text <هزار بار پیاده طواف کعبه کنی>
    text <قبول حق نشود گر دلی بیازاری>
  block
    text <بده تو ملکت و مال و دلی به دست آور>
    text <که دل ضیا دهدت در لحد شب تاری>
  block
    text <هزار بدره زرگر بری به حضرت حق>
    text <حقت بگوید دل آر اگر به ما آری>
  block
    text <که سیم و زر بر ما لاشیست بی‌مقدار>
    text <دلست مطلب ما گر مرا طلبکاری>
  block
    text <ز عرش و کرسی و لوح قلم فزون باشد>
    text <دل خراب که آن را کهی بنشماری>
  block
    text <مدار خوار دلی را اگر چه خوار بود>
    text <که بس عزیر عزیزست دل در آن خواری>
  block
    text <دل خراب چو منظرگه اله بود>
    text <زهی سعادت جانی که کرد معماری>
  block
    text <عمارت دل بیچاره دو صدپاره>
    text <ز حج و عمره به آید به حضرت باری>
  block
    text <کنوز گنج الهی دل خراب بود>
    text <که در خرابه بود دفن گنج بسیاری>
  block
    text <کمر به خدمت دل‌ها ببند چاکروار>
    text <که برگشاید در تو طریق اسراری>
  block
    text <گرت سعادت و اقبال گشت مطلوبت>
    text <شوی تو طالب دل‌ها و کبر بگذاری>
  block
    text <چو همعنان تو گردد عنایت دل‌ها>
    text <شود ینابع حکمت ز قلب تو جاری>
  block
    text <روان شود ز لسانت چو سیل آب حیات>
    text <دمت بود چو مسیحا دوای بیماری>
  block
    text <برای یک دل موجود گشت هر دو جهان>
    text <شنو تو نکته لولاک از لب قاری>
  block
    text <وگر نه کون و مکان را وجود کی بودی>
    text <ز مهر و ماه و ز ارض و سمای زنگاری>
  block
    text <خموش وصف دل اندر بیان نمی‌گنجد>
    text <اگر به هر سر مویی دو صد زبان داری>
