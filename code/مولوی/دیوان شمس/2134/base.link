
text <نبود چنین مه در جهان ای دل همین جا لنگ شو>
  block
    text <نبود چنین مه در جهان ای دل همین جا لنگ شو>
    text <از جنگ می‌ترسانیم گر جنگ شد گو جنگ شو>
  block
    text <ماییم مست ایزدی زان باده‌های سرمدی>
    text <تو عاقلی و فاضلی دربند نام و ننگ شو>
  block
    text <رفتیم سوی شاه دین با جامه‌های کاغذین>
    text <تو عاشق نقش آمدی همچون قلم در رنگ شو>
  block
    text <در عشق جانان جان بده بی‌عشق نگشاید گره>
    text <ای روح این جا مست شو وی عقل این جا دنگ شو>
  block
    text <شد روم مست روی او شد زنگ مست موی او>
    text <خواهی به سوی روم رو خواهی به سوی زنگ شو>
  block
    text <در دوغ او افتاده‌ای خود تو ز عشقش زاده‌ای>
    text <زین بت خلاصی نیستت خواهی به صد فرسنگ شو>
  block
    text <گر کافری می‌جویدت ورمؤمنی می‌شویدت>
    text <این گو برو صدیق شو و آن گو برو افرنگ شو>
  block
    text <چشم تو وقف باغ او گوش تو وقف لاغ او>
    text <از دخل او چون نخل شو وز نخل او آونگ شو>
  block
    text <هم چرخ قوس تیر او هم آب در تدبیر او>
    text <گر راستی رو تیر شو ور کژروی خرچنگ شو>
  block
    text <ملکی است او را زفت و خوش هر گونه ای می‌بایدش>
    text <خواهی عقیق و لعل شو خواهی کلوخ و سنگ شو>
  block
    text <گر لعل و گر سنگی هلا می غلط در سیل بلا>
    text <با سیل سوی بحر رو مهمان عشق شنگ شو>
  block
    text <بحری است چون آب خضر گر پر خوری نبود مضر>
    text <گر آب دریا کم شود آنگه برو دلتنگ شو>
  block
    text <می‌باش همچون ماهیان در بحر آیان و روان>
    text <گر یاد خشکی آیدت از بحر سوی گنگ شو>
  block
    text <گه بر لبت لب می‌نهد گه بر کنارت می‌نهد>
    text <چون آن کند رو نای شو چون این کند رو چنگ شو>
  block
    text <هر چند دشمن نیستش هر سو یکی مستیستش>
    text <مستان او را جام شو بر دشمنان سرهنگ شو>
  block
    text <سودای تنهایی مپز در خانه خلوت مخز>
    text <شد روز عرض عاشقان پیش آ و پیش آهنگ شو>
  block
    text <آن کس بود محتاج می کو غافل است از باغ وی>
    text <باغ پرانگور ویی گه باده شو گه بنگ شو>
  block
    text <خاموش همچون مریمی تا دم زند عیسی دمی>
    text <کت گفت کاندر مشغله یار خران عنگ شو>
