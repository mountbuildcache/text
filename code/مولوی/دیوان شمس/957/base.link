
text <هزار جان مقدس فدای روی تو باد>
  block
    text <هزار جان مقدس فدای روی تو باد>
    text <که در جهان چو تو خوبی کسی ندید و نزاد>
  block
    text <هزار رحمت دیگر نثار آن عاشق>
    text <که او به دام هوای چو تو شهی افتاد>
  block
    text <ز صورت تو حکایت کنند یا ز صفت>
    text <که هر یکی ز یکی خوشترست زهی بنیاد>
  block
    text <دلم هزار گره داشت همچو رشته سحر>
    text <ز سحر چشم خوشت آن همه گره بگشاد>
  block
    text <بلندبین ز تو گشتست هر دو دیده عشق>
    text <ببین تو قوت شاگرد و حکمت استاد>
  block
    text <نشسته‌ایم دل و عشق و کالبد پیشت>
    text <یکی خراب و یکی مست وان دگر دلشاد>
  block
    text <به حکم تست بخندانی و بگریانی>
    text <همه چو شاخ درختیم و عشق تو چون باد>
  block
    text <به باد زرد شویم و به باد سبز شویم>
    text <تو راست جمله ولایت تو راست جمله مراد>
  block
    text <کلوخ و سنگ چه داند بهار جز اثری>
    text <بهار را ز چمن پرس و سنبل و شمشاد>
