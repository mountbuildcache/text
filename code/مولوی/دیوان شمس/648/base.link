
text <ای قوم به حج رفته کجایید کجایید>
  block
    text <ای قوم به حج رفته کجایید کجایید>
    text <معشوق همین جاست بیایید بیایید>
  block
    text <معشوق تو همسایه و دیوار به دیوار>
    text <در بادیه سرگشته شما در چه هوایید>
  block
    text <گر صورت بی‌صورت معشوق ببینید>
    text <هم خواجه و هم خانه و هم کعبه شمایید>
  block
    text <ده بار از آن راه بدان خانه برفتید>
    text <یک بار از این خانه بر این بام برآیید>
  block
    text <آن خانه لطیفست نشان‌هاش بگفتید>
    text <از خواجه آن خانه نشانی بنمایید>
  block
    text <یک دسته گل کو اگر آن باغ بدیدید>
    text <یک گوهر جان کو اگر از بحر خدایید>
  block
    text <با این همه آن رنج شما گنج شما باد>
    text <افسوس که بر گنج شما پرده شمایید>
