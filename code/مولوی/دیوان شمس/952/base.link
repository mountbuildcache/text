
text <ز شمس دین طرب نوبهار بازآید>
  block
    text <ز شمس دین طرب نوبهار بازآید>
    text <نشاط بلبله و سبزه زار بازآید>
  block
    text <کرانه کرد دلم از نبیذ و از ساقی>
    text <چو وصل او بگشاید کنار بازآید>
  block
    text <کبوتر دل من در شکار باز پرید>
    text <خنک زمانی کو از شکار بازآید>
  block
    text <بگردد این رخ زردم چو صد هزار نگار>
    text <ز طبل دعوت من گر نگار بازآید>
  block
    text <چو ملک حسن بر وی مهم قرار گرفت>
    text <بود که سوی دلم زو قرار بازآید>
  block
    text <چو خارخار دلم می‌نشیند از هوسش>
    text <که گلشنش بر این خار خار بازآید>
  block
    text <چو مهرها که شود محو نطع آن گوهر>
    text <دغای عشق چو خانه قمار بازآید>
  block
    text <ز مستی‌اش چه گمان بردمی که بعد از می>
    text <ز هجر عربده کن آن خمار بازآید>
  block
    text <از این خمار مرا نیست غم اگر روزی>
    text <به دستم آن قدح پرشرار بازآید>
  block
    text <هزار چشمه حیوان چه در شمار آید>
    text <اگر از او لطف بی‌شمار بازآید>
  block
    text <سؤال کردم رخ را که چند زر باشی>
    text <که جان من ز زری تو زار بازآید>
  block
    text <مرا جواب چو زر داد من زرم دایم>
    text <مگر که سیمبر خوش عیار بازآید>
  block
    text <بگفتمش چو بماندی تو زنده بی آن جان>
    text <چه عذر آری چون آن عذار بازآید>
  block
    text <من آن ندانم دانم که آه از تبریز>
    text <کز آتشش ز دلم الحذار بازآید>
