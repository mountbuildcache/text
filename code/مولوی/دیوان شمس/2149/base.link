
text <ای تو خموش پرسخن چیست خبر بیا بگو>
  block
    text <ای تو خموش پرسخن چیست خبر بیا بگو>
    text <سوره هل اتی بخوان نکته لافتی بگو>
  block
    text <خیمه جان بر اوج زن در دل بحر موج زن>
    text <مشک وجود بردران ترک دو سه سقا بگو>
  block
    text <چونک ز خود سفر کنی وز دو جهان گذر کنی>
    text <کیست کز او حذر کنی هیچ سخن مخا بگو>
  block
    text <از می لعل پرگهر بی‌خبری و باخبر>
    text <در دل ما بزن شرر بر سر ما برآ بگو>
  block
    text <ساقی چرخ در طرب مجلس خاک خشک لب>
    text <زین دو بزاده روز و شب چیست سبب مرا بگو>
  block
    text <از دل چرخ در زمین باغ و گل است و یاسمین>
    text <باد خزانش در کمین چیست چنین چرا بگو>
  block
    text <بخل و سخا و خیر و شر نیست جدا ز یک دگر>
    text <نیست یکی و نیست دو چیست یکی دو تا بگو>
  block
    text <بلبل مست تا به کی ناله کنی ز ماه دی>
    text <ذکر جفا بس است هی شکر کن از وفا بگو>
  block
    text <هیچ در این دو مرحله شکر تو نیست بی‌گله>
    text <نقش فنا بشو هله ز آینه صفا بگو>
  block
    text <جزو بهل ز کل بگو خار بهل ز گل بگو>
    text <درگذر از صفات او ذات نگر خدا بگو>
