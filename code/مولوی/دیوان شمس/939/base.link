
text <به پیش تو چه زند جان و جان کدام بود>
  block
    text <به پیش تو چه زند جان و جان کدام بود>
    text <که جان تویی و دگر جمله نقش و نام بود>
  block
    text <اگر چه ماه به ده دست روی خود شوید>
    text <چه زهره دارد کان چهره را غلام بود>
  block
    text <اگر چه عاشقی و عشق بهترین کار است>
    text <بدانک بی‌رخ معشوق ما حرام بود>
  block
    text <به جان عشق که تا هر دو جان نیامیزد>
    text <جداییست و ملاقات بی‌نظام بود>
  block
    text <شراب لطف خداوند را کرانی نیست>
    text <وگر کرانه نماید قصور جام بود>
  block
    text <به قدر روزنه افتد به خانه نور قمر>
    text <اگر به مشرق و مغرب ضیاش عام بود>
  block
    text <تو جام هستی خود را برو قوامی ده>
    text <که آن شراب قدیمست و باقوام بود>
  block
    text <هزار جان طلبید و یکی ببردم پیش>
    text <بگفت باقی گفتم بهل که وام بود>
  block
    text <رفیق گشته دو چشمش میان خوف و رجا>
    text <برای پختن هر عاشقی که خام بود>
  block
    text <هزار خانه به تاراج برد و خوش قنقیست>
    text <سلامتی همه تاراج آن سلام بود>
  block
    text <درون خانه بود نقش‌ها نه آن نقاش>
    text <به سوی بام نگر کان قمر به بام بود>
  block
    text <رسید مژده به شامست شمس تبریزی>
    text <چه صبح‌ها که نماید اگر به شام بود>
