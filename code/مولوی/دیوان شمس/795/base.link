
text <وقت آن شد که ز خورشید ضیایی برسد>
  block
    text <وقت آن شد که ز خورشید ضیایی برسد>
    text <سوی زنگی شب از روم لوایی برسد>
  block
    text <به برهنه شده عشق قبایی بدهند>
    text <وز شکرخانه آن دوست نوایی برسد>
  block
    text <این همه کاسه زرین ز بر خوان فلک>
    text <بهر آنست که یک روز صلایی برسد>
  block
    text <بره و خوشه گردون ز برای خورش است>
    text <تا ز خرمنگه آن ماه عطایی برسد>
  block
    text <عاشقان را که جز این عشق غذایی دگرست>
    text <کاسه کدیه ایشان به ابایی برسد>
  block
    text <نوخرانی که رهیدند ز بازار کهن>
    text <کهنه کاسد ایشان به بهایی برسد>
  block
    text <مه پرستان که ستاره همه شب می‌شمرند>
    text <آخر این کوشش و اومید به جایی برسد>
  block
    text <رو ترش کرده چو ابری که ببارید جفا>
    text <از وفا رست جفا هم به وفایی برسد>
  block
    text <آنک دانست یقین مادر گل‌ها خارست>
    text <همچو گل خندد چون خار جفایی برسد>
  block
    text <خضری گرد جهان لاف زد از آب حیات>
    text <تا به گوش دل ما طبل بقایی برسد>
  block
    text <گر ز یاران گل آلود بریدی مگری>
    text <چون ز گل دور شود آب صفایی برسد>
  block
    text <دل خود زین دودلان سرد کن و پاک بشوی>
    text <دل خم شسته شود چون به سقایی برسد>
  block
    text <ناسزا گفتن از آن دلبر شیرین عجبست>
    text <ناسزا گفت که تا جان به سزایی برسد>
  block
    text <یار چون سنگ دلان خانه ما را بشکست>
    text <تا که هر خانه شکسته به سرایی برسد>
  block
    text <دوش در خواب بدیدم صلاح الدین را>
    text <گسترد سایه دولت چو همایی برسد>
