
text <آب زنید راه را هین که نگار می‌رسد>
  block
    text <آب زنید راه را هین که نگار می‌رسد>
    text <مژده دهید باغ را بوی بهار می‌رسد>
  block
    text <راه دهید یار را آن مه ده چهار را>
    text <کز رخ نوربخش او نور نثار می‌رسد>
  block
    text <چاک شدست آسمان غلغله ایست در جهان>
    text <عنبر و مشک می‌دمد سنجق یار می‌رسد>
  block
    text <رونق باغ می‌رسد چشم و چراغ می‌رسد>
    text <غم به کناره می‌رود مه به کنار می‌رسد>
  block
    text <تیر روانه می‌رود سوی نشانه می‌رود>
    text <ما چه نشسته‌ایم پس شه ز شکار می‌رسد>
  block
    text <باغ سلام می‌کند سرو قیام می‌کند>
    text <سبزه پیاده می‌رود غنچه سوار می‌رسد>
  block
    text <خلوتیان آسمان تا چه شراب می‌خورند>
    text <روح خراب و مست شد عقل خمار می‌رسد>
  block
    text <چون برسی به کوی ما خامشی است خوی ما>
    text <زان که ز گفت و گوی ما گرد و غبار می‌رسد>
