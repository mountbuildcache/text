
text <روی من از روی تو دارد صد روشنی>
  block
    text <روی من از روی تو دارد صد روشنی>
    text <جان من از جان تو یابد صد ایمنی>
  block
    text <آهن هستی من صیقل عشقش چو یافت>
    text <آینه کون شد رفت از او آهنی>
  block
    text <مرغ دلم می‌طپید هیچ سکونی نداشت>
    text <مسکن اصلیش دید یافت در او ساکنی>
  block
    text <ندهد بی‌چشم تو چشم من آینگی>
    text <ندهد بی‌روز تو روزن من روزنی>
  block
    text <چشم منش چون بدید گفت که نور منی>
    text <جان منش چون بدید گفت که جان منی>
  block
    text <صبر از آن صبر کرد شکر شکر تو دید>
    text <فقر از آن فخر شد کز تو شود او غنی>
  block
    text <گاه منم بر درت حلقه در می‌زنم>
    text <گاه تویی در برم حلقه دل می‌زنی>
  block
    text <باد صبا سوی عشق این دو رسالت ببر>
    text <تا شوم از سعی تو پاک ز تردامنی>
  block
    text <هست مرا همچو نی وام کمر بستنی>
    text <هست تو را همچو نی وام شکر دادنی>
  block
    text <ای دل در ما گریز از من و ما محو شو>
    text <زانک بریدی ز ما گر نبری از منی>
  block
    text <دانه شیرین به سنگ گفت چو من بشکنم>
    text <مغز نمایم ولیک وای چو تو بشکنی>
