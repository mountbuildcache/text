
text <ای خوشا روزا که ما معشوق را مهمان کنیم>
  block
    text <ای خوشا روزا که ما معشوق را مهمان کنیم>
    text <دیده از روی نگارینش نگارستان کنیم>
  block
    text <گر ز داغ هجر او دردی است در دل‌های ما>
    text <ز آفتاب روی او آن درد را درمان کنیم>
  block
    text <چون به دست ما سپارد زلف مشک افشان خویش>
    text <پیش مشک افشان او شاید که جان قربان کنیم>
  block
    text <آن سر زلفش که بازی می کند از باد عشق>
    text <میل دارد تا که ما دل را در او پیچان کنیم>
  block
    text <او به آزار دل ما هر چه خواهد آن کند>
    text <ما به فرمان دل او هر چه گوید آن کنیم>
  block
    text <این کنیم و صد چنین و منتش بر جان ماست>
    text <جان و دل خدمت دهیم و خدمت سلطان کنیم>
  block
    text <آفتاب رحمتش در خاک ما درتافته‌ست>
    text <ذره‌های خاک خود را پیش او رقصان کنیم>
  block
    text <ذره‌های تیره را در نور او روشن کنیم>
    text <چشم‌های خیره را در روی او تابان کنیم>
  block
    text <چوب خشک جسم ما را کو به مانند عصاست>
    text <در کف موسی عشقش معجز ثعبان کنیم>
  block
    text <گر عجب‌های جهان حیران شود در ما رواست>
    text <کاین چنین فرعون را ما موسی عمران کنیم>
  block
    text <نیمه‌ای گفتیم و باقی نیم کاران بو برند>
    text <یا برای روز پنهان نیمه را پنهان کنیم>
