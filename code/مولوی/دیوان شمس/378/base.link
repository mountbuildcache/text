
text <ای گشته ز شاه عشق شهمات>
  block
    text <ای گشته ز شاه عشق شهمات>
    text <در خشم مباش و در مکافات>
  block
    text <در باغ فنا درآ و بنگر>
    text <در جان بقای خویش جنات>
  block
    text <چون پیشترک روی تو از خود>
    text <بینی ز ورای این سماوات>
  block
    text <سلطان حقایق و معانی>
    text <وز نور قدیم چتر و رایات>
  block
    text <چون گشت عیان مجو کرامت>
    text <کز بهر نشان بود کرامات>
  block
    text <تا ساحل بحر سیل پیداست>
    text <چون غرقه شود کجاست هیهات>
  block
    text <ما مات تویم شمس تبریز>
    text <صد خدمت و صد سلام از مات>
