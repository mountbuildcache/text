
text <چنان گشتم ز مستی و خرابی>
  block
    text <چنان گشتم ز مستی و خرابی>
    text <که خاکی را نمی‌دانم ز آبی>
  block
    text <در این خانه نمی‌یابم کسی را>
    text <تو هشیاری بیا باشد بیابی>
  block
    text <همین دانم که مجلس از تو برپاست>
    text <نمی‌دانم شرابی یا کبابی>
  block
    text <به باطن جان جان جان جانی>
    text <به ظاهر آفتاب آفتابی>
  block
    text <از آن رو خوش فسونی که مسیحی>
    text <از آن رو دیوسوزی که شهابی>
  block
    text <مرا خوش خوی کن زیرا شرابی>
    text <مرا خوش بوی کن زیرا گلابی>
  block
    text <صبایی که بخندانی چمن را>
    text <اگر چه تشنگان را تو عذابی>
  block
    text <بیا مستان بی‌حد بین به بازار>
    text <اگر تو محتسب در احتسابی>
  block
    text <چو نان خواهان گهی اندر سؤالی>
    text <چو رنجوران گهی اندر جوابی>
  block
    text <مثال برق کوته خنده تو>
    text <از آن محبوس ظلمات سحابی>
  block
    text <درآ در مجلس سلطان باقی>
    text <ببین گردان جفان کالجوابی>
  block
    text <تو خوش لعلی ولیکن زیر کانی>
    text <تو بس خوبی ولیکن در نقابی>
  block
    text <به سوی شه پری باز سپیدی>
    text <وگر پری به گورستان غرابی>
  block
    text <جوان بختا بزن دستی و می‌گو>
    text <شبابی یا شبابی یا شبابی>
  block
    text <مگو با کس سخن ور سخت گیرد>
    text <بگو والله اعلم بالصواب>
