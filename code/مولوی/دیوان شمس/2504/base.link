
text <اگر زهر است اگر شکر چه شیرین است بی‌خویشی>
  block
    text <اگر زهر است اگر شکر چه شیرین است بی‌خویشی>
    text <کله جویی نیابی سر چه شیرین است بی‌خویشی>
  block
    text <چو افتادی تو در دامش چو خوردی باده جامش>
    text <برون آیی نیابی در چه شیرین است بی‌خویشی>
  block
    text <مترس آخر نه مردی تو بجنب آخر نمردی تو>
    text <بده آن زر به سیمین بر چه شیرین است بی‌خویشی>
  block
    text <چرا تو سرد و برف آیی فنا شو تا شگرف آیی>
    text <غم هستی تو کمتر خور چه شیرین است بی‌خویشی>
  block
    text <در این منگر که در دامم که پر گشت است این جامم>
    text <به پیری عمر نو بنگر چه شیرین است بی‌خویشی>
  block
    text <چه هشیاری برادر هی ببین دریای پر از می>
    text <مسلمان شو تو ای کافر چه شیرین است بی‌خویشی>
  block
    text <نمود آن زلف مشکینش که عنبر گشت مسکینش>
    text <زهی مشک و زهی عنبر چه شیرین است بی‌خویشی>
  block
    text <بیا ای یار در بستان میان حلقه مستان>
    text <به دست هر یکی ساغر چه شیرین است بی‌خویشی>
  block
    text <یکی شه بین تو بس حاضر به جمله روح‌ها ناظر>
    text <ز بی‌خویشی از آن سوتر چه شیرین است بی‌خویشی>
