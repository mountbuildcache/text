
text <مهتاب برآمد کلک از گور برآمد>
  block
    text <مهتاب برآمد کلک از گور برآمد>
    text <وز ریگ سیه چرده سقنقور برآمد>
  block
    text <آنک از قلمش موسی و عیسیست مصور>
    text <از نفخه او دمدمه صور برآمد>
  block
    text <در هاون اقبال عنایت گهری کوفت>
    text <صد دیده حق بین ز دل کور برآمد>
  block
    text <از تف بهاری چه خبر یافت دل خاک>
    text <کز خاک سیه قافله مور برآمد>
  block
    text <از بحر عسل‌هاش چه دید آن دل زنبور>
    text <با مشک عسل گله زنبور برآمد>
  block
    text <در مخزن او کرم ضعیفی به چه ره یافت>
    text <کز وی خز و ابریشم موفور برآمد>
  block
    text <بی دیده و بی‌گوش صدف رزق کجا یافت>
    text <تا حاصل در گشت و چو گنجور برآمد>
  block
    text <نرم آهن و سنگی سوی انوار چه ره یافت>
    text <کز آهن و سنگی علم نور برآمد>
  block
    text <بنگر که ز گلزار چه گلزار بخندید>
    text <وز سرمه چون قیر چه کافور برآمد>
  block
    text <بی غازه و گلگونه گل آن رنگ کجا یافت>
    text <کافروخته از پرده مستور برآمد>
  block
    text <در دولت و در عزت آن شاه نکوکار>
    text <این لشگر بشکسته چه منصور برآمد>
  block
    text <یک سیب بنی دیدم در باغ جمالش>
    text <هر سیب که بشکافت از او حور برآمد>
  block
    text <چون حور برآمد ز دل سیب بخندید>
    text <از خنده او حاجت رنجور برآمد>
  block
    text <این هستی و این مستی و این جنبش مستان>
    text <زان باده مدان کز دل انگور برآمد>
  block
    text <شمس الحق تبریز چو این شور برانگیخت>
    text <از مشرق جان آن مه مشهور برآمد>
