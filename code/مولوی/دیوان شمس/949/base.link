
text <مرا وصال تو باید صبا چه سود کند>
  block
    text <مرا وصال تو باید صبا چه سود کند>
    text <چو من زمین تو گشتم سما چه سود کند>
  block
    text <ایا بتان شکرلب چو روی شه دیدم>
    text <مرا جمال و کمال شما چه سود کند>
  block
    text <دلم نماند و گدازید چون شکر در آب>
    text <جمال ماه رخ دلربا چه سود کند>
  block
    text <فلک ببست میان مرا ز فضل کمر>
    text <ولیک بی‌شه شهره قبا چه سود کند>
  block
    text <هزار حیله کنم من دغا و شیوه عشق>
    text <چو شه حریف نباشد دغا چه سود کند>
  block
    text <مرا بقا و فنا از برای خدمت اوست>
    text <مرا چو آن نبود این بقا چه سود کند>
  block
    text <سقا و آب برای حرارت جگرست>
    text <جگر چو خون شد ای دل سقا چه سود کند>
  block
    text <فلک به ناله شد از بس دعا و زاری من>
    text <چو بخت یار نباشد دعا چه سود کند>
  block
    text <مگو چنین تو چه دانی بلادریست نهان>
    text <خدای داند و بس کاین بلا چه سود کند>
  block
    text <چو خونبهای تو ای دل هوای عشق ویست>
    text <مگو که کشته شدم خونبها چه سود کند>
  block
    text <تو هان و هان به دل و دیده خاک این ره شو>
    text <چو خاک باشی باید علا چه سود کند>
  block
    text <در آن فلک که شعاعات آفتاب دلست>
    text <هزار سایه و ظل هما چه سود کند>
  block
    text <هما و سایه‌اش آن جا چو ظلمتی باشد>
    text <ز نور ظلمت غیر فنا چه سود کند>
  block
    text <دلا تو چند زنی لاف از وفاداری>
    text <برو به بحر وفا این وفا چه سود کند>
  block
    text <صفای باقی باید که بر رخت تابد>
    text <تو جندره زده گیر این صفا چه سود کند>
  block
    text <چو کبر را بگذاری صفا ز حق یابی>
    text <بدانی آنگه کاین کبریا چه سود کند>
  block
    text <برو به نزد خداوند شمس تبریزی>
    text <فقیر او شو جانا غنا چه سود کند>
