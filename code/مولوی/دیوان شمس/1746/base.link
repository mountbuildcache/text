
text <بر آن شده‌ست دلم کآتشی بگیرانم>
  block
    text <بر آن شده‌ست دلم کآتشی بگیرانم>
    text <که هر کی او نمرد پیش تو بمیرانم>
  block
    text <کمان عشق بدرم که تا بداند عقل>
    text <که بی‌نظیرم و سلطان بی‌نظیرانم>
  block
    text <که رفت در نظر تو که بی‌نظیر نشد>
    text <مقام گنج شده‌ست این نهاد ویرانم>
  block
    text <من از کجا و مباهات سلطنت ز کجا>
    text <فقیر فقرم و افتاده فقیرانم>
  block
    text <من آن کسم که تو نامم نهی نمی‌دانم>
    text <چو من اسیر توام پس امیر میرانم>
  block
    text <جز از اسیری و میری مقام دیگر هست>
    text <چو من فنا شوم از هر دو کس نفیرانم>
  block
    text <چو شب بیاید میر و اسیر محو شوند>
    text <اسیر هیچ نداند که از اسیرانم>
  block
    text <به خواب شب گرو آمد امیری میران>
    text <چو عشق هیچ نخسبد ز عشق گیرانم>
  block
    text <به آفتاب نگر پادشاه یک روزه‌ست>
    text <همی‌گدازد مه منیر کز وزیرانم>
  block
    text <منم که پخته عشقم نه خام و خام طمع>
    text <خدای کرد خمیری از آن خمیرانم>
  block
    text <خمیرکرده یزدان کجا بماند خام>
    text <خمیرمایه پذیرم نه از فطیرانم>
  block
    text <فطیر چون کند او فاطرالسموات است>
    text <چو اختران سماوات از منیرانم>
  block
    text <تو چند نام نهی خویش را خمش می باش>
    text <که کودکی است که گویی که من ز پیرانم>
