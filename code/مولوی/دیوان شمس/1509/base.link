
text <سفر کردم به هر شهری دویدم>
  block
    text <سفر کردم به هر شهری دویدم>
    text <چو شهر عشق من شهری ندیدم>
  block
    text <ندانستم ز اول قدر آن شهر>
    text <ز نادانی بسی غربت کشیدم>
  block
    text <رها کردم چنان شکرستانی>
    text <چو حیوان هر گیاهی می چریدم>
  block
    text <پیاز و گندنا چون قوم موسی>
    text <چرا بر من و سلوی برگزیدم>
  block
    text <به غیر عشق آواز دهل بود>
    text <هر آوازی که در عالم شنیدم>
  block
    text <از آن بانگ دهل از عالم کل>
    text <بدین دنیای فانی اوفتیدم>
  block
    text <میان جان‌ها جان مجرد>
    text <چو دل بی‌پر و بی‌پا می پریدم>
  block
    text <از آن باده که لطف و خنده بخشد>
    text <چو گل بی‌حلق و بی‌لب می چشیدم>
  block
    text <ندا آمد ز عشق ای جان سفر کن>
    text <که من محنت سرایی آفریدم>
  block
    text <بسی گفتم که من آن جا نخواهم>
    text <بسی نالیدم و جامه دریدم>
  block
    text <چنانک اکنون ز رفتن می گریزم>
    text <از آن جا آمدن هم می رمیدم>
  block
    text <بگفت ای جان برو هر جا که باشی>
    text <که من نزدیک چون حبل الوریدم>
  block
    text <فسون کرد و مرا بس عشوه‌ها داد>
    text <فسون و عشوه او را خریدم>
  block
    text <فسون او جهان را برجهاند>
    text <کی باشم من که من خود ناپدیدم>
  block
    text <ز راهم برد وان گاهم به ره کرد>
    text <گر از ره می نرفتم می رهیدم>
  block
    text <بگویم چون رسی آن جا ولیکن>
    text <قلم بشکست چون این جا رسیدم>
