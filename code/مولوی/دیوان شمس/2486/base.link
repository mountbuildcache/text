
text <ای زده مطرب غمت در دل ما ترانه‌ای>
  block
    text <ای زده مطرب غمت در دل ما ترانه‌ای>
    text <در سر و در دماغ جان جسته ز تو فسانه‌ای>
  block
    text <چونک خیال خوش دمت از سوی غیب دردمد>
    text <ز آتش عشق برجهد تا به فلک زبانه‌ای>
  block
    text <زهره عشق چون بزد پنجه خود در آب و گل>
    text <قامت ما چو چنگ شد سینه ما چغانه‌ای>
  block
    text <آهوی لنگ چون جهد از کف شیر شرزه‌ای>
    text <چون برهد ز باز جان قالب چون سمانه‌ای>
  block
    text <ای گل و ای بهار جان وی می و ای خمار جان>
    text <شاه و یگانه او بود کز تو خورد یگانه‌ای>
  block
    text <باغ و بهار و بخت بین عالم پردرخت بین>
    text <وین همگی درخت‌ها رسته شده ز دانه‌ای>
  block
    text <از دهش و عطای تو فقر فقیر فخر شد>
    text <تا که نماند مرگ را بر فقرا دهانه‌ای>
  block
    text <لطف و عطا و رحمتت طبل وصال می‌زند>
    text <گر نکند وصال تو بار دگر بهانه‌ای>
  block
    text <روزه مریم مرا خوان مسیحیت نوا>
    text <تر کنم از فرات تو امشب خشک نانه‌ای>
  block
    text <گشته کمان سرمدی سرده تیرهای ما>
    text <گشته خدنگ احمدی فخر بنی کنانه‌ای>
  block
    text <پیش کشیی آن کمان هر کس می‌کند زهی>
    text <بهر قدوم تیر تو رقعه دل نشانه‌ای>
  block
    text <جذبه حق یک رسن تافت ز آه تو و من>
    text <یوسف جان ز چاه تن رفت به آشیانه‌ای>
  block
    text <خامش کن اگر سرت خارش نطق می‌دهد>
    text <هست برای جعد تو صبر گزیده شانه‌ای>
