
text <ز بردابرد عشق او چو بشنید این دل پاره>
  block
    text <ز بردابرد عشق او چو بشنید این دل پاره>
    text <برآمد از وجود خویش و هر دو کون یک باره>
  block
    text <به بحر نیستی درشد همه هستی محقر شد>
    text <به ناگه شعله‌ای برشد شگرف از جان خون خواره>
  block
    text <کجا اسراربین آمد دمی کز کبر و کین آمد>
    text <حیاتی کز زمین آمد بود در بحر بیچاره>
  block
    text <الا ای جان انسانی چو از اقلیم نقصانی>
    text <به شب هنگام ظلمانی چو اختر باش سیاره>
  block
    text <چو از مردان مدد یابی یکی عیش ابد یابی>
    text <سپاه بی‌عدد یابی به قهر نفس اماره>
  block
    text <چو هستی را همی‌روبی سر هر نفس می‌کوبی>
    text <بدید آید یکی خوبی نه رو باشد نه رخساره>
  block
    text <چه باشد صد قمر آن جا شود هر خاک زر آن جا>
    text <به غیر دل مبر آن جا که آن جا هست دل پاره>
  block
    text <زهی دربخش دریایی برای جان بینایی>
    text <شمار ریگ هر جایی ز عشقش هست آواره>
  block
    text <خوشا مشکا که می‌بیزی به راه شمس تبریزی>
    text <زهی باده که می‌ریزی برای جان میخواره>
