
text <به عاقبت بپریدی و در نهان رفتی>
  block
    text <به عاقبت بپریدی و در نهان رفتی>
    text <عجب عجب به کدامین ره از جهان رفتی>
  block
    text <بسی زدی پر و بال و قفس دراشکستی>
    text <هوا گرفتی و سوی جهان جان رفتی>
  block
    text <تو باز خاص بدی در وثاق پیرزنی>
    text <چو طبل باز شنیدی به لامکان رفتی>
  block
    text <بدی تو بلبل مستی میانه جغدان>
    text <رسید بوی گلستان به گل ستان رفتی>
  block
    text <بسی خمار کشیدی از این خمیر ترش>
    text <به عاقبت به خرابات جاودان رفتی>
  block
    text <پی نشانه دولت چو تیر راست شدی>
    text <بدان نشانه پریدی و زین کمان رفتی>
  block
    text <نشان‌های کژت داد این جهان چو غول>
    text <نشان گذاشتی و سوی بی‌نشان رفتی>
  block
    text <تو تاج را چه کنی چونک آفتاب شدی>
    text <کمر چرا طلبی چونک از میان رفتی>
  block
    text <دو چشم کشته شنیدم که سوی جان نگرد>
    text <چرا به جان نگری چون به جان جان رفتی>
  block
    text <دلا چه نادره مرغی که در شکار شکور>
    text <تو با دو پر چو سپر جانب سنان رفتی>
  block
    text <گل از خزان بگریزد عجب چه شوخ گلی>
    text <که پیش باد خزانی خزان خزان رفتی>
  block
    text <ز آسمان تو چو باران به بام عالم خاک>
    text <به هر طرف بدویدی به ناودان رفتی>
  block
    text <خموش باش مکش رنج گفت و گوی بخسب>
    text <که در پناه چنان یار مهربان رفتی>
