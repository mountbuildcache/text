
text <هله هش دار که در شهر دو سه طرارند>
  block
    text <هله هش دار که در شهر دو سه طرارند>
    text <که به تدبیر کلاه از سر مه بردارند>
  block
    text <دو سه رندند که هشیاردل و سرمستند>
    text <که فلک را به یکی عربده در چرخ آرند>
  block
    text <سردهانند که تا سر ندهی سر ندهند>
    text <ساقیانند که انگور نمی‌افشارند>
  block
    text <یار آن صورت غیبند که جان طالب اوست>
    text <همچو چشم خوش او خیره کش و بیمارند>
  block
    text <صورتی‌اند ولی دشمن صورت‌هااند>
    text <در جهانند ولی از دو جهان بیزارند>
  block
    text <همچو شیران بدرانند و به لب می‌خندند>
    text <دشمن همدگرند و به حقیقت یارند>
  block
    text <خرفروشانه یکی با دگری در جنگند>
    text <لیک چون وانگری متفق یک کارند>
  block
    text <همچو خورشید همه روز نظر می‌بخشند>
    text <مثل ماه و ستاره همه شب سیارند>
  block
    text <گر به کف خاک بگیرند زر سرخ شود>
    text <روز گندم دروند ار چه به شب جو کارند>
  block
    text <دلبرانند که دل بر ندهد بی‌برشان>
    text <سرورانند که بیرون ز سر و دستارند>
  block
    text <شکرانند که در معده نگردند ترش>
    text <شاکرانند و از آن یار چه برخوردارند>
  block
    text <مردمی کن برو از خدمتشان مردم شو>
    text <زانک این مردم دیگر همه مردم خوارند>
  block
    text <بس کن و بیش مگو گر چه دهان پرسخنست>
    text <زانک این حرف و دم و قافیه هم اغیارند>
