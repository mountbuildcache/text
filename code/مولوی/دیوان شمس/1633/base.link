
text <در فروبند که ما عاشق این انجمنیم>
  block
    text <در فروبند که ما عاشق این انجمنیم>
    text <تا که با یار شکرلب نفسی دم بزنیم>
  block
    text <نقل و باده چه کم آید چو در این بزم دریم>
    text <سرو و سوسن چه کم آید چو میان چمنیم>
  block
    text <باده تو به کف و باد تو اندر سر ماست>
    text <فارغ از باد و بروت حسن و بوالحسنیم>
  block
    text <چو تویی مشعله ما ز تو شمع فلکیم>
    text <چو تویی ساقی بگزیده گزین زمنیم>
  block
    text <رسن دام تو ما را چو رهانید ز چاه>
    text <ما از آن روز رسن باز و حریف رسنیم>
  block
    text <عقل عقل و دل دل جان دو صد جان چو تویی>
    text <واجب آید که به اقبال تو بر تن نتنیم>
  block
    text <چونک بر بام فلک از پی ما خیمه زدند>
    text <ما از این خرگله خرگاه چرا برنکنیم>
  block
    text <همچو سیمرغ دعاییم که بر چرخ پریم>
    text <همچو سرهنگ قضاییم که لشکر شکنیم>
  block
    text <ما چو سیلیم و تو دریا ز تو دور افتادیم>
    text <به سر و روی دوان گشته به سوی وطنیم>
  block
    text <روکشان نعره زنانیم در این راه چو سیل>
    text <نه چو گردابه گندیده به خود مرتهنیم>
  block
    text <هین از آن رطل گران ده سبکم بیش مگو>
    text <ور بگویی تو همین گو که غریق مننیم>
  block
    text <شمس تبریز که سرمایه لعل است و عقیق>
    text <ما از او لعل بدخشان و عقیق یمنیم>
