
text <نبشتست خدا گرد چهره دلدار>
  block
    text <نبشتست خدا گرد چهره دلدار>
    text <خطی که فاعتبروا منه یا اولی الابصار>
  block
    text <چو عشق مردم خوارست مردمی باید>
    text <که خویش لقمه کند پیش عشق مردم خوار>
  block
    text <تو لقمه ترشی دیر دیر هضم شوی>
    text <ولیست لقمه شیرین نوش نوش گوار>
  block
    text <تو لقمه‌ای بشکن زانک آن دهان تنگست>
    text <سه پیل هم نخورد مر تو را مگر به سه بار>
  block
    text <به پیش حرص تو خود پیل لقمه‌ای باشد>
    text <تویی چو مرغ ابابیل پیل کرده شکار>
  block
    text <تو زاده عدمی آمده ز قحط دراز>
    text <تو را چه مرغ مسمن غذا چه کژدم و مار>
  block
    text <به دیگ گرم رسیدی گهی دهان سوزی>
    text <گهی سیاه کنی جامه و لب و دستار>
  block
    text <به هیچ سیر نگردی چو معده دوزخ>
    text <مگر که بر تو نهد پای خالق جبار>
  block
    text <چنانک بر سر دوزخ قدم نهد خالق>
    text <ندا کند که شدم سیر هین قدم بردار>
  block
    text <خداست سیرکن چشم اولیا و خواص>
    text <که رسته‌اند ز خویش و ز حرص این مردار>
  block
    text <نه حرص علم و هنر ماندشان نه حرص بهشت>
    text <نجوید او خر و اشتر که هست شیرسوار>
  block
    text <خموش اگر شمرم من عطا و بخشش‌هاش>
    text <از آن شمار شود گیج و خیره روز شمار>
  block
    text <بیا تو مفخر تبریز شمس دین به حق>
    text <کمینه چاکر تو شمس گنبد دوار>
