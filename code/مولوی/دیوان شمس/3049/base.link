
text <ربود عقل و دلم را جمال آن عربی>
  block
    text <ربود عقل و دلم را جمال آن عربی>
    text <درون غمزه مستش هزار بوالعجبی>
  block
    text <هزار عقل و ادب داشتم من ای خواجه>
    text <کنون چو مست و خرابم صلای بی‌ادبی>
  block
    text <مسبب سبب این جا در سبب بربست>
    text <تو آن ببین که سبب می‌کشد ز بی‌سببی>
  block
    text <پریر رفتم سرمست بر سر کویش>
    text <به خشم گفت چه گم کرده‌ای چه می‌طلبی>
  block
    text <شکسته بسته بگفتم یکی دو لفظ عرب>
    text <اتیت اطلب فی حیکم مقام ابی>
  block
    text <جواب داد کجا خفته‌ای چه می‌جویی>
    text <به پیش عقل محمد پلاس بولهبی>
  block
    text <ز عجز خوردم سوگندها و گرم شدم>
    text <به ذات پاک خدا و به جان پاک نبی>
  block
    text <چه جای گرمی و سوگند پیش آن بینا>
    text <و کیف یصرع صقر بصوله الخرب>
  block
    text <روان شد اشک ز چشم من و گواهی داد>
    text <کما یسیل میاه السقا من القرب>
  block
    text <چه چاره دارم غماز من هم از خانه‌ست>
    text <رخم چو سکه زر آب دیده‌ام سحبی>
  block
    text <دریغ دلبر جان را به مال میل بدی>
    text <و یا فریفته گشتی به سیدی چلبی>
  block
    text <و یا به حیله و مکری ز ره درافتادی>
    text <و یا که مست شدی او ز باده عنبی>
  block
    text <دهان به گوش من آرد به گاه نومیدی>
    text <چه می‌کند سر و گوش مرا به شهد لبی>
  block
    text <غلام ساعت نومیدیم که آن ساعت>
    text <شراب وصل بتابد ز شیشه‌ای حلبی>
  block
    text <از آن شراب پرستم که یار می بخشست>
    text <رخم چو شیشه می کرد و بود رخ ذهبی>
  block
    text <برادرم پدرم اصل و فصل من عشقست>
    text <که خویش عشق بماند نه خویشی نسبی>
  block
    text <خمش که مفخر آفاق شمس تبریزی>
    text <بشست نام و نشان مرا به خوش لقبی>
