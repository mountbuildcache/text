
text <ای مبدعی که سگ را بر شیر می‌فزایی>
  block
    text <ای مبدعی که سگ را بر شیر می‌فزایی>
    text <سنگ سیه بگیری آموزیش سقایی>
  block
    text <بس شاه و بس فریدون کز تیغشان چکد خون>
    text <زان روی همچو لاله لولی است و لالکایی>
  block
    text <ناموسیان سرکش جبارتر ز آتش>
    text <در کوی عشق گردان امروز در گدایی>
  block
    text <قهر است کار آتش گریه‌ست پیشه شمع>
    text <از ما وفا و خدمت وز یار بی‌وفایی>
  block
    text <آتش که او نخندد خاکستر است و دودی>
    text <شمعی که او نگرید چوبی بود عصایی>
  block
    text <آن خر بود که آید در بوستان دنیا>
    text <خاونده را نجوید افتد به ژاژخایی>
  block
    text <خاوند بوستان را اول بجوی ای خر>
    text <تا از خری رهی تو زان لطف و کبریایی>
  block
    text <آمد غریبی از ره مهمان مهتری شد>
    text <مهمانیی بکردش باکار و باکیایی>
  block
    text <بریانه‌های فاخر سنبوسه‌های نادر>
    text <شمع و شراب و شاهد بس خلعت عطایی>
  block
    text <ماهیش کرد مهمان هر روز به ز روزی>
    text <چون حسن دلبر ما در دلبری فزایی>
  block
    text <هر شب غریب گفتی نیکو است این ولیکن>
    text <مهمانیت نمایم چون شهر ما بیایی>
  block
    text <آن مهتر از تحیر گفت ای عجب چه باشد>
    text <بهتر از این تنعم وین خلعت بهایی>
  block
    text <زین گفت حاج کوله شد در دلش گلوله>
    text <زیرا ندیده بود او مهمانیی سمایی>
  block
    text <این میوه‌های دنیا گل پاره‌هاست رنگین>
    text <چه بود نعیم دنیا جز نان و نان ربایی>
  block
    text <می‌گفت ای خدایا ما را به شهر او بر>
    text <تا حاصل آید آن جا دل را گره گشایی>
  block
    text <بگذشت چند سالی در انتظار این دم>
    text <بی انتظار ندهد هرگز دوا دوایی>
  block
    text <می‌گفت ای مسبب برساز یک بهانه>
    text <زیرا سبب تو سازی در دام ابتلایی>
  block
    text <بسیار شد دعایش آمد ز حق اجابت>
    text <تا مرد ای خدا گو دید از خدا خدایی>
  block
    text <شه جست یک رسولی تا آن طرف فرستد>
    text <تا آن طرف رساند پیغام کدخدایی>
  block
    text <این میرداد رشوت پنهان و آشکارا>
    text <تا میر را فرستد شاه از کرم نمایی>
  block
    text <شه هم قبول کردش گفتا تو بر بدان جا>
    text <پیغام ما ازیرا طوطی خوش نوایی>
  block
    text <پس ساز کرد ره را همراه شد سپه را>
    text <در پیش کرد مه را از بهر روشنایی>
  block
    text <منزل به منزل آن سو می‌شد چو سیل در جو>
    text <سجده کنان و جویان اسرار اولیایی>
  block
    text <چون موسی پیمبر از بهر خضر انور>
    text <کرده سفر به صد پر چون هدهد هوایی>
  block
    text <چون پر جبرئیلی کو پیک عرش آمد>
    text <تا زان سفر دهد او احکام را روایی>
  block
    text <مه کو منور آمد دایم مسافر آمد>
    text <ای ماه رو سفر کن چون شمع این سرایی>
  block
    text <هر حالتت چو برجی در وی دری و درجی>
    text <غم آتشی و برقی شادی تو ضیایی>
  block
    text <کوته کنم بیان را رفت آن رسول آن جا>
    text <چون برگ که کشیدش دلبر به کهربایی>
  block
    text <ما چون قطار پویان دست کشنده پنهان>
    text <دستی نهان که نبود کس را از او رهایی>
  block
    text <این را به چپ کشاند و آن را به راست آرد>
    text <این را به وصل آرد و آن را سوی جدایی>
  block
    text <وصلش نماید آن سو تا مست و گرم گردد>
    text <و آن سوی هجر باشد مکری است این دغایی>
  block
    text <دررفت آن معلا در شهر همچو دریا>
    text <از کو به کو همی‌شد کای مقصدم کجایی>
  block
    text <جوینده چون شتابد مطلوب را بیابد>
    text <ما آگهیم که تو در جست و جوی مایی>
  block
    text <شد ناگهان به کویی سرمست شد ز بویی>
    text <عقلش پرید از سر پا را نماند پایی>
  block
    text <پیغام کیقبادش جمله بشد ز یادش>
    text <کو دانش رسولی تا محفل اندرآیی>
  block
    text <چل روز بر سر کو سرمست ماند از آن بو>
    text <حیران شده رعیت با میرهای‌هایی>
  block
    text <نی حکم و نی امارت نی غسل و نی طهارت>
    text <نی گفت و نی اشارت نی میل اغتذایی>
  block
    text <زو هر کی جست کاری می‌گفت خیره آری>
    text <آری و نی یکی دان در وقت خیره رایی>
  block
    text <کو خیمه و طویله کو کار و حال و حیله>
    text <کو دمنه و کلیله کو کد کدخدایی>
  block
    text <سیلاب عشق آمد نی دام ماند نی دد>
    text <چون سیل شد به بحری بی‌بدو و منتهایی>
  block
    text <گفت ای رفیق جفتی کردی هر آنچ گفتی>
    text <بردی مرا از اسفل تا مصعد علایی>
  block
    text <این درس که شنودم هرگز نخوانده بودم>
    text <درسی است نی وسیطی نی نیز منتقایی>
  block
    text <دعویت به ز معنی معنیت به ز دعوی>
    text <جان روی در تو دارد که قبله دعایی>
  block
    text <این جمله بد بدایت کو باقی حکایت>
    text <واپرس از او که دادت در گوش اشنوایی>
  block
    text <یا رب ظلمت نفسی بردر حجاب حسی>
    text <گر مس نمود مسی آخر تو کیمیایی>
  block
    text <صدر الرجال حقا فی مصدر البلا>
    text <والله ما علونا الا باعتنا>
  block
    text <یا سادتی و قومی یوفون بالعهود>
    text <ما خاب من تحلی بالصدق و الوفا>
