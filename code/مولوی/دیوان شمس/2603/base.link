
text <ای بر سر و پا گشته داری سر حیرانی>
  block
    text <ای بر سر و پا گشته داری سر حیرانی>
    text <با حلقه عشاقان رو بر در حیرانی>
  block
    text <در زلف چو چوگانت غلطیده بسی جان‌ها>
    text <وز بهر چنان مشکی جان عنبر حیرانی>
  block
    text <از کون حذر کردم وز خویش گذر کردم>
    text <در شاه نظر کردم من چاکر حیرانی>
  block
    text <من یوسف دلخواهم چاه زنخت خواهم>
    text <هم مؤمن این راهم هم کافر حیرانی>
  block
    text <هم باده آن مستم هم بسته آن شستم>
    text <تا چست برون جستم از چنبر حیرانی>
  block
    text <ای عقل شده مهتر ای گشته دلت مرمر>
    text <آخر تو یکی بنگر در دلبر حیرانی>
  block
    text <ور نه بستیزم من در کار تو خیزم من>
    text <خون تو بریزم من از خنجر حیرانی>
  block
    text <از دولت مخدومی شمس الحق تبریزی>
    text <هم فربه عشقم من هم لاغر حیرانی>
