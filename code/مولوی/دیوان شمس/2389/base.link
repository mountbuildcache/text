
text <در خانه دل ای جان آن کیست ایستاده>
  block
    text <در خانه دل ای جان آن کیست ایستاده>
    text <بر تخت شه کی باشد جز شاه و شاه زاده>
  block
    text <کرده به دست اشارت کز من بگو چه خواهی>
    text <مخمور می چه خواهد جز نقل و جام و باده>
  block
    text <نقلی ز دل معلق جامی ز نور مطلق>
    text <در خلوت هوالحق بزم ابد نهاده>
  block
    text <ای بس دغل فروشان در بزم باده نوشان>
    text <هش دار تا نیفتی ای مرد نرم و ساده>
  block
    text <در حلقه قلاشی زنهار تا نباشی>
    text <چون غنچه چشم بسته چون گل دهان گشاده>
  block
    text <چون آینه است عالم نقش کمال عشق است>
    text <ای مردمان کی دیده است جزوی ز کل زیاده>
  block
    text <چون سبزه شو پیاده زیرا در این گلستان>
    text <دلبر چو گل سوار است باقی همه پیاده>
  block
    text <هم تیغ و هم کشنده هم کشته هم کشنده>
    text <هم جمله عقل گشته هم عقل باده داده>
  block
    text <آن شه صلاح دین است کو پایدار بادا>
    text <دست عطاش دایم در گردنم قلاده>
