
text <کعبه جان‌ها تویی گرد تو آرم طواف>
  block
    text <کعبه جان‌ها تویی گرد تو آرم طواف>
    text <جغد نیم بر خراب هیچ ندارم طواف>
  block
    text <پیشه ندارم جز این کار ندارم جز این>
    text <چون فلکم روز و شب پیشه و کارم طواف>
  block
    text <بهتر از این یار کیست خوشتر از این کار چیست>
    text <پیش بت من سجود گرد نگارم طواف>
  block
    text <رخت کشیدم به حج تا کنم آن جا قرار>
    text <برد عرب رخت من برد قرارم طواف>
  block
    text <تشنه چه بیند به خواب چشمه و حوض و سبو>
    text <تشنه وصل توام کی بگذارم طواف>
  block
    text <چونک برآرم سجود بازرهم از وجود>
    text <کعبه شفیعم شود چونک گزارم طواف>
  block
    text <حاجی عاقل طواف چند کند هفت هفت>
    text <حاجی دیوانه‌ام من نشمارم طواف>
  block
    text <گفتم گل را که خار کیست ز پیشش بران>
    text <گفت بسی کرد او گرد عذارم طواف>
  block
    text <گفت به آتش هوا دود نه درخورد توست>
    text <گفت بهل تا کند گرد شرارم طواف>
  block
    text <عشق مرا می‌ستود کو همه شب همچو ماه>
    text <بر سر و رو می‌کند گرد غبارم طواف>
  block
    text <همچو فلک می‌کند بر سر خاکم سجود>
    text <همچو قدح می‌کند گرد خمارم طواف>
  block
    text <خواجه عجب نیست اینک من بدوم پیش صید>
    text <طرفه که بر گرد من کرد شکارم طواف>
  block
    text <چار طبیعت چو چار گردن حمال دان>
    text <همچو جنازه مبا بر سر چارم طواف>
  block
    text <هست اثرهای یار در دمن این دیار>
    text <ور نه نبودی بر این تیره دیارم طواف>
  block
    text <عاشق مات ویم تا ببرد رخت من>
    text <ور نه نبودی چنین گرد قمارم طواف>
  block
    text <سرو بلندم که من سبز و خوشم در خزان>
    text <نی چو حشیشم بود گرد بهارم طواف>
  block
    text <از سپه رشک ما تیر قضا می‌رسد>
    text <تا نکنی بی‌سپر گرد حصارم طواف>
  block
    text <خشت وجود مرا خرد کن ای غم چو گرد>
    text <تا که کنم همچو گرد گرد سوارم طواف>
  block
    text <بس کن و چون ماهیان باش خموش اندر آب>
    text <تا نه چو تابه شود بر سر نارم طواف>
