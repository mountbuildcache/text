
text <بیامدیم دگربار چون نسیم بهار>
  block
    text <بیامدیم دگربار چون نسیم بهار>
    text <برآمدیم چو خورشید با صد استظهار>
  block
    text <چو آفتاب تموزیم رغم فصل عجوز>
    text <فکنده غلغل و شادی میانه گلزار>
  block
    text <هزار فاخته جویان ما که کو کوکو>
    text <هزار بلبل و طوطی به سوی ما طیار>
  block
    text <به ماهیان خبر ما رسید در دریا>
    text <هزار موج برآورد جوش دریابار>
  block
    text <به ذات پاک خدایی که گوش و هوش دهد>
    text <که در جهان نگذاریم یک خرد هشیار>
  block
    text <به مصطفی و به هر چار یار فاضل او>
    text <که پنج نوبت ما می‌زنند در اسرار>
  block
    text <بیامدیم ز مصر و دو صد قطار شکر>
    text <تو هیچ کار مکن جز که نیشکر مفشار>
  block
    text <نبات مصر چه حاجت که شمس تبریزی>
    text <دو صد نبات بریزد ز لفظ شکربار>
