
text <شدم از دست یک باره ز دست عشق تا دانی>
  block
    text <شدم از دست یک باره ز دست عشق تا دانی>
    text <در این مستی اگر جرمی کنم تا رو نگردانی>
  block
    text <زهی پیدای ناپیدا پناه امشب و فردا>
    text <زهی جانم ز تو شیدا زهی حال پریشانی>
  block
    text <ز زلف جعد چون سلسل بشد این حال من مشکل>
    text <میان موج خون دل مرا تا چند بنشانی>
  block
    text <چو آرم پیش تو زاری بهانه نو برون آری>
    text <زهی شنگی و طراری زهی شوخی و پیشانی>
  block
    text <زبان داری تو چون سوسن نمایی آب را روغن>
    text <چرا بیگانه ای با من چو تو از عین خویشانی>
  block
    text <زهی مجلس زهی ساقی زهی مستان زهی باده>
    text <زهی عشاق دل داده زهی معشوق روحانی>
  block
    text <شراب عشق تو آنگه جهان حسن بر جاگه>
    text <جمال روی تو آنگه کند جان کسی جانی>
  block
    text <بکرده روح را حق بین خداوندی شمس الدین>
    text <ز تبریز نکوآیین به قدرت‌های ربانی>
