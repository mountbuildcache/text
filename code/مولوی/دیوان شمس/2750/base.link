
text <ای جان و جهان چه می‌گریزی>
  block
    text <ای جان و جهان چه می‌گریزی>
    text <وی فخر شهان چه می‌گریزی>
  block
    text <ما را به چه کار می‌فرستی>
    text <پنهان پنهان چه می‌گریزی>
  block
    text <چون تیر روی و بازآیی>
    text <این دم ز کمان چه می‌گریزی>
  block
    text <باری تو هزار گنج داری>
    text <زین نیم زیان چه می‌گریزی>
  block
    text <ای که شکرت کران ندارد>
    text <بنشین به میان چه می‌گریزی>
  block
    text <چون محرم هر شکر دهان است>
    text <از پیش دهان چه می‌گریزی>
  block
    text <ایمن ز امان توست عالم>
    text <ای امن امان چه می‌گریزی>
  block
    text <عالم همه گرگ مردخوار است>
    text <ای دل ز شبان چه می‌گریزی>
  block
    text <خامش که زبان همه زیان است>
    text <تو سوی زیان چه می‌گریزی>
