
text <سخن تلخ مگو ای لب تو حلوایی>
  block
    text <سخن تلخ مگو ای لب تو حلوایی>
    text <سر فروکن به کرم ای که بر این بالایی>
  block
    text <هر چه گویی تو اگر تلخ و اگر شور خوش است>
    text <گوهر دیده و دل جانی و جان افزایی>
  block
    text <نه به بالا نه به زیری و نه جان در جهت است>
    text <شش جهت را چه کنم در دل خون پالایی>
  block
    text <سر فروکن که از آن روز که رویت دیدم>
    text <دل و جان مست شد و عقل و خرد سودایی>
  block
    text <هر کی او عاشق جسم است ز جان محروم است>
    text <تلخ آید شکر اندر دهن صفرایی>
  block
    text <ای که خورشید تو را سجده کند هر شامی>
    text <کی بود کز دل خورشید به بیرون آیی>
  block
    text <آفتابی که ز هر ذره طلوعی داری>
    text <کوه‌ها را جهت ذره شدن می‌سایی>
  block
    text <چه لطیفی و ز آغاز چنان جباری>
    text <چه نهانی و عجب این که در این غوغایی>
  block
    text <گر خطا گفتم و مقلوب و پراکنده مگیر>
    text <ور بگیری تو مرا بخت نوم افزایی>
  block
    text <صورت عشق تویی صورت ما سایه تو>
    text <یک دمم زشت کنی باز توام آرایی>
  block
    text <می‌نماید که مگر دوش به خوابت دیدم>
    text <که من امروز ندارم به جهان گنجایی>
  block
    text <ساربانا بمخوابان شتر این منزل نیست>
    text <همرهان پیش شدستند که را می‌پایی>
  block
    text <هین خمش کن که ز دم آتش دل شعله زند>
    text <شعله دم می‌زند این دم تو چه می‌فرمایی>
  block
    text <شمس تبریز چو در شمس فلک درتابد>
    text <تابش روز شود از وی نابینایی>
