
text <تو جان و جهانی کریما مرا>
  block
    text <تو جان و جهانی کریما مرا>
    text <چه جان و جهان از کجا تا کجا>
  block
    text <که جان خود چه باشد بر عاشقان>
    text <جهان خود چه باشد بر اولیا>
  block
    text <نه بر پشت گاویست جمله زمین>
    text <که در مرغزار تو دارد چرا>
  block
    text <در آن کاروانی که کل زمین>
    text <یکی گاوبارست و تو ره نما>
  block
    text <در انبار فضل تو بس دانه‌هاست>
    text <که آن نشکند زیر هفت آسیا>
  block
    text <تو در چشم نقاش و پنهان ز چشم>
    text <زهی چشم بند و زهی سیمیا>
  block
    text <تو را عالمی غیر هجده هزار>
    text <زهی کیمیا و زهی کبریا>
  block
    text <یکی بیت دیگر بر این قافیه>
    text <بگویم بلی وام دارم تو را>
  block
    text <که نگزارد این وام را جز فقیر>
    text <که فقرست دریای در وفا>
  block
    text <غنی از بخیلی غنی مانده‌ست>
    text <فقیر از سخاوت فقیر از سخا>
