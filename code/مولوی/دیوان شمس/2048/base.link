
text <آن کیست ای خدای کز این دام خامشان>
  block
    text <آن کیست ای خدای کز این دام خامشان>
    text <ما را همی‌کشد به سوی خود کشان کشان>
  block
    text <ای آنک می‌کشی تو گریبان جان ما>
    text <از جمع سرکشان به سوی جمع سرخوشان>
  block
    text <بگرفته گوش ما و بسوزیده هوش ما>
    text <ساقی باهشانی و آرام بی‌هشان>
  block
    text <بی‌دست می‌کشی تو و بی‌تیغ می‌کشی>
    text <شاگرد چشم تو نظر بی‌گنه کشان>
  block
    text <آب حیات نزل شهیدان عشق توست>
    text <این تشنه کشتگان را ز آن نزل می‌چشان>
  block
    text <دل را گره گشای نسیم وصال توست>
    text <شاخ امید را به نسیمی همی‌فشان>
  block
    text <خود حسن ساکن است و مقیم اندر آن وجود>
    text <زان ساکنند زیر و زبر این مفتشان>
  block
    text <مقصود ره روان همه دیدار ساکنان>
    text <مقصود ناطقان همه اصغای خامشان>
  block
    text <آتش در آب گشته نهان وقت جوش آب>
    text <چون آب آتش آمد الغوث ز آتشان>
  block
    text <در روح دررسی چو گذشتی ز نقش‌ها>
    text <وز چرخ بگذری چو گذشتی ز مه وشان>
  block
    text <همیان چه می‌نهی به امانت به مفلسان>
    text <پا را چه می‌نهی تو به دندان گربشان>
  block
    text <از نو چو میر گولان بستد کلاه و کفش>
    text <خواهی تو روستایی خواهی ز اکدشان>
  block
    text <دانش سلاح توست و سلاح از نشان مرد>
    text <مردی چو نیست به که نباشد تو را نشان>
  block
    text <دیگر مگو سخن که سخن ریگ آب توست>
    text <خورشید را نگر چو نه‌ای جنس اعمشان>
