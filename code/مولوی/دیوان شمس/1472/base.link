
text <دگربار دگربار ز زنجیر بجستم>
  block
    text <دگربار دگربار ز زنجیر بجستم>
    text <از این بند و از این دام زبون گیر بجستم>
  block
    text <فلک پیر دوتایی پر از سحر و دغایی>
    text <به اقبال جوان تو از این پیر بجستم>
  block
    text <شب و روز دویدم ز شب و روز بریدم>
    text <و زین چرخ بپرسید که چون تیر بجستم>
  block
    text <من از غصه چه ترسم چو با مرگ حریفم>
    text <ز سرهنگ چه ترسم چو از میر بجستم>
  block
    text <به اندیشه فروبرد مرا عقل چهل سال>
    text <به شصت و دو شدم صید و ز تدبیر بجستم>
  block
    text <ز تقدیر همه خلق کر و کور شدستند>
    text <ز کر و فر تقدیر و ز تقدیر بجستم>
  block
    text <برون پوست درون دانه بود میوه گرفتار>
    text <ازان پوست وزان دانه چو انجیر بجستم>
  block
    text <ز تأخیر بود آفت و تعجیل ز شیطان>
    text <ز تعجیل دلم رست و ز تأخیر بجستم>
  block
    text <ز خون بود غذا اول و آخر شد خون شیر>
    text <چو دندان خرد رست از آن شیر بجستم>
  block
    text <پی نان بدویدم یکی چند به تزویر>
    text <خدا داد غذایی که ز تزویر بجستم>
  block
    text <خمش باش خمش باش به تفصیل مگو بیش>
    text <ز تفسیر بگویم ز تف سیر بجستم>
