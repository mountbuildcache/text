
text <ای یار قمرسیما ای مطرب شکرخا>
  block
    text <ای یار قمرسیما ای مطرب شکرخا>
    text <آواز تو جان افزا تا روز مشین از پا>
  block
    text <سودی همگی سودی بر جمله برافزودی>
    text <تا بود چنین بودی تا روز مشین از پا>
  block
    text <صد شهر خبر رفته کای مردم آشفته>
    text <بیدار شد آن خفته تا روز مشین از پا>
  block
    text <بیدار شد آن فتنه کو چون بزند طعنه>
    text <در کوه کند رخنه تا روز مشین از پا>
  block
    text <در خانه چنین جمعی در جمع چنین شمعی>
    text <دارم ز تو من طمعی تا روز مشین از پا>
  block
    text <میر آمد میر آمد وان بدر منیر آمد>
    text <وان شکر و شیر آمد تا روز مشین از پا>
  block
    text <ای بانگ و نوایت تر وز باد صبا خوشتر>
    text <ما را تو بری از سر تا روز مشین از پا>
  block
    text <مجلس به تو فرخنده عشرت ز دمت زنده>
    text <چون شمع فروزنده تا روز مشین از پا>
  block
    text <این چرخ و زمین خیمه کس دید چنین خیمه>
    text <ای استن این خیمه تا روز مشین از پا>
  block
    text <این قوم پرند از تو باکر و فرند از تو>
    text <زیر و زبرند از تو تا روز مشین از پا>
  block
    text <در بحر چو کشتیبان آن پیل همی‌جنبان>
    text <تا منزل آباقان تا روز مشین از پا>
  block
    text <ای خوش نفس نایی بس نادره برنایی>
    text <چون با همه برنایی تا روز مشین از پا>
  block
    text <دف از کف دست آید نی از دم مست آید>
    text <با نی همه پست آید تا روز مشین از پا>
  block
    text <چون جان خمشیم اما کی خسبد جان جانا>
    text <تو باش زبان ما تا روز مشین از پا>
