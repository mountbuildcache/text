
text <امروز بحمدالله از دی بترست این دل>
  block
    text <امروز بحمدالله از دی بترست این دل>
    text <امروز در این سودا رنگی دگرست این دل>
  block
    text <در زیر درخت گل دی باده همی‌خورد او>
    text <از خوردن آن باده زیر و زبرست این دل>
  block
    text <از بس که نی عشقت نالید در این پرده>
    text <از ذوق نی عشقت همچون شکرست این دل>
  block
    text <بند کمرت گشتم ای شهره قبای من>
    text <تا بسته بگرد تو همچون کمرست این دل>
  block
    text <از پرورش آبت ای بحر حلاوت‌ها>
    text <همچون صدفست این تن همچون گهرست این دل>
  block
    text <چون خانه هر مؤمن از عشق تو ویران شد>
    text <هر لحظه در این شورش بر بام و درست این دل>
  block
    text <شمس الحق تبریزی تابنده چو خورشیدست>
    text <وز تابش خورشیدش همچون سحرست این دل>
