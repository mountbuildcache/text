
text <عاشقی و بی‌وفایی کار ماست>
  block
    text <عاشقی و بی‌وفایی کار ماست>
    text <کار کار ماست چون او یار ماست>
  block
    text <قصد جان جمله خویشان کنیم>
    text <هر چه خویش ما کنون اغیار ماست>
  block
    text <عقل اگر سلطان این اقلیم شد>
    text <همچو دزد آویخته بر دار ماست>
  block
    text <خویش و بی‌خویشی به یک جا کی بود>
    text <هر گلی کز ما بروید خار ماست>
  block
    text <خودپرستی نامبارک حالتیست>
    text <کاندر او ایمان ما انکار ماست>
  block
    text <آنک افلاطون و جالینوس توست>
    text <از منی پرعلت و بیمار ماست>
  block
    text <نوبهاری کو نوی خود بدید>
    text <جان گلزارست اما زار ماست>
  block
    text <این منی خاکست زر در وی بجو>
    text <کاندر او گنجور یار غار ماست>
  block
    text <خاک بی‌آتش بننماید گهر>
    text <عشق و هجران ابر آتشبار ماست>
  block
    text <طالبا بشنو که بانگ آتشست>
    text <تا نپنداری که این گفتار ماست>
  block
    text <طالبا بگذر از این اسرار خود>
    text <سر طالب پرده اسرار ماست>
  block
    text <نور و نار توست ذوق و رنج تو>
    text <رو بدان جایی که نور و نار ماست>
  block
    text <گاه گویی شیرم و گه شیرگیر>
    text <شیرگیر و شیر تو کفتار ماست>
  block
    text <طالب ره طالب شه کی بود>
    text <گر چه دل دارد مگو دلدار ماست>
  block
    text <شهر از عاقل تهی خواهد شدن>
    text <این چنین ساقی که این خمار ماست>
  block
    text <عاشق و مفلس کند این شهر را>
    text <این چنین چابک که این طرار ماست>
  block
    text <مدرسه عشق و مدرس ذوالجلال>
    text <ما چو طالب علم و این تکرار ماست>
  block
    text <شمس تبریزی که شاه دلبری‌ست>
    text <با همه شاهنشهی جاندار ماست>
