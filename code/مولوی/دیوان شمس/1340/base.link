
text <هر آن کو صبر کرد ای دل ز شهوت‌ها در این منزل>
  block
    text <هر آن کو صبر کرد ای دل ز شهوت‌ها در این منزل>
    text <عوض دیدست او حاصل به جان زان سوی آب و گل>
  block
    text <چو شخصی کو دو زن دارد یکی را دل شکن دارد>
    text <بدان دیگر وطن دارد که او خوشتر بدش در دل>
  block
    text <تو گویی کاین بدین خوبی زهی صبر وی ایوبی>
    text <وزین غبن اندر آشوبی که این کاریست بی‌طایل>
  block
    text <و او گوید ز سرمستی که آن را تو بدیدستی>
    text <که آن علوست و تو پستی که تو نقصی و آن کامل>
  block
    text <بدو گر باز رو آرد و تخم دوستی کارد>
    text <حجابی آن دگر دارد کز این سو راند او محمل>
  block
    text <چو باز آن خوب کم نازد و با این شخص درسازد>
    text <دگربار او نپردازد از این سون رخت دل حاصل>
  block
    text <سر رشته صبوری را ببین بگذار کوری را>
    text <ببین تو حسن حوری را صبوری نبودت مشکل>
  block
    text <همه کدیه از این حضرت به سجده و وقفه و رکعت>
    text <برای دید این لذت کز او شهوت شود حامل>
  block
    text <بفرما صبر یاران را به پندی حرص داران را>
    text <بمشنو نفس زاران را مباش از دست حرص آکل>
  block
    text <کسی را چون دهی پندی شود حرص تو را بندی>
    text <صبوری گرددت قندی پی آجل در این عاجل>
  block
    text <ز بی‌چون بین که چون‌ها شد ز بی‌سون بین که سون‌ها شد>
    text <ز حلمی بین که خون‌ها شد ز حقی چند گون باطل>
  block
    text <حروف تخته کانی بدین تأویل می‌خوانی>
    text <خلاصه صبر می‌دانی بر آن تأویل شو عامل>
  block
    text <صبوری کن مکن تیزی ز شمس الدین تبریزی>
    text <بشر خسپی ملک خیزی که او شاهیست بس مفضل>
