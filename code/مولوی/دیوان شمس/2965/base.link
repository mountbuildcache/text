
text <ای برده اختیارم تو اختیار مایی>
  block
    text <ای برده اختیارم تو اختیار مایی>
    text <من شاخ زعفرانم تو لاله زار مایی>
  block
    text <گفتم غمت مرا کشت گفتا چه زهره دارد>
    text <غم این قدر نداند کآخر تو یار مایی>
  block
    text <من باغ و بوستانم سوزیده خزانم>
    text <باغ مرا بخندان کآخر بهار مایی>
  block
    text <گفتا تو چنگ مایی و اندر ترنگ مایی>
    text <پس چیست زاری تو چون در کنار مایی>
  block
    text <گفتم ز هر خیالی درد سر است ما را>
    text <گفتا ببر سرش را تو ذوالفقار مایی>
  block
    text <سر را گرفته بودم یعنی که در خمارم>
    text <گفت ار چه در خماری نی در خمار مایی>
  block
    text <گفتم چو چرخ گردان والله که بی‌قرارم>
    text <گفت ار چه بی‌قراری نی بی‌قرار مایی>
  block
    text <شکرلبش بگفتم لب را گزید یعنی>
    text <آن راز را نهان کن چون رازدار مایی>
  block
    text <ای بلبل سحرگه ما را بپرس گه گه>
    text <آخر تو هم غریبی هم از دیار مایی>
  block
    text <تو مرغ آسمانی نی مرغ خاکدانی>
    text <تو صید آن جهانی وز مرغزار مایی>
  block
    text <از خویش نیست گشته وز دوست هست گشته>
    text <تو نور کردگاری یا کردگار مایی>
  block
    text <از آب و گل بزادی در آتشی فتادی>
    text <سود و زیان یکی دان چون در قمار مایی>
  block
    text <این جا دوی نگنجد این ما و تو چه باشد>
    text <این هر دو را یکی دان چون در شمار مایی>
  block
    text <خاموش کن که دارد هر نکته تو جانی>
    text <مسپار جان به هر کس چون جان سپار مایی>
