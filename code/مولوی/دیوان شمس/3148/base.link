
text <تا شدستی امیر چوگانی>
  block
    text <تا شدستی امیر چوگانی>
    text <ما شدستیم گوی میدانی>
  block
    text <ما در این دور مست و بی‌خبریم>
    text <سر این دور را تو می‌دانی>
  block
    text <چون به دور و تسلسل انجامد>
    text <نکته ابتر بود به ربانی>
  block
    text <لیک دور و تسلسل اندر عشق>
    text <شرط هر حجتست و برهانی>
  block
    text <گوش موشان خانه کی شنود>
    text <نعره بلبل گلستانی>
  block
    text <چشم پیران کور کی بیند>
    text <شیوه شاهدان روحانی>
  block
    text <هر کی کورست عشق می‌سازد>
    text <بهر او سرمه سپاهانی>
  block
    text <هر کی پیرست هم جوان گردد>
    text <چون دهد عشق آب حیوانی>
  block
    text <جمله یاران ز عشق زنده شدند>
    text <تو چنین مانده‌ای چه می‌مانی>
  block
    text <خرسواری پیاده شو از خر>
    text <خر به میدان نباشد ارزانی>
  block
    text <خرسواره چرا شدی شاها>
    text <خسروی وز نژاد سلطانی>
  block
    text <لایق پشت خر نباشی تو>
    text <تو معود به پشت اسپانی>
  block
    text <در جنود مجنده بودی>
    text <ای که اکنون تو روح انسانی>
  block
    text <گفتنی‌ها بگفتمی ای جان>
    text <گر نترسیدمی ز ویرانی>
