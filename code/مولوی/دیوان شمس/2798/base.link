
text <در دو چشم من نشین ای آن که از من منتری>
  block
    text <در دو چشم من نشین ای آن که از من منتری>
    text <تا قمر را وانمایم کز قمر روشنتری>
  block
    text <اندرآ در باغ تا ناموس گلشن بشکند>
    text <ز آنک از صد باغ و گلشن خوشتر و گلشنتری>
  block
    text <تا که سرو از شرم قدت قد خود پنهان کند>
    text <تا زبان اندرکشد سوسن که تو سوسنتری>
  block
    text <وقت لطف ای شمع جان مانند مومی نرم و رام>
    text <وقت ناز از آهن پولاد تو آهنتری>
  block
    text <چون فلک سرکش مباش ای نازنین کز ناز او>
    text <نرم گردی چون زمین گر از فلک توسنتری>
  block
    text <زان برون انداخت جوشن حمزه وقت کارزار>
    text <کز هزاران حصن و جوشن روح را جوشنتری>
  block
    text <زان سبب هر خلوتی سوراخ روزن را ببست>
    text <کز برای روشنی تو خانه را روشنتری>
