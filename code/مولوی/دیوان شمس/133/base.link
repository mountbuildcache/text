
text <غمزه عشقت بدان آرد یکی محتاج را>
  block
    text <غمزه عشقت بدان آرد یکی محتاج را>
    text <کو به یک جو برنسنجد هیچ صاحب تاج را>
  block
    text <اطلس و دیباج بافد عاشق از خون جگر>
    text <تا کشد در پای معشوق اطلس و دیباج را>
  block
    text <در دل عاشق کجا یابی غم هر دو جهان>
    text <پیش مکی قدر کی باشد امیر حاج را>
  block
    text <عشق معراجیست سوی بام سلطان جمال>
    text <از رخ عاشق فروخوان قصه معراج را>
  block
    text <زندگی ز آویختن دارد چو میوه از درخت>
    text <زان همی‌بینی درآویزان دو صد حلاج را>
  block
    text <گر نه علم حال فوق قال بودی کی بدی>
    text <بنده احبار بخارا خواجه نساج را>
  block
    text <بلمه ای‌هان تا نگیری ریش کوسه در نبرد>
    text <هندوی ترکی میاموز آن ملک تمغاج را>
  block
    text <همچو فرزین کژروست و رخ سیه بر نطع شاه>
    text <آنک تلقین می‌کند شطرنج مر لجلاج را>
  block
    text <ای که میرخوان به غراقان روحانی شدی>
    text <بر چنین خوانی چه چینی خرده تتماج را>
  block
    text <عاشق آشفته از آن گوید که اندر شهر دل>
    text <عشق دایم می‌کند این غارت و تاراج را>
  block
    text <بس کن ایرا بلبل عشقش نواها می‌زند>
    text <پیش بلبل چه محل باشد دم دراج را>
