
text <باز فروریخت عشق از در و دیوار من>
  block
    text <باز فروریخت عشق از در و دیوار من>
    text <باز ببرید بند اشتر کین دار من>
  block
    text <بار دگر شیر عشق پنجه خونین گشاد>
    text <تشنه خون گشت باز این دل سگسار من>
  block
    text <باز سر ماه شد نوبت دیوانگی است>
    text <آه که سودی نکرد دانش بسیار من>
  block
    text <بار دگر فتنه زاد جمره دیگر فتاد>
    text <خواب مرا بست باز دلبر بیدار من>
  block
    text <صبر مرا خواب برد عقل مرا آب برد>
    text <کار مرا یار برد تا چه شود کار من>
  block
    text <سلسله عاشقان با تو بگویم که چیست>
    text <آنک مسلسل شود طره دلدار من>
  block
    text <خیز دگربار خیز خیز که شد رستخیز>
    text <مایه صد رستخیز شور دگربار من>
  block
    text <گر ز خزان گلستان چون دل عاشق بسوخت>
    text <نک رخ آن گلستان گلشن و گلزار من>
  block
    text <باغ جهان سوخته باغ دل افروخته>
    text <سوخته اسرار باغ ساخته اسرار من>
  block
    text <نوبت عشرت رسید ای تن محبوس من>
    text <خلعت صحت رسید ای دل بیمار من>
  block
    text <پیر خرابات هین از جهت شکر این>
    text <رو گرو می‌بنه خرقه و دستار من>
  block
    text <خرقه و دستار چیست این نه ز دون همتی است>
    text <جان و جهان جرعه‌ای است از شه خمار من>
  block
    text <داد سخن دادمی سوسن آزادمی>
    text <لیک ز غیرت گرفت دل ره گفتار من>
  block
    text <شکر که آن ماه را هر طرفی مشتری است>
    text <نیست ز دلال گفت رونق بازار من>
  block
    text <عربده قال نیست حاجت دلال نیست>
    text <جعفر طرار نیست جعفر طیار من>
