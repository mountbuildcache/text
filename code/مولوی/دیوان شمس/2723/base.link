
text <دیدی که چه کرد یار ما دیدی>
  block
    text <دیدی که چه کرد یار ما دیدی>
    text <منصوبه یار باوفا دیدی>
  block
    text <زین نوع که مات کرد دل‌ها را>
    text <آن چشمه زندگی کجا دیدی>
  block
    text <در صورت مات برد می‌بخشد>
    text <مقلوب گری چو او که را دیدی>
  block
    text <ای بسته بند عشق حقستت>
    text <کز عشق هزار دلگشا دیدی>
  block
    text <بستان باغی اگر گلی دادی>
    text <برخور ز وفا اگر جفا دیدی>
  block
    text <از بستانش سر خر است این تن>
    text <زان بحر گهر تو کهربا دیدی>
  block
    text <از فرعونی چو احولی دادت>
    text <آن بود عصا و اژدها دیدی>
  block
    text <امروز چو موسیت مداوا کرد>
    text <صد برگ فشان از آن عصا دیدی>
  block
    text <صیاد جهان فشاند شه دانه>
    text <آن را تو ز سادگی عطا دیدی>
  block
    text <چون مرغ سلیم سوی او رفتی>
    text <دام و دغل و فن و دغا دیدی>
  block
    text <بازت بخرید لطف نجینا>
    text <تا لطف و عنایت خدا دیدی>
  block
    text <در طالع مه چو مشتری گشتی>
    text <ز الله عطای اشتری دیدی>
  block
    text <چندان کرث که در عدد ناید>
    text <این بستگی و گشاد را دیدی>
  block
    text <تا آخر کار آن ولی نعمت>
    text <چشمت بگشاد توتیا دیدی>
  block
    text <از چشمه سلسبیل می خوردی>
    text <عشرت گه خاص اولیا دیدی>
  block
    text <چون دعوت اشربوا پری دادت>
    text <جولانگه عرصه هوا دیدی>
  block
    text <وآنگه ز هوا به سوی هو رفتی>
    text <بر قاف پریدن هما دیدی>
  block
    text <پرواز همای کبریایی را>
    text <از کیف و چگونگی جدا دیدی>
  block
    text <باقیش مجیب هر دعا گوید>
    text <کز وی تو اجابت دعا دیدی>
