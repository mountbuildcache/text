
text <دزدیده چون جان می روی اندر میان جان من>
  block
    text <دزدیده چون جان می روی اندر میان جان من>
    text <سرو خرامان منی ای رونق بستان من>
  block
    text <چون می روی بی‌من مرو ای جان جان بی‌تن مرو>
    text <وز چشم من بیرون مشو ای شعله تابان من>
  block
    text <هفت آسمان را بردرم وز هفت دریا بگذرم>
    text <چون دلبرانه بنگری در جان سرگردان من>
  block
    text <تا آمدی اندر برم شد کفر و ایمان چاکرم>
    text <ای دیدن تو دین من وی روی تو ایمان من>
  block
    text <بی‌پا و سر کردی مرا بی‌خواب و خور کردی مرا>
    text <سرمست و خندان اندرآ ای یوسف کنعان من>
  block
    text <از لطف تو چو جان شدم وز خویشتن پنهان شدم>
    text <ای هست تو پنهان شده در هستی پنهان من>
  block
    text <گل جامه در از دست تو ای چشم نرگس مست تو>
    text <ای شاخ‌ها آبست تو ای باغ بی‌پایان من>
  block
    text <یک لحظه داغم می کشی یک دم به باغم می کشی>
    text <پیش چراغم می کشی تا وا شود چشمان من>
  block
    text <ای جان پیش از جان‌ها وی کان پیش از کان‌ها>
    text <ای آن پیش از آن‌ها ای آن من ای آن من>
  block
    text <منزلگه ما خاک نی گر تن بریزد باک نی>
    text <اندیشه‌ام افلاک نی ای وصل تو کیوان من>
  block
    text <مر اهل کشتی را لحد در بحر باشد تا ابد>
    text <در آب حیوان مرگ کو ای بحر من عمان من>
  block
    text <ای بوی تو در آه من وی آه تو همراه من>
    text <بر بوی شاهنشاه من شد رنگ و بو حیران من>
  block
    text <جانم چو ذره در هوا چون شد ز هر ثقلی جدا>
    text <بی‌تو چرا باشد چرا ای اصل چار ارکان من>
  block
    text <ای شه صلاح الدین من ره دان من ره بین من>
    text <ای فارغ از تمکین من ای برتر از امکان من>
