
text <بوی باغ و گلستان آید همی>
  block
    text <بوی باغ و گلستان آید همی>
    text <بوی یار مهربان آید همی>
  block
    text <از نثار جوهر یارم مرا>
    text <آب دریا تا میان آید همی>
  block
    text <با خیال گلستانش خارزار>
    text <نرمتر از پرنیان آید همی>
  block
    text <از چنین نجار یعنی عشق او>
    text <نردبان آسمان آید همی>
  block
    text <جوع کلبم را ز مطبخ‌های جان>
    text <لحظه لحظه بوی نان آید همی>
  block
    text <زان در و دیوارهای کوی دوست>
    text <عاشقان را بوی جان آید همی>
  block
    text <یک وفا می‌آر و می‌بر صد هزار>
    text <این چنین را آن چنان آید همی>
  block
    text <هر که میرد پیش حسن روی دوست>
    text <نابمرده در جنان آید همی>
  block
    text <کاروان غیب می‌آید به عین>
    text <لیک از این زشتان نهان آید همی>
  block
    text <نغزرویان سوی زشتان کی روند>
    text <بلبل اندر گلبنان آید همی>
  block
    text <پهلوی نرگس بروید یاسمین>
    text <گل به غنچه خوش دهان آید همی>
  block
    text <این همه رمز است و مقصود این بود>
    text <کان جهان اندر جهان آید همی>
  block
    text <همچو روغن در میان جان شیر>
    text <لامکان اندر مکان آید همی>
  block
    text <همچو عقل اندر میان خون و پوست>
    text <بی نشان اندر نشان آید همی>
  block
    text <وز ورای عقل عشق خوبرو>
    text <می‌به کف دامن کشان آید همی>
  block
    text <وز ورای عشق آن کش شرح نیست>
    text <جز همین گفتن که آن آید همی>
  block
    text <بیش از این شرحش توان کردن ولیک>
    text <از سوی غیرت سنان آید همی>
  block
    text <تن زنم زیرا ز حرف مشکلش>
    text <هر کسی را صد گمان آید همی>
