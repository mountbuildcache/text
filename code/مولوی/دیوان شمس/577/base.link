
text <چو برقی می‌جهد چیزی عجب آن دلستان باشد>
  block
    text <چو برقی می‌جهد چیزی عجب آن دلستان باشد>
    text <از آن گوشه چه می‌تابد عجب آن لعل کان باشد>
  block
    text <چیست از دور آن گوهر عجب ماهست یا اختر>
    text <که چون قندیل نورانی معلق ز آسمان باشد>
  block
    text <عجب قندیل جان باشد درفش کاویان باشد>
    text <عجب آن شمع جان باشد که نورش بی‌کران باشد>
  block
    text <گر از وی درفشان گردی ز نورش بی‌نشان گردی>
    text <نگه دار این نشانی را میان ما نشان باشد>
  block
    text <ایا ای دل برآور سر که چشم توست روشنتر>
    text <بمال آن چشم و خوش بنگر که بینی هر چه آن باشد>
  block
    text <چو دیدی تاب و فر او فنا شو زیر پر او>
    text <ازیرا بیضه مقبل به زیر ماکیان باشد>
  block
    text <چو ما اندر میان آییم او از ما کران گیرد>
    text <چو ما از خود کران گیریم او اندر میان باشد>
  block
    text <نماید ساکن و جنبان نه جنبانست و نه ساکن>
    text <نماید در مکان لیکن حقیقت بی‌مکان باشد>
  block
    text <چو آبی را بجنبانی میان نور عکس او>
    text <بجنبد از لگن بینی و آن از آسمان باشد>
  block
    text <نه آن باشد نه این باشد صلاح الحق و دین باشد>
    text <اگر همدم امین باشد بگویم کان فلان باشد>
