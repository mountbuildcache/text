
text <از هوای شمس دین بنگر تو این دیوانگی>
  block
    text <از هوای شمس دین بنگر تو این دیوانگی>
    text <با همه خویشان گرفته شیوه بیگانگی>
  block
    text <وحش صحرا گشته و رسوای بازاری شده>
    text <از هوای خانه او صد هزاران خانگی>
  block
    text <صاعقه هجرش زده برسوخته یک بارگی>
    text <عقل و شرم و فهم و تقوا دانش و فرزانگی>
  block
    text <من ز شمع عشق او نان پاره‌ای می‌خواستم>
    text <گفت بنویسید توقیعش پی پروانگی>
  block
    text <ای گشاده قلعه‌های جان به چشم آتشین>
    text <ای هزاران صف دریده عشقت از مردانگی>
  block
    text <ای خداوند شمس دین صد گنج خاک است پیش تو>
    text <تا چه باشد عاشق بیچاره‌ای یک دانگی>
  block
    text <صد غریو و بانگ اندر سقف گردون افکنیم>
    text <من نیم در عشق پابرجای تو یک بانگی>
  block
    text <عقل را گفتم میان جان و جانان فرق کن>
    text <شانه عقلم ز فرقش یاوه کرده شانگی>
