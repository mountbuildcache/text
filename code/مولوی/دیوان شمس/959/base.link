
text <اگر دل از غم دنیا جدا توانی کرد>
  block
    text <اگر دل از غم دنیا جدا توانی کرد>
    text <نشاط و عیش به باغ بقا توانی کرد>
  block
    text <اگر به آب ریاضت برآوری غسلی>
    text <همه کدورت دل را صفا توانی کرد>
  block
    text <ز منزل هوسات ار دو گام پیش نهی>
    text <نزول در حرم کبریا توانی کرد>
  block
    text <درون بحر معانی لا نه آن گهری>
    text <که قدر و قیمت خود را بها توانی کرد>
  block
    text <به همت ار نشوی در مقام خاک مقیم>
    text <مقام خویش بر اوج علا توانی کرد>
  block
    text <اگر به جیب تفکر فروبری سر خویش>
    text <گذشته‌های قضا را ادا توانی کرد>
  block
    text <ولیکن این صفت ره روان چالاکست>
    text <تو نازنین جهانی کجا توانی کرد>
  block
    text <نه دست و پای اجل را فرو توانی بست>
    text <نه رنگ و بوی جهان را رها توانی کرد>
  block
    text <تو رستم دل و جانی و سرور مردان>
    text <اگر به نفس لئیمت غزا توانی کرد>
  block
    text <مگر که درد غم عشق سر زند در تو>
    text <به درد او غم دل را روا توانی کرد>
  block
    text <ز خار چون و چرا این زمان چو درگذری>
    text <به باغ جنت وصلش چرا توانی کرد>
  block
    text <اگر تو جنس همایی و جنس زاغ نه‌ای>
    text <ز جان تو میل به سوی هما توانی کرد>
  block
    text <همای سایه دولت چو شمس تبریزیست>
    text <نگر که در دل آن شاه جا توانی کرد>
