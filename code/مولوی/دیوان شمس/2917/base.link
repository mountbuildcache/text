
text <هیچ خمری بی‌خماری دیده‌ای>
  block
    text <هیچ خمری بی‌خماری دیده‌ای>
    text <هیچ گل بی‌زخم خاری دیده‌ای>
  block
    text <در گلستان جهان آب و گل>
    text <بی خزانی نوبهاری دیده‌ای>
  block
    text <چونک غم پیش آیدت در حق گریز>
    text <هیچ چون حق غمگساری دیده‌ای>
  block
    text <کار حق کن بار حق کش جز ز حق>
    text <هیچ کس را کار و باری دیده‌ای>
  block
    text <هیچ دل را بی‌صقال لطف او>
    text <در تجلی بی‌غباری دیده‌ای>
  block
    text <بی جمال خوب دلدار قدیم>
    text <جز خیالی دل فشاری دیده‌ای>
  block
    text <از نشاط صرف ناآمیخته>
    text <شرح ده ای دل تو باری دیده‌ای>
  block
    text <در جهان صاف بی‌درد و دغل>
    text <بی خطر ایمن مطاری دیده‌ای>
  block
    text <چون سگ کهف آی در غار وفا>
    text <ای شکاری چون شکاری دیده‌ای>
  block
    text <لب ببند و چشم عبرت برگشا>
    text <چونک دیده اعتباری دیده‌ای>
  block
    text <شمس تبریزی بگیرد دست تو>
    text <گر ز چشم بد عثاری دیده‌ای>
