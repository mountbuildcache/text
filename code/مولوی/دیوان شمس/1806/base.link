
text <آن سو مرو این سو بیا ای گلبن خندان من>
  block
    text <آن سو مرو این سو بیا ای گلبن خندان من>
    text <ای عقل عقل عقل من ای جان جان جان من>
  block
    text <زین سو بگردان یک نظر بر کوی ما کن رهگذر>
    text <برجوش اندر نیشکر ای چشمه حیوان من>
  block
    text <خواهم که شب تاری شود پنهان بیایم پیش تو>
    text <از روی تو روشن شود شب پیش رهبانان من>
  block
    text <عشق تو را من کیستم از اشک خون ساقیستم>
    text <سغراق می چشمان من عصار می مژگان من>
  block
    text <ز اشکم شرابت آورم وز دل کبابت آورم>
    text <این است تر و خشک من پیدا بود امکان من>
  block
    text <دریای چشمم یک نفس خالی مباد از گوهرت>
    text <خالی مبادا یک زمان لعل خوشت از کان من>
  block
    text <با این همه کو قند تو کو عهد و کو سوگند تو>
    text <چون بوریا بر می شکن ای یار خوش پیمان من>
  block
    text <نک چشم من تر می زند نک روی من زر می زند>
    text <تا بر عقیقت برزند یک زر ز زرافشان من>
  block
    text <بنوشته خطی بر رخت حق جددوا ایمانکم>
    text <زان چهره و خط خوشت هر دم فزون ایمان من>
  block
    text <در سر به چشمم چشم تو گوید به وقت خشم تو>
    text <پنهان حدیثی کو شود از آتش پنهان من>
  block
    text <گوید قوی کن دل مرم از خشم و ناز آن صنم>
    text <اول قدح دردی بخور وانگه ببین پایان من>
  block
    text <بر هر گلی خاری بود بر گنج هم ماری بود>
    text <شیرین مراد تو بود تلخی و صبرت آن من>
  block
    text <گفتم چو خواهی رنج من آن رنج باشد گنج من>
    text <من بوهریره آمدم رنج و غمت انبان من>
  block
    text <پس دست در انبان کنم خواهنده را سلطان کنم>
    text <مر بدر را بدره دهم چون بدر شد مهمان من>
  block
    text <هر چه دلم خواهد ز خور ز انبان برآرم بی‌خطر>
    text <تا سرخ گردد روی من سرسبز گردد خوان من>
  block
    text <گفتا نکو رفت این سخن هشدار و انبان گم مکن>
    text <نیکو کلیدی یافتی ای معتمد دربان من>
  block
    text <الصبر مفتاح الفرج الصبر معراج الدرج>
    text <الصیر تریاق الحرج ای ترک تازی خوان من>
  block
    text <بس کن ز لاحول ای پسر چون دیو می غرد بتر>
    text <بس کردم از لاحول و شد لاحول گو شیطان من>
