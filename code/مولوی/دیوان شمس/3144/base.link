
text <بحر ما را کنار بایستی>
  block
    text <بحر ما را کنار بایستی>
    text <وین سفر را قرار بایستی>
  block
    text <شیر بیشه میان زنجیرست>
    text <شیر در مرغزار بایستی>
  block
    text <ماهیان می‌طپند اندر ریگ>
    text <راه در جویبار بایستی>
  block
    text <بلبل مست سخت مخمورست>
    text <گلشن و سبزه زار بایستی>
  block
    text <دیده‌ها از غبار خسته شدست>
    text <دیده اعتبار بایستی>
  block
    text <همه گل خواره‌اند این طفلان>
    text <مشفقی دایه وار بایستی>
  block
    text <ره به آب حیات می‌نبرند>
    text <خضر را آبخوار بایستی>
  block
    text <دل پشیمان شدست ز آنچ گذشت>
    text <دل امسال پار بایستی>
  block
    text <اندر این شهر قحط خورشیدست>
    text <سایه شهریار بایستی>
  block
    text <شهر سرگین پرست پر گشته‌ست>
    text <مشک نافه تتار بایستی>
  block
    text <مشک از پشک کس نمی‌داند>
    text <مشک را انتشار بایستی>
  block
    text <دولت کودکانه می‌جویند>
    text <دولت بی‌عثار بایستی>
  block
    text <مرگ تا در پیست روز شبست>
    text <شب ما را نهار بایستی>
  block
    text <چون بمیری بمیرد این هنرت>
    text <زین هنرهات عار بایستی>
  block
    text <چنگ در ما زدست این کمپیر>
    text <چنگ او تار تار بایستی>
  block
    text <طالب کار و بار بسیارند>
    text <طالب کردگار بایستی>
  block
    text <دم معدود اندکی ماندست>
    text <نفسی بی‌شمار بایستی>
  block
    text <نفس ایزدی ز سوی یمن>
    text <بر خلایق نثار بایستی>
  block
    text <مرگ دیگی برای ما پخته‌ست>
    text <آن خورش را گوار بایستی>
  block
    text <یاد مردن چو دافع مرگست>
    text <هر دمی یادگار بایستی>
  block
    text <هر دمی صد جنازه می‌گذرد>
    text <دیده‌ها سوگوار بایستی>
  block
    text <ملک‌ها ماند و مالکان مردند>
    text <ملکتی پایدار بایستی>
  block
    text <عقل بسته شد و هوا مختار>
    text <عقل را اختیار بایستی>
  block
    text <هوش‌ها چون مگس در آن دوغست>
    text <هوش را هوشیار بایستی>
  block
    text <زین چنین دوغ زشت گندیده>
    text <این مگس را حذار بایستی>
  block
    text <معده پردوغ و گوش پر ز دروغ>
    text <همت الفرار بایستی>
  block
    text <گوش‌ها بسته است لب بربند>
    text <از خرد گوشوار بایستی>
  block
    text <از کنایات شمس تبریزی>
    text <شرح معنی گذار بایستی>
