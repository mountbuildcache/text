
text <هلا ای آب حیوان از نوایی>
  block
    text <هلا ای آب حیوان از نوایی>
    text <همی‌گردان مرا چون آسیایی>
  block
    text <چنین می‌کن که تا بادا چنین باد>
    text <پریشان دل به جایی من به جایی>
  block
    text <نجنبد شاخ و برگی جز به بادی>
    text <نپرد برگ که بی‌کهربایی>
  block
    text <چو کاهی جز به بادی می‌نجنبد>
    text <کجا جنبد جهانی بی‌هوایی>
  block
    text <همه اجزای عالم عاشقانند>
    text <و هر جزو جهان مست لقایی>
  block
    text <ولیک اسرار خود با تو نگویند>
    text <نشاید گفت سر جز با سزایی>
  block
    text <چراخواران چراشان هم چراخوار>
    text <ز کاسه و خوان شیرین کدخدایی>
  block
    text <نه موران با سلیمان راز گفتند>
    text <نه با داوود می‌زد که صدایی>
  block
    text <اگر این آسمان عاشق نبودی>
    text <نبودی سینه او را صفایی>
  block
    text <وگر خورشید هم عاشق نبودی>
    text <نبودی در جمال او ضیایی>
  block
    text <زمین و کوه اگر نه عاشق اندی>
    text <نرستی از دل هر دو گیاهی>
  block
    text <اگر دریا ز عشق آگه نبودی>
    text <قراری داشتی آخر به جایی>
  block
    text <تو عاشق باش تا عاشق شناسی>
    text <وفا کن تا ببینی باوفایی>
  block
    text <نپذرفت آسمان بار امانت>
    text <که عاشق بود و ترسید از خطایی>
