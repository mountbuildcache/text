
text <زهی عشق زهی عشق که ما راست خدایا>
  block
    text <زهی عشق زهی عشق که ما راست خدایا>
    text <چه نغزست و چه خوبست و چه زیباست خدایا>
  block
    text <چه گرمیم چه گرمیم از این عشق چو خورشید>
    text <چه پنهان و چه پنهان و چه پیداست خدایا>
  block
    text <زهی ماه زهی ماه زهی باده همراه>
    text <که جان را و جهان را بیاراست خدایا>
  block
    text <زهی شور زهی شور که انگیخته عالم>
    text <زهی کار زهی بار که آن جاست خدایا>
  block
    text <فروریخت فروریخت شهنشاه سواران>
    text <زهی گرد زهی گرد که برخاست خدایا>
  block
    text <فتادیم فتادیم بدان سان که نخیزیم>
    text <ندانیم ندانیم چه غوغاست خدایا>
  block
    text <ز هر کوی ز هر کوی یکی دود دگرگون>
    text <دگربار دگربار چه سوداست خدایا>
  block
    text <نه دامیست نه زنجیر همه بسته چراییم>
    text <چه بندست چه زنجیر که برپاست خدایا>
  block
    text <چه نقشیست چه نقشیست در این تابه دل‌ها>
    text <غریبست غریبست ز بالاست خدایا>
  block
    text <خموشید خموشید که تا فاش نگردید>
    text <که اغیار گرفتست چپ و راست خدایا>
