
text <اندک اندک جمع مستان می‌رسند>
  block
    text <اندک اندک جمع مستان می‌رسند>
    text <اندک اندک می پرستان می‌رسند>
  block
    text <دلنوازان نازنازان در ره اند>
    text <گلعذاران از گلستان می‌رسند>
  block
    text <اندک اندک زین جهان هست و نیست>
    text <نیستان رفتند و هستان می‌رسند>
  block
    text <جمله دامن‌های پرزر همچو کان>
    text <از برای تنگدستان می‌رسند>
  block
    text <لاغران خسته از مرعای عشق>
    text <فربهان و تندرستان می‌رسند>
  block
    text <جان پاکان چون شعاع آفتاب>
    text <از چنان بالا به پستان می‌رسند>
  block
    text <خرم آن باغی که بهر مریمان>
    text <میوه‌های نو زمستان می‌رسند>
  block
    text <اصلشان لطفست و هم واگشت لطف>
    text <هم ز بستان سوی بستان می‌رسند>
