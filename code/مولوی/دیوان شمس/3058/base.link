
text <ز بامداد درآورد دلبرم جامی>
  block
    text <ز بامداد درآورد دلبرم جامی>
    text <به ناشتاب چشانید خام را خامی>
  block
    text <نه باده‌اش ز عصیر و نه جام او ز زجاج>
    text <نه نقل او چو خسیسان به قند و بادامی>
  block
    text <به باد باده مرا داد همچو که بر باد>
    text <به آب گرم مرا کرد یار اکرامی>
  block
    text <بسی نمودم سالوس و او مرا می‌گفت>
    text <مکن مکن که کم افتد چنین به ایامی>
  block
    text <طریق ناز گرفتم که نی برو امروز>
    text <ستیزه کرد و مرا داد چند دشنامی>
  block
    text <چنین شراب و چو من ساقی و تو گویی نی>
    text <کی گوید این نه مگر جاهلی و یا عامی>
  block
    text <هزار می‌نکند آنچ کرد دشنامش>
    text <خراب گشتم نی ننگ ماند و نی نامی>
  block
    text <چگونه مست نگردی ز لطف آن شاهی>
    text <که او خراب کند عالمی به پیغامی>
  block
    text <دلی بیابد تا این سخن تمام کنم>
    text <خراب کرد دلم را چنان دلارامی>
  block
    text <سری نهادم بر پای او چو مستان من>
    text <پدید شد سر مست مرا سرانجامی>
  block
    text <سر مرا به بر اندرگرفت و خوش بنواخت>
    text <غریب دلبریی و بدیع انعامی>
  block
    text <وانگه از سر دقت به حاضران می‌گفت>
    text <نه درخورست چنین مرغ با چنین دامی>
  block
    text <به باغ بلبل مستم صفیر من بشنو>
    text <مباش در قفسی و کناره بامی>
  block
    text <فروکشیدم و باقی غزل نخواهم گفت>
    text <مگر بیابم چون خویش دوزخ آشامی>
