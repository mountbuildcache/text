
text <گویند شاه عشق ندارد وفا دروغ>
  block
    text <گویند شاه عشق ندارد وفا دروغ>
    text <گویند صبح نبود شام تو را دروغ>
  block
    text <گویند بهر عشق تو خود را چه می‌کشی>
    text <بعد از فنای جسم نباشد بقا دروغ>
  block
    text <گویند اشک چشم تو در عشق بیهده‌ست>
    text <چون چشم بسته گشت نباشد لقا دروغ>
  block
    text <گویند چون ز دور زمانه برون شدیم>
    text <زان سو روان نباشد این جان ما دروغ>
  block
    text <گویند آن کسان که نرستند از خیال>
    text <جمله خیال بد قصص انبیا دروغ>
  block
    text <گویند آن کسان که نرفتند راه راست>
    text <ره نیست بنده را به جناب خدا دروغ>
  block
    text <گویند رازدان دل اسرار و راز غیب>
    text <بی‌واسطه نگوید مر بنده را دروغ>
  block
    text <گویند بنده را نگشایند راز دل>
    text <وز لطف بنده را نبرد بر سما دروغ>
  block
    text <گویند آن کسی که بود در سرشت خاک>
    text <با اهل آسمان نشود آشنا دروغ>
  block
    text <گویند جان پاک از این آشیان خاک>
    text <با پر عشق برنپرد بر هوا دروغ>
  block
    text <گویند ذره ذره بد و نیک خلق را>
    text <آن آفتاب حق نرساند جزا دروغ>
  block
    text <خاموش کن ز گفت وگر گویدت کسی>
    text <جز حرف و صوت نیست سخن را ادا دروغ>
