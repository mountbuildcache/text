
text <نان پاره ز من بستان جان پاره نخواهد شد>
  block
    text <نان پاره ز من بستان جان پاره نخواهد شد>
    text <آواره عشق ما آواره نخواهد شد>
  block
    text <آن را که منم خرقه عریان نشود هرگز>
    text <وان را که منم چاره بیچاره نخواهد شد>
  block
    text <آن را که منم منصب معزول کجا گردد>
    text <آن خاره که شد گوهر او خاره نخواهد شد>
  block
    text <آن قبله مشتاقان ویران نشود هرگز>
    text <وان مصحف خاموشان سی پاره نخواهد شد>
  block
    text <از اشک شود ساقی این دیده من لیکن>
    text <بی نرگس مخمورش خماره نخواهد شد>
  block
    text <بیمار شود عاشق اما بنمی میرد>
    text <ماه ار چه که لاغر شد استاره نخواهد شد>
  block
    text <خاموش کن و چندین غمخواره مشو آخر>
    text <آن نفس که شد عاشق اماره نخواهد شد>
