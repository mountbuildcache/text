
text <آنچ می آید ز وصفت این زمانم در دهن>
  block
    text <آنچ می آید ز وصفت این زمانم در دهن>
    text <بر مرید مرده خوانم اندراندازد کفن>
  block
    text <خود مرید من نمیرد کآب حیوان خورده است>
    text <وانگهان از دست کی از ساقیان ذوالمنن>
  block
    text <ای نجات زندگان و ای حیات مردگان>
    text <از درونم بت تراشی وز برونم بت شکن>
  block
    text <ور براندازد ز رویت باد دولت پرده‌ای>
    text <از حیا گل آب گردد نی چمن ماند نه من>
  block
    text <ور می لب بازگیری از گلستان ساعتی>
    text <از خمار و سرگرانی هر سمن گردد سه من>
  block
    text <ور زمانی بی‌دلان را دم دهی و دل دهی>
    text <جان رهد از ننگ ما و ما رهیم از خویشتن>
  block
    text <گر ندزدید از تو چیزی دل چرا آویخته‌ست>
    text <چاره نبود دزد را در عاقبت ز آویختن>
  block
    text <گر چنین آویختن حاصل شدی هر دزد را>
    text <از حریصی دزد گشتی جمله عالم مرد و زن>
  block
    text <اندر این آویختن کمتر کراماتی که هست>
    text <آب حیوان خوردن است و تا ابد باقی شدن>
  block
    text <چاشنی سوز شمعت گر به عنقا برزدی>
    text <پر چو پروانه بدادی سر نهادی در لگن>
  block
    text <صورت صنع تو آمد ساعتی در بتکده>
    text <گه شمن بت می شد آن دم گاه بت می شد شمن>
  block
    text <هر زمانی نقش می شد نعت احمد بر صلیب>
    text <سر وحدت می شنیدند آشکارا از وثن>
  block
    text <عشقت ای خوب ختن بر دل سواره گشت گفت>
    text <این چنین مرکب بباید تاختن را تا ختن>
  block
    text <شور تو عقلم ستد با فتنه‌ها دربافتم>
    text <شور و بی‌عقلی بباید بافتن را با فتن>
  block
    text <من کجا شعر از کجا لیکن به من در می دمد>
    text <آن یکی ترکی که آید گویدم هی کیمسن>
  block
    text <ترک کی تاجیک کی زنگی کی رومی کی>
    text <مالک الملکی که داند مو به مو سر و علن>
  block
    text <جامه شعر است شعر و تا درون شعر کیست>
    text <یا که حوری جامه زیب و یا که دیوی جامه کن>
  block
    text <شعرش از سر برکشیم و حور را در بر کشیم>
    text <فاعلاتن فاعلاتن فاعلاتن فاعلن>
