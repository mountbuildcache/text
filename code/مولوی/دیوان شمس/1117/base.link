
text <دل ناظر جمال تو آن گاه انتظار>
  block
    text <دل ناظر جمال تو آن گاه انتظار>
    text <جان مست گلستان تو آن گاه خار خار>
  block
    text <هر دم ز پرتو نظر او به سوی دل>
    text <حوریست بر یمین و نگاریست بر یسار>
  block
    text <هر صبحدم که دام شب و روز بردریم>
    text <از دوست بوسه‌ای و ز ما سجده صد هزار>
  block
    text <امسال حلقه ایست ز سودای عاشقان>
    text <گر نیست بازگشت در این عشق عمر پار>
  block
    text <بنواز چنگ عشق تو به نغمات لم یزل>
    text <کز چنگ‌های عشق تو جانست تار تار>
  block
    text <اندر هوای عشق تو از تابش حیات>
    text <بگرفته بیخ‌های درخت و دهد ثمار>
  block
    text <غوطی بخورد جان به تک بحر و شد گهر>
    text <این بحر و این گهر ز پی لعل توست زار>
  block
    text <از نغمه‌های طوطی شکرستان توست>
    text <در رقص شاخ بید و دو دستک زنان چنار>
  block
    text <از بعد ماجرای صفا صوفیان عشق>
    text <گیرند یک دگر را چون مستیان کنار>
  block
    text <مستانه جان برون جهد از وحدت الست>
    text <چون سیل سوی بحر نه آرام و نه قرار>
  block
    text <جزوی چو تیر جسته ز قبضه کمان کل>
    text <او را نشانه نیست به جز کل و نی گذار>
  block
    text <جانیست خوش برون شده از صد هزار پوست>
    text <در چاربالش ابد او راست کار و بار>
  block
    text <جان‌های صادقان همه در وی زنند چنگ>
    text <تا بانوا شوند از آن جان نامدار>
  block
    text <جان‌ها گرفته دامنش از عشق و او چو قطب>
    text <بگرفته دامن ازل محض مردوار>
  block
    text <تبریز رو دلا و ز شمس حق این بپرس>
    text <تا بر براق سر معانی شوی سوار>
