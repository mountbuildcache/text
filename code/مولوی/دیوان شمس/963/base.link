
text <دل من که باشد که تو را نباشد>
  block
    text <دل من که باشد که تو را نباشد>
    text <تن من کی باشد که فنا نباشد>
  block
    text <فلکش گرفتم چو مهش گرفتم>
    text <چه زنند هر دو چو ضیا نباشد>
  block
    text <به درون جنت به میان نعمت>
    text <چه شکنجه باشد چو لقا نباشد>
  block
    text <چو تو عذر خواهی گنه و جفا را>
    text <چه کند جفاها که وفا نباشد>
  block
    text <چو خطا تو گیری به عتاب کردن>
    text <چه کند دل و جان که خطا نباشد>
  block
    text <دو هزار دفتر چو به درس گویم>
    text <نه فسرده باشم چو صفا نباشد>
  block
    text <سمنی نخندد شجری نرقصد>
    text <چمنی نبوید چو صبا نباشد>
  block
    text <تو به فقر اگر چه که برهنه گردی>
    text <چه غمست مه را که قبا نباشد>
  block
    text <چه عجب که جاهل ز دلست غافل>
    text <ملکی و شاهی همه را نباشد>
  block
    text <همه مجرمان را کرمش بخواند>
    text <چو به توبه آیند و دغا نباشد>
  block
    text <بگداز جان را مه آسمان را>
    text <به خدا که چیزی چو خدا نباشد>
  block
    text <چه کنی سری را که فنا بکوبد>
    text <چه کنی زری را که تو را نباشد>
  block
    text <همه روز گویی چو گلست یارم>
    text <چه کنی گلی را که بقا نباشد>
  block
    text <مگریز ای جان ز بلای جانان>
    text <که تو خام مانی چو بلا نباشد>
  block
    text <چه خوشست شب‌ها ز مهی که آن مه>
    text <همه روی باشد که قفا نباشد>
  block
    text <چه خوشست شاهی که غلام او شد>
    text <چه خوشست یاری که جدا نباشد>
  block
    text <تو خمش کن ای تن که دلم بگوید>
    text <که حدیث دل را من و ما نباشد>
