
text <ای تو ز خوبی خویش آینه را مشتری>
  block
    text <ای تو ز خوبی خویش آینه را مشتری>
    text <سوخته باد آینه تا تو در او ننگری>
  block
    text <جان من از بحر عشق آب چو آتش بخورد>
    text <در قدح جان من آب کند آذری>
  block
    text <خار شد این جان و دل در حسد آینه>
    text <کو چو گلستان شده‌ست از نظر عبهری>
  block
    text <گم شده‌ام من ز خویش گر تو بیابی مرا>
    text <زود سلامش رسان گو که خوشی خوشتری>
  block
    text <گر تو بیابی مرا از من من را بگو>
    text <که من آواره‌ای گشته نهان چون پری>
  block
    text <مست نیم ای حریف عقل نرفت از سرم>
    text <غمزه جادوش کرد جان مرا ساحری>
  block
    text <گر تو به عقلی بیا یک نظری کن در او>
    text <تا تو بدانی که نیست کار بتم سرسری>
  block
    text <بر لب دریای عشق دیدم من ماهیی>
    text <کرد یکی شیوه‌ای شیوه او برتری>
  block
    text <گر چه که ماهی نمود لیک خود او بحر بود>
    text <صورت گوساله‌ای بود دو صد سامری>
  block
    text <ماهی ترک زبان کرد که گفته‌ست بحر>
    text <نطق زبان را که تو حلقه برون دری>
  block
    text <دم زدن ماهیان آب بود نی هوا>
    text <زانک هوا آتشیست نیست حریف تری>
  block
    text <بنگر در ماهیی نان وی و رزق او>
    text <بحر بود پس تو در عشق از او کمتری>
  block
    text <دام فکندم که تا صید کنم ماهیی>
    text <صید سلیمان وقت جان من انگشتری>
  block
    text <این چه بهانست خود زود بگو بحر کیست>
    text <از حسد کس مترس در طلب مهتری>
  block
    text <روشن و مطلق بگو تا نشود از دلت>
    text <مفخر تبریز ما شمس حق و دین بری>
