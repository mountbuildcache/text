
text <سنگ مزن بر طرف کارگه شیشه گری>
  block
    text <سنگ مزن بر طرف کارگه شیشه گری>
    text <زخم مزن بر جگر خسته خسته جگری>
  block
    text <بر دل من زن همه را ز آنک دریغ است و غبین>
    text <زخم تو و سنگ تو بر سینه و جان دگری>
  block
    text <بازرهان جمله اسیران جفا را جز من>
    text <تا به جفا هم نکنی در جز بنده نظری>
  block
    text <هم به وفا با تو خوشم هم به جفا با تو خوشم>
    text <نی به وفا نی به جفا بی‌تو مبادم سفری>
  block
    text <چونک خیالت نبود آمده در چشم کسی>
    text <چشم بز کشته بود تیره و خیره نگری>
  block
    text <پیش ز زندان جهان با تو بدم من همگی>
    text <کاش بر این دامگهم هیچ نبودی گذری>
  block
    text <چند بگفتم که خوشم هیچ سفر می‌نروم>
    text <این سفر صعب نگر ره ز علی تا به ثری>
  block
    text <لطف تو بفریفت مرا گفت برو هیچ مرم>
    text <بدرقه باشد کرمم بر تو نباشد خطری>
  block
    text <چون به غریبی بروی فرجه کنی پخته شوی>
    text <بازبیایی به وطن باخبری پرهنری>
  block
    text <گفتم ای جان خبر بی‌تو خبر را چه کنم>
    text <بهر خبر خود که رود از تو مگر بی‌خبری>
  block
    text <چون ز کفت باده کشم بی‌خبر و مست و خوشم>
    text <بی‌خطر و خوف کسی بی‌شر و شور بشری>
  block
    text <گفت به گوشم سخنان چون سخن راه زنان>
    text <برد مرا شاه ز سر کرد مرا خیره سری>
  block
    text <قصه دراز است بلی آه ز مکر و دغلی>
    text <گر ننماید کرمش این شب ما را سحری>
