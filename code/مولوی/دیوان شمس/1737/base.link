
text <بیار باده که اندر خمار خمارم>
  block
    text <بیار باده که اندر خمار خمارم>
    text <خدا گرفت مرا زان چنین گرفتارم>
  block
    text <بیار جام شرابی که رشک خورشید است>
    text <به جان عشق که از غیر عشق بیزارم>
  block
    text <بیار آنک اگر جان بخوانمش حیف است>
    text <بدان سبب که ز جان دردهای سر دارم>
  block
    text <بیار آنک نگنجد در این دهان نامش>
    text <که می شکافد از او شقه‌های گفتارم>
  block
    text <بیار آنک چو او نیست گولم و نادان>
    text <چو با ویم ملک گربزان و طرارم>
  block
    text <بیار آنک دمی کز سرم شود خالی>
    text <سیاه و تیره شوم گوییا ز کفارم>
  block
    text <بیار آنک رهاند از این بیار و میار>
    text <بیار زود و مگو دفع کز کجا آرم>
  block
    text <بیار و بازرهان سقف آسمان‌ها را>
    text <شب دراز ز دود و فغان بسیارم>
  block
    text <بیار آنک پس مرگ من هم از خاکم>
    text <به شکر و گفت درآرد مثال نجارم>
  block
    text <بیار می که امین میم مثال قدح>
    text <که هر چه در شکمم رفت پاک بسپارم>
  block
    text <نجار گفت پس مرگ کاشکی قومم>
    text <گشاده دیده بدندی ز ذوق اسرارم>
  block
    text <به استخوان و به خونم نظر نکردندی>
    text <به روح شاه عزیزم اگر به تن خوارم>
  block
    text <چه نردبان که تراشیده‌ام من نجار>
    text <به بام هفتم گردون رسید رفتارم>
  block
    text <مسیح وار شدم من خرم بماند به زیر>
    text <نه در غم خرم و نی به گوش خروارم>
  block
    text <بلیس وار ز آدم مبین تو آب و گلی>
    text <ببین که در پس گل صد هزار گلزارم>
  block
    text <طلوع کرد از این لحم شمس تبریزی>
    text <که آفتابم و سر زین وحل برون آرم>
  block
    text <غلط مشو چو وحل در رویم دیگربار>
    text <که برقرارم و زین روی پوش در عارم>
  block
    text <به هر صبوح درآیم به کوری کوران>
    text <برای کور طلوع و غروب نگذارم>
