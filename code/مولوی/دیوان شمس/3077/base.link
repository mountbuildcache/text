
text <ایا مربی جان از صداع جان چونی>
  block
    text <ایا مربی جان از صداع جان چونی>
    text <ایا ببرده دل از جمله دلبران چونی>
  block
    text <ز زحمت شب ما و ز ناله‌های صبوح>
    text <که می‌رسد به تو ای ماه مهربان چونی>
  block
    text <ایا کسی که نخفت و نخفت چشم خوشت>
    text <ز لکلک جرس و بانگ پاسبان چونی>
  block
    text <ایا غریب فلک تو بر این زمین حیفی>
    text <ایا جهان ملاحت در این جهان چونی>
  block
    text <ز آفتاب کی پرسد که چون همی‌گردی>
    text <به گلستان که بگوید که گلستان چونی>
  block
    text <ز روی زرد بپرسند درد دل چونست>
    text <ولی کسی بنپرسد که ارغوان چونی>
  block
    text <چو روی زشت به آیینه گفت چونی تو>
    text <بگفت من چو چراغم تو قلتبان چونی>
  block
    text <جواب گفت که من بازگونه می‌پرسم>
    text <مثال کشت که گوید به آسمان چونی>
  block
    text <دهان گشادم یعنی ببین که لب خشکم>
    text <که تا شراب تو گوید که ای دهان چونی>
  block
    text <ز گفت چون تو جویی روان شود در حال>
    text <میان جان و روانم که ای روان چونی>
  block
    text <بگو تو باقی این را که از خمار لبت>
    text <سرم گران شد پرسش که سرگران چونی>
