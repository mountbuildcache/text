
text <ای دریغا در این خانه دمی بگشودی>
  block
    text <ای دریغا در این خانه دمی بگشودی>
    text <مونس خویش بدیدی دل هر موجودی>
  block
    text <چشم یعقوب به دیدار پسر شاد شدی>
    text <ساقی وصل شراب صمدی پیمودی>
  block
    text <رو نمودی که منم شاهد تو باک مدار>
    text <از زیان هیچ میندیش چو دیدی سودی>
  block
    text <هیچ کس رشک نبردی که فلان دست ببرد>
    text <هر کسی در چمن روح به کام آسودی>
  block
    text <نیست روزی که سپاه شبش آرد غارت>
    text <نیست دینار و درم یا هوس معدودی>
  block
    text <حاجتت نیست که یاد طرب کهنه کنی>
    text <کی بود در خضر خلد غم امرودی>
  block
    text <صد هزاران گره جمع شده بر دل ما>
    text <از نصیب کرمش آب شدی بگشودی>
  block
    text <صورت حشو خیالات ره ما بستند>
    text <تیغ خورشید رخش خفیه شده در خودی>
  block
    text <طالب جمله وی است و لقبش مطلوبی>
    text <عابد جمله وی است و لقبش معبودی>
  block
    text <خادم و مؤذن این مسجد تن جان شماست>
    text <ساجدی گشته نهان در صفت مسجودی>
  block
    text <ای ایازت دل و جان شمس حق تبریزی>
    text <نیست در هر دو جهان چون تو شه محمودی>
