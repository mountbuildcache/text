
text <عشرتی هست در این گوشه غنیمت دارید>
  block
    text <عشرتی هست در این گوشه غنیمت دارید>
    text <دولتی هست حریفان سر دولت خارید>
  block
    text <چو شکر یک دل و آغشته این شیر شوید>
    text <که ظریفید و لطیفید و نکومقدارید>
  block
    text <دانه چیدن چه مروت بود آخر مکنید>
    text <که امیران دو صد خرمن و صد انبارید>
  block
    text <با چنین لاله رخان روح چرا نفزایید>
    text <در چنین معصره‌ای غوره چرا افشارید>
  block
    text <دست در دامن همچون گل و ریحانش زنید>
    text <نه که پرورده و بسرشته آن گلزارید>
  block
    text <رنگ دیدیت بسی جان و حیاتیش نبود>
    text <مه خوبان مرا از چه چنین پندارید>
  block
    text <چون ره خانه ندانید که زاده وصلید>
    text <چون سره و قلب ندانید کز این بازارید>
  block
    text <فخر مصرید چو یوسف هله تعبیر کنید>
    text <چو لب نوش وفا جمله شکر می‌کارید>
  block
    text <ملکانید و ملک زاده ز آغاز و سرشت>
    text <گر چه امروز گدایانه چنین می‌زارید>
  block
    text <ساقیان باده به کف گوش شما می‌پیچند>
    text <گرد خمخانه برآیید اگر خمارید>
  block
    text <همه صیاد هنر گشته پی بی‌عیبی>
    text <همه عیبید چو در مجلس جان هشیارید>
  block
    text <شمس تبریز درآمد به عیان عذر نماند>
    text <دیده روح طلب را به رخش بسپارید>
