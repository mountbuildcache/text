
text <تو آن ماهی که در گردون نگنجی>
  block
    text <تو آن ماهی که در گردون نگنجی>
    text <تو آن آبی که در جیحون نگنجی>
  block
    text <تو آن دری که از دریا فزونی>
    text <تو آن کوهی که در هامون نگنجی>
  block
    text <چه خوانم من فسون ای شاه پریان>
    text <که تو در شیشه و افسون نگنجی>
  block
    text <تو لیلیی ولیک از رشک مولی>
    text <به کنج خاطر مجنون نگنجی>
  block
    text <تو خورشیدی قبایت نور سینه است>
    text <تو اندر اطلس و اکسون نگنجی>
  block
    text <تویی شاگرد جان افزا طبیبی>
    text <در استدلال افلاطون نگنجی>
  block
    text <تو معجونی که نبود در ذخیره>
    text <ذخیره چیست در قانون نگنجی>
  block
    text <بگوید خصم تا خود چون بود این>
    text <تو از بی‌چونی و در چون نگنجی>
  block
    text <چنین بودی در اشکمگاه دنیا>
    text <بگنجیدی ولی اکنون نگنجی>
  block
    text <مخوان در گوش‌ها این را خمش کن>
    text <تو اندر گوش هر مفتون نگنجی>
