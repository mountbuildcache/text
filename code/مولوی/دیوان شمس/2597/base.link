
text <گر روی بگردانی تو پشت قوی داری>
  block
    text <گر روی بگردانی تو پشت قوی داری>
    text <کان روی چو خورشیدت صد گون کندت یاری>
  block
    text <من بی‌رخ چون ماهت گر روی به ماه آرم>
    text <مه بی‌تو ز من گیرد صد دوری و بیزاری>
  block
    text <جان بی‌تو یتیم آمد مه بی‌تو دو نیم آمد>
    text <گلزار جفا گردد چون تخم جفا کاری>
  block
    text <چون سرکشی آغازی یا اسب جفا تازی>
    text <دست کی رسد در تو گر پای نیفشاری>
  block
    text <مهمان توام ای جان ای شادی هر مهمان>
    text <شاید که ز بخشایش این دم سر من خاری>
  block
    text <رو ای دل بیچاره با تیغ و کفن پیشش>
    text <کی پیش رود با او بدفعلی و طراری>
  block
    text <ای جان نه ز باغ تو رسته‌ست درخت من>
    text <پرورده و خو کرده با عشرت و خماری>
  block
    text <اجزای وجود من مستان تواند ای جان>
    text <مستان مرا مفکن در نوحه و در زاری>
  block
    text <آن ساغر پنهانی خواهم که بگردانی>
    text <مستانه به پیش آیی بی‌نخوت و جباری>
  block
    text <ای ساغر پنهانی تو جامی و یا جانی>
    text <یا چشمه حیوانی یا صحت بیماری>
  block
    text <یا آب حیاتی تو یا خط نجاتی تو>
    text <یا کان نباتی تو یا ابر شکرباری>
  block
    text <آن ساغر و آن کوزه کو نشکندم روزه>
    text <اما نهلد در سر نی عقل نی هشیاری>
  block
    text <هم عقلی و هم جانی هم اینی و هم آنی>
    text <هم آبی و هم نانی هم یاری و هم غاری>
  block
    text <خاموش شدم حاصل تا برنپرد این دل>
    text <نی زان که سخن کم شد از غایت بسیاری>
