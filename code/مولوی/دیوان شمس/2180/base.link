
text <از این پستی به سوی آسمان شو>
  block
    text <از این پستی به سوی آسمان شو>
    text <روانت شاد بادا خوش روان شو>
  block
    text <ز شهر پرتب و لرزه بجستی>
    text <به شادی ساکن دارالامان شو>
  block
    text <اگر شد نقش تن نقاش را باش>
    text <وگر ویران شد این تن جمله جان شو>
  block
    text <وگر روی از اجل شد زعفرانی>
    text <مقیم لاله زار و ارغوان شو>
  block
    text <وگر درهای راحت بر تو بستند>
    text <بیا از راه بام و نردبان شو>
  block
    text <وگر تنها شدی از یار و اصحاب>
    text <به یاری خدا صاحب قران شو>
  block
    text <وگر از آب و از نان دور ماندی>
    text <چو نان شو قوت جان‌ها و چنان شو>
