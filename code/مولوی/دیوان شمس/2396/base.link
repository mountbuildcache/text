
text <ای پاک از آب و از گل پایی در این گلم نه>
  block
    text <ای پاک از آب و از گل پایی در این گلم نه>
    text <بی‌دست و دل شدستم دستی بر این دلم نه>
  block
    text <من آب تیره گشته در راه خیره گشته>
    text <از ره مرا برون بر در صدر منزلم نه>
  block
    text <کارم ز پیچ زلفت شوریده گشت و مشکل>
    text <شوریده زلف خود را بر کار مشکلم نه>
  block
    text <هر حاصلی که دارم بی‌حاصلی است بی‌تو>
    text <سیلاب عشق خود را بر کار و حاصلم نه>
  block
    text <خواهی که گرد شمعم پروانه روح باشد>
    text <زان آتشی که داری بر شمع قابلم نه>
  block
    text <چون رشته تبم من با صد گره ز زلفت>
    text <همچون گره زمانی بر زلف سلسلم نه>
  block
    text <از چشم توست جانا پرسحر چاه بابل>
    text <سحری بکن حلالی در چاه بابلم نه>
  block
    text <گفتی الست زان دم حاصل شده‌ست جانم>
    text <تعویذ کن بلی را بر جان حاملم نه>
  block
    text <کی باشد آن زمانی کان ابر را برانی>
    text <گویی بیا و رخ را بر ماه کاملم نه>
  block
    text <ای شمس حق تبریز ار مقبل است جانم>
    text <اقبال وصل خود را بر جان مقبلم نه>
