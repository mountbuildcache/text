
text <منم که کار ندارم به غیر بی‌کاری>
  block
    text <منم که کار ندارم به غیر بی‌کاری>
    text <دلم ز کار زمانه گرفت بیزاری>
  block
    text <ز خاک تیره ندیدم به غیر تاریکی>
    text <ز پیر چرخ ندیدم به غیر مکاری>
  block
    text <فروگذاشته‌ای شست دل در این دریا>
    text <نه ماهیی بگرفتی نه دست می‌داری>
  block
    text <تو را چه شصت و چه هفتاد چون نخواهی پخت>
    text <گلی به دست نداری چه خار می‌خاری>
  block
    text <کلاه کژ بنهی همچو ماه و نورت نیست>
    text <برو برو که گرفتار ریش و دستاری>
  block
    text <چگونه برقی آخر که کشت می‌سوزی>
    text <چگونه ابری آخر که سنگ می‌باری>
  block
    text <چو صید دام خودی پس چگونه صیادی>
    text <چو دزد خانه خویشی چگونه عیاری>
  block
    text <اگر چه این همه باشد ولی اگر روزی>
    text <خیال یار مرا دیده‌ای نکو یاری>
  block
    text <به ذات پاک خدایی که کارساز همه‌ست>
    text <چو مست کار امیر منی نکوکاری>
  block
    text <اگر دو گام پیاده دویدی از پی او>
    text <تو یک سواره نه‌ای تو سپاه سالاری>
  block
    text <بگیر دامن عشقی که دامنش گرمست>
    text <که غیر او نرهاند تو را ز اغیاری>
  block
    text <به یاد عشق شب تیره را به روز آور>
    text <چو عشق یاد بود شب کجا بود تاری>
  block
    text <تو خفته باشی و آن عشق بر سر بالین>
    text <برآوریده دو کف در دعا و در زاری>
  block
    text <اگر بگویم باقی بسوزد این عالم>
    text <هلا قناعت کردم بس است گفتاری>
