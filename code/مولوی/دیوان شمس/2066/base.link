
text <باز برآمد ز کوه خسرو شیرین من>
  block
    text <باز برآمد ز کوه خسرو شیرین من>
    text <باز مرا یاد کرد جان و دل و دین من>
  block
    text <سوره یاسین بسی خواندم از عشق و ذوق>
    text <زان که مرا خوانده بود سوره یاسین من>
  block
    text <عقل همه عاقلان خبره شود چون رسد>
    text <لیلی و مجنون من ویسه و رامین من>
  block
    text <در حسد افتاده‌ایم دل به جفا داده‌ایم>
    text <جنگ که می‌افکند یار سخن چین من>
  block
    text <او نگذارد که خلق صلح کنند و وفا>
    text <تازه کند دم به دم کین تو و کین من>
  block
    text <گوید کای عاشقان رحم میارید هیچ>
    text <در کشش همدگر از پی آیین من>
  block
    text <یا رب و آمین بسی کردم و جستم امان>
    text <آه که می‌نشنود یارب و آمین من>
  block
    text <گوید تو کار خویش می‌کن و من کار خویش>
    text <این بده‌ست از ازل یاسه پیشین من>
  block
    text <کار من آن کت زنم کار تو افغان گری>
    text <عید منم طبل تو سخره تکوین من>
  block
    text <بنده این زاریم عاشق بیماریم>
    text <کو نرود آن زمان از سر بالین من>
  block
    text <راست رود سوی شه جان و دلم همچو رخ>
    text <گر چه کند کژروی طبع چو فرزین من>
  block
    text <درگذر از تنگ من ای من من ننگ من>
    text <دیده شدی آن من گر نبدی این من>
  block
    text <بس کن ای شهسوار کز حجب گفت تو>
    text <نقد عجب می‌برد دزد ز خرجین من>
