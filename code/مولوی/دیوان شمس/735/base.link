
text <دوش آمد پیل ما را باز هندستان به یاد>
  block
    text <دوش آمد پیل ما را باز هندستان به یاد>
    text <پرده شب می‌درید او از جنون تا بامداد>
  block
    text <دوش ساغرهای ساقی جمله مالامال بود>
    text <ای که تا روز قیامت عمر ما چون دوش باد>
  block
    text <باده‌ها در جوش از او و عقل‌ها بی‌هوش از او>
    text <جزو و کل و خار و گل از روی خوبش باد شاد>
  block
    text <بانگ نوشانوش مستان تا فلک بررفته بود>
    text <بر کف ما باده بود و در سر ما بود باد>
  block
    text <در فلک افتاده ز ایشان صد هزاران غلغله>
    text <در سجود افتاده آن جا صد هزاران کیقباد>
  block
    text <روز پیروزی و دولت در شب ما درج بود>
    text <شب ز اخوان صفا ناگه چنین روزی بزاد>
  block
    text <موج زد دریا نشانی یافت زین شب آسمان>
    text <آن نشان را از تفاخر بر سر و رو می‌نهاد>
  block
    text <هر چه ناسوتی ز ظلمت راه‌ها را بسته بود>
    text <نور لاهوتی ز رحمت بسته‌ها را می‌گشاد>
  block
    text <کی بماند زان هوا اشکال حسی برقرار>
    text <چون بماند برقرار آن کس که یابد این مراد>
  block
    text <عمر را از سر بگیرید ای مسلمانان که یار>
    text <نیستان را هست کرد و عاشقان را داد داد>
  block
    text <یار ما افتادگان را زین سپس معذور داشت>
    text <زان که هر جا کوست ساقی کس نماند بر سداد>
  block
    text <جوش دریای عنایت ای مسلمانان شکست>
    text <طمطراق اجتهاد و بارنامه اعتقاد>
  block
    text <آن عنایت شه صلاح الدین بود کو یوسفیست>
    text <هم عزیز مصر باید مشتریش اندر مزاد>
