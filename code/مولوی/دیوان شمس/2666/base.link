
text <به تن این جا به باطن در چه کاری>
  block
    text <به تن این جا به باطن در چه کاری>
    text <شکاری می‌کنی یا تو شکاری>
  block
    text <کز او در آینه ساعت به ساعت>
    text <همی‌تابد عجب نقش و نگاری>
  block
    text <مثال باز سلطان است هر نقش>
    text <شکار است او و می‌جوید شکاری>
  block
    text <چه ساکن می‌نماید صورت تو>
    text <درون پرده تو بس بی‌قراری>
  block
    text <لباست بر لب جوی و تو غرقه>
    text <از این غرقه عجب سر چون برآری>
  block
    text <حریفت حاضر است آن جا که هستی>
    text <ولیکن گر بگوید شرم داری>
  block
    text <به هر شیوه که گردد شاخ رقصان>
    text <نباشد غایب از باد بهاری>
  block
    text <مجه تو سو به سو ای شاخ از این باد>
    text <نمی‌دانی کز این با دست یاری>
  block
    text <به صد دستان به کار توست این باد>
    text <تو را خود نیست خوی حق گزاری>
  block
    text <از او یابی به آخر هر مرادی>
    text <همو مستی دهد هم هوشیاری>
  block
    text <بپرس او کیست شمس الدین تبریز>
    text <بجز در عشق او تا سر نخاری>
