
text <پرده بردار ای حیات جان و جان افزای من>
  block
    text <پرده بردار ای حیات جان و جان افزای من>
    text <غمگسار و همنشین و مونس شب‌های من>
  block
    text <ای شنیده وقت و بی‌وقت از وجودم ناله‌ها>
    text <ای فکنده آتشی در جمله اجزای من>
  block
    text <در صدای کوه افتد بانگ من چون بشنوی>
    text <جفت گردد بانگ که با نعره و هیهای من>
  block
    text <ای ز هر نقشی تو پاک و ای ز جان‌ها پاکتر>
    text <صورتت نی لیک مغناطیس صورت‌های من>
  block
    text <چون ز بی‌ذوقی دل من طالب کاری بود>
    text <بسته باشم گر چه باشد دلگشا صحرای من>
  block
    text <بی تو باشد جیش و عیش و باغ و راغ و نقل و عقل>
    text <هر یکی رنج دماغ و کنده‌ای بر پای من>
  block
    text <تا ز خود افزون گریزم در خودم محبوستر>
    text <تا گشایم بند از پا بسته بینم پای من>
  block
    text <ناگهان در ناامیدی یا شبی یا بامداد>
    text <گوییم اینک برآ بر طارم بالای من>
  block
    text <آن زمان از شکر و حلوا چنان گردم که من>
    text <گم کنم کاین خود منم یا شکر و حلوای من>
  block
    text <امشب از شب‌های تنهایی است رحمی کن بیا>
    text <تا بخوانم بر تو امشب دفتر سودای من>
  block
    text <همچو نای انبان در این شب من از آن خالی شدم>
    text <تا خوش و صافی برآید ناله‌ها و وای من>
  block
    text <زین سپس انبان بادم نیستم انبان نان>
    text <زانک از این ناله است روشن این دل بینای من>
  block
    text <درد و رنجوری ما را داروی غیر تو نیست>
    text <ای تو جالینوس جان و بوعلی سینای من>
