
text <ای ز تو مه پای کوبان وز تو زهره دف زنان>
  block
    text <ای ز تو مه پای کوبان وز تو زهره دف زنان>
    text <می زنند ای جان مردان عشق ما بر دف زنان>
  block
    text <نقل هر مجلس شده‌ست این عشق ما و حسن تو>
    text <شهره شهری شده ما کو چنین بد شد چنان>
  block
    text <ای به هر هنگامه دام عشق تو هنگامه گیر>
    text <وی چکیده خون ما بر راه ره رو را نشان>
  block
    text <صد هزاران زخم بر سینه ز زخم تیر عشق>
    text <صد شکار خسته و نی تیر پیدا نی کمان>
  block
    text <روی در دیوار کرده در غم تو مرد و زن>
    text <ز آب و نان عشق رفته اشتهای آب و نان>
  block
    text <خون عاشق اشک شد وز اشک او سبزه برست>
    text <سبزه‌ها از عکس روی چون گل تو گلستان>
  block
    text <ذوق عشقت چون ز حد شد خلق آتشخوار شد>
    text <همچو اشترمرغ آتش می خورد در عشق جان>
  block
    text <هجر سرد چون زمستان راه‌ها را بسته بود>
    text <در زمین محبوس بود اشکوفه‌های بوستان>
  block
    text <چونک راه ایمن شد از داد بهاران آمدند>
    text <سبزه را تیغ برهنه غنچه را در کف سنان>
  block
    text <خیز بیرون آ به بستان کز ره دور آمدند>
    text <خیز کالقادم یزار و رنجه شو مرکب بران>
  block
    text <از عدم بستند رخت و جانب بحر آمدند>
    text <آنگه از بحر آمدند اندر هوا تا آسمان>
  block
    text <برج برج آسمان را گشته و پذرفته اند>
    text <از هر استاره بضاعت و آمده تا خاکدان>
  block
    text <آب و آتش ز آسمانش می رسد هر دم مدد>
    text <چند روزی کاندر این خاکند ایشان میهمان>
  block
    text <خوان‌ها بر سر نسیم و کاس‌ها بر کف صبا>
    text <با طبق پوشی که پوشیده‌ست جز از اهل خوان>
  block
    text <می رسند و هر کسی پرسان که چیست اندر طبق>
    text <با زبان حال می گویند با پرسندگان>
  block
    text <هر کسی گر محرمستی پس طبق پوشیده چیست>
    text <قوت جان چون جان نهان و قوت تن پیدا چو نان>
  block
    text <ذوق نان هم گرسنه بیند نبیند هیچ سیر>
    text <بر دکان نانبا از نان چه می داند دکان>
  block
    text <نانوا گر گرسنه ستی هیچ نان نفروختی>
    text <گر بدانستی صبا گل را نکردی گلفشان>
  block
    text <هر کش از معشوق ذوقی نیست الا در فروخت>
    text <او نباشد عاشق او باشد به معنی قلتبان>
  block
    text <عذر عاشق گر فروشد دانک میل دلبر است>
    text <از ضرورت تا نبندد در به رویش دلستان>
  block
    text <چونک می بیند که میل دلبر اندر شهرگی است>
    text <اشک می بارد ز رشک آن صنم از دیدگان>
  block
    text <اشک او مر رشک او را ضد و دشمن آمده‌ست>
    text <رشک پنهان دارد و اشکش روان و قصه خوان>
  block
    text <تخم پنهان کرده خود را نگر باغ و چمن>
    text <شهوت پنهان خود را بین یکی شخصی دوان>
  block
    text <عین پنهان داشتن شد علت پیدا شدن>
    text <بی لسانی می شود بر رغم ما عین لسان>
  block
    text <چند فرزندان به هر اندیشه بعد مرگ خویش>
    text <گرد جان خویش بینی در لحد باباکنان>
  block
    text <زاده از اندیشه‌های خوب تو ولدان و حور>
    text <زاده از اندیشه‌های زشت تو دیو کلان>
  block
    text <سر اندیشه مهندس بین شده قصر و سرا>
    text <سر تقدیر ازل را بین شده چندین جهان>
  block
    text <واقفی از سر خود از سر سر واقف نه‌ای>
    text <سر سر همچون دل آمد سر تو همچون زبان>
  block
    text <گر سر تو هست خوب از سر سر ایمن مباش>
    text <باش ناایمن که ناایمن همی‌یابد امان>
  block
    text <سربلندی سرو و خنده گل نوای عندلیب>
    text <میوه‌های گرم رو سر دم سرد خزان>
  block
    text <برگ‌ها لرزان چه می لرزید وقت شادی است>
    text <دام‌ها در دانه‌های خوش بود ای باغبان>
  block
    text <ما ز سرسبزی به روی زرد چند افتاده‌ایم>
    text <در کمین غیب بس تیر است پران از کمان>
  block
    text <لاله رخ افروخته وز خشم شد دل سوخته>
    text <سنبله پرسود و کژگردن ز اندیشه گران>
  block
    text <آن گل سوری ستیزه گل دکانی باز کرد>
    text <رنگ‌ها آمیخت اما نیستش بویی از آن>
  block
    text <خوشه‌ها از سست پایی رو نهاده بر زمین>
    text <غوره‌اش شیرین شد آخر از خطاب یسجدان>
  block
    text <نرگس خیره نگر آخر چه می بینی به باغ>
    text <گفت غمازی کنم پس من نگنجم در میان>
  block
    text <سوسنا افسوس می داری زبان کردی برون>
    text <یا زبان درکش چو ما و یا بکن حالی بیان>
  block
    text <گفت بی‌گفتن زبان ما بیان حال ماست>
    text <گر نه پایان راسخستی سبز کی بودی سران>
  block
    text <گفتم ای بید پیاده چون پیاده رسته‌ای>
    text <گفت تا لطف تواضع گیرم از آب روان>
  block
    text <رنگ معشوق است سیب لعل را طعم ترش>
    text <زانک خوبان را ترش بودن بزیبد این بدان>
  block
    text <پس درخت و شاخ شفتالو چرا پستی نمود>
    text <بهر شفتالو فشاندن پیش شفتالوستان>
  block
    text <گفت آری لیک وقتی می دهد شفتالویی>
    text <که رسد جان از تن عاشق ز ناخن تا دهان>
  block
    text <ای سپیدار این بلندی جستنت رسوایی است>
    text <چون نه گل داری نه میوه گفت خامش هان و هان>
  block
    text <گر گلم بودی و میوه همچو تو خودبینمی>
    text <فارغم از دید خود بر خودپرستان دیدبان>
  block
    text <نار آبی را همی‌گفت این رخ زردت ز چیست>
    text <گفت زان دردانه‌ها کاندر درون داری نهان>
  block
    text <گفت چون دانسته‌ای از سر من گفتا بدانک>
    text <می نگنجی در خود و خندان نمایی ناردان>
  block
    text <نی تو خندانی همیشه خواه خند و خواه نی>
    text <وز تو خندان است عالم چون جنان اندر جنان>
  block
    text <لیک آن خنده چون برق او راست کو گرید چو ابر>
    text <ابر اگر گریان نباشد برق از او نبود جهان>
  block
    text <خاک را دیدم سیاه و تیره و روشن ضمیر>
    text <آب روشن آمد از گردون و کردش امتحان>
  block
    text <آب روشن را پذیرا شد ضمیر روشنش>
    text <زاد چون فردوس و جنت شاخ و کاخ بی‌کران>
  block
    text <این خیار و خربزه در راه دور و پای سست>
    text <چون پیاده حاج می آیند اندر کاروان>
  block
    text <بادیه خون خوار بینی از عدم سوی وجود>
    text <بر خطاب کن همه لبیک گو بهر امان>
  block
    text <چه پیاده بلک خفته رفته چون اصحاب کهف>
    text <خفته پهلو بر زمین و رفته تک تا آسمان>
  block
    text <در چنین مجمع کدو آمد رسن بازی گرفت>
    text <از کی دید آن زو که دادش آن رسن‌های رسان>
  block
    text <این چمن‌ها وین سمن وین میوه‌ها خود رزق ماست>
    text <آن گیا و خار و گل کاندر بیابان است آن>
  block
    text <آن نصیب و میوه و روزی قومی دیگر است>
    text <نفرت و بی‌میلی ما هست آن را پاسبان>
  block
    text <صد هزاران مور و مار و صد هزاران رزق خوار>
    text <هر یکی جوید نصیبه هر یکی دارد فغان>
  block
    text <هر دوا درمان رنجی هر یکی را طالبی>
    text <چون عقاقیری که نشناسد به غیر طب دان>
  block
    text <بس گیا کان پیش ما زهر و بر ایشان پای زهر>
    text <پیش ما خار است و پیش اشتران خرمابنان>
  block
    text <جوز و بادام از درون مغز است و بیرون پوست و قشر>
    text <اندرون پوست پرورده چو بیضه ماکیان>
  block
    text <باز خرما عکس آن بیرون خوش و باطن قشور>
    text <باطن و ظاهر تو چون انجیر باش ای مهربان>
  block
    text <جذبه شاخ آب را از بیخ تا بالا کشد>
    text <همچنانک جذبه جان را برکشد بی‌نردبان>
  block
    text <غوصه گشت این باد و آبستن شد آن خاک و درخت>
    text <بادها چون گشن تازی شاخه‌ها چون مادیان>
  block
    text <می رسد هر جنس مرغی در بهار از گرمسیر>
    text <همچو مهمان سرسری می سازد این جا آشیان>
  block
    text <صد هزاران غیب می گویند مرغان در ضمیر>
    text <کان فلان خواهد گذشتن جای او گیرد فلان>
  block
    text <از سلیمان نامه‌ها آورده‌اند این هدهدان>
    text <کو زبان مرغ دانی تا شود او ترجمان>
  block
    text <عارف مرغان است لک لک لک لکش دانی که چیست>
    text <ملک لک و الامر لک و الحمد لک یا مستعان>
  block
    text <وقت پیله روح آمد قشلق تن را بهل>
    text <آخر از مرغان بیاموزید رسم ترکمان>
  block
    text <همچو مرغان پاسبانی خویش کن تسبیح گو>
    text <چند گاهی خود شود تسبیح تو تسبیح خوان>
  block
    text <بس کنم زین باد پیمودن ولیکن چاره نیست>
    text <زانک کشتی مجاهد کی رود بی‌بادبان>
  block
    text <بادپیمایی بهار آمد حیات عالمی>
    text <بادپیمایی خزان آمد عذاب انس و جان>
  block
    text <این بهار و باغ بیرون عکس باغ باطن است>
    text <یک قراضه‌ست این همه عالم و باطن هست کان>
  block
    text <لاجرم ما هر چه می گوییم اندر نظم هست>
    text <نزد عاشق نقد وقت و نزد عاقل داستان>
  block
    text <عقل دانایی است و نقلش نقل آمد یا قیاس>
    text <عشق کان بینش آمد ز آفتاب کن فکان>
  block
    text <آفتابی کو مجرد آمد از برج حمل>
    text <آفتابی بی‌نظیر بی‌قرین خوش قران>
  block
    text <آنک لاشرقیه بوده‌ست و لاغربیه>
    text <زانک شرق و غرب باشد در زمین و در زمان>
  block
    text <آفتابی کو نسوزد جز دل عشاق را>
    text <مهر جان ره یابد آن جا نی ربیع و مهر جان>
  block
    text <چونک ما را از زمین و از زمان بیرون برد>
    text <از فنا ایمن شویم از جود او ما جاودان>
  block
    text <این زمین و این زمان بیضه‌ست و مرغی کاندر او است>
    text <مظلم و اشکسته پر باشد حقیر و مستهان>
  block
    text <کفر و ایمان دان در این بیضه سپید و زرده را>
    text <واصل و فارق میانشان برزخ لایبغیان>
  block
    text <بیضه را چون زیر پر خویش پرورد از کرم>
    text <کفر و دین فانی شد و شد مرغ وحدت پرفشان>
  block
    text <شمس تبریزی دو عالم بود بی‌رویت عقیم>
    text <هر یکی ذره کنون از آفتابت توامان>
