
text <امروز سماع است و شراب است و صراحی>
  block
    text <امروز سماع است و شراب است و صراحی>
    text <یک ساقی بدمست یکی جمع مباحی>
  block
    text <زان جنس مباحی که از آن سوی وجود است>
    text <نی اباحتی گیج حشیشی مزاحی>
  block
    text <روحی است مباحی که از آن روح چشیده‌ست>
    text <کو روح قدیمی و کجا روح ریاحی>
  block
    text <در پیش چنین فتنه و در دست چنین می>
    text <یا رب چه شود جان مسلمان صلاحی>
  block
    text <زین باده کسی را جگر تشنه خنک شد>
    text <کو خون جگر ریخت در این ره به سفاحی>
  block
    text <جاوید شود عمر بدین کاس صبوحی>
    text <ایمن شود از مرگ و ز افغان نیاحی>
  block
    text <این صورت غیب است که سرخیش ز خون نیست>
    text <اسپید ز نور است نه کافور رباحی>
  block
    text <شمعی است برافروخته وز عرش گذشته>
    text <پروانه او سینه دل‌های فلاحی>
  block
    text <سوزیده ز نورش حجب سبع سماوات>
    text <پران شده جان‌ها و روان‌ها ز نواحی>
  block
    text <این حلقه مستان خرابات خراب است>
    text <دور از لب و دندان تو ای خواجه صاحی>
  block
    text <شاباش زهی حال که از حال رهیدیت>
    text <شاباش زهی عیش صبوحی و صباحی>
  block
    text <با خود ملک الموت بگوید هله واگرد>
    text <کاین جا نکند هیچ سلاح تو سلاحی>
  block
    text <ما را خبری نی که خبر نیز چه باشد>
    text <خود مغفرت این باشد و آمرزش ماحی>
  block
    text <از غیب شنو نعره مستان و خمش کن>
    text <یک غلغله پاک ز آواز صیاحی>
  block
    text <ور نه بدو نان بنده دونان و خسان باش>
    text <می‌خور پی سه نان ز سنان زخم رماحی>
  block
    text <فارس شده شمس الحق تبریز همیشه>
    text <بر شمس شموس و نکند شمس جماحی>
