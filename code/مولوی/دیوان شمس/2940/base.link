
text <چون زخمه رجا را بر تار می‌کشانی>
  block
    text <چون زخمه رجا را بر تار می‌کشانی>
    text <کاهل روان ره را در کار می‌کشانی>
  block
    text <ای عشق چون درآیی در لطف و دلربایی>
    text <دامان جان بگیری تا یار می‌کشانی>
  block
    text <ایمن کنی تو جان را کوری رهزنان را>
    text <دزدان نقد دل را بر دار می‌کشانی>
  block
    text <سوداییان جان را از خود دهی مفرح>
    text <صفراییان زر را بس زار می‌کشانی>
  block
    text <مهجور خارکش را گلزار می‌نمایی>
    text <گلروی خارخو را در خار می‌کشانی>
  block
    text <موسی خاک رو را بر بحر می‌نشانی>
    text <فرعون بوش جو را در عار می‌کشانی>
  block
    text <موسی عصا بگیرد تا یار خویش سازد>
    text <ماری کنی عصا را چون مار می‌کشانی>
  block
    text <چون مار را بگیرد یابد عصای خود را>
    text <این نعل بازگونه هموار می‌کشانی>
  block
    text <آن کو در آتش افتد راهش دهی به آبی>
    text <و آن کو در آب آید در نار می‌کشانی>
  block
    text <ای دل چه خوش ز پرده سرمست و باده خورده>
    text <سر را برهنه کرده دستار می‌کشانی>
  block
    text <ما را مده به غیری تا سوی خود کشاند>
    text <ما را تو کش ازیرا شهوار می‌کشانی>
  block
    text <تا یار زنده باشد کوهی کنی تو سدش>
    text <چون در غمش بکشتی در غار می‌کشانی>
  block
    text <خاموش و درکش این سر خوش خامشانه می‌خور>
    text <زیرا که چون خموشی اسرار می‌کشانی>
