
text <ما می‌نرویم ای جان زین خانه دگر جایی>
  block
    text <ما می‌نرویم ای جان زین خانه دگر جایی>
    text <یا رب چه خوش است این جا هر لحظه تماشایی>
  block
    text <هر گوشه یکی باغی هر کنج یکی لاغی>
    text <بی‌ولوله زاغی بی‌گرگ جگرخایی>
  block
    text <افکند خبر دشمن در شهر اراجیفی>
    text <کو عزم سفر دارد از بیم تقاضایی>
  block
    text <از رشک همی‌گوید والله که دروغ است آن>
    text <بی‌جان کی رود جایی بی‌سر کی نهد پایی>
  block
    text <من زیر فلک چون او ماهی ز کجا یابم>
    text <او هر طرفی یابد شوریده و شیدایی>
  block
    text <مه گرد درت گردد زیرا که کجا یابد>
    text <چو چشم تو خماری چون روی تو صحرایی>
  block
    text <این عشق اگر چه او پاک است ز هر صورت>
    text <در عشق پدید آید هر یوسف زیبایی>
  block
    text <بی‌عشق نه یوسف را اخوان چو سگی دیدند>
    text <وز عشق پدر دیدش زیبا و مطرایی>
  block
    text <گر نام سفر گویم بشکن تو دهانم را>
    text <دوزخ کی رود آخر از جنت مأوایی>
  block
    text <من بی‌سر و پا گشتم خوش غرقه این دریا>
    text <بی‌پای همی‌گردم چون کشتی دریایی>
  block
    text <از در اگرم رانی آیم ز ره روزن>
    text <چون ذره به زیر آیم در رقص ز بالایی>
  block
    text <چون ذره رسن سازم از نور و رسن بازم>
    text <در روزن این خانه در گردش سودایی>
  block
    text <بنشین که در این مجلس لاغر نشود عیسی>
    text <برگو که در این دولت تیره نشود رایی>
  block
    text <بربند دهان برگو در گنبد سر خود>
    text <تا ناله در آن گنبد یابی تو مثنایی>
  block
    text <شمس الحق تبریزی از لطف صفات خود>
    text <از حرف همی‌گردد این نکته مصفایی>
