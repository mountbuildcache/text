
text <ای باد بی‌آرام ما با گل بگو پیغام ما>
  block
    text <ای باد بی‌آرام ما با گل بگو پیغام ما>
    text <کای گل گریز اندر شکر چون گشتی از گلشن جدا>
  block
    text <ای گل ز اصل شکری تو با شکر لایقتری>
    text <شکر خوش و گل هم خوش و از هر دو شیرینتر وفا>
  block
    text <رخ بر رخ شکر بنه لذت بگیر و بو بده>
    text <در دولت شکر بجه از تلخی جور فنا>
  block
    text <اکنون که گشتی گلشکر قوت دلی نور نظر>
    text <از گل برآ بر دل گذر آن از کجا این از کجا>
  block
    text <با خار بودی همنشین چون عقل با جانی قرین>
    text <بر آسمان رو از زمین منزل به منزل تا لقا>
  block
    text <در سر خلقان می‌روی در راه پنهان می‌روی>
    text <بستان به بستان می‌روی آن جا که خیزد نقش‌ها>
  block
    text <ای گل تو مرغ نادری برعکس مرغان می‌پری>
    text <کامد پیامت زان سری پرها بنه بی‌پر بیا>
  block
    text <ای گل تو این‌ها دیده‌ای زان بر جهان خندیده‌ای>
    text <زان جامه‌ها بدریده‌ای ای کربز لعلین قبا>
  block
    text <گل‌های پار از آسمان نعره زنان در گلستان>
    text <کای هر که خواهد نردبان تا جان سپارد در بلا>
  block
    text <هین از ترشح زین طبق بگذر تو بی‌ره چون عرق>
    text <از شیشه گلابگر چون روح از آن جام سما>
  block
    text <ای مقبل و میمون شما با چهره گلگون شما>
    text <بودیم ما همچون شما ما روح گشتیم الصلا>
  block
    text <از گلشکر مقصود ما لطف حقست و بود ما>
    text <ای بود ما آهن صفت وی لطف حق آهن ربا>
  block
    text <آهن خرد آیینه گر بر وی نهد زخم شرر>
    text <ما را نمی‌خواهد مگر خواهم شما را بی‌شما>
  block
    text <هان ای دل مشکین سخن پایان ندارد این سخن>
    text <با کس نیارم گفت من آن‌ها که می‌گویی مرا>
  block
    text <ای شمس تبریزی بگو سر شهان شاه خو>
    text <بی حرف و صوت و رنگ و بو بی‌شمس کی تابد ضیا>
