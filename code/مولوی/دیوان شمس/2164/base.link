
text <اگر بگذشت روز ای جان به شب مهمان مستان شو>
  block
    text <اگر بگذشت روز ای جان به شب مهمان مستان شو>
    text <بر خویشان و بی‌خویشان شبی تا روز مهمان شو>
  block
    text <مرو ای یوسف خوبان ز پیش چشم یعقوبان>
    text <شب قدری کن این شب را چراغ بیت احزان شو>
  block
    text <اگر دوریم رحمت شو وگر عوریم خلعت شو>
    text <وگر ضعفیم صحت شو وگر دردیم درمان شو>
  block
    text <اگر کفریم ایمان شو وگر جرمیم غفران شو>
    text <وگر عوریم احسان شو بهشتی باش و رضوان شو>
  block
    text <برای پاسبانی را بکوب آن طبل جانی را>
    text <برای دیورانی را شهب انداز شیطان شو>
  block
    text <تو بحری و جهان ماهی به گاهی چیست و بی‌گاهی>
    text <حیات ماهیان خواهی بر ایشان آب حیوان شو>
  block
    text <شب تیره چه خوش باشد که مه مهمان ما باشد>
    text <برای شب روان جان برآ ای ماه تابان شو>
  block
    text <خمش کن ای دل مضطر مگو دیگر ز خیر و شر>
    text <چو پیش او است سر مظهر دهان بربند و پنهان شو>
