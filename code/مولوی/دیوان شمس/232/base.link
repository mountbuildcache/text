
text <چو عشق را تو ندانی بپرس از شب‌ها>
  block
    text <چو عشق را تو ندانی بپرس از شب‌ها>
    text <بپرس از رخ زرد و ز خشکی لب‌ها>
  block
    text <چنان که آب حکایت کند ز اختر و ماه>
    text <ز عقل و روح حکایت کنند قالب‌ها>
  block
    text <هزار گونه ادب جان ز عشق آموزد>
    text <که آن ادب نتوان یافتن ز مکتب‌ها>
  block
    text <میان صد کس عاشق چنان بدید بود>
    text <که بر فلک مه تابان میان کوکب‌ها>
  block
    text <خرد نداند و حیران شود ز مذهب عشق>
    text <اگر چه واقف باشد ز جمله مذهب‌ها>
  block
    text <خضردلی که ز آب حیات عشق چشید>
    text <کساد شد بر آن کس زلال مشرب‌ها>
  block
    text <به باغ رنجه مشو در درون عاشق بین>
    text <دمشق و غوطه و گلزارها و نیرب‌ها>
  block
    text <دمشق چه که بهشتی پر از فرشته و حور>
    text <عقول خیره در آن چهره‌ها و غبغب‌ها>
  block
    text <نه از نبیذ لذیذش شکوفه‌ها و خمار>
    text <نه از حلاوت حلواش دمل و تب‌ها>
  block
    text <ز شاه تا به گدا در کشاکش طمعند>
    text <به عشق بازرهد جان ز طمع و مطلب‌ها>
  block
    text <چه فخر باشد مر عشق را ز مشتریان>
    text <چه پشت باشد مر شیر را ز ثعلب‌ها>
  block
    text <فراز نخل جهان پخته‌ای نمی‌یابم>
    text <که کند شد همه دندانم از مذنب‌ها>
  block
    text <به پر عشق بپر در هوا و بر گردون>
    text <چو آفتاب منزه ز جمله مرکب‌ها>
  block
    text <نه وحشتی دل عشاق را چو مفردها>
    text <نه خوف قطع و جداییست چون مرکب‌ها>
  block
    text <عنایتش بگزیدست از پی جان‌ها>
    text <مسببش بخریدست از مسبب‌ها>
  block
    text <وکیل عشق درآمد به صدر قاضی کاب>
    text <که تا دلش برمد از قضا و از گب‌ها>
  block
    text <زهی جهان و زهی نظم نادر و ترتیب>
    text <هزار شور درافکند در مرتب‌ها>
  block
    text <گدای عشق شمر هر چه در جهان طربیست>
    text <که عشق چون زر کانست و آن مذهب‌ها>
  block
    text <سلبت قلبی یا عشق خدعه و دها>
    text <کذبت حاشا لکن ملاحه و بها>
  block
    text <ارید ذکرک یا عشق شاکرا لکن>
    text <و لهت فیک و شوشت فکرتی و نها>
  block
    text <به صد هزار لغت گر مدیح عشق کنم>
    text <فزونترست جمالش ز جمله دب‌ها>
