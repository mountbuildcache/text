
text <سراندازان همی‌آیی نگارین جگرخواره>
  block
    text <سراندازان همی‌آیی نگارین جگرخواره>
    text <دلم بردی نمی‌دانم چه آوردی دگرباره>
  block
    text <فغان از چشم مکارت کز اول بود این کارت>
    text <که پاره پاره پیش آیی و بربایی دل پاره>
  block
    text <برای ماه بی‌چون را کشیدی جور گردون را>
    text <مسلم گشت مجنون را که عاقل نیست این کاره>
  block
    text <بیار آن جام پرآتش که تا ما درکشیمش خوش>
    text <به عشق روی آن مه وش برون از چرخ و استاره>
  block
    text <بزن آتش به کشت من فکن از بام طشت من>
    text <که کار عشق این باشد که باشد عاشق آواره>
  block
    text <اگر زخمی زنی از کین به قصد این دل مسکین>
    text <بزن که زخم بردارد چه باید کرد بیچاره>
  block
    text <دلم شد جای اندیشه و یا دکان پرشیشه>
    text <بگو ای شمس تبریزی دلت سنگ است یا خاره>
