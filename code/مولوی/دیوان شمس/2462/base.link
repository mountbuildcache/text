
text <طوطی و طوطی بچه‌ای قند به صد ناز خوری>
  block
    text <طوطی و طوطی بچه‌ای قند به صد ناز خوری>
    text <از شکرستان ازل آمده‌ای بازپری>
  block
    text <قند تو فرخنده بود خاصه که در خنده بود>
    text <بزم ز آغاز نهم چون تو به آغاز دری>
  block
    text <ای طربستان ابد ای شکرستان احد>
    text <هم طرب اندر طربی هم شکر اندر شکری>
  block
    text <یوسف اندر تتقی یا اسدی بر افقی>
    text <یا قمر اندر قمر اندر قمر اندر قمری>
  block
    text <ساقی این میکده‌ای نوبت عشرت زده‌ای>
    text <تا همه را مست کنی خرقه مستان ببری>
  block
    text <مست شدم مست ولی اندککی باخبرم>
    text <زین خبرم بازرهان ای که ز من باخبری>
  block
    text <پیشتر آ پیش که آن شعشعه چهره تو>
    text <می‌نهلد تا نگرم که ملکی یا بشری>
  block
    text <رقص کنان هر قدحی نعره زنان وافرحی>
    text <شیشه گران شیشه شکن مانده از شیشه گری>
  block
    text <جام طرب عام شده عقل و سرانجام شده>
    text <از کف حق جام بری به که سرانجام بری>
  block
    text <سر ز خرد تافته‌ام عقل دگر یافته‌ام>
    text <عقل جهان یک سری و عقل نهانی دوسری>
  block
    text <راهب آفاق شدم با همگان عاق شدم>
    text <از همگان می‌ببرم تا که تو از من نبری>
  block
    text <با غمت آموخته‌ام چشم ز خود دوخته‌ام>
    text <در جز تو چون نگرد آنک تو در وی نگری>
  block
    text <داد ده ای عشق مرا وز در انصاف درآ>
    text <چون ابدا آن توام نی قنقم رهگذری>
  block
    text <من به تو مانم فلکا ساکنم و زیر و زبر>
    text <ز آنک مقیمی به نظر روز و شب اندر سفری>
  block
    text <ناظر آنی که تو را دارد منظور جهان>
    text <حاضر آنی که از او در سفر و در حضری>
