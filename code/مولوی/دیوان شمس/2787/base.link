
text <ای مهی کاندر نکویی از صفت افزوده‌ای>
  block
    text <ای مهی کاندر نکویی از صفت افزوده‌ای>
    text <تا بسی درهای دولت بر فلک بگشوده‌ای>
  block
    text <ای بسا کوه احد کز راه دل برکنده‌ای>
    text <ای بسا وصف احد کاندر نظر بنموده‌ای>
  block
    text <جان‌ها زنبوروار از عشق تو پران شده>
    text <تا دهان خاکیان را زان عسل آلوده‌ای>
  block
    text <ای سبک عقلی که از خویشش گرانی داده‌ای>
    text <وی گران جانی که سوی خویشتن بربوده‌ای>
  block
    text <شاد با گوش مقیم اندر مقالات الست>
    text <چون ز بی‌چشمان مقالات خطا بشنوده‌ای>
  block
    text <در رخ پرزهر دونان کمترک خندیده‌ای>
    text <هر خسی را از ضرورت در جهان بستوده‌ای>
  block
    text <فارغی از چرب و شیرین در حلاوت‌های خود>
    text <چرب و شیرین باش از خود ز آنک خوش پالوده‌ای>
  block
    text <ای همه دعویت معنی ای ز معنی بیشتر>
    text <ای دو صد چندانک دعوی کرده‌ای بنموده‌ای>
  block
    text <ای که می‌جویی مثال شمس تبریزی تو هم>
    text <روزگاری می‌بری و اندر غم بیهوده‌ای>
