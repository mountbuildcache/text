
text <رسید ترکم با چهره‌های گل وردی>
  block
    text <رسید ترکم با چهره‌های گل وردی>
    text <بگفتمش چه شد آن عهد گفت اول وردی>
  block
    text <بگفتمش که یکی نامه‌ای به دست صبا>
    text <بدادمی عجب آورد گفت گستردی>
  block
    text <بگفتمش که چرا بی‌گه آمدی ای دوست>
    text <بگفت سیرو یدی یلده یلدشم اردی>
  block
    text <بگفتمش ز رخ توست شهر جان روشن>
    text <ز آفتاب درآموختی جوامردی>
  block
    text <بگفت طرح نهد رخ رخم دو صد خور را>
    text <تو چون مرا تبع او کنی زهی سردی>
  block
    text <بقای من چو بدید و زوال خود خورشید>
    text <گرفت در طلبم عادت جهان گردی>
  block
    text <سجود کردم و مستغفرانه نالیدم>
    text <بدید اشک مرا در فغان و پردردی>
  block
    text <بگفت نی که به قاصد مخالفی گفتی>
    text <به عشق گفت من و گفتنم درآوردی>
  block
    text <بگفتمش گل بی‌خار و صبح بی‌شامی>
    text <که بندگان را با شیر و شهد پروردی>
  block
    text <ز لطف‌های توست آنک سرخ می‌گویند>
    text <به عرف حیله زر را بدان همه زردی>
  block
    text <بگفت باش کم آزار و دم مزن خامش>
    text <که زرد گفتی زر را به فن و آزردی>
