
text <وجود من به کف یار جز که ساغر نیست>
  block
    text <وجود من به کف یار جز که ساغر نیست>
    text <نگاه کن به دو چشمم اگرت باور نیست>
  block
    text <چو ساغرم دل پرخون من و تن لاغر>
    text <به دست عشق که زرد و نزار و لاغر نیست>
  block
    text <به غیر خون مسلمان نمی‌خورد این عشق>
    text <بیا به گوش تو گویم عجب که کافر نیست>
  block
    text <هزار صورت زاید چو آدم و حوا>
    text <جهان پرست ز نقش وی او مصور نیست>
  block
    text <صلاح ذره صحرا و قطره دریا>
    text <بداند و مدد آرد که علم او کر نیست>
  block
    text <به هر دمی دل ما را گشاید و بندد>
    text <چرا دلش نشناسد به فعلش ار خر نیست>
  block
    text <خر از گشادن و بستن به دست خربنده>
    text <شدست عارف و داند که اوست دیگر نیست>
  block
    text <چو بیندش سر و گوش خرانه جنباند>
    text <ندای او بشناسد که او منکر نیست>
  block
    text <ز دست او علف و آب‌های خوش خوردست>
    text <عجب عجب ز خدا مر تو را چنان خور نیست>
  block
    text <هزار بار ببستت به درد و ناله زدی>
    text <چه منکری که خدا در خلاص مضطر نیست>
  block
    text <چو کافران ننهی سر مگر به وقت بلا>
    text <به نیم حبه نیرزد سری کز آن سر نیست>
  block
    text <هزار صورت جان در هوا همی‌پرد>
    text <مثال جعفر طیار اگر چه جعفر نیست>
  block
    text <ولیک مرغ قفس از هوا کجا داند>
    text <گمان برد ز نژندی که خود مرا پر نیست>
  block
    text <سر از شکاف قفس هر نفس کند بیرون>
    text <سرش بگنجد و تن نی از آنک کل سر نیست>
  block
    text <شکاف پنج حس تو شکاف آن قفس است>
    text <هزار منظر بینی و ره به منظر نیست>
  block
    text <تن تو هیزم خشکست و آن نظر آتش>
    text <چو نیک درنگری جمله جز که آذر نیست>
  block
    text <نه هیزمست که آتش شدست در سوزش>
    text <بدانک هیزم نورست اگر چه انور نیست>
  block
    text <برای گوش کسانی که بعد ما آیند>
    text <بگویم و بنهم عمر ما مأخر نیست>
  block
    text <که گوششان بگرفتست عشق و می‌آرد>
    text <ز راه‌های نهانی که عقل رهبر نیست>
  block
    text <بخفت چشم محمد ضعیف گشت رباب>
    text <مخسب گنج زرست این سخن اگر زر نیست>
  block
    text <خلایق اختر و خورشید شمس تبریزی>
    text <کدام اختر کز شمس او منور نیست>
