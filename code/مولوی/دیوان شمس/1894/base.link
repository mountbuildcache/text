
text <گر زانک ملولی ز من ای فتنه حوران>
  block
    text <گر زانک ملولی ز من ای فتنه حوران>
    text <این سلسله بگذار و کسی را بمشوران>
  block
    text <در کوچه کوران تو یکی روز گذشتی>
    text <افتاد دو صد خارش در دیده کوران>
  block
    text <در خواب نمودی تو شبی قامت خود را>
    text <بر سرو بیفزود ز تو قد قصوران>
  block
    text <ای آنک تو را جنبش این عشق نبوده‌ست>
    text <حیران شده بر جای تو چون تازه حضوران>
  block
    text <از لحن عرابی چو شتر بادیه کوبد>
    text <زین لحن چه بیگانه‌ای ای کم ز ستوران>
  block
    text <عشقا تو سلیمان و سماع است سپاهت>
    text <رفتند به سوراخ خود از بیم تو موران>
  block
    text <شمس الحق تبریز چو خورشید برآید>
    text <زیرا که ز خورشید بود جامه عوران>
