
text <دل آتش پذیر از توست برق و سنگ و آهن تو>
  block
    text <دل آتش پذیر از توست برق و سنگ و آهن تو>
    text <مرا سیران کجا باشد مرا تحویل و رفتن تو>
  block
    text <بدیدم بی‌تو من خود را تو دیدی بیخودم هم تو>
    text <به زیر خاک دررفتم نرفتم من بیا من تو>
  block
    text <اگر گویم تو می‌گویی من آن ظلمت ز خود بینم>
    text <از آن ظلمت که می‌گریم سری چون ماه برزن تو>
  block
    text <گریبانم دریدستم ز خود دامن کشیدستم>
    text <که تا گیری گریبانم کشی از مهر دامن تو>
  block
    text <گریبانم دریدی تو و دامانم کشیدی تو>
    text <کدامم من چه نامم من مرا جان تو مرا تن تو>
  block
    text <پشیمانم پشیمانم پشیمان تو پشیمان تو>
    text <چو سوسن صد زبانم من زبان و نطق و سوسن تو>
  block
    text <دو چشمم خیره در رویت گهی چوگان گهی گویت>
    text <تویی حیران تویی چوگان تویی دو چشم روشن تو>
  block
    text <به یک اندیشه حنظل را کنی بر من چو صد شکر>
    text <به یک اندیشه شکر را کنی چون زهر دشمن تو>
  block
    text <تویی شکر تویی حنظل تویی اندیشه مبدل>
    text <تویی مور و سلیمان تو تویی خورشید و روزن تو>
  block
    text <بدم من کافر احول شدم توحید را اکمل>
    text <تویی احول کن کافر تویی ایمان و مؤمن تو>
