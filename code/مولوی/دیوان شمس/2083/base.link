
text <اگر سزای لب تو نبود گفته من>
  block
    text <اگر سزای لب تو نبود گفته من>
    text <برآر سنگ گران و دهان من بشکن>
  block
    text <چو طفل بیهده گوید نه مادر مشفق>
    text <پی ادب لب او را فروبرد سوزن>
  block
    text <دو صد دهان و جهان از برای عز لبت>
    text <بسوز و پاره کن و بردران و برهم زن>
  block
    text <چو تشنه‌ای دود استاخ بر لب دریا>
    text <نه موج تیغ برآرد ببردش گردن>
  block
    text <غلام سوسنم ایرا که دید گلشن تو>
    text <ز شرم نرگس تو ده زبانش شد الکن>
  block
    text <ولیک من چو دفم چون زنی تو کف بر من>
    text <فغان کنم که رخم را بکوب چون هاون>
  block
    text <مرا ز دست منه تا سماع گرم بود>
    text <بکش تو دامن خود از جهان تردامن>
  block
    text <بلی ز گلشن معنی است چشم‌ها مخمور>
    text <ولیک نغمه بلبل خوش است در گلشن>
  block
    text <اگر تجلی یوسف برهنه خوبتر است>
    text <دو چشم باز نگردد مگر به پیراهن>
  block
    text <اگر چه شعشعه آفتاب جان اصل است>
    text <بر آن فلک نرسیده‌ست آدمی بی‌تن>
  block
    text <خمش که گر دهنم مرده شوی بربندد>
    text <ز گور من شنوی این نوا پس مردن>
