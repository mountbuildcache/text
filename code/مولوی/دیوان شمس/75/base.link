
text <ای خواجه نمی‌بینی این روز قیامت را>
  block
    text <ای خواجه نمی‌بینی این روز قیامت را>
    text <این یوسف خوبی را این خوش قد و قامت را>
  block
    text <ای شیخ نمی‌بینی این گوهر شیخی را>
    text <این شعشعه نو را این جاه و جلالت را>
  block
    text <ای میر نمی‌بینی این مملکت جان را>
    text <این روضه دولت را این تخت و سعادت را>
  block
    text <این خوشدل و خوش دامن دیوانه تویی یا من>
    text <درکش قدحی با من بگذار ملامت را>
  block
    text <ای ماه که در گردش هرگز نشوی لاغر>
    text <انوار جلال تو بدریده ضلالت را>
  block
    text <چون آب روان دیدی بگذار تیمم را>
    text <چون عید وصال آمد بگذار ریاضت را>
  block
    text <گر ناز کنی خامی ور ناز کشی رامی>
    text <در بارکشی یابی آن حسن و ملاحت را>
  block
    text <خاموش که خاموشی بهتر ز عسل نوشی>
    text <درسوز عبارت را بگذار اشارت را>
  block
    text <شمس الحق تبریزی ای مشرق تو جان‌ها>
    text <از تابش تو یابد این شمس حرارت را>
