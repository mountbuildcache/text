
text <ای رونق هر گلشنی وی روزن هر خانه‌ای>
  block
    text <ای رونق هر گلشنی وی روزن هر خانه‌ای>
    text <هر ذره از خورشید تو تابنده چون دردانه‌ای>
  block
    text <ای غوث هر بیچاره‌ای واگشت هر آواره‌ای>
    text <اصلاح هر مکاره‌ای مقصود هر افسانه‌ای>
  block
    text <ای حسرت سرو سهی ای رونق شاهنشهی>
    text <خواهم که یاران را دهی یک یاریی یارانه‌ای>
  block
    text <در هر سری سودای تو در هر لبی هیهای تو>
    text <بی‌فیض شربت‌های تو عالم تهی پیمانه‌ای>
  block
    text <هر خسروی مسکین تو صید کمین شاهین تو>
    text <وی سلسله تقلیب تو زنجیر هر دیوانه‌ای>
  block
    text <هر نور را ناری بود با هر گلی خاری بود>
    text <بهر حرس ماری بود بر گنج هر ویرانه‌ای>
  block
    text <ای گلشنت را خار نی با نور پاکت نار نی>
    text <بر گرد گنجت مار نی نی زخم و نی دندانه‌ای>
  block
    text <یک عشرتی افراشتی صد تخم فتنه کاشتی>
    text <در شهر ما نگذاشتی یک عاقلی فرزانه‌ای>
  block
    text <اندیشه و فرهنگ‌ها دارد ز عشقت رنگ‌ها>
    text <شب تا سحرگه چنگ‌ها ماه تو را حنانه‌ای>
  block
    text <عقل و جنون آمیخته صد نعل در ره ریخته>
    text <در جعد تو آویخته اندیشه همچون شانه‌ای>
  block
    text <ای چشم تو چون نرگسی شد خواب در چشمم خسی>
    text <بیدار می‌بینم بسی لیک از پی دانگانه‌ای>
  block
    text <بقال با دوغ ترش جانش مراقب لب خمش>
    text <تا روز بیدار و به هش بر گوشه دکانه‌ای>
  block
    text <چون روز گردد می‌دود از بهر کسب و بهر کد>
    text <تا خشک نانه او شود مشتری ترنانه‌ای>
  block
    text <ای مزرعه بگذاشته در شوره گندم کاشته>
    text <ای شعله را پنداشته روزن تو چون پروانه‌ای>
  block
    text <امروز تشریفت دهد تفهیم و تشریفت دهد>
    text <ترکیب و تألیفت دهد با عقل کل جانانه‌ای>
  block
    text <خامش که تو زین رسته‌ای زین دام‌ها برجسته‌ای>
    text <جان و دل اندربسته‌ای در دلبری فتانه‌ای>
