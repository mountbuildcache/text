
text <شدست نور محمد هزار شاخ هزار>
  block
    text <شدست نور محمد هزار شاخ هزار>
    text <گرفته هر دو جهان از کنار تا به کنار>
  block
    text <اگر حجاب بدرد محمد از یک شاخ>
    text <هزار راهب و قسیس بردرد زنار>
  block
    text <تو را اگر سر کارست روزگار مبر>
    text <شکار شو نفسی و دمی بگیر شکار>
  block
    text <تو را سعادت بادا که ما ز دست شدیم>
    text <ز دست رفتن این بار نیست چون هر بار>
  block
    text <پریر یار مرا گفت کاین جهان بلاست>
    text <بگفتمش که ولیکن نه چون تو بی‌زنهار>
  block
    text <جواب داد تو باری چرا زنی تشنیع>
    text <که پات خار ندید و سرت نیافت خمار>
  block
    text <بگفتمش که بلی لیک هم مگیر مرا>
    text <نیاحتی که کنم وفق نوحه اغیار>
  block
    text <چو میرخوان توام ترش بنهم و شیرین>
    text <که هر کسی بخورد بای خود ز خوان کبار>
  block
    text <به سوزنی که دهان‌ها بدوخت در رمضان>
    text <بیا بدوز دهانم که سیرم از گفتار>
  block
    text <ولی چو جمله دهانم کدام را دوزی>
    text <نیم چو سوزن کو را بود یکی سوفار>
  block
    text <خیار امت محتاج شمس تبریزند>
    text <شکافت خربزه زین غم چه جای خیر و خیار>
