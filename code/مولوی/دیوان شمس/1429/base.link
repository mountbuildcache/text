
text <نه آن بی‌بهره دلدارم که از دلدار بگریزم>
  block
    text <نه آن بی‌بهره دلدارم که از دلدار بگریزم>
    text <نه آن خنجر به کف دارم کز این پیکار بگریزم>
  block
    text <منم آن تخته که با من دروگر کارها دارد>
    text <نه از تیشه زبون گردم نه از مسمار بگریزم>
  block
    text <مثال تخته بی‌خویشم خلاف تیشه نندیشم>
    text <نشایم جز که آتش را گر از نجار بگریزم>
  block
    text <چو سنگم خوار و سرد ار من به لعلی کم سفر سازم>
    text <چو غارم تنگ و تاری گر ز یار غار بگریزم>
  block
    text <نیابم بوس شفتالو چو بگریزم ز بی‌برگی>
    text <نبویم مشک تاتاری گر از تاتار بگریزم>
  block
    text <از آن از خود همی‌رنجم که منهم در نمی‌گنجم>
    text <سزد چون سر نمی‌گنجد گر از دستار بگریزم>
  block
    text <هزاران قرن می باید که این دولت به پیش آید>
    text <کجا یابم دگربارش اگر این بار بگریزم>
  block
    text <نه رنجورم نه نامردم که از خوبان بپرهیزم>
    text <نه فاسد معده‌ای دارم که از خمار بگریزم>
  block
    text <نیم بر پشت پالانی که در میدان سپس مانم>
    text <نیم فلاح این ده من که از سالار بگریزم>
  block
    text <همی‌گویم دلا بس کن دلم گوید جواب من>
    text <که من در کان زر غرقم چرا ز ایثار بگریزم>
