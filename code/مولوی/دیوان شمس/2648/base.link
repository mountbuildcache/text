
text <دریغا کز میان ای یار رفتی>
  block
    text <دریغا کز میان ای یار رفتی>
    text <به درد و حسرت بسیار رفتی>
  block
    text <بسی زنهار گفتی لابه کردی>
    text <چه سود از حکم بی‌زنهار رفتی>
  block
    text <به هر سو چاره جستی حیله کردی>
    text <ندیده چاره و ناچار رفتی>
  block
    text <کنار پرگل و روی چو ماهت>
    text <چه شد چون در زمین خوار رفتی>
  block
    text <ز حلقه دوستان و همنشینان>
    text <میان خاک و مور و مار رفتی>
  block
    text <چه شد آن نکته‌ها و آن سخن‌ها>
    text <چه شد عقلی که در اسرار رفتی>
  block
    text <چه شد دستی که دست ما گرفتی>
    text <چه شد پایی که در گلزار رفتی>
  block
    text <لطیف و خوب و مردم دار بودی>
    text <درون خاک مردم خوار رفتی>
  block
    text <چه اندیشه که می‌کردی و ناگاه>
    text <به راه دور و ناهموار رفتی>
  block
    text <فلک بگریست و مه را رو خراشید>
    text <در آن ساعت که زار زار رفتی>
  block
    text <دلم خون شد چه پرسم من چه دانم>
    text <بگو باری عجب بیدار رفتی>
  block
    text <چو رفتی صحبت پاکان گزیدی>
    text <و یا محروم و باانکار رفتی>
  block
    text <جوابک‌های شیرینت کجا شد>
    text <خمش کردی و از گفتار رفتی>
  block
    text <زهی داغ و زهی حسرت که ناگه>
    text <سفر کردی مسافروار رفتی>
  block
    text <کجا رفتی که پیدا نیست گردت>
    text <زهی پرخون رهی کاین بار رفتی>
