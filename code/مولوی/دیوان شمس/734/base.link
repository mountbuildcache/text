
text <مطربا این پرده زن کز رهزنان فریاد و داد>
  block
    text <مطربا این پرده زن کز رهزنان فریاد و داد>
    text <خاصه این رهزن که ما را این چنین بر باد داد>
  block
    text <مطربا این ره زدن زان رهزنان آموختی>
    text <زانک از شاگرد آید شیوه‌های اوستاد>
  block
    text <مطربا رو بر عدم زن زانک هستی ره‌زنست>
    text <زانک هستی خایفست و هیچ خایف نیست شاد>
  block
    text <می‌زن ای هستی ره هستان که جان انگاشتست>
    text <کاندر این هستی نیامد وز عدم هرگز نزاد>
  block
    text <ما بیابان عدم گیریم هم در بادیه>
    text <در وجود این جمله بند و در عدم چندین گشاد>
  block
    text <این عدم دریا و ما ماهی و هستی همچو دام>
    text <ذوق دریا کی شناسد هر که در دام اوفتاد>
  block
    text <هر که اندر دام شد از چار طبع او چارمیخ>
    text <دانک روزی می‌دوید از ابلهی سوی مراد>
  block
    text <آتش صبر تو سوزد آتش هستیت را>
    text <آتش اندر هست زن و اندر تن هستی نژاد>
  block
    text <قدحه و الموریاتش نیست الا سوز صبر>
    text <ضبحه و العادیاتش نیست جز جان‌های راد>
  block
    text <برد و ماندی هست آخر تا کی ماند کی برد>
    text <ور نه این شطرنج عالم چیست با جنگ و جهاد>
  block
    text <گه ره شه را بگیرد بیدق کژرو به ظلم>
    text <چیست فرزین گشته‌ام گر کژ روم باشد سداد>
  block
    text <من پیاده رفته‌ام در راستی تا منتها>
    text <تا شدم فرزین و فرزین بندهاام دست داد>
  block
    text <رخ بدو گوید که منزل‌هات ما را منزلیست>
    text <خط و تین ماست این جمله منازل تا معاد>
  block
    text <تن به صد منزل رود دل می‌رود یک تک به حج>
    text <ره روی باشد چو جسم و ره روی همچون فؤاد>
  block
    text <شاه گوید مر شما را از منست این یاد و بود>
    text <گر نباشد سایه من بود جمله گشت باد>
  block
    text <اسب را قیمت نماند پیل چون پشه شود>
    text <خانه‌ها ویرانه‌ها گردد چو شهر قوم عاد>
  block
    text <اندر این شطرنج برد و ماند یک سان شد مرا>
    text <تا بدیدم کاین هزاران لعب یک کس می‌نهاد>
  block
    text <در نجاتش مات هست و هست در ماتش نجات>
    text <زان نظر ماتیم ای شه آن نظر بر مات باد>
