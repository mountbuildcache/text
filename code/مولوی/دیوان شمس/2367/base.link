
text <تا چه عشق است آن صنم را با دل پرخون شده>
  block
    text <تا چه عشق است آن صنم را با دل پرخون شده>
    text <هر زمان گوید که چونی ای دل بی‌چون شده>
  block
    text <دم به دم او کف خود را از دلم پرخون کند>
    text <تا ز دست دست او خون دلم جیحون شده>
  block
    text <نام عاشق بر من و او را ز من خود صبر نیست>
    text <عشق معشوقم ز حد عشق من افزون شده>
  block
    text <چونک کردم رو به بالا من بدیدم یک مهی>
    text <فتنه خورشید گشته آفت گردون شده>
  block
    text <ذره‌ها اندر هوا و قطره‌ها در بحرها>
    text <در دماغ عاشقانش باده و افیون شده>
  block
    text <واعظ عقل اندرآمد من نصیحت کردمش>
    text <خیز مجلس سرد کردی ای چو افلاطون شده>
  block
    text <پیش شمس الدین تبریزی برو کز رحمتش>
    text <مردگان کهنه بینی عاشق و مجنون شده>
