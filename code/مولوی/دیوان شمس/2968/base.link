
text <ای چنگیان غیبی از راه خوش نوایی>
  block
    text <ای چنگیان غیبی از راه خوش نوایی>
    text <تشنه دلان خود را کردید بس سقایی>
  block
    text <جان تشنه ابد شد وین تشنگی ز حد شد>
    text <یا ضربت جدایی یا شربت عطایی>
  block
    text <ای زهره مزین زین هر دو یک نوا زن>
    text <یا پرده رهاوی یا پرده رهایی>
  block
    text <گر چنگ کژ نوازی در چنگ غم گدازی>
    text <خوش زن نوا اگر نی مردی ز بی‌نوایی>
  block
    text <بی زخمه هیچ چنگی آب و نوا ندارد>
    text <می‌کش تو زخمه زخمه گر چنگ بوالوفایی>
  block
    text <گر بگسلند تارت گیرند بر کنارت>
    text <پیوند نو دهندت چندین دژم چرایی>
  block
    text <تو خود عزیز یاری پیوسته در کناری>
    text <در بزم شهریاری بیرون ز جان و جایی>
  block
    text <خامش که سخت مستم بربند هر دو دستم>
    text <ور نه قدح شکستم گر لحظه‌ای بپایی>
  block
    text <من پیر منبلانم بر خویش زخم رانم>
    text <من مصلحت ندانم با ما تو برنیایی>
  block
    text <هم پاره پاره باشم هم خصم چاره باشم>
    text <هم سنگ خاره باشم در صبر و بی‌نوایی>
  block
    text <از بس که تند و عاقم در دوزخ فراقم>
    text <دوزخ ز احتراقم گیرد گریزپایی>
  block
    text <چون دید شور ما را عطار آشکارا>
    text <بشکست طبل‌ها را در بزم کبریایی>
  block
    text <تبریز چون برفتم با شمس دین بگفتم>
    text <بی حرف صد مقالت در وحدت خدایی>
