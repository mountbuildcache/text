
text <برفتیم ای عقیق لامکانی>
  block
    text <برفتیم ای عقیق لامکانی>
    text <ز شهر تو تو باید که بمانی>
  block
    text <سفر کردیم چون استارگان ما>
    text <ز تو هم سوی تو که آسمانی>
  block
    text <یکی صورت رود دیگر بیاید>
    text <به مهمانخانه‌ات زیرا که جانی>
  block
    text <که مهمانان مثال چار فصلند>
    text <تو اصل فصل‌هایی که جهانی>
  block
    text <خیال خوب تو در سینه بردیم>
    text <شفق از آفتاب آمد نشانی>
  block
    text <به پیشت ماند دل با ما نیامد>
    text <دل از تو کی رود چون دلستانی>
  block
    text <سر دل‌ها به زیر سایه‌ات باد>
    text <که دل‌ها را در این مرعا شبانی>
  block
    text <فروریزید دندان‌های گرگان>
    text <از آنگه که نمودی مهربانی>
  block
    text <بهل تا بحر گوید قصه خویش>
    text <که تا باری ببینی قصه خوانی>
