
text <ای هوس عشق تو کرده جهان را زبون>
  block
    text <ای هوس عشق تو کرده جهان را زبون>
    text <خیره عشقت چو من این فلک سرنگون>
  block
    text <می‌در و می‌دوز تو می‌بر و می‌سوز تو>
    text <خون کن و می‌شوی تو خون دلم را به خون>
  block
    text <چونک ز تو خاسته‌ست هر کژ تو راست است>
    text <لیک بتا راست گو نیست مقام جنون>
  block
    text <دوش خیال نگار بعد بسی انتظار>
    text <آمد و من در خمار یا رب چون بود چون>
  block
    text <خواست که پر وا کند روی به صحرا کند>
    text <باز مرا می‌فریفت از سخن پرفسون>
  block
    text <گفتم والله که نی هیچ مساز این بنا>
    text <گر عجمی رفت نیست ور عربی لایکون>
  block
    text <در دل شب آمدی نیک عجب آمدی>
    text <چون بر ما آمدی نیست رهایی کنون>
