
text <هر نفسی از درون دلبر روحانیی>
  block
    text <هر نفسی از درون دلبر روحانیی>
    text <عربده آرد مرا از ره پنهانیی>
  block
    text <فتنه و ویرانیم شور و پریشانیم>
    text <برد مسلمانیم وای مسلمانیی>
  block
    text <گفت مرا می خوری یا چه گمان می‌بری>
    text <کیست برون از گمان جز دل ربانیی>
  block
    text <بر سر افسانه رو مست سوی خانه رو>
    text <جان بفشان کان نگار کرد گل افشانیی>
  block
    text <یک دم ای خوش عذار حال مرا گوش دار>
    text <مست غمت را بیار رسم نگهبانیی>
  block
    text <عابد و معبود من شاهد و مشهود من>
    text <عشق شناس ای حریف در دل انسانیی>
  block
    text <کعبه ما کوی او قبله ما روی او>
    text <رهبر ما بوی او در ره سلطانیی>
  block
    text <خواجه صاحب نظر الحذر از ما حذر>
    text <تا ننهد خواجه سر در خطر جانیی>
  block
    text <نی غلطم سر بیار تا ببری صد هزار>
    text <گل ندمد جز ز خار گنج به ویرانیی>
  block
    text <آمد آن شیر من عاشق جان سیر من>
    text <در کف او شیشه‌ای شکل پری خوانیی>
  block
    text <گفتم ای روح قدس آخر ما را بپرس>
    text <گفت چه پرسم دریغ حال مرا دانیی>
  block
    text <مستم و گم کرده راه تن زن و پرسش مخواه>
    text <مست چه‌ام بوی گیر باده جانانیی>
  block
    text <کی بود آن ای خدا ما شده از ما جدا>
    text <برده قماشات ما غارت سبحانیی>
  block
    text <هر کی ورا کار کیست در کف او خارکیست>
    text <هر کی ورا یار کیست هست چو زندانیی>
  block
    text <کارک تو هم تویی یارک تو هم تویی>
    text <هر کی ز خود دور شد نیست به جز فانیی>
