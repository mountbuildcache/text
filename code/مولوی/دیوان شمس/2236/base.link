
text <جانا تویی کلیم و منم چون عصای تو>
  block
    text <جانا تویی کلیم و منم چون عصای تو>
    text <گه تکیه گاه خلقم و گه اژدهای تو>
  block
    text <در دست فضل و رحمت تو یارم و عصا>
    text <ماری شوم چو افکندم اصطفای تو>
  block
    text <ای باقی و بقای تو بی‌روز و روزگار>
    text <شد روز و روزگار من اندر وفای تو>
  block
    text <صد روز و روزگار دگر گر دهی مرا>
    text <بادا فدای عشق و فریب و ولای تو>
  block
    text <دل چشم گشت جمله چو چشمم به دل بگفت>
    text <بی‌کام و بی‌زبان عجب وصف‌های تو>
  block
    text <زان دم که از تو چشم خبر برد سوی دل>
    text <دل می‌کند دعای دو چشم و دعای تو>
  block
    text <می‌گردد آسمان همه شب با دو صد چراغ>
    text <در جست و جوی چشم خوش دلربای تو>
  block
    text <گر کاسه بی‌نوا شد ور کیسه لاغری>
    text <صد جان و دل فزود رخ جان فزای تو>
  block
    text <گر خانه و دکان ز هوای تو شد خراب>
    text <درتافت لاجرم به خرابم ضیای تو>
  block
    text <ای جان اگر رضای تو غم خوردن دل است>
    text <صد دل به غم سپارم بهر رضای تو>
  block
    text <از زخم هاون غم خود خوش مرا بکوب>
    text <زین کوفتن رسد به نظر توتیای تو>
  block
    text <جان چیست نیم برگ ز گلزار حسن تو>
    text <دل چیست یک شکوفه ز برگ و نوای تو>
  block
    text <خامش کنم اگر چه که گوینده من نیم>
    text <گفت آن توست و گفتن خلقان صدای تو>
