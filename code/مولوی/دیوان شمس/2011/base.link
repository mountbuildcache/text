
text <جان جان‌هایی تو جان را برشکن>
  block
    text <جان جان‌هایی تو جان را برشکن>
    text <کس تویی دیگر کسان را برشکن>
  block
    text <گوهر باقی درآ در دیده‌ها>
    text <سنگ بستان باقیان را برشکن>
  block
    text <ز آسمان حق بتاب ای آفتاب>
    text <اختران آسمان را برشکن>
  block
    text <غیب دان کن سینه‌های خلق را>
    text <سینه‌های عیب دان را برشکن>
  block
    text <بانشان از بی‌نشان پرده شده>
    text <بی‌نشانی هر نشان را برشکن>
  block
    text <روز مطلق کن شب تاریک را>
    text <بارنامه پاسبان را برشکن>
  block
    text <شمس تبریز آفتابی آفتاب>
    text <شمع جان و شمعدان را برشکن>
