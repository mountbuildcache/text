
text <ای دل شکایت‌ها مکن تا نشنود دلدار من>
  block
    text <ای دل شکایت‌ها مکن تا نشنود دلدار من>
    text <ای دل نمی‌ترسی مگر از یار بی‌زنهار من>
  block
    text <ای دل مرو در خون من در اشک چون جیحون من>
    text <نشنیده‌ای شب تا سحر آن ناله‌های زار من>
  block
    text <یادت نمی‌آید که او می کرد روزی گفت گو>
    text <می گفت بس دیگر مکن اندیشه گلزار من>
  block
    text <اندازه خود را بدان نامی مبر زین گلستان>
    text <این بس نباشد خود تو را کآگه شوی از خار من>
  block
    text <گفتم امانم ده به جان خواهم که باشی این زمان>
    text <تو سرده و من سرگران ای ساقی خمار من>
  block
    text <خندید و می گفت ای پسر آری ولیک از حد مبر>
    text <وانگه چنین می کرد سر کای مست و ای هشیار من>
  block
    text <چون لطف دیدم رای او افتادم اندر پای او>
    text <گفتم نباشم در جهان گر تو نباشی یار من>
  block
    text <گفتا مباش اندر جهان تا روی من بینی عیان>
    text <خواهی چنین گم شو چنان در نفی خود دان کار من>
  block
    text <گفتم منم در دام تو چون گم شوم بی‌جام تو>
    text <بفروش یک جامم به جان وانگه ببین بازار من>
