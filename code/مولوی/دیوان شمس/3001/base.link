
text <ای نای بس خوش است کز اسرار آگهی>
  block
    text <ای نای بس خوش است کز اسرار آگهی>
    text <کار او کند که دارد از کار آگهی>
  block
    text <ای نای همچو بلبل نالان آن گلی>
    text <گردن مخار کز گل بی‌خار آگهی>
  block
    text <گفتم به نای همدم یاری مدزد راز>
    text <گفتا هلاک توست به یک بار آگهی>
  block
    text <گفتم خلاص من به هلاک من اندر است>
    text <آتش بنه بسوز بمگذار آگهی>
  block
    text <گفتا چگونه رهزن این قافله شوم>
    text <دانم که هست قافله سالار آگهی>
  block
    text <گفتم چو یار گم شدگان را نمی‌نواخت>
    text <از آگهی همی‌شد بیزار آگهی>
  block
    text <نه چشم گشته‌ای تو که بی‌آگهی ز خویش>
    text <ما را حجاب دیده و دیدار آگهی>
  block
    text <زان همدم لبی که تو را سر بریده‌اند>
    text <ای ننگ سر در این ره و ای عار آگهی>
  block
    text <از خود تهی شدی و ز اسرار پر شدی>
    text <زیرا ز خودپرست و ز انکار آگهی>
  block
    text <چون می‌چشی ز لعل لب یار ناله چیست>
    text <بگذار تا کند گله‌ای زار آگهی>
  block
    text <نی نی ز بهر خود تو نمی‌نالی ای کریم>
    text <بگری بر آنک دارد ز اغیار آگهی>
  block
    text <گردون اگر بنالد گاو است زیر بار>
    text <زین نعل بازگونه غلط کار آگهی>
