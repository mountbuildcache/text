
text <بنشسته‌ام من بر درت تا بوک برجوشد وفا>
  block
    text <بنشسته‌ام من بر درت تا بوک برجوشد وفا>
    text <باشد که بگشایی دری گویی که برخیز اندرآ>
  block
    text <غرقست جانم بر درت در بوی مشک و عنبرت>
    text <ای صد هزاران مرحمت بر روی خوبت دایما>
  block
    text <ماییم مست و سرگران فارغ ز کار دیگران>
    text <عالم اگر برهم رود عشق تو را بادا بقا>
  block
    text <عشق تو کف برهم زند صد عالم دیگر کند>
    text <صد قرن نو پیدا شود بیرون ز افلاک و خلا>
  block
    text <ای عشق خندان همچو گل وی خوش نظر چون عقل کل>
    text <خورشید را درکش به جل ای شهسوار هل اتی>
  block
    text <امروز ما مهمان تو مست رخ خندان تو>
    text <چون نام رویت می‌برم دل می‌رود والله ز جا>
  block
    text <کو بام غیر بام تو کو نام غیر نام تو>
    text <کو جام غیر جام تو ای ساقی شیرین ادا>
  block
    text <گر زنده جانی یابمی من دامنش برتابمی>
    text <ای کاشکی درخوابمی در خواب بنمودی لقا>
  block
    text <ای بر درت خیل و حشم بیرون خرام ای محتشم>
    text <زیرا که سرمست و خوشم زان چشم مست دلربا>
  block
    text <افغان و خون دیده بین صد پیرهن بدریده بین>
    text <خون جگر پیچیده بین بر گردن و روی و قفا>
  block
    text <آن کس که بیند روی تو مجنون نگردد کو بگو>
    text <سنگ و کلوخی باشد او او را چرا خواهم بلا>
  block
    text <رنج و بلایی زین بتر کز تو بود جان بی‌خبر>
    text <ای شاه و سلطان بشر لا تبل نفسا بالعمی>
  block
    text <جان‌ها چو سیلابی روان تا ساحل دریای جان>
    text <از آشنایان منقطع با بحر گشته آشنا>
  block
    text <سیلی روان اندر وله سیلی دگر گم کرده ره>
    text <الحمدلله گوید آن وین آه و لا حول و لا>
  block
    text <ای آفتابی آمده بر مفلسان ساقی شده>
    text <بر بندگان خود را زده باری کرم باری عطا>
  block
    text <گل دیده ناگه مر تو را بدریده جان و جامه را>
    text <وان چنگ زار از چنگ تو افکنده سر پیش از حیا>
  block
    text <مقبلترین و نیک پی در برج زهره کیست نی>
    text <زیرا نهد لب بر لبت تا از تو آموزد نوا>
  block
    text <نی‌ها و خاصه نیشکر بر طمع این بسته کمر>
    text <رقصان شده در نیستان یعنی تعز من تشا>
  block
    text <بد بی‌تو چنگ و نی حزین برد آن کنار و بوسه این>
    text <دف گفت می‌زن بر رخم تا روی من یابد بها>
  block
    text <این جان پاره پاره را خوش پاره پاره مست کن>
    text <تا آن چه دوشش فوت شد آن را کند این دم قضا>
  block
    text <حیفست ای شاه مهین هشیار کردن این چنین>
    text <والله نگویم بعد از این هشیار شرحت ای خدا>
  block
    text <یا باده ده حجت مجو یا خود تو برخیز و برو>
    text <یا بنده را با لطف تو شد صوفیانه ماجرا>
