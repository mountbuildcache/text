
text <از بامداد روی تو دیدن حیات ماست>
  block
    text <از بامداد روی تو دیدن حیات ماست>
    text <امروز روی خوب تو یا رب چه دلرباست>
  block
    text <امروز در جمال تو خود لطف دیگرست>
    text <امروز هر چه عاشق شیدا کند سزاست>
  block
    text <امروز آن کسی که مرا دی بداد پند>
    text <چون روی تو بدید ز من عذرها بخواست>
  block
    text <صد چشم وام خواهم تا در تو بنگرم>
    text <این وام از کی خواهم و آن چشم خود که راست>
  block
    text <در پیش بود دولت امروز لاجرم>
    text <می‌جست و می‌طپید دل بنده روزهاست>
  block
    text <از عشق شرم دارم اگر گویمش بشر>
    text <می‌ترسم از خدای که گویم که این خداست>
  block
    text <ابروم می‌جهید و دل بنده می‌طپید>
    text <این می‌نمود رو که چنین بخت در قفاست>
  block
    text <رقاصتر درخت در این باغ‌ها منم>
    text <زیرا درخت بختم و اندر سرم صباست>
  block
    text <چون باشد آن درخت که برگش تو داده‌ای>
    text <چون باشد آن غریب که همسایه هماست>
  block
    text <در ظل آفتاب تو چرخی همی‌زنیم>
    text <کوری آنک گوید ظل از شجر جداست>
  block
    text <جان نعره می‌زند که زهی عشق آتشین>
    text <کب حیات دارد با تو نشست و خاست>
  block
    text <چون بگذرد خیال تو در کوی سینه‌ها>
    text <پای برهنه دل به در آید که جان کجاست>
  block
    text <روی زمین چو نور بگیرد ز ماه تو>
    text <گویی هزار زهره و خورشید بر سماست>
  block
    text <در روزن دلم نظری کن چو آفتاب>
    text <تا آسمان نگوید کان ماه بی‌وفاست>
  block
    text <قدم کمان شد از غم و دادم نشان کژ>
    text <با عشق همچو تیرم اینک نشان راست>
  block
    text <در دل خیال خطه تبریز نقش بست>
    text <کان خانه اجابت و دل خانه دعاست>
