
text <ای دیده مرا بر در واپس بکشیده سر>
  block
    text <ای دیده مرا بر در واپس بکشیده سر>
    text <باز از طرفی پنهان بنموده رخ عبهر>
  block
    text <یک لحظه سلف دیده کاین جایم تا دانی>
    text <بر حیرت من گاهی خندیده تو چون شکر>
  block
    text <در بسته به روی من یعنی که برو واپس>
    text <بر بام شده در پی یعنی نمطی دیگر>
  block
    text <سر را تو چنان کرده رو رو که رقیب آمد>
    text <من سجده کنان گشته یعنی که از این بگذر>
  block
    text <من در تو نظر کرده تو چشم بدزدیده>
    text <زان ناز و کرشم تو صد فتنه و شور و شر>
  block
    text <تو دست گزان بر من کاین جمله ز دست تو>
    text <من بوسه زنان گشته بر خاک به عذر اندر>
  block
    text <کی باشد کان بوسه بر لعل لبت یابم>
    text <وان گاه تو بخراشی رخساره چون زعفر>
  block
    text <ای کافر زلف تو شاه حشم زنگی>
    text <فریاد که ایمان شد اندر سر تو کافر>
  block
    text <چون طره بیفشانی مشک افتد در پایت>
    text <چون جعد براندازی خطیت دهد عنبر>
  block
    text <احسنت زهی نقشی کز عطسه او جان شد>
    text <ای کشته به پیش تو صد مانی و صد آزر>
  block
    text <ناگه ز جمال تو یک برق برون جسته>
    text <تا محو شد این خانه هم بام فنا هم در>
  block
    text <در عین فنا گفتم ای شاه همه شاهان>
    text <بگداخت‌همی نقشی بفسرده بدین آذر>
  block
    text <گفتا که خطاب تو هم باقی این برفست>
    text <تا برف بود باقی غیبست گل احمر>
  block
    text <گفتم که الا ای مه از تابش روی تو>
    text <خورشید کند سجده چون بنده گک کمتر>
  block
    text <آخر بنگر در من گفتا که نمی‌ترسی>
    text <از آتش رخسارم وانگه تو نه سامندر>
  block
    text <گفتم بتکی باشم دو چشم بپوشیده>
    text <اندر حجب غیرت پوشیده من این مغفر>
  block
    text <گفتا که تو را این عشق در صبر دهد رنگی>
    text <شایسته آن گردی هم ناظر و هم منظر>
  block
    text <گفتم چه نشان باشد در بنده از این وعده>
    text <گفتا که درخش جان در آتش دل چون زر>
  block
    text <وان گاه نکو بنگر در صحن عیار جان>
    text <در حال درخشانی وز تابش او برخور>
  block
    text <گفتم که همی‌ترسم وز ترس همی‌میرم>
    text <کز دیدن جان خود از من رود آن جوهر>
  block
    text <آن جوهر بی‌چونی کز حسن خیال تو>
    text <در چشم نشستستم ای طرفه سیمین بر>
  block
    text <گفتا که مترس آخر نی منت همی‌گویم>
    text <کز باغ جمال ما هم بر بخوری هم بر>
  block
    text <آن نقش خداوندی شمس الحق تبریزی>
    text <پرنور از او عالم تبریز از او انور>
  block
    text <او بود خلاصه کن او را تو سجودی کن>
    text <تا تو شنوی از خود کالله هو الاکبر>
