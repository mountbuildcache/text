
text <ای سنجق نصرالله وی مشعله یاسین>
  block
    text <ای سنجق نصرالله وی مشعله یاسین>
    text <یا رب چه سبک روحی بر چشم و سرم بنشین>
  block
    text <ای تاج هنرمندی معراج خردمندی>
    text <تعریف چه می باید چون جمله تویی تعیین>
  block
    text <هر ذره که می جنبد هر برگ که می خنبد>
    text <بی کام و زبان گفتی در گوش فلک بنشین>
  block
    text <جان همه جانا ای دولت مولانا>
    text <جان را برهانیدی از ناز فلان الدین>
  block
    text <از نفخ تو می روید پر ملاء الاعلی>
    text <وز شرق تو می تفسد پشت فلک عنین>
  block
    text <از عشق جهان سوزت وز شوق جگردوزت>
    text <بی هیچ دعاگویی عالم شده پرآمین>
  block
    text <ناگاه سحرگاهی بی‌رخنه و بیراهی>
    text <آورد طبیب جان یک خمره پرافسنتین>
  block
    text <تا این تن بیمارم وین کشته دل زارم>
    text <زنده شد و چابک شد برداشت سر از بالین>
  block
    text <گفتم که ملیحی تو مانا که مسیحی تو>
    text <شاد آمدی ای سلطان ای چاره هر مسکین>
  block
    text <پیغامبر بیماران نافعتری از باران>
    text <در خمره چه داری گفت داروی دل غمگین>
  block
    text <حرز دل یعقوبم سرچشمه ایوبم>
    text <هم چستم و هم خوبم هم خسرو و هم شیرین>
  block
    text <گفتم که چنان دریا در خمره کجا گنجد>
    text <گفتا که چه دانی تو این شیوه و این آیین>
  block
    text <کی داند چون آخر استادی بی‌چون را>
    text <گنجاند در سجین او عالم علیین>
  block
    text <یوسف به بن چاهی بر هفت فلک ناظر>
    text <و اندر شکم ماهی یونس زبر پروین>
  block
    text <گر فوقی وگر پستی هستی طلب و مستی>
    text <نی بر زبرین وقف است این بخت نه بر زیرین>
  block
    text <خامش که نمی‌گنجد این حصه در این قصه>
    text <رو چشم به بالا کن روی چو مهش می بین>
