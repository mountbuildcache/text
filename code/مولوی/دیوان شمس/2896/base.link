
text <قره العین منی ای جان بلی>
  block
    text <قره العین منی ای جان بلی>
    text <ماه بدری گرد ما گردان بلی>
  block
    text <صد هزاران آفرین بر روی تو>
    text <می‌فرستد حوری و رضوان بلی>
  block
    text <ای چراغ و مشعله هفت آسمان>
    text <خاکیان را آمدی مهمان بلی>
  block
    text <از کمال رحمت و شاهنشهی>
    text <گنج آید جانب ویران بلی>
  block
    text <سرو رحمت چون خرامان شد به باغ>
    text <یابد ابلیس لعین ایمان بلی>
  block
    text <چون شکستی شیشه درویش را>
    text <واجب آید دادن تاوان بلی>
  block
    text <ملک بخشد مالک الملک از کرم>
    text <علم بخشد علم القرآن بلی>
  block
    text <آفتابی چون ز مشرق سر زند>
    text <ذره‌ها آیند در جولان بلی>
  block
    text <جاء ربک و الملائک چون رسید>
    text <هر محال اکنون شود امکان بلی>
  block
    text <در فتوح فتحت ابوابها>
    text <گرددت دشوارها آسان بلی>
  block
    text <امشب ای دلدار خواب آلود من>
    text <خواب را رانی ز نرگسدان بلی>
  block
    text <چشم نرگس چون به ترک خواب گفت>
    text <بر خورد از فرجه بستان بلی>
  block
    text <مغز خود را چون ز غفلت پاک روفت>
    text <بو برد از گلبن و ریحان بلی>
  block
    text <روز تا شب مست و شب تا روز مست>
    text <سخت شیرین باشد این دوران بلی>
  block
    text <بلبلا بر منبر گلبن بگو>
    text <هست محسن درخور احسان بلی>
  block
    text <چون فزون شد اشتهای مستمع>
    text <سنگ آرد منطق لقمان بلی>
  block
    text <از دیار مصر مر یعقوب را>
    text <ریح یوسف شد سوی کنعان بلی>
  block
    text <گر خمش باشی و سر پنهان کنی>
    text <سر شود پیدا از آن سلطان بلی>
  block
    text <خامشی صبر آمد و آثار صبر>
    text <هر فرج را می‌کشد از کان بلی>
