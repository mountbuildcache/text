
text <مستیم و بیخودیم و جمال تو پرده در>
  block
    text <مستیم و بیخودیم و جمال تو پرده در>
    text <زین پس مباش ماها در ابر و پرده در>
  block
    text <ما جمع عاشقان تو خوش قد و قامتیم>
    text <ما را صلای فتنه و شور و هزار شر>
  block
    text <خورشید تافتست ز روی تو چاشتگاه>
    text <در عشق قرص روی تو رفتیم بام بر>
  block
    text <مستیست در سر از می و این تاب آفتاب>
    text <در سر بتافتست پس از دست رفت سر>
  block
    text <ای مطرب هوای دل عاشقان روح>
    text <بنواز لحن جان که تننتن لطیفتر>
  block
    text <تا جان‌ها ز خرقه تن‌ها برون شود>
    text <تا بر سرین خرقه رود جان باخبر>
  block
    text <از جام صاف باده تو خاشاک جسم را>
    text <بردار تا نهیم به اقبال بر به بر>
  block
    text <تا دیده‌ها گذاره شود از حجاب‌ها>
    text <تا وارهد ز خانه و مان و ز بام و در>
  block
    text <سیمرغ جان و مفخر تبریز شمس دین>
    text <بیند هزار روضه و یابد هزار پر>
