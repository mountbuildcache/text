
text <ما را خدا از بهر چه آورد بهر شور و شر>
  block
    text <ما را خدا از بهر چه آورد بهر شور و شر>
    text <دیوانگان را می‌کند زنجیر او دیوانه‌تر>
  block
    text <ای عشق شوخ بوالعجب آورده جان را در طرب>
    text <آری درآ هر نیم شب بر جان مست بی‌خبر>
  block
    text <ما را کجا باشد امان کز دست این عشق آسمان>
    text <ماندست اندر خرکمان چون عاشقان زیر و زبر>
  block
    text <ای عشق خونم خورده‌ای صبر و قرارم برده‌ای>
    text <از فتنه روز و شبت پنهان شدستم چون سحر>
  block
    text <در لطف اگر چون جان شوم از جان کجا پنهان شوم>
    text <گر در عدم غلطان شوم اندر عدم داری نظر>
  block
    text <ما را که پیدا کرده‌ای نی از عدم آورده‌ای>
    text <ای هر عدم صندوق تو ای در عدم بگشاده در>
  block
    text <هستی خوش و سرمست تو گوش عدم در دست تو>
    text <هر دو طفیل هست تو بر حکم تو بنهاده سر>
  block
    text <کاشانه را ویرانه کن فرزانه را دیوانه کن>
    text <وان باده در پیمانه کن تا هر دو گردد بی‌خطر>
  block
    text <ای عشق چست معتمد مستی سلامت می‌کند>
    text <بشنو سلام مست خود دل را مکن همچون حجر>
  block
    text <چون دست او بشکسته‌ای چون خواب او بربسته‌ای>
    text <بشکن خمار مست را بر کوی مستان برگذر>
