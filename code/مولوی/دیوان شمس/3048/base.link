
text <تو آسمان منی من زمین به حیرانی>
  block
    text <تو آسمان منی من زمین به حیرانی>
    text <که دم به دم ز دل من چه چیز رویانی>
  block
    text <زمین خشک لبم من ببار آب کرم>
    text <زمین ز آب تو باید گل و گلستانی>
  block
    text <زمین چه داند کاندر دلش چه کاشته‌ای>
    text <ز توست حامله و حمل او تو می‌دانی>
  block
    text <ز توست حامله هر ذره‌ای به سر دگر>
    text <به درد حامله را مدتی بپیچانی>
  block
    text <چه‌هاست در شکم این جهان پیچاپیچ>
    text <کز او بزاید اناالحق و بانگ سبحانی>
  block
    text <گهی بنالد و ناقه بزاید از شکمش>
    text <عصا بیفتد و گیرد طریق ثعبانی>
  block
    text <رسول گفت چو اشتر شناس مؤمن را>
    text <همیشه مست خدا کش کند شتربانی>
  block
    text <گهیش داغ کند گه نهد علف پیشش>
    text <گهیش بندد زانو به بند عقلانی>
  block
    text <گهی گشاید زانوش بهر رقص جعل>
    text <که تا مهار به درد کند پریشانی>
  block
    text <چمن نگر که نمی‌گنجد از طرب در پوست>
    text <که نقش چند بدو داد باغ روحانی>
  block
    text <ببین تو قوت تفهیم نفس کلی را>
    text <که خاک کودن از او شد مصور جانی>
  block
    text <چو نفس کل همه کلی حجاب و روپوشست>
    text <ز آفتاب جلالت که نیستش ثانی>
  block
    text <از آفتاب قدیمی که از غروب بری است>
    text <که نور روش نه دلوی بود نه میزانی>
  block
    text <یکان یکان بنماید هر آنچ کاشت خموش>
    text <که حامله‌ست صدف‌ها ز در ربانی>
