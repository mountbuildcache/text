
text <دوش دل عربده گر با کی بود>
  block
    text <دوش دل عربده گر با کی بود>
    text <مشت کی کردست دو چشمش کبود>
  block
    text <آن دل پرخواره ز عشق شراب>
    text <هفت قدح از دگران برفزود>
  block
    text <مست شد و بر سر کوی اوفتاد>
    text <دست زنان ناگه خوابش ربود>
  block
    text <آن عسسی رفت قبایش ببرد>
    text <وان دگری شد کمرش را گشود>
  block
    text <آمد چنگی بنوازید تار>
    text <جست ز خواب آن دل بی‌تار و پود>
  block
    text <دید قبا رفته خمارش نماند>
    text <دید زیان کم شد سودای سود>
  block
    text <دیدش ساقی که در آتش فتاد>
    text <جام گرفت و سوی او شد چو دود>
  block
    text <بر غم او ریخت می دلگشا>
    text <صورت اقبال بدو رو نمود>
  block
    text <بخت بقا یافت قبا گو برو>
    text <ذوق فنا دید چه جوید وجود>
  block
    text <عالم ویرانه به جغدان حلال>
    text <باد دو صد شنبه از آن جهود>
  block
    text <ما چو خرابیم و خراباتییم>
    text <خیز قدح پر کن و پیش آر زود>
  block
    text <این قدح از لطف نیاید به چشم>
    text <جسم نداند می جان آزمود>
  block
    text <زان سوی گوش آمد این طبل عید>
    text <در دلش آتش بزن افغان عود>
  block
    text <بس کن و اندر تتق عشق رو>
    text <دلبر خوبست و هزاران حسود>
