
text <نیست به جز دوام جان ز اهل دلان روایتی>
  block
    text <نیست به جز دوام جان ز اهل دلان روایتی>
    text <راحت‌های عشق را نیست چو عشق غایتی>
  block
    text <شکر شنیدم از همه تا چه خوشند این رمه>
    text <هان مپذیر دمدمه ز آنک کند شکایتی>
  block
    text <عشق مه است جمله رو ماه حسد برد بدو>
    text <جز که ندای ابشروا این است ورا قرائتی>
  block
    text <هر سحری حلاوتی هر طرفی طراوتی>
    text <هر قدمی عجایبی هر نفسی عنایتی>
  block
    text <خوبی جان چو شد ز حد و آن مدد است بر مدد>
    text <هست برای چشم بد نیک بلا حمایتی>
  block
    text <پشت فلک ز جست و جو گشته چو عاشقان دوتو>
    text <ز آنک جمال حسن هو نادره است و آیتی>
  block
    text <پرتو روی عشق دان آنک به هر سحرگهان>
    text <شمس کشید نیزه‌ای صبح فراشت رایتی>
  block
    text <عشق چو رهنمون کند روح در او سکون کند>
    text <سر ز فلک برون کند گوید خوش ولایتی>
  block
    text <ایزد گفت عشق را گر نبدی جمال تو>
    text <آینه وجود را کی کنمی رعایتی>
  block
    text <گر چه که میوه آخر است ور چه درخت اول است>
    text <میوه ز روی مرتبت داشت بر او بدایتی>
  block
    text <چند بود بیان تو بیش مگو به جان تو>
    text <هست دل از زبان تو در غم و در نکایتی>
  block
    text <خلوتیان گریخته نقل سکوت ریخته>
    text <ز آنک سکوت مست را هست قوی وقایتی>
  block
    text <گر چه نوای بلبلان هست دوای بی‌دلان>
    text <خامش تا دهد تو را عشق جز این جرایتی>
