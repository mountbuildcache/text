
text <یکی فرهنگ دیگر نو برآر ای اصل دانایی>
  block
    text <یکی فرهنگ دیگر نو برآر ای اصل دانایی>
    text <ببین تو چاره‌ای از نو که الحق سخت بینایی>
  block
    text <بسی دل‌ها چو گوهرها ز نور لعل تو تابان>
    text <بسی طوطی که آموزند از قندت شکرخایی>
  block
    text <زدی طعنه که دود تو ندارد آتش عاشق>
    text <گر آتش نیستش حقی وگر دارد چه فرمایی>
  block
    text <برو ای جان دولت جو چه خواهم کرد دولت را>
    text <من و عشق و شب تیره نگار و باده پیمایی>
  block
    text <بیا ای مونس روزم نگفتم دوش در گوشت>
    text <که عشرت در کمی خندد تو کم زن تا بیفزایی>
  block
    text <دلا آخر نمی‌گویی کجا شد مکر و دستانت>
    text <چو جام از دست جان نوشی از آن بی‌دست و بی‌پایی>
  block
    text <به هر شب شمس تبریزی چه گوهرها که می‌بیزی>
    text <چه سلطانی چه جان بخشی چه خورشیدی چه دریایی>
