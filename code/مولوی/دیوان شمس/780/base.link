
text <بر سر آتش تو سوختم و دود نکرد>
  block
    text <بر سر آتش تو سوختم و دود نکرد>
    text <آب بر آتش تو ریختم و سود نکرد>
  block
    text <آزمودم دل خود را به هزاران شیوه>
    text <هیچ چیزش به جز از وصل تو خشنود نکرد>
  block
    text <آنچ از عشق کشید این دل من که نکشید>
    text <و آنچ در آتش کرد این دل من عود نکرد>
  block
    text <گفتم این بنده نه در عشق گرو کرد دلی>
    text <گفت دلبر که بلی کرد ولی زود نکرد>
  block
    text <آه دیدی که چه کردست مرا آن تقصیر>
    text <آنچ پشه به دماغ و سر نمرود نکرد>
  block
    text <گر چه آن لعل لبت عیسی رنجورانست>
    text <دل رنجور مرا چاره بهبود نکرد>
  block
    text <جانم از غمزه تیرافکن تو خسته نشد>
    text <زانک جز زلف خوشت را زره و خود نکرد>
  block
    text <نمک و حسن جمال تو که رشک چمن است>
    text <در جهان جز جگر بنده نمکسود نکرد>
  block
    text <هین خمش باش که گنجیست غم یار ولیک>
    text <وصف آن گنج جز این روی زراندود نکرد>
