
text <ای بر سر هر سنگی از لعل لبت نوری>
  block
    text <ای بر سر هر سنگی از لعل لبت نوری>
    text <وز شورش زلف تو در هر طرفی سوری>
  block
    text <در حسن بهشت تو در زیر درختانت>
    text <هر سوی یکی ساقی هر سوی یکی حوری>
  block
    text <از عشق شراب تو هر سوی یکی جانی>
    text <محبوس یکی خنبی چون شیره انگوری>
  block
    text <هر صبح ز عشق تو این عقل شود شیدا>
    text <بر بام دماغ آید بنوازد طنبوری>
  block
    text <ای شادی آن شهری کش عشق بود سلطان>
    text <هر کوی بود بزمی هر خانه بود سوری>
  block
    text <بگذشتم بر دیری پیش آمد قسیسی>
    text <می‌زد به در وحدت از عشق تو ناقوری>
  block
    text <ادریس شد از درسش هر جا که بد ابلیسی>
    text <در صحبت آن کافر شب گشته چون کافوری>
  block
    text <گفتم ز کی داری این گفتا ز یکی شاهی>
    text <هم عاشق و معشوقی هم ناصر و منصوری>
  block
    text <یک شاه شکرریزی شمس الحق تبریزی>
    text <جان پرور هر خویشی شور و شر هر دوری>
