
text <بیا ای آنک بردی تو قرارم>
  block
    text <بیا ای آنک بردی تو قرارم>
    text <درآ چون تنگ شکر در کنارم>
  block
    text <دل سنگین خود را بر دلم نه>
    text <نمی‌بینی که از غم سنگسارم>
  block
    text <بیا نزدیک و بر رویم نظر کن>
    text <نشانی‌ها نگر کز عشق دارم>
  block
    text <بسوزم پرده هفت آسمان را>
    text <اگر از سوز دل دودی برآرم>
  block
    text <خزان گر باغ و بستان را بسوزد>
    text <بخنداند جهان را نوبهارم>
  block
    text <جهان گوید که بازآ ای بهاران>
    text <که از ظلم خزان صد داغ دارم>
  block
    text <بگردان ساقیا جام خزانی>
    text <که از عشق بهار اندر خمارم>
  block
    text <بده چیزی که پنهان است چون جان>
    text <به جان تو مده بیش انتظارم>
