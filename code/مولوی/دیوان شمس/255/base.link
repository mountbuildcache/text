
text <خیز صبوحی کن و درده صلا>
  block
    text <خیز صبوحی کن و درده صلا>
    text <خیز که صبح آمد و وقت دعا>
  block
    text <کوزه پر از می کن و در کاسه ریز>
    text <خیز مزن خنبک و خم برگشا>
  block
    text <دور بگردان و مرا ده نخست>
    text <جان مرا تازه کن ای جان فزا>
  block
    text <خیز که از هر طرفی بانگ چنگ>
    text <در فلک انداخت ندا و صدا>
  block
    text <تنتن تنتن شنو و تن مزن>
    text <وقت تو خوش ای قمر خوش لقا>
  block
    text <در سرم افکن می و پابند کن>
    text <تا نروم بیهده از جا به جا>
  block
    text <زان کف دریاصفت درنثار>
    text <آب درانداز چو کشتی مرا>
  block
    text <پاره چوبی بدم و از کفت>
    text <گشته‌ام ای موسی جان اژدها>
  block
    text <عازر وقتم به دمت ای مسیح>
    text <حشر شدم از تک گور فنا>
  block
    text <یا چو درختم که به امر رسول>
    text <بیخ کشان آمدم اندر فلا>
  block
    text <هم تو بده هم تو بگو زین سپس>
    text <ای دهن و کف تو گنج بقا>
  block
    text <خسرو تبریز تویی شمس دین>
    text <سرور شاهان جهان علا>
