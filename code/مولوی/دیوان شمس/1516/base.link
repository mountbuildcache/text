
text <چه نزدیک است جان تو به جانم>
  block
    text <چه نزدیک است جان تو به جانم>
    text <که هر چیزی که اندیشی بدانم>
  block
    text <ضمیر همدگر دانند یاران>
    text <نباشم یار صادق گر ندانم>
  block
    text <چو آب صاف باشد یار با یار>
    text <که بنماید در او عکس بنانم>
  block
    text <اگر چه عامه هم آیینه‌هااند>
    text <که بنماید در او سود و زیانم>
  block
    text <ولیکن آن به هر دم تیره گردد>
    text <که او را نیست صیقل‌های جانم>
  block
    text <ولی آیینه ای عارف نگردد>
    text <اگر خاک جهان بر وی فشانم>
  block
    text <از این آیینه روی خود مگردان>
    text <که می گوید که جانت را امانم>
  block
    text <من و گفت من آیینه‌ست جان را>
    text <بیابد حال خویش اندر بیانم>
  block
    text <خمش کن تا به ابرو و به غمزه>
    text <هزاران ماجرا بر وی بخوانم>
