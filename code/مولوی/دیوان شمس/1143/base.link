
text <تو شاخ خشک چرایی به روی یار نگر>
  block
    text <تو شاخ خشک چرایی به روی یار نگر>
    text <تو برگ زرد چرایی به نوبهار نگر>
  block
    text <درآ به حلقه رندان که مصلحت اینست>
    text <شراب و شاهد و ساقی بی‌شمار نگر>
  block
    text <بدانک عشق جهانی است بی‌قرار در او>
    text <هزار عاشق بی‌جان و بی‌قرار نگر>
  block
    text <چو دررسی تو بدان شه که نام او نبرم>
    text <به حق شاهی آن شه که شاهوار نگر>
  block
    text <چو دیده سرمه کشی باز رو از این سو کن>
    text <بدین جهان پر از دود و پرغبار نگر>
  block
    text <هزار دود مرکب که چیست این فلکست>
    text <غبار رنگ برآرد که سبزه زار نگر>
  block
    text <نگه مکن تو به خورشید چونک درتابد>
    text <به گاه شام ورا زرد و شرمسار نگر>
  block
    text <چو ماه نیز به دریوزه پر کند زنبیل>
    text <ز بعد پانزده روزش تو خوار و زار نگر>
  block
    text <بیا به بحر ملاحت به سوی کان وصال>
    text <بدان دو غمزه مخمور یار غار نگر>
  block
    text <چو روح قدس ببوسید نعل مرکب او>
    text <ز نعل نعره برآمد که حال و کار نگر>
  block
    text <اگر نه عفو کند حلم شمس تبریزی>
    text <تو روح را ز چنین یار شرمسار نگر>
