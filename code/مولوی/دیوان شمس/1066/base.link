
text <مرحبا ای جان باقی پادشاه کامیار>
  block
    text <مرحبا ای جان باقی پادشاه کامیار>
    text <روح بخش هر قران و آفتاب هر دیار>
  block
    text <این جهان و آن جهان هر دو غلام امر تو>
    text <گر نخواهی برهمش زن ور همی‌خواهی بدار>
  block
    text <تابشی از آفتاب فقر بر هستی بتاب>
    text <فارغ آور جملگان را از بهشت و خوف نار>
  block
    text <وارهان مر فاخران فقر را از ننگ جان>
    text <در ره نقاش بشکن جمله این نقش و نگار>
  block
    text <قهرمانی را که خون صد هزاران ریخته‌ست>
    text <ز آتش اقبال سرمد دود از جانش برآر>
  block
    text <آن کسی دریابد این اسرار لطفت را که او>
    text <بی‌وجود خود برآید محو فقر از عین کار>
  block
    text <بی‌کراهت محو گردد جان اگر بیند که او>
    text <چون زر سرخست خندان دل درون آن شرار>
  block
    text <ای که تو از اصل کان زر و گوهر بوده‌ای>
    text <پس تو را از کیمیاهای جهان ننگست و عار>
  block
    text <جسم خاک از شمس تبریزی چو کلی کیمیاست>
    text <تابش آن کیمیا را بر مس ایشان گمار>
