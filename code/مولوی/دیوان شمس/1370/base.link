
text <آمد بهار ای دوستان منزل سوی بستان کنیم>
  block
    text <آمد بهار ای دوستان منزل سوی بستان کنیم>
    text <گرد غریبان چمن خیزید تا جولان کنیم>
  block
    text <امروز چون زنبورها پران شویم از گل به گل>
    text <تا در عسل خانه جهان شش گوشه آبادان کنیم>
  block
    text <آمد رسولی از چمن کاین طبل را پنهان مزن>
    text <ما طبل خانه عشق را از نعره‌ها ویران کنیم>
  block
    text <بشنو سماع آسمان خیزید ای دیوانگان>
    text <جانم فدای عاشقان امروز جان افشان کنیم>
  block
    text <زنجیرها را بردریم ما هر یکی آهنگریم>
    text <آهن گزان چون کلبتین آهنگ آتشدان کنیم>
  block
    text <چون کوره آهنگران در آتش دل می دمیم>
    text <کآهن دلان را زین نفس مستعمل فرمان کنیم>
  block
    text <آتش در این عالم زنیم وین چرخ را برهم زنیم>
    text <وین عقل پابرجای را چون خویش سرگردان کنیم>
  block
    text <کوبیم ما بی‌پا و سر گه پای میدان گاه سر>
    text <ما کی به فرمان خودیم تا این کنیم و آن کنیم>
  block
    text <نی نی چو چوگانیم ما در دست شه گردان شده>
    text <تا صد هزاران گوی را در پای شه غلطان کنیم>
  block
    text <خامش کنیم و خامشی هم مایه دیوانگیست>
    text <این عقل باشد کآتشی در پنبه پنهان کنیم>
