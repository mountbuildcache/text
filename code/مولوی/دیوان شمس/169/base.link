
text <رو ترش کن که همه روترشانند این جا>
  block
    text <رو ترش کن که همه روترشانند این جا>
    text <کور شو تا نخوری از کف هر کور عصا>
  block
    text <لنگ رو چونک در این کوی همه لنگانند>
    text <لته بر پای بپیچ و کژ و مژ کن سر و پا>
  block
    text <زعفران بر رخ خود مال اگر مه رویی>
    text <روی خوب ار بنمایی بخوری زخم قفا>
  block
    text <آینه زیر بغل زن چو ببینی زشتی>
    text <ور نه بدنام کنی آینه را ای مولا>
  block
    text <تا که هشیاری و با خویش مدارا می‌کن>
    text <چونک سرمست شدی هر چه که بادا بادا>
  block
    text <ساغری چند بخور از کف ساقی وصال>
    text <چونک بر کار شدی برجه و در رقص درآ>
  block
    text <گرد آن نقطه چو پرگار همی‌زن چرخی>
    text <این چنین چرخ فریضه‌ست چنین دایره را>
  block
    text <بازگو آنچ بگفتی که فراموشم شد>
    text <سلم الله علیک ای مه و مه پاره ما>
  block
    text <سلم الله علیک ای همه ایام تو خوش>
    text <سلم الله علیک ای دم یحیی الموتی>
  block
    text <چشم بد دور از آن رو که چو بربود دلی>
    text <هیچ سودش نکند چاره و لا حول و لا>
  block
    text <ما به دریوزه حسن تو ز دور آمده‌ایم>
    text <ماه را از رخ پرنور بود جود و سخا>
  block
    text <ماه بشنود دعای من و کف‌ها برداشت>
    text <پیش ماه تو و می‌گفت مرا نیز مها>
  block
    text <مه و خورشید و فلک‌ها و معانی و عقول>
    text <سوی ما محتشمانند و به سوی تو گدا>
  block
    text <غیرتت لب بگزید و به دلم گفت خموش>
    text <دل من تن زد و بنشست و بیفکند لوا>
