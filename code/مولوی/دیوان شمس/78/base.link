
text <ساقی ز شراب حق پر دار شرابی را>
  block
    text <ساقی ز شراب حق پر دار شرابی را>
    text <درده می ربانی دل‌های کبابی را>
  block
    text <کم گوی حدیث نان در مجلس مخموران>
    text <جز آب نمی‌سازد مر مردم آبی را>
  block
    text <از آب و خطاب تو تن گشت خراب تو>
    text <آراسته دار ای جان زین گنج خرابی را>
  block
    text <گلزار کند عشقت آن شوره خاکی را>
    text <دربار کند موجت این جسم سحابی را>
  block
    text <بفزای شراب ما بربند تو خواب ما>
    text <از شب چه خبر باشد مر مردم خوابی را>
  block
    text <همکاسه ملک باشد مهمان خدایی را>
    text <باده ز فلک آید مردان ثوابی را>
  block
    text <نوشد لب صدیقش ز اکواب و اباریقش>
    text <در خم تقی یابی آن باده نابی را>
  block
    text <هشیار کجا داند بی‌هوشی مستان را>
    text <بوجهل کجا داند احوال صحابی را>
  block
    text <استاد خدا آمد بی‌واسطه صوفی را>
    text <استاد کتاب آمد صابی و کتابی را>
  block
    text <چون محرم حق گشتی وز واسطه بگذشتی>
    text <بربای نقاب از رخ خوبان نقابی را>
  block
    text <منکر که ز نومیدی گوید که نیابی این>
    text <بنده ره او سازد آن گفت نیابی را>
  block
    text <نی باز سپیدست او نی بلبل خوش نغمه>
    text <ویرانه دنیا به آن جغد غرابی را>
  block
    text <خاموش و مگو دیگر مفزای تو شور و شر>
    text <کز غیب خطاب آید جان‌های خطابی را>
