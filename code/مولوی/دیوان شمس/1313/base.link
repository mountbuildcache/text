
text <جان و سر تو که بگو بی‌نفاق>
  block
    text <جان و سر تو که بگو بی‌نفاق>
    text <در کرم و حسن چرایی تو طاق>
  block
    text <روی چو خورشید تو بخشش کند>
    text <روز وصالی که ندارد فراق>
  block
    text <دل ز همه برکنم از بهر تو>
    text <بهر وفای تو ببندم نطاق>
  block
    text <گر تو مرا گویی رو صبر کن>
    text <باشد تکلیف بما لایطاق>
  block
    text <سخت بود هجر و فراق ای حبیب>
    text <خاصه فراقی ز پی اعتناق>
  block
    text <چون پدر و مادر عقلست و روح>
    text <هر دو تویی چون شوم ای دوست عاق>
  block
    text <روم چو در مهر تو آهی کنند>
    text <دود رسد جانب شام و عراق>
  block
    text <در تتق سینه عشاق تو>
    text <ماه رخان قندلبان سیم ساق>
  block
    text <رقص کنان در خضر لطف تو>
    text <نوش کنان ساغر صدق و وفاق>
  block
    text <دست زنان جمله و گویان بلاغ>
    text <طاق و طرنبین و طرنبین و طاق>
  block
    text <مژده کسی را که زرش دزد برد>
    text <مژده کسی را که دهد زن طلاق>
  block
    text <خاصه کسی را که جهان را همه>
    text <ترک کند فرد شود بی‌شقاق>
  block
    text <لاجرمش عشق کشد پیشکش>
    text <همچو محمد به سحرگه براق>
  block
    text <بربردش زود براق دلش>
    text <فوق سماوات رفاع طباق>
  block
    text <جان و سر تو که بگو باقیش>
    text <که دهنم بسته شد از اشتیاق>
  block
    text <هر چه بگفتم کژ و مژ راست کن>
    text <چونک مهندس تویی و من مشاق>
