
text <قصد جفاها نکنی ور بکنی با دل من>
  block
    text <قصد جفاها نکنی ور بکنی با دل من>
    text <وا دل من وا دل من وا دل من وا دل من>
  block
    text <قصد کنی بر تن من شاد شود دشمن من>
    text <وانگه از این خسته شود یا دل تو یا دل من>
  block
    text <واله و شیدا دل من بی‌سر و بی‌پا دل من>
    text <وقت سحرها دل من رفته به هر جا دل من>
  block
    text <بیخود و مجنون دل من خانه پرخون دل من>
    text <ساکن و گردان دل من فوق ثریا دل من>
  block
    text <سوخته و لاغر تو در طلب گوهر تو>
    text <آمده و خیمه زده بر لب دریا دل من>
  block
    text <گه چو کباب این دل من پر شده بویش به جهان>
    text <گه چو رباب این دل من کرده علالا دل من>
  block
    text <زار و معاف است کنون غرق مصاف است کنون>
    text <بر که قاف است کنون در پی عنقا دل من>
  block
    text <طفل دلم می نخورد شیر از این دایه شب>
    text <سینه سیه یافت مگر دایه شب را دل من>
  block
    text <صخره موسی گر از او چشمه روان گشت چو جو>
    text <جوی روان حکمت حق صخره و خارا دل من>
  block
    text <عیسی مریم به فلک رفت و فروماند خرش>
    text <من به زمین ماندم و شد جانب بالا دل من>
  block
    text <بس کن کاین گفت زبان هست حجاب دل و جان>
    text <کاش نبودی ز زبان واقف و دانا دل من>
