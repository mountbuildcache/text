
text <رها کن ماجرا ای جان فروکن سر ز بالایی>
  block
    text <رها کن ماجرا ای جان فروکن سر ز بالایی>
    text <که آمد نوبت عشرت زمان مجلس آرایی>
  block
    text <چه باشد جرم و سهو ما به پیش یرلغ لطفت>
    text <کجا تردامنی ماند چو تو خورشید ما رایی>
  block
    text <درآ ای تاج و تخت ما برون انداز رخت ما>
    text <بسوزان هر چه می‌سوزی بفرما هر چه فرمایی>
  block
    text <اگر آتش زنی سوزی تو باغ عقل کلی را>
    text <هزاران باغ برسازی ز بی‌عقلی و شیدایی>
  block
    text <وگر رسوا شود عاشق به صد مکروه و صد تهمت>
    text <از این سویش بیالایی وزان سویش بیارایی>
  block
    text <نه تو اجزای آبی را بدادی تابش جوهر>
    text <نه تو اجزای خاکی را بدادی حله خضرایی>
  block
    text <نه از اجزای یک آدم جهان پرآدمی کردی>
    text <نه آنی که مگس را تو بدادی فر عنقایی>
  block
    text <طبیبی دید کوری را نمودش داروی دیده>
    text <بگفتش سرمه ساز این را برای نور بینایی>
  block
    text <بگفتش کور اگر آن را که من دیدم تو می‌دیدی>
    text <دو چشم خویش می‌کندی و می‌گشتی تماشایی>
  block
    text <زهی لطفی که بر بستان و گورستان همی‌ریزی>
    text <زهی نوری که اندر چشم و در بی‌چشم می‌آیی>
  block
    text <اگر بر زندگان ریزی برون پرند از گردون>
    text <وگر بر مردگان ریزی شود مرده مسیحایی>
  block
    text <غذای زاغ سازیدی ز سرگینی و مرداری>
    text <چه داند زاغ کان طوطی چه دارد در شکرخایی>
  block
    text <چه گفت آن زاغ بیهوده که سرگینش خورانیدی>
    text <نگهدار ای خدا ما را از آن گفتار و بدرایی>
  block
    text <چه گفت آن طوطی اخضر که شکر دادیش درخور>
    text <به فضل خود زبان ما بدان گفتار بگشایی>
  block
    text <کیست آن زاغ سرگین چش کسی کو مبتلا گردد>
    text <به علمی غیر علم دین برای جاه دنیایی>
  block
    text <کیست آن طوطی و شکرضمیر منبع حکمت>
    text <که حق باشد زبان او چو احمد وقت گویایی>
  block
    text <مرا در دل یکی دلبر همی‌گوید خمش بهتر>
    text <که بس جان‌های نازک را کند این گفت سودایی>
