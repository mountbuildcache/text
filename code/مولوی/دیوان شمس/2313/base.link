
text <ای جان تو جانم را از خویش خبر کرده>
  block
    text <ای جان تو جانم را از خویش خبر کرده>
    text <اندیشه تو هر دم در بنده اثر کرده>
  block
    text <ای هر چه بیندیشی در خاطر تو آید>
    text <بر بنده همان لحظه آن چیز گذر کرده>
  block
    text <از شیوه و ناز تو مشغول شده جانم>
    text <مکر تو به پنهانی خود کار دگر کرده>
  block
    text <بر یاد لب تو نی هر صبح بنالیده>
    text <عشقت دهن نی را پرقند و شکر کرده>
  block
    text <از چهره چون ماهت وز قد و کمرگاهت>
    text <چون ماه نو این جانم خود را چو قمر کرده>
  block
    text <خود را چو کمر کردم باشد به میان آیی>
    text <ای چشم تو سوی من از خشم نظر کرده>
  block
    text <از خشم نظر کردی دل زیر و زبر کردی>
    text <تا این دل آواره از خویش سفر کرده>
