
text <امروز خندانیم و خوش کان بخت خندان می‌رسد>
  block
    text <امروز خندانیم و خوش کان بخت خندان می‌رسد>
    text <سلطان سلطانان ما از سوی میدان می‌رسد>
  block
    text <امروز توبه بشکنم پرهیز را برهم زنم>
    text <کان یوسف خوبان من از شهر کنعان می‌رسد>
  block
    text <مست و خرامان می‌روم پوشیده چون جان می‌روم>
    text <پرسان و جویان می‌روم آن سو که سلطان می‌رسد>
  block
    text <اقبال آبادان شده دستار دل ویران شده>
    text <افتان شده خیزان شده کز بزم مستان می‌رسد>
  block
    text <فرمان ما کن ای پسر با ما وفا کن ای پسر>
    text <نسیه رها کن ای پسر کامروز فرمان می‌رسد>
  block
    text <پرنور شو چون آسمان سرسبزه شو چون بوستان>
    text <شو آشنا چون ماهیان کان بحر عمان می‌رسد>
  block
    text <هان ای پسر هان ای پسر خود را ببین در من نگر>
    text <زیرا ز بوی زعفران گویند خندان می‌رسد>
  block
    text <بازآمدی کف می‌زنی تا خانه‌ها ویران کنی>
    text <زیرا که در ویرانه‌ها خورشید رخشان می‌رسد>
  block
    text <ای خانه را گشته گرو تو سایه پروردی برو>
    text <کز آفتاب آن سنگ را لعل بدخشان می‌رسد>
  block
    text <گه خونی و خون خواره‌ای گه خستگان را چاره‌ای>
    text <خاصه که این بیچاره را کز سوی ایشان می‌رسد>
  block
    text <امروز مستان را بجو غیبم ببین عیبم مگو>
    text <زیرا ز مستی‌های او حرفم پریشان می‌رسد>
