
text <اگر امروز دلدارم کند چون دوش بدمستی>
  block
    text <اگر امروز دلدارم کند چون دوش بدمستی>
    text <درافتد در جهان غوغا درافتد شور در هستی>
  block
    text <الا ای عقل شوریده بد و نیک جهان دیده>
    text <که امروز است دست خون اگر چه دوش از او رستی>
  block
    text <درآمد ترک در خرگه چه جای ترک قرص مه>
    text <کی دیده است ای مسلمانان مه گردون در این پستی>
  block
    text <چو گرد راه هین برجه هلا پا دار و گردن نه>
    text <که مردن پیش دلبر به تو را زین عمر سردستی>
  block
    text <برو بی‌سر به میخانه بخور بی‌رطل و پیمانه>
    text <کز این خم جهان چون می بجوشیدی برون جستی>
  block
    text <غلام و خاک آن مستم که شد هم جام و هم دستم>
    text <غلامش چون شوی ای دل که تو خود عین آنستی>
  block
    text <چه غم داری در این وادی چو روی یوسفان دیدی>
    text <اگر چه چون زنان حیران ز خنجر دست خود خستی>
  block
    text <منال ای دست از این خنجر چو در کف آمدت گوهر>
    text <هزاران درد زه ارزد ز عشق یوسف آبستی>
  block
    text <خمش کن ای دل دریا از این جوش و کف اندازی>
    text <زهی طرفه که دریایی چو ماهی چون در این شستی>
  block
    text <چه باشد شست روباهان به پیش پنجه شیران>
    text <بدران شست اگر خواهی برو در بحر پیوستی>
  block
    text <نمی‌دانی که سلطانی تو عزرائیل شیرانی>
    text <تو آن شیر پریشانی که صندوق خود اشکستی>
  block
    text <عجب نبود که صندوقی شکسته گردد از شیری>
    text <عجب از چون تو شیر آید که در صندوق بنشستی>
  block
    text <خمش کردم درآ ساقی بگردان جام راواقی>
    text <زهی دوران و دور ما که بهر ما میان بستی>
