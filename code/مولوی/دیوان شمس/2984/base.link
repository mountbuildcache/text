
text <ای مرغ گیر دام نهانی نهاده‌ای>
  block
    text <ای مرغ گیر دام نهانی نهاده‌ای>
    text <بر روی دام شعر دخانی نهاده‌ای>
  block
    text <چندین هزار مرغ بدین فن بکشته‌ای>
    text <پرهای کشته بهر نشانی نهاده‌ای>
  block
    text <مرغان پاسبان تو هیهای می‌زنند>
    text <درهای هویشان چه معانی نهاده‌ای>
  block
    text <مرغان تشنه را به خرابات قرب خویش>
    text <خم‌ها و باده‌های معانی نهاده‌ای>
  block
    text <آن خنب را که ساقی و مستیش بود نبرد>
    text <از بهر شب روی که تو دانی نهاده‌ای>
  block
    text <در صبر و توبه عصمت اسپر سرشته‌ای>
    text <و اندر جفا و خشم سنانی نهاده‌ای>
  block
    text <بی زحمت سنان و سپر بهر مخلصان>
    text <ملکی درون سبع مثانی نهاده‌ای>
  block
    text <زیر سواد چشم روان کرده موج نور>
    text <و اندر جهان پیر جوانی نهاده‌ای>
  block
    text <در سینه کز مخیله تصویر می‌رود>
    text <بی کلک و بی‌بنان تو بنانی نهاده‌ای>
  block
    text <چندین حجاب لحم و عصب بر فراز دل>
    text <دل را نفوذ و سیر عیانی نهاده‌ای>
  block
    text <غمزه عجبتر است که چون تیر می‌پرد>
    text <یا ابروی که بهر کمانی نهاده‌ای>
  block
    text <اخلاق مختلف چو شرابات تلخ و نوش>
    text <در جسم‌های همچو اوانی نهاده‌ای>
  block
    text <وین شربت نهان مترشح شد از زبان>
    text <سرجوش نطق را به لسانی نهاده‌ای>
  block
    text <هر عین و هر عرض چو دهان بسته غنچه‌ای است>
    text <کان را حجاب مهد غوانی نهاده‌ای>
  block
    text <روزی که بشکفانی و آن پرده برکشی>
    text <ای جان جان جان که تو جانی نهاده‌ای>
  block
    text <دل‌های بی‌قرار ببیند که در فراق>
    text <از بهر چه نیاز و کشانی نهاده‌ای>
  block
    text <خاموش تا بگوید آن جان گفته‌ها>
    text <این چه دراز شعبده خوانی نهاده‌ای>
