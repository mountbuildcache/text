
text <ماییم در این گوشه پنهان شده از مستی>
  block
    text <ماییم در این گوشه پنهان شده از مستی>
    text <ای دوست حریفان بین یک جان شده از مستی>
  block
    text <از جان و جهان رسته چون پسته دهان بسته>
    text <دم‌ها زده آهسته زان راز که گفتستی>
  block
    text <ماییم در این خلوت غرقه شده در رحمت>
    text <دستی صنما دستی می‌زن که از این دستی>
  block
    text <عاشق شده بر پستی بر فقر و فرودستی>
    text <ای جمله بلندی‌ها خاک در این پستی>
  block
    text <جز خویش نمی‌دیدی در خویش بپیچیدی>
    text <شیخا چه ترنجیدی بی‌خویش شو و رستی>
  block
    text <بربند در خانه منمای به بیگانه>
    text <آن چهره که بگشادی و آن زلف که بربستی>
  block
    text <امروز مکن جانا آن شیوه که دی کردی>
    text <ما را غلطی دادی از خانه برون جستی>
  block
    text <صورت چه که بربودی در سر بر ما بودی>
    text <برخاستی از دیده در دلکده بنشستی>
  block
    text <شد صافی بی‌دردی عقلی که توش بردی>
    text <شد داروی هر خسته آن را که توش خستی>
  block
    text <ای دل بر آن ماهی زین گفت چه می‌خواهی>
    text <در قعر رو ای ماهی گر دشمن این شستی>
