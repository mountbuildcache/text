
text <اندرآ عیش بی‌تو شادان نیست>
  block
    text <اندرآ عیش بی‌تو شادان نیست>
    text <کیست کو بنده تو از جان نیست>
  block
    text <ای تو در جان چو جان ما در تن>
    text <سخت پنهان ولیک پنهان نیست>
  block
    text <دست بر هر کجا نهی جانست>
    text <دست بر جان نهادن آسان نیست>
  block
    text <جان که صافی شدست در قالب>
    text <جز که آیینه دار جانان نیست>
  block
    text <جمع شد آفتاب و مه این دم>
    text <وقت افسانه پریشان نیست>
  block
    text <مستی افزون شدست و می‌ترسم>
    text <کاین سخن را مجال جولان نیست>
  block
    text <دست نه بر دهان من تا من>
    text <آن نگویم چو گفت را آن نیست>
