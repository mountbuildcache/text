
text <چو آمد روی مه رویم چه باشد جان که جان باشد>
  block
    text <چو آمد روی مه رویم چه باشد جان که جان باشد>
    text <چو دیدی روز روشن را چه جای پاسبان باشد>
  block
    text <برای ماه و هنجارش که تا برنشکند کارش>
    text <تو لطف آفتابی بین که در شب‌ها نهان باشد>
  block
    text <دلا بگریز از این خانه که دلگیرست و بیگانه>
    text <به گلزاری و ایوانی که فرشش آسمان باشد>
  block
    text <از این صلح پر از کینش وز این صبح دروغینش>
    text <همیشه این چنین صبحی هلاک کاروان باشد>
  block
    text <بجو آن صبح صادق را که جان بخشد خلایق را>
    text <هزاران مست عاشق را صبوحی و امان باشد>
  block
    text <هر آن آتش که می‌زاید غم و اندیشه را سوزد>
    text <به هر جایی که گل کاری نهالش گلستان باشد>
  block
    text <یکی یاری نکوکاری ز هر آفت نگهداری>
    text <ظریفی ماه رخساری به صد جان رایگان باشد>
  block
    text <یکی خوبی شکرریزی چو باده رقص انگیزی>
    text <یکی مستی خوش آمیزی که وصلش جاودان باشد>
  block
    text <اگر با نقش گرمابه شود یک لحظه همخوابه>
    text <همان دم نقش گیرد جان چو من دستک زنان باشد>
  block
    text <دل آواره ما را از آن دلبر خبر آید>
    text <شبی استاره ما را به ماه او قران باشد>
  block
    text <چو از بام بلند او رو نماید ناگهان ما را>
    text <هوای سست بی آن دم مثال نردبان باشد>
  block
    text <کسی کو یار صبر آمد سوار ماه و ابر آمد>
    text <مکن باور که ابر تر گدای ناودان باشد>
  block
    text <چو چشم چپ همی‌پرد نشان شادی دل دان>
    text <چو چشم دل همی‌پرد عجب آن چه نشان باشد>
  block
    text <بسی کمپیر در چادر ز مردان برده عمر و زر>
    text <مبین چادر تو آن بنگر که در چادر نهان باشد>
  block
    text <بسی ماه و بسی فتنه به زیر چادر کهنه>
    text <بسی پالانیی لنگی که در برگستوان باشد>
  block
    text <بسی خرگه سیه باشد در او ترکی چو مه باشد>
    text <چه غم داری تو از پیری چو اقبالت جوان باشد>
  block
    text <بریزد صورت پیرت بزاید صورت بختت>
    text <ز ابر تیره زاید او که خورشید جهان باشد>
  block
    text <کسی کو خواب می‌بیند که با ماهست بر گردون>
    text <چه غم گر این تن خفته میان کاهدان باشد>
  block
    text <معاذالله که مرغ جان قفس را آهنین خواهد>
    text <معاذالله که سیمرغی در این تنگ آشیان باشد>
  block
    text <دهان بربند و خامش کن که نطق جاودان داری>
    text <سخن با گوش و هوشی گو که او هم جاودان باشد>
