
text <مها یک دم رعیت شو مرا شه دان و سالاری>
  block
    text <مها یک دم رعیت شو مرا شه دان و سالاری>
    text <اگر مه را جفا گویم بجنبان سر بگو آری>
  block
    text <مرا بر تخت خود بنشان دوزانو پیش من بنشین>
    text <مرا سلطان کن و می‌دو به پیشم چون سلحداری>
  block
    text <شها شیری تو من روبه تو من شو یک زمان من تو>
    text <چو روبه شیرگیر آید جهان گوید خوش اشکاری>
  block
    text <چنان نادر خداوندی ز نادر خسروی آید>
    text <که بخشد تاج و تخت خود مگر چون تو کلهداری>
  block
    text <ز بس احسان که فرمودی چنانم آرزو آمد>
    text <که موسی چون سخن بشنود در می‌خواست دیداری>
  block
    text <یکی کف خاک بستان شد یکی کف خاک بستانبان>
    text <که زنده می‌شود زین لطف هر خاکی و مرداری>
  block
    text <تو خود بی‌تخت سلطانی و بی‌خاتم سلیمانی>
    text <تو ماهی وین فلک پیشت یکی طشت نگوساری>
  block
    text <کی باشد عقل کل پیشت یکی طفلی نوآموزی>
    text <چه دارد با کمال تو به جز ریشی و دستاری>
  block
    text <گلیم موسی و هارون به از مال و زر قارون>
    text <چرا شاید که بفروشی تو دیداری به دیناری>
  block
    text <مرا باری بحمدالله چه قرص مه چه برگ که>
    text <ز مستی خود نمی‌دانم یکی جو را ز قنطاری>
  block
    text <سر عالم نمی‌دارم بیار آن جام خمارم>
    text <ز هست خویش بیزارم چه باشد هست من باری>
  block
    text <سگ کهفی که مجنون شد ز شیر شرزه افزون شد>
    text <خمش کردم که سرمستم نباید بسکلد تاری>
  block
    text <بهل ای دل چو بینایی سخن گویی و رعنایی>
    text <هلا بگذار تا یابی از این اطلس کلهواری>
