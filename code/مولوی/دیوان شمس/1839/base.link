
text <واقعه‌ای بدیده‌ام لایق لطف و آفرین>
  block
    text <واقعه‌ای بدیده‌ام لایق لطف و آفرین>
    text <خیز معبرالزمان صورت خواب من ببین>
  block
    text <خواب بدیده‌ام قمر چیست قمر به خواب در>
    text <زانک به خواب حل شود آخر کار و اولین>
  block
    text <آن قمری که نور دل زو است گه حضور دل>
    text <تا ز فروغ و ذوق دل روشنی است بر جبین>
  block
    text <یومئذ مسفره ضاحکه بود چنان>
    text <ناعمه لسعیها راضیه بود چنین>
  block
    text <دور کن این وحوش را تا نکشند هوش را>
    text <پنبه نهیم گوش را از هذیان آن و این>
  block
    text <ماند یکی دو سه نفس چند خیال بوالهوس>
    text <نیست به خانه هیچ کس خانه مساز بر زمین>
  block
    text <شب بگذشت و شد سحر خیز مخسب بی‌خبر>
    text <بی خبرت کجا هلد شعله آفتاب دین>
  block
    text <جوق تتار و سویرق حامله شد ز کین افق>
    text <گو شکم فلک بدر بوک بزاید این جنین>
  block
    text <رو به میان روشنی چند تتار و ارمنی>
    text <تیغ و کفن بپوش و رو چند ز جیب و آستین>
  block
    text <در شب شنبهی که شد پنجم ماه قعده را>
    text <ششصد و پنجه‌ست و هم هست چهار از سنین>
  block
    text <هست به شهر ولوله این که شده‌ست زلزله>
    text <شهر مدینه را کنون نقل کژ است یا یقین>
  block
    text <رو ز مدینه درگذر زلزله جهان نگر>
    text <جنبش آسمان نگر بر نمطی عجبترین>
  block
    text <بحر نگر نهنگ بین بحر کبودرنگ بین>
    text <موج نگر که اندر او هست نهنگ آتشین>
  block
    text <شکل نهنگ خفته بین یونس جان گرفته بین>
    text <یونس جان که پیش از این کان من المسبحین>
  block
    text <بحر که می صفت کنم خارج شش جهت کنم>
    text <بحر معلق از صور صاف بده‌ست پیش از این>
  block
    text <تیره نگشت آن صفا خیره شده‌ست چشم ما>
    text <از قطرات آب و گل وز حرکات نقش طین>
  block
    text <گردن آنک دست او دست حدث پرست او>
    text <تیره کند شراب ما تا بزنیم هین و هین>
  block
    text <چون نکنیم یاد او هست سزا و داد او>
    text <کینه چو از خبر بود بی‌خبری است دفع کین>
  block
    text <خواست یکی نوشته‌ای عاشقی از معزمی>
    text <گفت بگیر رقعه را زیر زمین بکن دفین>
  block
    text <لیک به وقت دفن این یاد مکن تو بوزنه>
    text <زانک ز یاد بوزنه دور بمانی از قرین>
  block
    text <هر طرفی که رفت او تا بنهد دفینه را>
    text <صورت بوزنه ز دل می بنمود از کمین>
  block
    text <گفت که آه اگر تو خود بوزنه را نگفتیی>
    text <یاد نبد ز بوزنه در دل هیچ مستعین>
  block
    text <گفت بنه تو نیش را تازه مکن تو ریش را>
    text <خواب بکن تو خویش را خواب مرو حسام دین>
