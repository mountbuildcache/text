
text <درد شمس الدین بود سرمایه درمان ما>
  block
    text <درد شمس الدین بود سرمایه درمان ما>
    text <بی سر و سامان عشقش بود سامان ما>
  block
    text <آن خیال جان فزای بخت ساز بی‌نظیر>
    text <هم امیر مجلس و هم ساقی گردان ما>
  block
    text <در رخ جان بخش او بخشیدن جان هر زمان>
    text <گشته در مستی جان هم سهل و هم آسان ما>
  block
    text <صد هزاران همچو ما در حسن او حیران شود>
    text <کاندر آن جا گم شود جان و دل حیران ما>
  block
    text <خوش خوش اندر بحر بی‌پایان او غوطی خورد>
    text <تا ابدهای ابد خود این سر و پایان ما>
  block
    text <شکر ایزد را که جمله چشمه حیوان‌ها>
    text <تیره باشد پیش لطف چشمه حیوان ما>
  block
    text <شرم آرد جان و دل تا سجده آرد هوشیار>
    text <پیش چشم مست مخمور خوش جانان ما>
  block
    text <دیو گیرد عشق را از غصه هم این عقل را>
    text <ناگهان گیرد گلوی عقل آدم سان ما>
  block
    text <پس برآرد نیش خونی کز سرش خون می‌چکد>
    text <پس ز جان عقل بگشاید رگ شیران ما>
  block
    text <در دهان عقل ریزد خون او را بردوام>
    text <تا رهاند روح را از دام و از دستان ما>
  block
    text <تا بشاید خدمت مخدوم جان‌ها شمس دین>
    text <آن قباد و سنجر و اسکندر و خاقان ما>
  block
    text <تا ز خاک پاش بگشاید دو چشم سر به غیب>
    text <تا ببیند حال اولیان و آخریان ما>
  block
    text <شکر آن را سوی تبریز معظم رو نهد>
    text <کز زمینش می‌بروید نرگس و ریحان ما>
