
text <ای که تو ماه آسمان ماه کجا و تو کجا>
  block
    text <ای که تو ماه آسمان ماه کجا و تو کجا>
    text <در رخ مه کجا بود این کر و فر و کبریا>
  block
    text <جمله به ماه عاشق و ماه اسیر عشق تو>
    text <ناله کنان ز درد تو لابه کنان که ای خدا>
  block
    text <سجده کنند مهر و مه پیش رخ چو آتشت>
    text <چونک کند جمال تو با مه و مهر ماجرا>
  block
    text <آمد دوش مه که تا سجده برد به پیش تو>
    text <غیرت عاشقان تو نعره زنان که رو میا>
  block
    text <خوش بخرام بر زمین تا شکفند جان‌ها>
    text <تا که ملک فروکند سر ز دریچه سما>
  block
    text <چون که شود ز روی تو برق جهنده هر دلی>
    text <دست به چشم برنهد از پی حفظ دیده‌ها>
  block
    text <هر چه بیافت باغ دل از طرب و شکفتگی>
    text <از دی این فراق شد حاصل او همه هبا>
  block
    text <زرد شدست باغ جان از غم هجر چون خزان>
    text <کی برسد بهار تو تا بنماییش نما>
  block
    text <بر سر کوی تو دلم زار نزار خفت دی>
    text <کرد خیال تو گذر دید بدان صفت ورا>
  block
    text <گفت چگونه‌ای از این عارضه گران بگو>
    text <کز تنکی ز دیده‌ها رفت تن تو در خفا>
  block
    text <گفت و گذشت او ز من لیک ز ذوق آن سخن>
    text <صحت یافت این دلم یا رب تش دهی جزا>
