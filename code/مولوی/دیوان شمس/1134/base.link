
text <چرا ز قافله یک کس نمی‌شود بیدار>
  block
    text <چرا ز قافله یک کس نمی‌شود بیدار>
    text <که رخت عمر ز کی باز می‌برد طرار>
  block
    text <چرا ز خواب و ز طرار می‌نیازاری>
    text <چرا از او که خبر می‌کند کنی آزار>
  block
    text <تو را هر آنک بیازرد شیخ و واعظ توست>
    text <که نیست مهر جهان را چو نقش آب قرار>
  block
    text <یکی همیشه همی‌گفت راز با خانه>
    text <مشو خراب به ناگه مرا بکن اخبار>
  block
    text <شبی به ناگه خانه بر او فرود آمد>
    text <چه گفت گفت کجا شد وصیت بسیار>
  block
    text <نگفتمت خبرم کن تو پیش از افتادن>
    text <که چاره سازم من با عیال خود به فرار>
  block
    text <خبر نکردی ای خانه کو حق صحبت>
    text <فروفتادی و کشتی مرا به زاری زار>
  block
    text <جواب گفت مر او را فصیح آن خانه>
    text <که چند چند خبر کردمت به لیل و نهار>
  block
    text <بدان طرف که دهان را گشادمی بشکاف>
    text <که قوتم برسیدست وقت شد هش دار>
  block
    text <همی‌زدی به دهانم ز حرص مشتی گل>
    text <شکاف‌ها همی‌بستی سراسر دیوار>
  block
    text <ز هر کجا که گشادم دهان فروبستی>
    text <نهشتیم که بگویم چه گویم ای معمار>
  block
    text <بدان که خانه تن توست و رنج‌ها چو شکاف>
    text <شکاف رنج به دارو گرفتی ای بیمار>
  block
    text <مثال کاه و گلست آن مزوره و معجون>
    text <هلا تو کاه گل اندر شکاف می‌افشار>
  block
    text <دهان گشاید تن تا بگویدت رفتم>
    text <طبیب آید و بندد بر او ره گفتار>
  block
    text <خمار درد سرت از شراب مرگ شناس>
    text <مده شراب بنفشه بهل شراب انار>
  block
    text <وگر دهی تو به عادت دهش که روپوشست>
    text <چه روی پوشی زان کوست عالم الاسرار>
  block
    text <بخور شراب انابت بساز قرص ورع>
    text <ز توبه ساز تو معجون غذا ز استغفار>
  block
    text <بگیر نبض دل و دین خود ببین چونی>
    text <نگاه کن تو به قاروره عمل یک بار>
  block
    text <به حق گریز که آب حیات او دارد>
    text <تو زینهار از او خواه هر نفس زنهار>
  block
    text <اگر کیست بگوید که خواست فایده نیست>
    text <بگو که خواست از او خاست چون بود بی‌کار>
  block
    text <مرید چیست به تازی مرید خواهنده>
    text <مرید از آن مرادست و صید از آن شکار>
  block
    text <اگر نخواست مرا پس چرام خواهان کرد>
    text <که زرد کرد رخم را فراق آن رخسار>
  block
    text <وگر نه غمزه او زد به تیغ عشق مرا>
    text <چراست این دل من خون و چشم من خونبار>
  block
    text <خزان مرید بهارست زرد و آه کنان>
    text <نه عاقبت به سر او رسید شیخ بهار>
  block
    text <چو زنده گشت مرید بهار و مرده نماند>
    text <مرید حق ز چه ماند میان ره مردار>
  block
    text <به سوی باغ بیا و جزای فعل ببین>
    text <شکوفه لایق هر تخم پاک در اظهار>
  block
    text <چو واعظان خضرکسوه بهار ای جان>
    text <زبان حال گشا و خموش باش ای یار>
