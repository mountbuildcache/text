
text <دلا تو شهد منه در دهان رنجوران>
  block
    text <دلا تو شهد منه در دهان رنجوران>
    text <حدیث چشم مگو با جماعت کوران>
  block
    text <اگر چه از رگ گردن به بنده نزدیک است>
    text <خدای دور بود از بر خدادوران>
  block
    text <درون خویش بپرداز تا برون آیند>
    text <ز پرده‌ها به تجلی چو ماه مستوران>
  block
    text <اگر چه گم شوی از خویش و از جهان این جا>
    text <برون خویش و جهان گشته‌ای ز مشهوران>
  block
    text <اگر تو ماه وصالی نشان بده از وصل>
    text <ز ساعد و بر سیمین و چهره حوران>
  block
    text <وگر چو زر ز فراقی کجاست داغ فراق>
    text <چنین فسرده بود سکه‌های مهجوران>
  block
    text <چو نیست عشق تو را بندگی به جا می‌آر>
    text <که حق فرونهلد مزدهای مزدوران>
  block
    text <بدانک عشق خدا خاتم سلیمانی است>
    text <کجاست دخل سلیمان و مکسب موران>
  block
    text <لباس فکرت و اندیشه‌ها برون انداز>
    text <که آفتاب نتابد مگر که بر عوران>
  block
    text <پناه گیر تو در زلف شمس تبریزی>
    text <که مشک بارد تا وارهی ز کافوران>
