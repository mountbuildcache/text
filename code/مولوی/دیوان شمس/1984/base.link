
text <بده آن مرد ترش را قدحی ای شه شیرین>
  block
    text <بده آن مرد ترش را قدحی ای شه شیرین>
    text <صدقات تو روان است به هر بیوه و مسکین>
  block
    text <صدقات تو لطیف است توان خورد دو صد من>
    text <که نداند لب بالا و نجنبد لب زیرین>
  block
    text <هله ای باغ نگویی به چه لب باده کشیدی>
    text <مگر اشکوفه بگوید پنهان با گل و نسرین>
  block
    text <چه شراب است کز آن بو گل‌تر آهوی ناف است>
    text <به زمستان نه که دیدی همه را چون سگ گرگین>
  block
    text <هله تا جمع رسیدن بده آن می به کف من>
    text <پس من زهره بنوشد قدح از ساعد پروین>
  block
    text <وگر آن مست نهد سر که رباید ز تو ساغر>
    text <مده او را تو مرا ده که منم بر در تحسین>
  block
    text <چه کند باده حق را جگر باطل فانی>
    text <چه شناسد مه جان را نظر و غمزه عنین>
  block
    text <هنر و زر چو فزون شد خطر و خوف کنون شد>
    text <ملکان را تب لرز است و حریر است نهالین>
  block
    text <چو مه توبه درآمد مه توبه شکن آمد>
    text <شکنش باد همیشه تو بگو نیز که آمین>
