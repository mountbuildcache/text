
text <بیا با هم سخن از جان بگوییم>
  block
    text <بیا با هم سخن از جان بگوییم>
    text <ز گوش و چشم‌ها پنهان بگوییم>
  block
    text <چو گلشن بی‌لب و دندان بخندیم>
    text <چو فکرت بی‌لب و دندان بگوییم>
  block
    text <به سان عقل اول سر عالم>
    text <دهان بربسته تا پایان بگوییم>
  block
    text <سخندانان چو مشرف بر دهانند>
    text <برون از خرگه ایشان بگوییم>
  block
    text <کسی با خود سخن پیدا نگوید>
    text <اگر جمله یکیم آن سان بگوییم>
  block
    text <تو با دست تو چون گویی که برگیر>
    text <چو همدستیم از آن دستان بگوییم>
  block
    text <بداند دست و پا از جنبش دل>
    text <دهان ساکن دل جنبان بگوییم>
  block
    text <بداند ذره ذره امر تقدیر>
    text <اگر خواهی مثال آن بگوییم>
