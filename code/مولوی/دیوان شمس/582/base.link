
text <اگر خواب آیدم امشب سزای ریش خود بیند>
  block
    text <اگر خواب آیدم امشب سزای ریش خود بیند>
    text <به جای مفرش و بالی همه مشت و لگد بیند>
  block
    text <ازیرا خواب کژ بیند که آیینه خیالست او>
    text <که معلوم‌ست تعبیرش اگر او نیک و بد بیند>
  block
    text <خصوصا اندر این مجلس که امشب در نمی‌گنجد>
    text <دو چشم عقل پایان بین که صدساله رصد بیند>
  block
    text <شب قدرست وصل او شب قبرست هجر او>
    text <شب قبر از شب قدرش کرامات و مدد بیند>
  block
    text <خنک جانی که بر بامش همی چوبک زند امشب>
    text <شود همچون سحر خندان عطای بی‌عدد بیند>
  block
    text <برو ای خواب خاری زن تو اندر چشم نامحرم>
    text <که حیفست آن که بیگانه در این شب قد و خد بیند>
  block
    text <شرابش ده بخوابانش برون بر از گلستانش>
    text <که تا در گردن او فردا ز غم حبل مسد بیند>
  block
    text <ببردی روز در گفتن چو آمد شب خمش باری>
    text <که هرک از گفت خامش شد عوض گفت ابد بیند>
