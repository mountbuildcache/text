
text <از بس که ریخت جرعه بر خاک ما ز بالا>
  block
    text <از بس که ریخت جرعه بر خاک ما ز بالا>
    text <هر ذره خاک ما را آورد در علالا>
  block
    text <سینه شکاف گشته دل عشق باف گشته>
    text <چون شیشه صاف گشته از جام حق تعالی>
  block
    text <اشکوفه‌ها شکفته وز چشم بد نهفته>
    text <غیرت مرا بگفته می خور دهان میالا>
  block
    text <ای جان چو رو نمودی جان و دلم ربودی>
    text <چون مشتری تو بودی قیمت گرفت کالا>
  block
    text <ابرت نبات بارد جورت حیات آرد>
    text <درد تو خوش گوارد تو درد را مپالا>
  block
    text <ای عشق با توستم وز باده تو مستم>
    text <وز تو بلند و پستم وقت دنا تدلی>
  block
    text <ماهت چگونه خوانم مه رنج دق دارد>
    text <سروت اگر بخوانم آن راستست الا>
  block
    text <سرو احتراق دارد مه هم محاق دارد>
    text <جز اصل اصل جان‌ها اصلی ندارد اصلا>
  block
    text <خورشید را کسوفی مه را بود خسوفی>
    text <گر تو خلیل وقتی این هر دو را بگو لا>
  block
    text <گویند جمله یاران باطل شدند و مردند>
    text <باطل نگردد آن کو بر حق کند تولا>
  block
    text <این خنده‌های خلقان برقیست دم بریده>
    text <جز خنده‌ای که باشد در جان ز رب اعلا>
  block
    text <آب حیات حقست وان کو گریخت در حق>
    text <هم روح شد غلامش هم روح قدس لالا>
