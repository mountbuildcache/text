
text <جانا بیار باده و بختم بلند کن>
  block
    text <جانا بیار باده و بختم بلند کن>
    text <زان حلقه‌های زلف دلم را کمند کن>
  block
    text <مجلس خوش است و ما و حریفان همه خوشیم>
    text <آتش بیار و چاره مشتی سپند کن>
  block
    text <زان جام بی‌دریغ در اندیشه‌ها بریز>
    text <در بیخودی سزای دل خودپسند کن>
  block
    text <ای غم برو برو بر مستانت کار نیست>
    text <آن را که هوشیار بیابی گزند کن>
  block
    text <مستان مسلمند ز اندیشه‌ها و غم>
    text <آن کو نشد مسلم او را نژند کن>
  block
    text <ای جان مست مجلس ابرار یشربون>
    text <بر گربه اسیر هوا ریش خند کن>
  block
    text <ریش همه به دست اجل بین و رحم کن>
    text <از مرگ وارهان همه را سودمند کن>
  block
    text <عزم سفر کن ای مه و بر گاو نه تو رخت>
    text <با شیرگیر مست مگو ترک پند کن>
  block
    text <در چشم ما نگر اثر بیخودی ببین>
    text <ما را سوار اشقر و پشت سمند کن>
  block
    text <یک رگ اگر در این تن ما هوشیار هست>
    text <با او حساب دفتر هفتاد و اند کن>
  block
    text <ای طبع روسیاه سوی هند بازرو>
    text <وی عشق ترک تاز سفر سوی جند کن>
  block
    text <آن جا که مست گشتی بنشین مقیم شو>
    text <و آن جا که باده خوردی آن جا فکند کن>
  block
    text <در مطبخ خدا اگرت قوت روح نیست>
    text <آن گاه سر در آخر این گوسفند کن>
  block
    text <خواهی که شاهدان فلک جلوه گر شوند>
    text <دل را حریف صیقل آیینه رند کن>
  block
    text <ای دل خموش کن همه بی‌حرف گو سخن>
    text <بی‌لب حدیث عالم بی‌چون و چند کن>
