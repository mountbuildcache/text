
text <بوی کباب داری تو نیز دل کبابی>
  block
    text <بوی کباب داری تو نیز دل کبابی>
    text <در تو هر آنچ گم شد در ماش بازیابی>
  block
    text <زین سر چو زنده باشی تو سرفکنده باشی>
    text <خود را چو بنده باشی ما را دگر نیابی>
  block
    text <ای خواجه ترک ره کن ما را حدیث شه کن>
    text <بگشا دهان و اه کن گر مست آن شرابی>
  block
    text <دوشم نگار دلبر می‌داد جام از زر>
    text <گفتا بکش تو دیگر گر مست نیم خوابی>
  block
    text <گفتم که برنخیزم گفتا که برستیزم>
    text <هم بر سرت بریزم گر مستی و خرابی>
  block
    text <چون ریخت بر من آن را دیدم فنا جهان را>
    text <عالم چو بحر جوشان من گشته مرغ آبی>
  block
    text <ای خواجه خشم بنشان سر را دگر مپیچان>
    text <ما را چه جرم باشد گر ز آنک درنیابی>
  block
    text <سر اله گفتم در قعر چاه گفتم>
    text <مه را سیاه گفتم چون محرم نقابی>
  block
    text <ای خواجه صدر عالی تا تو در این حوالی>
    text <گه بسته سؤالی گه خسته جوابی>
  block
    text <ای شمس حق تبریز بستم دهان ازیرا>
    text <هر دیده برنتابد نورت چو آفتابی>
