
text <برخیز که جان است و جهان است و جوانی>
  block
    text <برخیز که جان است و جهان است و جوانی>
    text <خورشید برآمد بنگر نورفشانی>
  block
    text <آن حسن که در خواب همی‌جست زلیخا>
    text <ای یوسف ایام به صد ره به از آنی>
  block
    text <برخیز که آویخت ترازوی قیامت>
    text <برسنج ببین که سبکی یا تو گرانی>
  block
    text <هر سوی نشانی است ز مخلوق به خالق>
    text <قانع نشود عاشق بی‌دل به نشانی>
  block
    text <هر لحظه ز گردون برسد بانگ که ای گاو>
    text <ما راه سعادت بنمودیم تو دانی>
  block
    text <برخیز و بیا دبدبه عمر ابد بین>
    text <تا بازرهی زود از این عالم فانی>
  block
    text <او عمر عزیزی است از او چاره نداری>
    text <او جان جهان آمد و تو نقش جهانی>
  block
    text <بر صورت سنگین بزند روح پذیرد>
    text <حیف است کز این روح تو محروم بمانی>
  block
    text <او کان عقیق آمد و سرمایه کان‌ها>
    text <در کان عقیق آی چه دربند دکانی>
