
text <ای آنک تو را ما ز همه کون گزیده>
  block
    text <ای آنک تو را ما ز همه کون گزیده>
    text <بگذاشته ما را تو و در خود نگریده>
  block
    text <تو شرم نداری که تو را آینه ماییم>
    text <تو آینه ناقص کژشکل خریده>
  block
    text <ای بی‌خبر از خویش که از عکس دل تو>
    text <بر عارض جان‌ها گل و گلزار دمیده>
  block
    text <صد روح غلام تو تو هر دم چو کنیزک>
    text <آراسته خود را و به بازار دویده>
  block
    text <بر چرخ ز شادی جمال تو عروسی است>
    text <ای همچو کمان جان تو در غصه خمیده>
  block
    text <صد خرمن نعمت جهت پیشکش تو>
    text <وز بهر یکی دانه در این دام پریده>
  block
    text <ای آنک شنیدی سخن عشق ببین عشق>
    text <کو حالت بشنیده و کو حالت دیده>
  block
    text <در عشق همان کس که تو را دوش بیاراست>
    text <امشب تو به خلوتگه عشق آی جریده>
  block
    text <چون صبر بود از شه شمس الحق تبریز>
    text <ای آب حیات ابد از شاه چشیده>
