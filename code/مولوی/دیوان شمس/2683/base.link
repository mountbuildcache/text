
text <نگارا تو گلی یا جمله قندی>
  block
    text <نگارا تو گلی یا جمله قندی>
    text <که چون بینی مرا چون گل بخندی>
  block
    text <نگارا تو به بستان آن درختی>
    text <که چون دیدم تو را بیخم بکندی>
  block
    text <چه کم گردد ز حسنت گر بپرسی>
    text <که چونی در فراقم دردمندی>
  block
    text <من آنم کز فراقت مستمندم>
    text <تو آنی که هلاک مستمندی>
  block
    text <در این مطبخ هزاران جان به خرج است>
    text <ببین تو ای دل مسکین که چندی>
  block
    text <چو حلقه بر درت سر می‌زنم من>
    text <چه چاره چون تو بر بام بلندی>
  block
    text <بیا ای زلف چوگان حکم داری>
    text <که چون گویم در این میدان فکندی>
  block
    text <سپند از بهر آن باشد که سوزد>
    text <دلا می سوز دلبر را سپندی>
  block
    text <بیا ای جام عشق شمس تبریز>
    text <که درد کهنه را تو سودمندی>
