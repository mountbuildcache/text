
text <من پای همی‌کوبم ای جان و جهان دستی>
  block
    text <من پای همی‌کوبم ای جان و جهان دستی>
    text <ای جان و جهان برجه از بهر دل مستی>
  block
    text <ای مست مکش محشر بازآی ز شور و شر>
    text <آن دست بر آن دل نه ای کاش دلی هستی>
  block
    text <ترک دل و جان کردم تا بی‌دل و جان گردم>
    text <یک دل چه محل دارد صد دلکده بایستی>
  block
    text <بنگر به درخت ای جان در رقص و سراندازی>
    text <اشکوفه چرا کردی گر باده نخوردستی>
  block
    text <آن باد بهاری بین آمیزش و یاری بین>
    text <گر نی همه لطفستی با خاک نپیوستی>
  block
    text <از یار مکن افغان بی‌جور نیامد عشق>
    text <گر نی ره عشق این است او کی دل ما خستی>
  block
    text <صد لطف و عطا دارد صد مهر و وفا دارد>
    text <گر غیرت بگذارد دل بر دل ما بستی>
  block
    text <با جمله جفاکاری پشتی کند و یاری>
    text <گر پشتی او نبود پشت همه بشکستی>
  block
    text <دامی که در او عنقا بی‌پر شود و بی‌پا>
    text <بی‌رحمت او صعوه زین دام کجا خستی>
  block
    text <خامش کن و ساکن شو ای باد سخن گر چه>
    text <در جنبش باد دل صد مروحه بایستی>
  block
    text <شمس الحق تبریزی ماییم و شب وحشت>
    text <گر شمس نبودی شب از خویش کجا رستی>
