
text <ای خواجه بازرگان از مصر شکر آمد>
  block
    text <ای خواجه بازرگان از مصر شکر آمد>
    text <وان یوسف چون شکر ناگه ز سفر آمد>
  block
    text <روح آمد و راح آمد معجون نجاح آمد>
    text <ور چیز دگر خواهی آن چیز دگر آمد>
  block
    text <آن میوه یعقوبی وان چشمه ایوبی>
    text <از منظره پیدا شد هنگام نظر آمد>
  block
    text <خضر از کرم ایزد بر آب حیاتی زد>
    text <نک زهره غزل گویان در برج قمر آمد>
  block
    text <آمد شه معراجی شب رست ز محتاجی>
    text <گردون به نثار او با دامن زر آمد>
  block
    text <موسی نهان آمد صد چشمه روان آمد>
    text <جان همچو عصا آمد تن همچو حجر آمد>
  block
    text <زین مردم کارافزا زین خانه پرغوغا>
    text <عیسی نخورد حلوا کاین آخر خر آمد>
  block
    text <چون بسته نبود آن دم در شش جهت عالم>
    text <در جستن او گردون بس زیر و زبر آمد>
  block
    text <آن کو مثل هدهد بی‌تاج نبد هرگز>
    text <چون مور ز مادر او بربسته کمر آمد>
  block
    text <در عشق بود بالغ از تاج و کمر فارغ>
    text <کز کرسی و از عرشش منشور ظفر آمد>
  block
    text <باقیش ز سلطان جو سلطان سخاوت خو>
    text <زو پرس خبرها را کو کان خبر آمد>
