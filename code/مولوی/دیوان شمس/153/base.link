
text <شمع دیدم گرد او پروانه‌ها چون جمع‌ها>
  block
    text <شمع دیدم گرد او پروانه‌ها چون جمع‌ها>
    text <شمع کی دیدم که گردد گرد نورش شمع‌ها>
  block
    text <شمع را چون برفروزی اشک ریزد بر رخان>
    text <او چو بفروزد رخ عاشق بریزد دمع‌ها>
  block
    text <چون شکر گفتار آغازد ببینی ذره‌ها>
    text <از برای استماعش واگشاده سمع‌ها>
  block
    text <ناامیدانی که از ایام‌ها بفسرده‌اند>
    text <گرمی جانش برانگیزد ز جانشان طمع‌ها>
  block
    text <گر نه لطف او بدی بودی ز جان‌های غیور>
    text <مر مرا از ذکر نام شکرینش منع‌ها>
  block
    text <شمس دین صدر خداوند خداوندان به حق>
    text <کز جمال جان او بازیب و فر شد صنع‌ها>
  block
    text <چون بر آن آمد که مر جسمانیان را رو دهد>
    text <جان صدیقان گریبان را درید از شنع‌ها>
  block
    text <تخم امیدی که کشتم از پی آن آفتاب>
    text <یک نظر بادا از او بر ما برای ینع‌ها>
  block
    text <سایه جسم لطیفش جان ما را جان‌هاست>
    text <یا رب آن سایه به ما واده برای طبع‌ها>
