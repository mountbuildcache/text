
text <چه دانی تو که در باطن چه شاهی همنشین دارم>
  block
    text <چه دانی تو که در باطن چه شاهی همنشین دارم>
    text <رخ زرین من منگر که پای آهنین دارم>
  block
    text <بدان شه که مرا آورد کلی روی آوردم>
    text <وزان کو آفریدستم هزاران آفرین دارم>
  block
    text <گهی خورشید را مانم گهی دریای گوهر را>
    text <درون عز فلک دارم برون ذل زمین دارم>
  block
    text <درون خمره عالم چو زنبوری همی‌گردم>
    text <مبین تو ناله‌ام تنها که خانه انگبین دارم>
  block
    text <دلا گر طالب مایی برآ بر چرخ خضرایی>
    text <چنان قصری است حصن من که امن الؤمنین دارم>
  block
    text <چه باهول است آن آبی که این چرخ است از او گردان>
    text <چو من دولاب آن آبم چنین شیرین حنین دارم>
  block
    text <چو دیو و آدمی و جن همی‌بینی به فرمانم>
    text <نمی‌دانی سلیمانم که در خاتم نگین دارم>
  block
    text <چرا پژمرده باشم من که بشکفته‌ست هر جزوم>
    text <چرا خربنده باشم من براقی زیر زین دارم>
  block
    text <چرا از ماه وامانم نه عقرب کوفت بر پایم>
    text <چرا زین چاه برنایم چون من حبل متین دارم>
  block
    text <کبوترخانه‌ای کردم کبوترهای جان‌ها را>
    text <بپر ای مرغ جان این سو که صد برج حصین دارم>
  block
    text <شعاع آفتابم من اگر در خانه‌ها گردم>
    text <عقیق و زر و یاقوتم ولادت ز آب و طین دارم>
  block
    text <تو هر گوهر که می بینی بجو دری دگر در روی>
    text <که هر ذره همی‌گوید که در باطن دفین دارم>
  block
    text <تو را هر گوهری گوید مشو قانع به حسن من>
    text <که از شمع ضمیر است آن که نوری در جبین دارم>
  block
    text <خمش کردم که آن هوشی که دریابد نداری تو>
    text <مجنبان گوش و مفریبان که چشمی هوش بین دارم>
