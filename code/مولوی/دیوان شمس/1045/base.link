
text <بگردان ساقیا آن جام دیگر>
  block
    text <بگردان ساقیا آن جام دیگر>
    text <بده جان مرا آرام دیگر>
  block
    text <به جان تو که امروزم ببینی>
    text <که صبرم نیست تا ایام دیگر>
  block
    text <اگر یک ذره رحمت هست بر من>
    text <مکن تأخیر تا هنگام دیگر>
  block
    text <خلاصم ده خلاصم ده خلاصی>
    text <که سخت افتاده‌ام در دام دیگر>
  block
    text <اگر امروز در بر من ببندی>
    text <درافتم هر دمی از بام دیگر>
  block
    text <مرا در دست اندیشه بمسپار>
    text <که اندیشه‌ست خون آشام دیگر>
  block
    text <می خام ار نگردانی تو ساقی>
    text <مرا زحمت دهد صد خام دیگر>
  block
    text <بگیر این دلق اگر چه وام دارم>
    text <گرو کن زود بستان وام دیگر>
  block
    text <بنه نامم غلام دردنوشان>
    text <نمی‌خواهم خدایا نام دیگر>
