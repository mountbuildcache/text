
text <خیزید عاشقان که سوی آسمان رویم>
  block
    text <خیزید عاشقان که سوی آسمان رویم>
    text <دیدیم این جهان را تا آن جهان رویم>
  block
    text <نی نی که این دو باغ اگر چه خوش است و خوب>
    text <زین هر دو بگذریم و بدان باغبان رویم>
  block
    text <سجده کنان رویم سوی بحر همچو سیل>
    text <بر روی بحر زان پس ما کف زنان رویم>
  block
    text <زین کوی تعزیت به عروسی سفر کنیم>
    text <زین روی زعفران به رخ ارغوان رویم>
  block
    text <از بیم اوفتادن لرزان چو برگ و شاخ>
    text <دل‌ها همی‌طپند به دارالامان رویم>
  block
    text <از درد چاره نیست چو اندر غریبییم>
    text <وز گرد چاره نیست چو در خاکدان رویم>
  block
    text <چون طوطیان سبز به پر و به بال نغز>
    text <شکرستان شویم و به شکرستان رویم>
  block
    text <این نقش‌ها نشانه نقاش بی‌نشان>
    text <پنهان ز چشم بد هله تا بی‌نشان رویم>
  block
    text <راهی پر از بلاست ولی عشق پیشواست>
    text <تعلیممان دهد که در او بر چه سان رویم>
  block
    text <هر چند سایه کرم شاه حافظ است>
    text <در ره همان به‌ست که با کاروان رویم>
  block
    text <ماییم همچو باران بر بام پرشکاف>
    text <بجهیم از شکاف و بدان ناودان رویم>
  block
    text <همچون کمان کژیم که زه در گلوی ماست>
    text <چون راست آمدیم چو تیر از کمان رویم>
  block
    text <در خانه مانده‌ایم چو موشان ز گربگان>
    text <گر شیرزاده‌ایم بدان ارسلان رویم>
  block
    text <جان آینه کنیم به سودای یوسفی>
    text <پیش جمال یوسف با ارمغان رویم>
  block
    text <خامش کنیم تا که سخن بخش گوید این>
    text <او آن چنانک گوید ما آن چنان رویم>
