
text <ای خواجه سلام علیک من عزم سفر دارم>
  block
    text <ای خواجه سلام علیک من عزم سفر دارم>
    text <وز بام فلک پنهان من راه گذر دارم>
  block
    text <جان عزم سفر دارد تا معدن و اصل خود>
    text <زان سو که نظر بخشد آن سوی نظر دارم>
  block
    text <نک می کشدم سیلم آن سوی که بد میلم>
    text <کز فرقت آن دریا بس گرم جگر دارم>
  block
    text <می تازم ترکانه تا حضرت خاقانی>
    text <کز وی مثل خرگه صد بند کمر دارم>
  block
    text <چون سایه فنا گردم در تابش خورشیدی>
    text <کاندر پی او دایم من سیر قمر دارم>
  block
    text <چون لعل ز خورشیدش جز گرمی و جز تابش>
    text <من فر دگر گیرم من عشق دگر دارم>
  block
    text <گر بشکند این جوزم هم مغزم و هم نغزم>
    text <ور بشکندم چون نی صد قند شکر دارم>
  block
    text <چون سروم و چون سوسن هم بسته هم آزادم>
    text <چون سنگم و چون آهن در سینه شرر دارم>
  block
    text <یا من هو فی قلبی یسبی ادبی یسبی>
    text <حسبی ابدا حسبی آنچ از تو به بر دارم>
  block
    text <مولای فنی صبری لا تخرج من صدری>
    text <لا تبعد نستبری کز هجر ضرر دارم>
  block
    text <ای عشق صلا گفتی می آیم بسم الله>
    text <آخر به چه آرامم گر از تو حذر دارم>
  block
    text <گر در دل تابوتم مهر تو بود قوتم>
    text <قوت ملکی دارم گر شکل بشر دارم>
  block
    text <آفندی کلیتیشی کالیسو کیتیشی>
    text <شیلیسو نسندیشی دل زیر و زبر دارم>
  block
    text <افندی مناخوسی بویسی کلیمو بویسی>
    text <تینما خو نتیلوسی یاد تو سمر دارم>
  block
    text <باقیش بفرما تو ای خسرو دریاخو>
    text <بستم چو صدف من لب یعنی که گهر دارم>
