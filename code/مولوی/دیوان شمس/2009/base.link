
text <نک بهاران شد صلا ای لولیان>
  block
    text <نک بهاران شد صلا ای لولیان>
    text <بانگ نای و سبزه و آب روان>
  block
    text <لولیان از شهر تن بیرون شوید>
    text <لولیان را کی پذیرد خان و مان>
  block
    text <دیگران بردند حسرت زین جهان>
    text <حسرتی بنهیم در جان جهان>
  block
    text <با جهان بی‌وفا ما آن کنیم>
    text <هرچ او کرده‌ست با آن دیگران>
  block
    text <تا حریف خود ببیند او یکی>
    text <امتحان او بیابد امتحان>
  block
    text <نی غلط گفتم جهان چون عاشق است>
    text <او به جان جوید جفای نیکوان>
  block
    text <جان عاشق زنده از جور و جفاست>
    text <ای مسلمان جان که را دارد زیان>
  block
    text <راه صحرا را فروبست این سخن>
    text <کس نجوید راه صحرا را دهان>
  block
    text <تو بگو دارد دهان تنگ یار>
    text <با لب بسته گشاد بی‌کران>
  block
    text <هر که بر وی آن لبان صحرا نشد>
    text <او نه صحرا داند و نی آشیان>
  block
    text <هر که بر وی زان قمر نوری نتافت>
    text <او چه بیند از زمین و آسمان>
  block
    text <هر کسی را کاین غزل صحرا شود>
    text <عیش بیند زان سوی کون و مکان>
