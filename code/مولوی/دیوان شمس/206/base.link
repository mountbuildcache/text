
text <ای همه خوبی تو را پس تو که رایی که را>
  block
    text <ای همه خوبی تو را پس تو که رایی که را>
    text <ای گل در باغ ما پس تو کجایی کجا>
  block
    text <سوسن با صد زبان از تو نشانم نداد>
    text <گفت رو از من مجو غیر دعا و ثنا>
  block
    text <از کف تو ای قمر باغ دهان پرشکر>
    text <وز کف تو بی‌خبر با همه برگ و نوا>
  block
    text <سرو اگر سر کشید در قد تو کی رسید>
    text <نرگس اگر چشم داشت هیچ ندید او تو را>
  block
    text <مرغ اگر خطبه خواند شاخ اگر گل فشاند>
    text <سبزه اگر تیز راند هیچ ندارد دوا>
  block
    text <شرب گل از ابر بود شرب دل از صبر بود>
    text <ابر حریف گیاه صبر حریف صبا>
  block
    text <هر طرفی صف زده مردم و دیو و دده>
    text <لیک در این میکده پای ندارند پا>
  block
    text <هر طرفی‌ام بجو هر چه بخواهی بگو>
    text <ره نبری تار مو تا ننمایم هدی>
  block
    text <گرم شود روی آب از تپش آفتاب>
    text <باز همش آفتاب برکشد اندر علا>
  block
    text <بربردش خرد خرد تا که ندانی چه برد>
    text <صاف بدزدد ز درد شعشعه دلربا>
  block
    text <زین سخن بوالعجب بستم من هر دو لب>
    text <لیک فلک جمله شب می‌زندت الصلا>
