
text <ای تو ملول از کار من من تشنه تر هر ساعتی>
  block
    text <ای تو ملول از کار من من تشنه تر هر ساعتی>
    text <آخر چه کم گردد ز تو کز تو برآید حاجتی>
  block
    text <بر تو زیانی کی شود از تو عدم گر شیء شود>
    text <معدوم یابد خلعتی گیرد ز هستی رایتی>
  block
    text <یا مستحق مرحمت یابد مقام و مرتبت>
    text <برخواند اندر مکتبت از لوح محفوظ آیتی>
  block
    text <ای رحمة للعالمین بخشی ز دریای یقین>
    text <مر خاکیان را گوهری مر ماهیان را راحتی>
  block
    text <موجش گهی گوهر دهد لطفش گهی کشتی کشد>
    text <چندین خلایق اندر او مر هر یکی را حالتی>
  block
    text <خود پیشتر اجزای او در سجده همچون شاکران>
    text <وز بهر خدمت موج او گه گه نماید قامتی>
  block
    text <در پیش دریای نهان این هفت دریای جهان>
    text <چون واهب اندر بخششی چون راهب اندر طاعتی>
  block
    text <دریای پرمرجان ما عمر دراز و جان ما>
    text <پس عمر ما بی‌حد بود ما را نباشد غایتی>
  block
    text <ای قطره گر آگه شوی با سیل‌ها همره شوی>
    text <سیلت سوی دریا برد پیشت نباشد آفتی>
  block
    text <ور سرکشی غافل شوی آن سیل عشق مستوی>
    text <گوش تو گیرد می‌کشد کو بر تو دارد رافتی>
  block
    text <مستفعلن مستفعلن اکنون شکر پنهان کنم>
    text <کز غیب جوقی طوطیان آورده اندم غارتی>
  block
    text <شکر نگر تو نو به نو آواز خاییدن شنو>
    text <نی این شکر را صورتی نی طوطیان را آلتی>
  block
    text <دارد خدا قندی دگر کان ناید اندر نیشکر>
    text <طوطی و حلقوم بشر آن را ندارد طاقتی>
  block
    text <چون شمس تبریزی که او گنجا ندارد در فلک>
    text <کان مطلع خورشید او دارد عجایب ساحتی>
