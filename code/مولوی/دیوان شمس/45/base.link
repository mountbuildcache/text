
text <با لب او چه خوش بود گفت و شنید و ماجرا>
  block
    text <با لب او چه خوش بود گفت و شنید و ماجرا>
    text <خاصه که در گشاید و گوید خواجه اندرآ>
  block
    text <با لب خشک گوید او قصه چشمه خضر>
    text <بر قد مرد می‌برد درزی عشق او قبا>
  block
    text <مست شوند چشم‌ها از سکرات چشم او>
    text <رقص کنان درخت‌ها پیش لطافت صبا>
  block
    text <بلبل با درخت گل گوید چیست در دلت>
    text <این دم در میان بنه نیست کسی تویی و ما>
  block
    text <گوید تا تو با تویی هیچ مدار این طمع>
    text <جهد نمای تا بری رخت توی از این سرا>
  block
    text <چشمه سوزن هوس تنگ بود یقین بدان>
    text <ره ندهد به ریسمان چونک ببیندش دوتا>
  block
    text <بنگر آفتاب را تا به گلو در آتشی>
    text <تا که ز روی او شود روی زمین پر از ضیا>
  block
    text <چونک کلیم حق بشد سوی درخت آتشین>
    text <گفت من آب کوثرم کفش برون کن و بیا>
  block
    text <هیچ مترس ز آتشم زانک من آبم و خوشم>
    text <جانب دولت آمدی صدر تراست مرحبا>
  block
    text <جوهریی و لعل کان جان مکان و لامکان>
    text <نادره زمانه‌ای خلق کجا و تو کجا>
  block
    text <بارگه عطا شود از کف عشق هر کفی>
    text <کارگه وفا شود از تو جهان بی‌وفا>
  block
    text <ز اول روز آمدی ساغر خسروی به کف>
    text <جانب بزم می‌کشی جان مرا که الصلا>
  block
    text <دل چه شود چو دست دل گیرد دست دلبری>
    text <مس چه شود چو بشنود بانگ و صلای کیمیا>
  block
    text <آمد دلبری عجب نیزه به دست چون عرب>
    text <گفتم هست خدمتی گفت تعال عندنا>
  block
    text <جست دلم که من دوم گفت خرد که من روم>
    text <کرد اشارت از کرم گفت بلی کلا کما>
  block
    text <خوان چو رسید از آسمان دست بشوی و هم دهان>
    text <تا که نیاید از کفت بوی پیاز و گندنا>
  block
    text <کان نمک رسید هین گر تو ملیح و عاشقی>
    text <کاس ستان و کاسه ده شور گزین نه شوربا>
  block
    text <بسته کنم من این دو لب تا که چراغ روز و شب>
    text <هم به زبانه زبان گوید قصه با شما>
