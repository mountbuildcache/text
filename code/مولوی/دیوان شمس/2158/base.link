
text <من که ستیزه روترم در طلب لقای تو>
  block
    text <من که ستیزه روترم در طلب لقای تو>
    text <بدهم جان بی‌وفا از جهت وفای تو>
  block
    text <در دل من نهاده‌ای آنچ دلم گشاده‌ای>
    text <از دو هزار یک بود آنچ کنم به جای تو>
  block
    text <گلشکر مقویم هست سپاس و شکر تو>
    text <کحل عزیزیم بود سرمه خاک پای تو>
  block
    text <سبزه نرویدی اگر چاشنیش ندادیی>
    text <چرخ نگرددی اگر نشنودی صلای تو>
  block
    text <هست جهاز گلبنان حله سرخ و سبز تو>
    text <هست امید شب روان یقظت روزهای تو>
  block
    text <من ز لقای مردمان جانب که گریزمی>
    text <گر نبدی لقایشان آینه لقای تو>
  block
    text <بخت نداشت دهریی منکر گشت بعث را>
    text <ور نه بقاش بخشدی موهبت بقای تو>
  block
    text <پر ز جهاد و نامیه عالم همچو کاهدان>
    text <کی برسیدی از عدم جز که به کهربای تو>
  block
    text <در دل خاک از کجا های بدی و هو بدی>
    text <گر نه پیاپی آمدی دعوت های های تو>
  block
    text <هم به خود آید آن کرم کیست که جذب او کند>
    text <هست خود آمدن دلا عاطفت خدای تو>
  block
    text <گوید ذره ذره را چند پریم بر هوا>
    text <هست هوا و ذره هم دستخوش هوای تو>
  block
    text <گردد صدصفت هوا ز اول روز تا به شب>
    text <چرخ زنان به هر صفت رقص کنان برای تو>
  block
    text <رقص هوا ندیده‌ای رقص درخت‌ها نگر>
    text <یا سوی رقص جان نگر پیش و پس خدای تو>
  block
    text <بس کن تا که هر یکی سوی حدیث خود رود>
    text <نبود طبع‌ها همه عاشق مقتضای تو>
