
text <دل دی خراب و مست و خوش هر سو همی‌افتاد از او>
  block
    text <دل دی خراب و مست و خوش هر سو همی‌افتاد از او>
    text <در گلبنش جان صدزبان چون سوسن آزاد از او>
  block
    text <دل‌ها چو خسرو از لبش شیرین چو شکر تا ابد>
    text <گر یک زمان پنهان شود نالند چون فرهاد از او>
  block
    text <چون صد بهشت از لطف او این قالب خاکی نگر>
    text <رشک دم عیسی شده در زنده کردن باد از او>
  block
    text <در طبع همچون گولخن ناگه خلیفه رو نمود>
    text <از روی میر مؤمنان شد فخر صد بغداد از او>
  block
    text <ای ذوق تسبیح ملک بر آسمان از فر او>
    text <چشم و چراغ رهبری جان همه عباد از او>
  block
    text <جان صد هزاران گرد او چون انجم او مه در میان>
    text <مست و خرامان می‌رود چشم بدان کم باد از او>
  block
    text <شعشاع ماه چارده از پرتو رخسار او>
    text <هم جعدهای عنبرین در طره شمشاد از او>
  block
    text <گر یک جهان ویرانه شد از لشکر سلطان عشق>
    text <خود صد جهان جان جان شد در عوض بنیاد از او>
  block
    text <گر چه که بیدادی کند بر عاشقان آن غمزه‌ها>
    text <داده جمال و حسن را در هر دو عالم داد از او>
  block
    text <پا برنهادی بر فلک از ناز و نخوت این زمین>
    text <گر فهم کردی ذره‌ای کاین شاه خوبان زاد از او>
  block
    text <عقل از سر گستاخیی پیشش دوید و زخم خورد>
    text <چون دید روح آن زخم را شد در ادب استاد از او>
  block
    text <صد غلغله اندر بتان افتاد و اندر بتگران>
    text <تا دست‌ها برداشتند بر چرخ در فریاد از او>
  block
    text <کآخر چه خورشید است این کز چرخ خوبی تافته‌ست>
    text <این آب حیوان چون چنین دریا شد و بگشاد از او>
  block
    text <تا بردرید این عشق او پرده عروس جان‌ها>
    text <تا خان و مان بگذاشتند یک عالمی داماد از او>
  block
    text <بر سر نهاده غاشیه مخدوم شمس الدین کسی>
    text <کز بس جمال عزتش جبریل پر بنهاد از او>
  block
    text <زو برگشاید سر خود تبریز و جان بینا شود>
    text <تا کور گردد دیده نادیده حساد از او>
