
text <ای آسمان که بر سر ما چرخ می‌زنی>
  block
    text <ای آسمان که بر سر ما چرخ می‌زنی>
    text <در عشق آفتاب تو همخرقه منی>
  block
    text <والله که عاشقی و بگویم نشان عشق>
    text <بیرون و اندرون همه سرسبز و روشنی>
  block
    text <از بحر تر نگردی و ز خاک فارغی>
    text <از آتشش نسوزی و ز باد ایمنی>
  block
    text <ای چرخ آسیا ز چه آب است گردشت>
    text <آخر یکی بگو که چه دولاب آهنی>
  block
    text <از گردشی کنار زمین چون ارم کنی>
    text <وز گردشی دگر چه درختان که برکنی>
  block
    text <شمعی است آفتاب و تو پروانه‌ای به فعل>
    text <پروانه وار گرد چنین شمع می‌تنی>
  block
    text <پوشیده‌ای چو حاج تو احرام نیلگون>
    text <چون حاج گرد کعبه طوافی همی‌کنی>
  block
    text <حق گفت ایمن است هر آن کو به حج رسید>
    text <ای چرخ حق گزار ز آفات ایمنی>
  block
    text <جمله بهانه‌هاست که عشق است هر چه هست>
    text <خانه خداست عشق و تو در خانه ساکنی>
  block
    text <زین بیش می‌نگویم و امکان گفت نیست>
    text <والله چه نکته‌هاست در این سینه گفتنی>
