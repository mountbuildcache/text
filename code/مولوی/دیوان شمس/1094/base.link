
text <پر ده آن جام می را ساقیا بار دیگر>
  block
    text <پر ده آن جام می را ساقیا بار دیگر>
    text <نیست در دین و دنیا همچو تو یار دیگر>
  block
    text <کفر دان در طریقت جهل دان در حقیقت>
    text <جز تماشای رویت پیشه و کار دیگر>
  block
    text <تا تو آن رخ نمودی عقل و ایمان ربودی>
    text <هست منصور جان را هر طرف دار دیگر>
  block
    text <جان ز تو گشت شیدا دل ز تو گشت دریا>
    text <کی کند التفاتی دل به دلدار دیگر>
  block
    text <جز به بغداد کویت یا خوش آباد رویت>
    text <نیست هر دم فلک را جز که پیکار دیگر>
  block
    text <در خرابات مردان جام جانست گردان>
    text <نیست مانند ایشان هیچ خمار دیگر>
  block
    text <همتی دار عالی کان شه لاابالی>
    text <غیر انبار دنیا دارد انبار دیگر>
  block
    text <پاره‌ای چون برانی اندر این ره بدانی>
    text <غیر این گلستان‌ها باغ و گلزار دیگر>
  block
    text <پا به مردی فشردی سر سلامت ببردی>
    text <رفت دستار بستان شصت دستار دیگر>
  block
    text <دل مرا برد ناگه سوی آن شهره خرگه>
    text <من گرفتار گشتم دل گرفتار دیگر>
  block
    text <روز چون عذر آری شب سر خواب خاری>
    text <پای ما تا چه گردد هر دم از خار دیگر>
  block
    text <جز که در عشق صانع عمر هرزه‌ست و ضایع>
    text <ژاژ دان در طریقت فعل و گفتار دیگر>
  block
    text <بخت اینست و دولت عیش اینست و عشرت>
    text <کو جز این عشق و سودا سود و بازار دیگر>
  block
    text <گفتمش دل ببردی تا کجاها سپردی>
    text <گفت نی من نبردم برد عیار دیگر>
  block
    text <گفتمش من نترسم من هم از دل بپرسم>
    text <دل بگوید نماند شک و انکار دیگر>
  block
    text <راستی گوی ای جان عاشقان را مرنجان>
    text <جز تو در دلربایان کو دل افشار دیگر>
  block
    text <چون کمالات فانی هستشان این امانی>
    text <که به هر دم نمایند لطف و ایثار دیگر>
  block
    text <پس کمالات آن را کو نگارد جهان را>
    text <چون تقاضا نباشد عشق و هنجار دیگر>
  block
    text <بحر از این روی جوشد مرغ از این رو خروشد>
    text <تا در این دام افتد هر دم آشکار دیگر>
  block
    text <چون خدا این جهان را کرد چون گنج پیدا>
    text <هر سری پر ز سودا دارد اظهار دیگر>
  block
    text <هر کجا خوش نگاری روز و شب بی‌قراری>
    text <جوید او حسن خود را نوخریدار دیگر>
  block
    text <هر کجا ماه رویی هر کجا مشک بویی>
    text <مشتری وار جوید عاشقی زار دیگر>
  block
    text <این نفس مست اویم روز دیگر بگویم>
    text <هم بر این پرده تر با تو اسرار دیگر>
  block
    text <بس کن و طبل کم زن کاندر این باغ و گلشن>
    text <هست پهلوی طبلت بیست نعار دیگر>
