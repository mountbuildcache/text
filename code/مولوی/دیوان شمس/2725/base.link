
text <مندیش از آن بت مسیحایی>
  block
    text <مندیش از آن بت مسیحایی>
    text <تا دل نشود سقیم و سودایی>
  block
    text <لاحول کن و ره سلامت گیر>
    text <مندیش از آن جمال و زیبایی>
  block
    text <فرصت ز کجا که تا کنی لاحول>
    text <چون نیست از او دمی شکیبایی>
  block
    text <ماهی ز کجا شکیبد از دریا>
    text <یا طوطی روح از شکرخایی>
  block
    text <چون دین نشود مشوش و ایمان>
    text <زان زلف مشوش چلیپایی>
  block
    text <اخگر شده دل در آتش رویش>
    text <بگرفته عقول بادپیمایی>
  block
    text <دل با دو جهان چراست بیگانه>
    text <کز جا برمد صفات بی‌جایی>
  block
    text <ای تن تو و تره زار این عالم>
    text <چون خو کردی که ژاژ می‌خایی>
  block
    text <ای عقل برو مشاطگی می‌کن>
    text <می‌ناز بدین که عالم آرایی>
  block
    text <بگرفته معلمی در این مکتب>
    text <با حفصی اگر چه کارافزایی>
  block
    text <ای بر لب بحر همچو بوتیمار>
    text <دستور نه تا لبی بیالایی>
  block
    text <این‌ها همه رفت ساقیا برخیز>
    text <با تشنه دلان نمای سقایی>
  block
    text <مشرق چه کند چراغ افروزی>
    text <سلطان چه کند شهی و مولایی>
  block
    text <مصقول شود چو چهره گردون>
    text <چون دود سیاه را تو بزدایی>
  block
    text <درده تو شراب جان فزایی را>
    text <کز وی آموخت باده صهبایی>
  block
    text <یکتا عیشی است و عشرتی کز وی>
    text <جان عارف گرفت یکتایی>
  block
    text <از دست تو هر که را دهد این دست>
    text <بی عقبه لا شده است الایی>
  block
    text <ای شاد دمی که آن صراحی را>
    text <از دور به مست خویش بنمایی>
  block
    text <چون گوهر می‌بتافت بر خاکم>
    text <خاک تن من نمود مینایی>
  block
    text <دریای صفات عشق می‌جوشد>
    text <رمزی دو بگویم ار بفرمایی>
  block
    text <ور نی بهلم ستیر و بربسته>
    text <من دانم و یار من به تنهایی>
  block
    text <زین بگذشتم بیار حمرا را>
    text <صفراشکن هزار صفرایی>
  block
    text <تا روز رهد ز غصه روزی>
    text <وین هندوی شب رهد ز لالایی>
  block
    text <در حال مگر درت فروبسته‌ست>
    text <کاندر پیکار قال می‌آیی>
