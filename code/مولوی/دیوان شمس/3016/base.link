
text <بازرهان خلق را از سر و از سرکشی>
  block
    text <بازرهان خلق را از سر و از سرکشی>
    text <ای که درون دلی چند ز دل درکشی>
  block
    text <ای دل دل جان جان آمد هنگام آن>
    text <زنده کنی مرده را جانب محشر کشی>
  block
    text <پیرهن یوسفی هدیه فرستی به ما>
    text <تا بدرد آفتاب پیرهن زرکشی>
  block
    text <نیزه کشی بردری تو کمر کوه را>
    text <چونک ز دریای غیب آیی و لشکر کشی>
  block
    text <خاک در فقر را سرمه کش دل کنی>
    text <چارق درویش را بر سر سنجر کشی>
  block
    text <سینه تاریک را گلشن جنت کنی>
    text <تشنه دلان را سوار جانب کوثر کشی>
  block
    text <در شکم ماهیی حجره یونس کنی>
    text <یوسف صدیق را از بن چه برکشی>
  block
    text <نفس شکم خواره را روزه مریم دهی>
    text <تا سوی بهرام عشق مرکب لاغر کشی>
  block
    text <از غزل و شعر و بیت توبه دهی طبع را>
    text <تا دل و جان را به غیب بی‌دم و دفتر کشی>
  block
    text <سنبله آتشین رسته کنی بر فلک>
    text <زهره مه روی را گوشه چادر کشی>
  block
    text <مفخر تبریزیان شمس حق ای وای من>
    text <گر تو مرا سوی خویش یک دم کمتر کشی>
