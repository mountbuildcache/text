
text <ای کرده تو مهمانم در پیش درآ جانم>
  block
    text <ای کرده تو مهمانم در پیش درآ جانم>
    text <زان روی که حیرانم من خانه نمی‌دانم>
  block
    text <ای گشته ز تو واله هم شهر و هم اهل ده>
    text <کو خانه نشانم ده من خانه نمی‌دانم>
  block
    text <زان کس که شدی جانش زان کس مطلب دانش>
    text <پیش آ و مرنجانش من خانه نمی‌دانم>
  block
    text <وان کز تو بود شورش می دار تو معذورش>
    text <وز خانه مکن دورش من خانه نمی‌دانم>
  block
    text <من عاشق و مشتاقم من شهره آفاقم>
    text <رحم آر و مکن طاقم من خانه نمی‌دانم>
  block
    text <ای مطرب صاحب صف می زن تو به زخم کف>
    text <بر راه دلم این دف من خانه نمی‌دانم>
  block
    text <شمس الحق تبریزم جز با تو نیامیزم>
    text <می افتم و می خیزم من خانه نمی‌دانم>
