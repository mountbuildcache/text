
text <در غم یار، یار بایستی>
  block
    text <در غم یار، یار بایستی>
    text <یا غمم را کنار بایستی>
  block
    text <زانچ کردم کنون پشیمانم>
    text <دل امسال پار بایستی>
  block
    text <دل من شیر بیشه را ماند>
    text <شیر در مرغزار بایستی>
  block
    text <تا بدانستیی ز دشمن و دوست>
    text <زندگانی دو بار بایستی>
  block
    text <دشمن عیب‌جوی بسیارست>
    text <دوستی غمگسار بایستی>
  block
    text <ماهی جان ما که پیچانست>
    text <بر لب جویبار بایستی>
  block
    text <چون رضای دل تو در غم ماست>
    text <یک چه باشد؟ هزار بایستی>
  block
    text <یار لاحول گوی را چه کنم>
    text <یار شیرین عذار بایستی>
  block
    text <خوک دنیاست صید این خامان>
    text <آهوی جان شکار بایستی>
  block
    text <همره بی‌وفا همی‌لنگد>
    text <همره راهوار بایستی>
  block
    text <صد هزاران سخن نهان دارم>
    text <گوش را گوشوار بایستی>
