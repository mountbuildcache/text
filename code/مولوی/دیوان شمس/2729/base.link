
text <با این همه مهر و مهربانی>
  block
    text <با این همه مهر و مهربانی>
    text <دل می‌دهدت که خشم رانی>
  block
    text <وین جمله شیشه خانه‌ها را>
    text <درهم شکنی به لن ترانی>
  block
    text <در زلزله است دار دنیا>
    text <کز خانه تو رخت می‌کشانی>
  block
    text <نالان تو صد هزار رنجور>
    text <بی تو نزیند هین تو دانی>
  block
    text <دنیا چو شب و تو آفتابی>
    text <خلقان همه صورت و تو جانی>
  block
    text <هر چند که غافلند از جان>
    text <در مکسبه و غم امانی>
  block
    text <اما چون جان ز جا بجنبد>
    text <آغاز کنند نوحه خوانی>
  block
    text <خورشید چو در کسوف آید>
    text <نی عیش بود نه شادمانی>
  block
    text <تا هست از او به یاد نارند>
    text <ای وای چو او شود نهانی>
  block
    text <ای رونق رزم و جان بازار>
    text <شیرینی خانه و دکانی>
  block
    text <خاموش که گفت و گو حجابند>
    text <از بحر معلق معانی>
