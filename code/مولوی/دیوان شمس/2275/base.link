
text <امروز مستان را نگر در مست ما آویخته>
  block
    text <امروز مستان را نگر در مست ما آویخته>
    text <افکنده عقل و عافیت و اندر بلا آویخته>
  block
    text <گفتم که ای مستان جان می‌خورده از دستان جان>
    text <ای صد هزاران جان و دل اندر شما آویخته>
  block
    text <گفتند شکر الله را کو جلوه کرد این ماه را>
    text <افتاده بودیم از بقا در قعر لا آویخته>
  block
    text <بگریختیم از جور او یک مدتی وز دور او>
    text <چون دشمنان بودیم ما اندر جفا آویخته>
  block
    text <جام وفا برداشته کار و دکان بگذاشته>
    text <و افسردگان بی‌مزه در کارها آویخته>
  block
    text <بنشسته عقل سرمه کش با هر کی با چشمی است خوش>
    text <بنشسته زاغ دیده کش بر هر کجا آویخته>
  block
    text <زین خنب‌های تلخ و خوش گر چاشنی داری بچش>
    text <ترک هوا خوشتر بود یا در هوا آویخته>
  block
    text <عمری دل من در غمش آواره شد می‌جستمش>
    text <دیدم دل بیچاره را خوش در خدا آویخته>
  block
    text <بر دار دنیا ای فتی گر ایمنی برخیز تا>
    text <بنمایم آزادانت را و هم تو را آویخته>
  block
    text <بر دار ملک جاودان بین کشتگان زنده جان>
    text <مانند منصور جوان در ارتضا آویخته>
  block
    text <عشقا تویی سلطان من از بهر من داری بزن>
    text <روشن ندارد خانه را قندیل ناآویخته>
  block
    text <من خاک پای آن کسم کو دست در مردان زند>
    text <جانم غلام آن مسی در کیمیا آویخته>
  block
    text <برجه طرب را ساز کن عیش و سماع آغاز کن>
    text <خوش نیست آن دف سرنگون نی بی‌نوا آویخته>
  block
    text <دف دل گشاید بسته را نی جان فزاید خسته را>
    text <این دلگشا چون بسته شد و آن جان فزا آویخته>
  block
    text <امروز دستی برگشا ایثار کن جان در سخا>
    text <با کفر حاتم رست چون بد در سخا آویخته>
  block
    text <هست آن سخا چون دام نان اما صفا چون دام جان>
    text <کو در سخا آویخته کو در صفا آویخته>
  block
    text <باشد سخی چون خایفی در غار ایثاری شده>
    text <صوفی چو بوبکری بود در مصطفی آویخته>
  block
    text <این دل دهد در دلبری جان هم سپارد بر سری>
    text <و آن صرفه جو چون مشتری اندر بها آویخته>
  block
    text <آن چون نهنگ آیان شده دریا در او حیران شده>
    text <وین بحری نوآشنا در آشنا آویخته>
  block
    text <گویی که این کار و کیا یا صدق باشد یا ریا>
    text <آن جا که عشاقند و ما صدق و ریا آویخته>
  block
    text <شب گشت ای شاه جهان چشم و چراغ شب روان>
    text <ای پیش روی چون مهت ماه سما آویخته>
  block
    text <من شادمان چون ماه نو تو جان فزا چون جاه نو>
    text <وی در غم تو ماه نو چون من دوتا آویخته>
  block
    text <کوه است جان در معرفت تن برگ کاهی در صفت>
    text <بر برگ کی دیده است کس یک کوه را آویخته>
  block
    text <از ره روان گردی روان صحبت ببر از دیگران>
    text <ور نی بمانی مبتلا در مبتلا آویخته>
  block
    text <جان عزیزان گشته خون تا عاقبت چون است چون>
    text <از بدگمانی سرنگون در انتها آویخته>
  block
    text <چون دید جان پاکشان آن تخم کاول کاشت جان>
    text <واگشت فکر از انتها در ابتدا آویخته>
  block
    text <اصل ندا از دل بود در کوه تن افتد صدا>
    text <خاموش رو در اصل کن ای در صدا آویخته>
  block
    text <گفت زبان کبر آورد کبرت نیازت را خورد>
    text <شو تو ز کبر خود جدا در کبریا آویخته>
  block
    text <ای شمس تبریزی برآ از سوی شرق کبریا>
    text <جان‌ها ز تو چون ذره‌ها اندر ضیا آویخته>
