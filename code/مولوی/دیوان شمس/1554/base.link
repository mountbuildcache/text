
text <چون ذره به رقص اندرآییم>
  block
    text <چون ذره به رقص اندرآییم>
    text <خورشید تو را مسخر آییم>
  block
    text <در هر سحری ز مشرق عشق>
    text <همچون خورشید ما برآییم>
  block
    text <در خشک و تر جهان بتابیم>
    text <نی خشک شویم و نی تر آییم>
  block
    text <بس ناله مس‌ها شنیدیم>
    text <کای نور بتاب تا زر آییم>
  block
    text <از بهر نیاز و درد ایشان>
    text <ما بر سر چرخ و اختر آییم>
  block
    text <از سیمبری که هست دلبر>
    text <از بهر قلاده عنبر آییم>
  block
    text <زان خرقه خویش ضرب کردیم>
    text <تا زین به قبای ششتر آییم>
  block
    text <ما صرف کشان راه فقریم>
    text <سرمست نبیذ احمر آییم>
  block
    text <گر زهر جهان نهند بر ما>
    text <از باطن خویش شکر آییم>
  block
    text <آن روز که پردلان گریزند>
    text <در عین وغا چو سنجر آییم>
  block
    text <از خون عدو نبیذ سازیم>
    text <وانگه بکشیم و خنجر آییم>
  block
    text <ما حلقه عاشقان مستیم>
    text <هر روز چو حلقه بر در آییم>
  block
    text <طغرای امان ما نوشت او>
    text <کی از اجلی به غرغر آییم>
  block
    text <اندر ملکوت و لامکان ما>
    text <بر کره چرخ اخضر آییم>
  block
    text <از عالم جسم خفیه گردیم>
    text <در عالم عشق اظهر آییم>
  block
    text <در جسم شده‌ست روح طاهر>
    text <بی‌جسم شویم و اطهر آییم>
  block
    text <شمس تبریز جان جان است>
    text <در برج ابد برابر آییم>
