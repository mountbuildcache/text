
text <تا با تو قرین شده‌ست جانم>
  block
    text <تا با تو قرین شده‌ست جانم>
    text <هر جا که روم به گلستانم>
  block
    text <تا صورت تو قرین دل شد>
    text <بر خاک نیم بر آسمانم>
  block
    text <گر سایه من در این جهان است>
    text <غم نیست که من در آن جهانم>
  block
    text <من عاریه‌ام در آن که خوش نیست>
    text <چیزی که بدان خوشم من آنم>
  block
    text <در کشتی عشق خفته‌ام خوش>
    text <در حالت خفتگی روانم>
  block
    text <امروز جمادها شکفته‌ست>
    text <امروز میان زندگانم>
  block
    text <چون علم بالقلم رهم داد>
    text <پس تخته نانبشته خوانم>
  block
    text <چون کان عقیق در گشاده‌ست>
    text <چه غم که خراب شد دکانم>
  block
    text <زان رطل گران دلم سبک شد>
    text <گر دل سبک است سرگرانم>
  block
    text <ای ساقی تاج بخش پیش آ>
    text <تا بر سر و دیده‌ات نشانم>
  block
    text <جز شمع و شکر مگوی چیزی>
    text <چیزی بمگو که من ندانم>
