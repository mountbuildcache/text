
text <طواف حاجیان دارم بگرد یار می گردم>
  block
    text <طواف حاجیان دارم بگرد یار می گردم>
    text <نه اخلاق سگان دارم نه بر مردار می گردم>
  block
    text <مثال باغبانانم نهاده بیل بر گردن>
    text <برای خوشه خرما به گرد خار می گردم>
  block
    text <نه آن خرما که چون خوردی شود بلغم کند صفرا>
    text <ولیکن پر برویاند که چون طیار می گردم>
  block
    text <جهان مارست و زیر او یکی گنجی است بس پنهان>
    text <سر گنجستم و بر وی چو دم مار می گردم>
  block
    text <ندارم غصه دانه اگر چه گرد این خانه>
    text <فرورفته به اندیشه چو بوتیمار می گردم>
  block
    text <نخواهم خانه‌ای در ده نه گاو و گله فربه>
    text <ولیکن مست سالارم پی سالار می گردم>
  block
    text <رفیق خضرم و هر دم قدوم خضر را جویان>
    text <قدم برجا و سرگردان که چون پرگار می گردم>
  block
    text <نمی‌دانی که رنجورم که جالینوس می جویم>
    text <نمی‌بینی که مخمورم که بر خمار می گردم>
  block
    text <نمی‌دانی که سیمرغم که گرد قاف می پرم>
    text <نمی‌دانی که بو بردم که بر گلزار می گردم>
  block
    text <مرا زین مردمان مشمر خیالی دان که می گردد>
    text <خیال ار نیستم ای جان چه بر اسرار می گردم>
  block
    text <چرا ساکن نمی‌گردم بر این و آن همی‌گویم>
    text <که عقلم برد و مستم کرد ناهموار می گردم>
  block
    text <مرا گویی مرو شپشپ که حرمت را زیان دارد>
    text <ز حرمت عار می دارم از آن بر عار می گردم>
  block
    text <بهانه کرده‌ام نان را ولیکن مست خبازم>
    text <نه بر دینار می گردم که بر دیدار می گردم>
  block
    text <هر آن نقشی که پیش آید در او نقاش می بینم>
    text <برای عشق لیلی دان که مجنون وار می گردم>
  block
    text <در این ایوان سربازان که سر هم در نمی‌گنجد>
    text <من سرگشته معذورم که بی‌دستار می گردم>
  block
    text <نیم پروانه آتش که پر و بال خود سوزم>
    text <منم پروانه سلطان که بر انوار می گردم>
  block
    text <چه لب را می گزی پنهان که خامش باش و کمتر گوی>
    text <نه فعل و مکر توست این هم که بر گفتار می گردم>
  block
    text <بیا ای شمس تبریزی شفق وار ار چه بگریزی>
    text <شفق وار از پی شمست بر این اقطار می گردم>
