
text <با عاشقان نشین و همه عاشقی گزین>
  block
    text <با عاشقان نشین و همه عاشقی گزین>
    text <با آنک نیست عاشق یک دم مشو قرین>
  block
    text <ور ز آنک یار پرده عزت فروکشید>
    text <آن را که پرده نیست برو روی او ببین>
  block
    text <آن روی بین که بر رخش آثار روی او است>
    text <آن را نگر که دارد خورشید بر جبین>
  block
    text <از بس که آفتاب دو رخ بر رخش نهاد>
    text <شهمات می‌شود ز رخش ماه بر زمین>
  block
    text <در طره‌هاش نسخه ایاک نعبد است>
    text <در چشم‌هاش غمزه ایاک نستعین>
  block
    text <بی‌خون و بی‌رگ است تنش چون تن خیال>
    text <بیرون و اندرون همه شیر است و انگبین>
  block
    text <از بس که در کنار همی‌گیردش نگار>
    text <بگرفت بوی یار و رها کرد بوی طین>
  block
    text <صبحی است بی‌سپیده و شامی است بی‌خضاب>
    text <ذاتی است بی‌جهات و حیاتی است بی‌حنین>
  block
    text <کی نور وام خواهد خورشید از سپهر>
    text <کی بوی وام خواهد گلبن ز یاسمین>
  block
    text <بی‌گفت شو چو ماهی و صافی چو آب بحر>
    text <تا زود بر خزینه گوهر شوی امین>
  block
    text <در گوش تو بگویم با هیچ کس مگو>
    text <این جمله کیست مفتخر تبریز شمس دین>
