
text <آخر کی شود از آن لقا سیر>
  block
    text <آخر کی شود از آن لقا سیر>
    text <آخر کی شود ز باغ ما سیر>
  block
    text <ای عدل تو کرده چرخ را سبز>
    text <وی لطف تو کرده باغ را سیر>
  block
    text <رو بنمایید ای ظریفان>
    text <کز جان خودیم بی‌شما سیر>
  block
    text <آن نقل هزارمن بریزید>
    text <تا گردد هر کجا گدا سیر>
  block
    text <در بزم رضای تست نقلی>
    text <وز وی دل و چشم انبیا سیر>
  block
    text <کی گردد سیر ماهی از آب>
    text <کی گردد خلق از خدا سیر>
  block
    text <مشتاب مرو که کیمیایی>
    text <تا مس بچرد ز کیمیا سیر>
  block
    text <خوانی دگرست غیر این خوان>
    text <تا لوت خورند اولیا سیر>
  block
    text <تا ذوق جفاش دید جانم>
    text <در عشق جفاست از وفا سیر>
  block
    text <کز ملکت سیر شد سلیمان>
    text <و ایوب نگشت از بلا سیر>
  block
    text <چه مکر و چه نعل باژگونه‌ست>
    text <خود گرسنه نادرست یا سیر>
  block
    text <خاموش کن و دغا رها کن>
    text <آخر نشدی از این دغا سیر>
