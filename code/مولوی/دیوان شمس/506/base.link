
text <کار من اینست که کاریم نیست>
  block
    text <کار من اینست که کاریم نیست>
    text <عاشقم از عشق تو عاریم نیست>
  block
    text <تا که مرا شیر غمت صید کرد>
    text <جز که همین شیر شکاریم نیست>
  block
    text <در تک این بحر چه خوش گوهری>
    text <که مثل موج قراریم نیست>
  block
    text <بر لب بحر تو مقیمم مقیم>
    text <مست لبم گر چه کناریم نیست>
  block
    text <وقف کنم اشکم خود بر میت>
    text <کز می تو هیچ خماریم نیست>
  block
    text <می‌رسدم باده تو ز آسمان>
    text <منت هر شیره فشاریم نیست>
  block
    text <باده‌ات از کوه سکونت برد>
    text <عیب مکن زان که وقاریم نیست>
  block
    text <ملک جهان گیرم چون آفتاب>
    text <گر چه سپاهی و سواریم نیست>
  block
    text <می‌کشم از مصر شکر سوی روم>
    text <گر چه شتربان و قطاریم نیست>
  block
    text <گر چه ندارم به جهان سروری>
    text <دردسر بیهده باریم نیست>
  block
    text <بر سر کوی تو مرا خانه گیر>
    text <کز سر کوی تو گذاریم نیست>
  block
    text <همچو شکر با گلت آمیختم>
    text <نیست عجب گر سر خاریم نیست>
  block
    text <قطب جهانی همه را رو به توست>
    text <جز که به گرد تو دواریم نیست>
  block
    text <خویش من آنست که از عشق زاد>
    text <خوشتر از این خویش و تباریم نیست>
  block
    text <چیست فزون از دو جهان شهر عشق>
    text <بهتر از این شهر و دیاریم نیست>
  block
    text <گر ننگارم سخنی بعد از این>
    text <نیست از آن رو که نگاریم نیست>
