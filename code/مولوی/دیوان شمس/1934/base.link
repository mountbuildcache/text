
text <از ما مرو ای چراغ روشن>
  block
    text <از ما مرو ای چراغ روشن>
    text <تا زنده شود هزار چون من>
  block
    text <تا بشکفد از درون هر خار>
    text <صد نرگس و یاسمین و سوسن>
  block
    text <بر هر شاخی هزار میوه>
    text <در هر گل تر هزار گلشن>
  block
    text <جان شب را تو چون چراغی>
    text <یا جان چراغ را چو روغن>
  block
    text <ای روزن خانه را چو خورشید>
    text <یا خانه بسته را چو روزن>
  block
    text <ای جوشن را چو دست داوود>
    text <یا رستم جنگ را چو جوشن>
  block
    text <خورشید پی تو غرق آتش>
    text <وز بهر تو ساخت ماه خرمن>
  block
    text <نستاند هیچ کس به جز تو>
    text <تاوان بهار را ز بهمن>
  block
    text <از شوق تو باغ و راغ در جوش>
    text <وز عشق تو گل دریده دامن>
  block
    text <ای دوست مرا چو سر تو باشی>
    text <من غم نخورم ز وام کردن>
  block
    text <روزی که گذر کنی به بازار>
    text <هم مرد رود ز خویش و هم زن>
  block
    text <وان شب که صبوح او تو باشی>
    text <هم روح بود خراب و هم تن>
  block
    text <ترکی کند آن صبوح و گوید>
    text <با هندوی شب به خشم سن سن>
  block
    text <ترکیت به از خراج بلغار>
    text <هر سن سن تو هزار رهزن>
  block
    text <گفتی که خموش من خموشم>
    text <گر زانک نیاریم به گفتن>
  block
    text <ور گوش رباب دل بپیچی>
    text <در گفت آیم که تن تنن تن>
  block
    text <خاکی بودم خموش و ساکن>
    text <مستم کردی به هست کردن>
  block
    text <هستی بگذارم و شوم خاک>
    text <تا هست کنی مرا دگر فن>
  block
    text <خاموش که گفت نیز هستی است>
    text <باش از پی انصتواش الکن>
