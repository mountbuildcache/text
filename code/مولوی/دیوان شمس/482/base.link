
text <برات عاشق نو کن رسید روز برات>
  block
    text <برات عاشق نو کن رسید روز برات>
    text <زکات لعل ادا کن رسید وقت زکات>
  block
    text <برات و قدر خیالت دو عید چیست وصال>
    text <چو این و آن نبود هست نوبت حسرات>
  block
    text <به باغ‌های حقایق برات دوست رسید>
    text <ز تخته بند زمستان شکوفه یافت نجات>
  block
    text <چو طوطیان خبر قند دوست آوردند>
    text <ز دشت و کوه برویید صد هزار نبات>
  block
    text <دو شادیست عروسان باغ را امروز>
    text <وفات در بگشاد و خریف یافت وفات>
  block
    text <بیا که نور سماوات خاک را آراست>
    text <شکوفه نور حقست و درخت چون مشکات>
  block
    text <جهان پر از خضر سبزپوش دانی چیست>
    text <که جوش کرد ز خاک و درخت آب حیات>
  block
    text <ز لامکان برسیدست حور سوی ملک>
    text <ز بی‌جهت برسیدست خلد سوی جهات>
  block
    text <طیور نعره ارنی همی‌زنند چرا>
    text <که طور یافت ربیع و کلیم جان میقات>
  block
    text <به باغ آی و قیامت ببین و حشر عیان>
    text <که رعد نفخه صور آمد و نشور موات>
  block
    text <اذان فاخته دیدیم و قامت اشجار>
    text <خموش کن که سخن شرط نیست وقت صلات>
