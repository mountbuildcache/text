
text <مستم از باده‌های پنهانی>
  block
    text <مستم از باده‌های پنهانی>
    text <وز دف و چنگ و نای پنهانی>
  block
    text <مر چنین دلربای پنهان را>
    text <واجب آمد وفای پنهانی>
  block
    text <می‌زند سال‌ها در این مستی>
    text <روح من‌های های پنهانی>
  block
    text <گفتم ای دل کجایی آخر تو>
    text <گفت در برج‌های پنهانی>
  block
    text <بر چپم آفتاب و مه بر راست>
    text <آن مه خوش لقای پنهانی>
  block
    text <مشتری درفروخت آن مه را>
    text <دادمش من بهای پنهانی>
  block
    text <ظلمتم کی بقا کند که بر او>
    text <تابد از کبریای پنهانی>
  block
    text <آتشم چون بمرد دودم چیست>
    text <آیتی از بلای پنهانی>
  block
    text <ز آن بلا جان‌های ما مرهاد>
    text <تا برد تحفه‌های پنهانی>
  block
    text <شمس تبریز شوربایی بپخت>
    text <صوفیان الصلای پنهانی>
