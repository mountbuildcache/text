
text <ای ناطق الهی و ای دیده حقایق>
  block
    text <ای ناطق الهی و ای دیده حقایق>
    text <زین قلزم پرآتش ای چاره خلایق>
  block
    text <تو بس قدیم پیری بس شاه بی‌نظیری>
    text <جان را تو دستگیری از آفت علایق>
  block
    text <در راه جان سپاری جان‌ها تو را شکاری>
    text <آوخ کز این شکاران تا جان کیست لایق>
  block
    text <مخلوق خود کی باشد کز عشق تو بلافد>
    text <ای عاشق جمالت نور جلال خالق>
  block
    text <گویی چه چاره دارم کان عشق را شکارم>
    text <بیمار عشق زارم ای تو طبیب حاذق>
  block
    text <لطف تو گفت پیش آ قهر تو گفت پس رو>
    text <ما را یکی خبر کن کز هر دو کیست صادق>
  block
    text <ای آفتاب جان‌ها ای شمس حق تبریز>
    text <هر ذره از شعاعت جان لطیف ناطق>
