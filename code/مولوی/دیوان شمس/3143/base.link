
text <مستی و عاشقانه می‌گویی>
  block
    text <مستی و عاشقانه می‌گویی>
    text <تو غریبی و یا از این کویی>
  block
    text <پیش آن چشم‌های جادوی تو>
    text <چون نباشد حرام جادویی>
  block
    text <پیش رویت چو قرص مه خجلست>
    text <به چه رو کرد زهره بی‌رویی>
  block
    text <عاشقان را چه سود دارد پند>
    text <سیل شان برد رو چه می‌جویی>
  block
    text <تو چه دانی ز خوبی بت ما>
    text <ما از آن سو و تو از این سویی>
  block
    text <ما ز دستان او ز دست شدیم>
    text <دست از ما چرا نمی‌شویی>
  block
    text <رو به میدان عشق سجده کنان>
    text <پیش چوگان عشق چون گویی>
  block
    text <پیش آن چشم‌های ترکانه>
    text <بنده‌ای و کمینه هندویی>
  block
    text <به ستیزه در این حرم ای صبر>
    text <گاه لاله و گاه لولویی>
  block
    text <آفتابا نه حد تو پیداست>
    text <که نه در خانه ترازویی>
  block
    text <هله ای ماه خویش را بشناس>
    text <نی به وقت محاق چون مویی>
  block
    text <هله ای زهره زیر چادر رو>
    text <رو نداری وقیحه بانویی>
  block
    text <تو بیا ای کمال صورت عشق>
    text <نور ذات حقی و یا اویی>
  block
    text <اندر این ره نماند پای مرا>
    text <زانوم را نماند زانویی>
  block
    text <همچو کشتی روم به پهلو من>
    text <ای دل من هزارپهلویی>
  block
    text <مست و بی‌خویش می‌روی چپ و راست>
    text <سوی بی‌چپ و راست می‌پویی>
  block
    text <نی چپست و نه راست در جانست>
    text <بو ز جان یابی ار بینبویی>
  block
    text <ز آن شکر روی اگر بگردانی>
    text <گر نباتی بدان که بدخویی>
  block
    text <ور تو دیوی و رو بدو آری>
    text <الله الله چه ماه ده تویی>
  block
    text <دلم از جا رود چو گویم او>
    text <همه اوها غلام این اویی>
  block
    text <هین ز خوهای او یکی بشنو>
    text <گاه شیری کند گه آهویی>
  block
    text <هین خمش که ار دیده کف نکند>
    text <نکند سیب و نار آلویی>
