
text <دو ماه پهلوی همدیگرند بر در عید>
  block
    text <دو ماه پهلوی همدیگرند بر در عید>
    text <مه مصور یار و مه منور عید>
  block
    text <چو هر دو سر به هم آورده‌اند در اسرار>
    text <هزار وسوسه افکنده‌اند در سر عید>
  block
    text <ز موج بحر برقصند خلق همچو صدف>
    text <ولیک همچو صدف بی‌خبر ز گوهر عید>
  block
    text <ز عید باقی این عید آمده‌ست رسول>
    text <چو دل به عید سپاری تو را برد بر عید>
  block
    text <به روز عید بگویم دهل چه می‌گوید>
    text <اگر تو مردی برجه رسید لشکر عید>
  block
    text <قراضه دو که دادی برای حق بنگر>
    text <جزای حسن عمل گیر گنج پرزر عید>
  block
    text <وگر چو شیشه شکستی ز سنگ صوم و جهاد>
    text <می حلال سقا هم بکش ز ساغر عید>
  block
    text <از این شکار سوی شاه بازپر چون باز>
    text <که درپرید به مژده ز شه کبوتر عید>
  block
    text <تو گاو فربه حرصت به روزه قربان کن>
    text <که تا بری به تبرک هلال لاغر عید>
  block
    text <وگر نکردی قربان عنایت یزدان>
    text <امید هست که ذبحش کند به خنجر عید>
