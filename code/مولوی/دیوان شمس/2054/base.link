
text <بشنیده‌ام که عزم سفر می‌کنی مکن>
  block
    text <بشنیده‌ام که عزم سفر می‌کنی مکن>
    text <مهر حریف و یار دگر می‌کنی مکن>
  block
    text <تو در جهان غریبی غربت چه می‌کنی>
    text <قصد کدام خسته جگر می‌کنی مکن>
  block
    text <از ما مدزد خویش به بیگانگان مرو>
    text <دزدیده سوی غیر نظر می‌کنی مکن>
  block
    text <ای مه که چرخ زیر و زبر از برای توست>
    text <ما را خراب و زیر و زبر می‌کنی مکن>
  block
    text <چه وعده می‌دهی و چه سوگند می‌خوری>
    text <سوگند و عشوه را تو سپر می‌کنی مکن>
  block
    text <کو عهد و کو وثیقه که با بنده کرده‌ای>
    text <از عهد و قول خویش عبر می‌کنی مکن>
  block
    text <ای برتر از وجود و عدم بارگاه تو>
    text <از خطه وجود گذر می‌کنی مکن>
  block
    text <ای دوزخ و بهشت غلامان امر تو>
    text <بر ما بهشت را چو سقر می‌کنی مکن>
  block
    text <اندر شکرستان تو از زهر ایمنیم>
    text <آن زهر را حریف شکر می‌کنی مکن>
  block
    text <جانم چو کوره‌ای است پرآتش بست نکرد>
    text <روی من از فراق چو زر می‌کنی مکن>
  block
    text <چون روی درکشی تو شود مه سیه ز غم>
    text <قصد خسوف قرص قمر می‌کنی مکن>
  block
    text <ما خشک لب شویم چو تو خشک آوری>
    text <چشم مرا به اشک چه تر می‌کنی مکن>
  block
    text <چون طاقت عقیله عشاق نیستت>
    text <پس عقل را چه خیره نگر می‌کنی مکن>
  block
    text <حلوا نمی‌دهی تو به رنجور ز احتما>
    text <رنجور خویش را تو بتر می‌کنی مکن>
  block
    text <چشم حرام خواره من دزد حسن توست>
    text <ای جان سزای دزد بصر می‌کنی مکن>
  block
    text <سر درکش ای رفیق که هنگام گفت نیست>
    text <در بی‌سری عشق چه سر می‌کنی مکن>
