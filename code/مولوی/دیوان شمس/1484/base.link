
text <بشکن قدح باده که امروز چنانیم>
  block
    text <بشکن قدح باده که امروز چنانیم>
    text <کز توبه شکستن سر توبه شکنانیم>
  block
    text <گر باده فنا گشت فنا باده ما بس>
    text <ما نیک بدانیم گر این رنگ ندانیم>
  block
    text <باده ز فنا دارد آن چیز که دارد>
    text <گر باده بمانیم از آن چیز نمانیم>
  block
    text <از چیزی خود بگذر ای چیز به ناچیز>
    text <کاین چیز نه پرده‌ست نه ما پرده درانیم>
  block
    text <با غمزه سرمست تو میریم و اسیریم>
    text <با عشق جوان بخت تو پیریم و جوانیم>
  block
    text <گفتی چه دهی پند و زین پند چه سود است>
    text <کان نقش که نقاش ازل کرد همانیم>
  block
    text <این پند من از نقش ازل هیچ جدا نیست>
    text <زین نقش بدان نقش ازل فرق ندانیم>
  block
    text <گفتی که جدا مانده‌ای از بر معشوق>
    text <ما در بر معشوق ز انده در امانیم>
  block
    text <معشوق درختی است که ما از بر اوییم>
    text <از ما بر او دور شود هیچ نمانیم>
  block
    text <چون هیچ نمانیم ز غم هیچ نپیچیم>
    text <چون هیچ نمانیم هم اینیم و هم آنیم>
  block
    text <شادی شود آن غم که خوریمش چو شکر خوش>
    text <ای غم بر ما آی که اکسیر غمانیم>
  block
    text <چون برگ خورد پیله شود برگ بریشم>
    text <ما پیله عشقیم که بی‌برگ جهانیم>
  block
    text <ماییم در آن وقت که ما هیچ نمانیم>
    text <آن وقت که پا نیست شود پای دوانیم>
  block
    text <بستیم دهان خود و باقی غزل را>
    text <آن وقت بگوییم که ما بسته دهانیم>
