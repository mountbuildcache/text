
text <چو نماز شام هر کس بنهد چراغ و خوانی>
  block
    text <چو نماز شام هر کس بنهد چراغ و خوانی>
    text <منم و خیال یاری غم و نوحه و فغانی>
  block
    text <چو وضو ز اشک سازم بود آتشین نمازم>
    text <در مسجدم بسوزد چو بدو رسد اذانی>
  block
    text <رخ قبله‌ام کجا شد که نماز من قضا شد>
    text <ز قضا رسد هماره به من و تو امتحانی>
  block
    text <عجبا نماز مستان تو بگو درست هست آن>
    text <که نداند او زمانی نشناسد او مکانی>
  block
    text <عجبا دو رکعت است این عجبا که هشتمین است>
    text <عجبا چه سوره خواندم چو نداشتم زبانی>
  block
    text <در حق چگونه کوبم که نه دست ماند و نه دل>
    text <دل و دست چون تو بردی بده ای خدا امانی>
  block
    text <به خدا خبر ندارم چو نماز می‌گزارم>
    text <که تمام شد رکوعی که امام شد فلانی>
  block
    text <پس از این چو سایه باشم پس و پیش هر امامی>
    text <که بکاهم و فزایم ز حراک سایه بانی>
  block
    text <به رکوع سایه منگر به قیام سایه منگر>
    text <مطلب ز سایه قصدی مطلب ز سایه جانی>
  block
    text <ز حساب رست سایه که به جان غیر جنبد>
    text <که همی‌زند دو دستک که کجاست سایه دانی>
  block
    text <چو شه است سایه بانم چو روان شود روانم>
    text <چو نشیند او نشستم به کرانه دکانی>
  block
    text <چو مرا نماند مایه منم و حدیث سایه>
    text <چه کند دهان سایه تبعیت دهانی>
  block
    text <نکنی خمش برادر چو پری ز آب و آذر>
    text <ز سبو همان تلابد که در او کنند یا نی>
