
text <حرام گشت از این پس فغان و غمخواری>
  block
    text <حرام گشت از این پس فغان و غمخواری>
    text <بهشت گشت جهان زانک تو جهان داری>
  block
    text <مثال ده که نروید ز سینه خار غمی>
    text <مثال ده که کند ابر غم گهرباری>
  block
    text <مثال ده که نیاید ز صبح غمازی>
    text <مثال ده که نگردد جهان به شب تاری>
  block
    text <مثال ده که نریزد گلی ز شاخ درخت>
    text <مثال ده که کند توبه خار از خاری>
  block
    text <مثال ده که رهد حرص از گداچشمی>
    text <مثال ده که طمع وارهد ز طراری>
  block
    text <مثال گر ندهی حسن بی‌مثال تو بس>
    text <که مستی دل و جانست و خصم هشیاری>
  block
    text <چو شب به خلوت معراج تو مشرف شد>
    text <به آفتاب نظر می‌کند به صد خواری>
  block
    text <ز رشک نیشکرت نی هزار ناله کند>
    text <ز چنگ هجر تو گیرند چنگ‌ها زاری>
  block
    text <ز تف عشق تو سوزی است در دل آتش>
    text <هم از هوای تو دارد هوا سبکساری>
  block
    text <برای خدمت تو آب در سجود رود>
    text <ز درد توست بر این خاک رنگ بیماری>
  block
    text <ز عشق تابش خورشید تو به وقت طلوع>
    text <بلند کرد سر آن کوه نی ز جباری>
  block
    text <که تا نخست برو تابد آن تف خورشید>
    text <نخست او کند آن نور را خریداری>
  block
    text <تنا ز کوه بیاموز سر به بالا دار>
    text <که کان عشق خدایی نه کم ز کهساری>
  block
    text <مکن به زیر و به بالا به لامکان کن سر>
    text <که هست شش جهت آن جا تو را نگوساری>
  block
    text <به دل نگر که دل تو برون شش جهت است>
    text <که دل تو را برهاند از این جگرخواری>
  block
    text <روانه باش به اسرار و می تماشا کن>
    text <ز آسمان بپذیر این لطیف رفتاری>
  block
    text <چو غوره از ترشی رو به سوی انگوری>
    text <چو نی برو ز نیی جانب شکرباری>
  block
    text <حلاوت شکر او گلوی من بگرفت>
    text <بماندم از رخ خوبش ز خوب گفتاری>
  block
    text <بگو به عشق که ای عشق خوش گلوگیری>
    text <گه جفا و وفا خوب و خوب کرداری>
  block
    text <گلو چو سخت بگیری سبک برآید جان>
    text <درآیدم ز تو جان چون گلوم افشاری>
  block
    text <گلوی خود به رسن زان سپرد خوش منصور>
    text <دلا چو بوی بری صد گلو تو بسپاری>
  block
    text <ز کودکی تو به پیری روانه‌ای و دوان>
    text <ولیکن آن حرکت نیست فاش و اظهاری>
