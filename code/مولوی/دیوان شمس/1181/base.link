
text <به سوی ما نگر چشمی برانداز>
  block
    text <به سوی ما نگر چشمی برانداز>
    text <وگر فرصت بود بوسی درانداز>
  block
    text <چو کردی نیت نیکو مگردان>
    text <از آن گلشن گلی بر چاکر انداز>
  block
    text <اگر خواهی که روزافزون بود کار>
    text <نظر بر کار ما افزونتر انداز>
  block
    text <وگر تو فتنه انگیزی و خودکام>
    text <رها کن داد و رسمی دیگر انداز>
  block
    text <نگون کن سرو را همچون بنفشه>
    text <گناه غنچه بر نیلوفر انداز>
  block
    text <ز باد و بوی توست امروز در باغ>
    text <درختان جمله رقاص و سرانداز>
  block
    text <چو شاخ لاغری افزون کند رقص>
    text <تو میوه سوی شاخ لاغر انداز>
  block
    text <چو آمد خار گل را اسپری بخش>
    text <چو خصم آمد به سوسن خنجر انداز>
  block
    text <بر عاشق بری چون سیم بگشا>
    text <سوی مفلس یکی مشتی زر انداز>
  block
    text <برآ ای شاه شمس الدین تبریز>
    text <یکی نوری عجب بر اختر انداز>
