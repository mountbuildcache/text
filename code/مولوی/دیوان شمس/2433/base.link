
text <ای آنک اندر باغ جان آلاجقی برساختی>
  block
    text <ای آنک اندر باغ جان آلاجقی برساختی>
    text <آتش زدی در جسم و جان روح مصور ساختی>
  block
    text <پای درختان بسته بد تو برگشادی پایشان>
    text <صحن گلستان خاک بد فرشش ز گوهر ساختی>
  block
    text <مرغ معماگوی را رسم سخن آموختی>
    text <باز دل پژمرده را صد بال و صد پر ساختی>
  block
    text <ای عمر بی‌مرگی ز تو وی برگ بی‌برگی ز تو>
    text <الحق خدنگ مرگ را پاینده اسپر ساختی>
  block
    text <عاشق در این ره چون قلم کژمژ همی‌رفتش قدم>
    text <بر دفتر جان بهر او پاکیزه مسطر ساختی>
  block
    text <حیوان و گاوی را اگر مردم کنی نبود عجب>
    text <سرگین گاوی را چو تو در بحر عنبر ساختی>
  block
    text <آن کو جهان گیری کند چون آفتاب از بهر تو>
    text <او را هم از اجزای او صد تیغ و لشکر ساختی>
  block
    text <در پیش آدم گر ملک سجده کند نبود عجب>
    text <کز بهر خاکی چرخ را سقا و چاکر ساختی>
  block
    text <از اختران در سنگ و گل تأثیرها درریختی>
    text <وز راه دل تا آسمان معراج معبر ساختی>
  block
    text <در خاک تیره خارشی انداختی از بهر زه>
    text <یک خاک را کردی پدر یک خاک مادر ساختی>
  block
    text <از گور در جنت اگر درها گشایی قادری>
    text <در گور تن از پنج حس بشکافتی در ساختی>
  block
    text <در آتش خشم پدر صد آب رحمت می‌نهی>
    text <و اندر دل آب منی صد گونه آذر ساختی>
  block
    text <از بلغم و صفرای ما وز خون و از سودای ما>
    text <زین چار خرقه روح را ای شاه چادر ساختی>
  block
    text <روزی بیاید کاین سخن خصمی کند با مستمع>
    text <کب حیاتم خواندمت تو خویشتن کر ساختی>
  block
    text <ای شمس تبریزی بگو شرح معانی مو به مو>
    text <دستش بده پایش بده چون صورت سر ساختی>
