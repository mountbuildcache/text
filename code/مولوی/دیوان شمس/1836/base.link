
text <باز بهار می کشد زندگی از بهار من>
  block
    text <باز بهار می کشد زندگی از بهار من>
    text <مجلس و بزم می نهد تا شکند خمار من>
  block
    text <من دل پردلان بدم قوت صابران بدم>
    text <برد هوای دلبری هم دل و هم قرار من>
  block
    text <تند نمود عشق او تیز شدم ز تندیش>
    text <گفت برو ندیده‌ای تیزی ذوالفقار من>
  block
    text <از قدم درشت او نرم شده‌ست گردنم>
    text <تا چه کشد دگر از او گردن نرمسار من>
  block
    text <پخته نجوشد ای صنم جوش مده که پخته‌ام>
    text <کز سر دیگ می رود تا به فلک بخار من>
  block
    text <هین که بخار خون من باخبر است از غمت>
    text <تا نبرد به آسمان راز دل نزار من>
  block
    text <روح گریخت پیش تو از تن همچو دوزخم>
    text <شرم بریخت پیش تو دیده شرمسار من>
