
text <سماع چیست ز پنهانیان دل پیغام>
  block
    text <سماع چیست ز پنهانیان دل پیغام>
    text <دل غریب بیابد ز نامه شان آرام>
  block
    text <شکفته گردد از این باد شاخه‌های خرد>
    text <گشاده گردد از این زخمه در وجود مسام>
  block
    text <سحر رسد ز ندای خروس روحانی>
    text <ظفر رسد ز صدای نقاره بهرام>
  block
    text <عصیر جان به خم جسم تیر می انداخت>
    text <چو دف شنید برآرد کفی نشان قوام>
  block
    text <حلاوتی عجبی در بدن پدید آید>
    text <که از نی و لب مطرب شکر رسید به کام>
  block
    text <هزار کزدم غم را کنون ببین کشته>
    text <هزار دور فرح بین میان ما بی‌جام>
  block
    text <فسون رقیه کزدم نویس عید رسید>
    text <که هست رقیه کزدم به کوی عشق مدام>
  block
    text <ز هر طرف بجهد بی‌قرار یعقوبی>
    text <که بوی پیرهن یوسفی بیافت مشام>
  block
    text <چو جان ما ز نفخت است فیه من روحی>
    text <روا بود که نفختش بود شراب و طعام>
  block
    text <چو حشر جمله خلایق به نفخ خواهد بود>
    text <ز ذوق زمزمه بجهند مردگان ز منام>
  block
    text <که خاک بر سر جان کسی که افسرده‌ست>
    text <اثر نگیرد از آن نفخ و کم بود ز اعدام>
  block
    text <تن و دلی که بنوشید از این رحیق حلال>
    text <بر آتش غم هجران حرام گشت حرام>
  block
    text <جمال صورت غیبی ز وصف بیرون است>
    text <هزار دیده روشن به وام خواه به وام>
  block
    text <درون توست یکی مه کز آسمان خورشید>
    text <ندا همی‌کندش کای منت غلام غلام>
  block
    text <ز جیب خویش بجو مه چو موسی عمران>
    text <نگر به روزن خویش و بگو سلام سلام>
  block
    text <سماع گرم کن و خاطر خران کم جو>
    text <که جان جان سماعی و رونق ایام>
  block
    text <زبان خود بفروشم هزار گوش خرم>
    text <که رفت بر سر منبر خطیب شهدکلام>
