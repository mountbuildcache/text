
text <عدو توبه و صبرم مرا امروز ناگاهان>
  block
    text <عدو توبه و صبرم مرا امروز ناگاهان>
    text <میان راه پیش آمد نوازش کرد چون شاهان>
  block
    text <گرفته جام چون مستان در او صد عشوه و دستان>
    text <به پیشم داشت جام می که گر میخواره‌ای بستان>
  block
    text <منور چون رخ موسی مبارک چون که سینا>
    text <مشعشع چون ید بیضا مشرح چون دل عمران>
  block
    text <هلا این لوح لایح را بیا بستان از این موسی>
    text <مکش سر همچو فرعونان مکن استیزه چون هامان>
  block
    text <بدو گفتم که ای موسی به دستت چیست آن گفت این>
    text <یکی ساعت عصا باشد یکی ساعت بود ثعبان>
  block
    text <ز هر ذره جدا صد نقش گوناگون بدید آید>
    text <که هر چه بوهریره را بباید هست در انبان>
  block
    text <به دست من بود حکمش به هر صورت بگردانم>
    text <کنم زهراب را دارو کنم دشوار را آسان>
  block
    text <زنم گاهیش بر دریا برآرم گرد از دریا>
    text <زنم گاهیش بر سنگی بجوشد چشمه حیوان>
  block
    text <گه آب نیل صافی را به دشمن خون نمودم من>
    text <نمودم سنگ خاکی را به عامه گوهر و مرجان>
  block
    text <به چشم حاسدان گرگم بر یعقوب خود یوسف>
    text <بر جهال بوجهلم محمد پیش یزدان دان>
  block
    text <گلاب خوش نفس باشد جعل را مرگ و جان کندن>
    text <جلاب شکری باشد به صفرایی زیان جان>
  block
    text <به ظاهر طالبان همراه و در تحقیق پشتاپشت>
    text <یکی منزل در اسفل کرد و دیگر برتر از کیوان>
  block
    text <مثال کودک و پیری که همراهند در ظاهر>
    text <ولیک این روزافزون است و آن هر لحظه در نقصان>
  block
    text <چه جام زهر و قند است این چه سحر و چشم بند است این>
    text <که سرگردان همی‌دارد تو را این دور و این دوران>
  block
    text <جهان ثابت است و تو ورا گردان همی‌بینی>
    text <چو برگردد کسی را سر ببیند خانه را گردان>
  block
    text <مقام خوف آن را دان که هستی تو در او ایمن>
    text <مقام امن آن را دان که هستی تو در او لرزان>
  block
    text <چو عکسی و دروغینی همه برعکس می بینی>
    text <چو کردی مشورت با زن خلاف زن کن ای نادان>
  block
    text <زن آن باشد که رنگ و بو بود او را ره و قبله>
    text <حقیقت نفس اماره‌ست زن در بنیت انسان>
  block
    text <نصیحت‌های اهل دل دوی نحل را ماند>
    text <پر از حلوا کند از لب ز فرش خانه تا ساران>
  block
    text <زهی مفهوم نامفهوم زهی بیگانه همدل>
    text <زهی ترشی به از شیرین زهی کفری به از ایمان>
  block
    text <خمش کن که زبان دربان شده‌ست از حرف پیمودن>
    text <چو دل بی‌حرف می گوید بود در صدر چون سلطان>
  block
    text <بتاب ای شمس تبریزی به سوی برج‌های دل>
    text <که شمس مقعد صدقی نه چون این شمس سرگردان>
