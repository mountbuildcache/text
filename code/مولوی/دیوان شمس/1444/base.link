
text <ای عشق که کردستی تو زیر و زبر خوابم>
  block
    text <ای عشق که کردستی تو زیر و زبر خوابم>
    text <تا غرقه شده‌ست از تو در خون جگر خوابم>
  block
    text <از کان شکر جستن اندر شب آبستن>
    text <بگداخت در اندیشه مانند شکر خوابم>
  block
    text <بی‌لطف وصال او گشتم چو هلال او>
    text <تا شب نبرد هرگز در دور قمر خوابم>
  block
    text <چون شب بشود تاری با این همه بیداری>
    text <با عشق همی‌گویم کای عشق ببر خوابم>
  block
    text <چون خواب مرا بیند بگریزد و بنشیند>
    text <از من برود آید در شخص دگر خوابم>
  block
    text <یاران که چه یاریدم تنها مگذاریدم>
    text <چون عشق ملک برده‌ست از چشم بشر خوابم>
  block
    text <بنشین اگری عاشق تا صبحدم صادق>
    text <با من که نمی‌آید تا صبح و سحر خوابم>
