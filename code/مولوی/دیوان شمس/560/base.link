
text <عاشق دلبر مرا شرم و حیا چرا بود>
  block
    text <عاشق دلبر مرا شرم و حیا چرا بود>
    text <چونک جمال این بود رسم وفا چرا بود>
  block
    text <این همه لطف و سرکشی قسمت خلق چون شود>
    text <این همه حسن و دلبری بر بت ما چرا بود>
  block
    text <درد فراق من کشم ناله به نای چون رسد>
    text <آتش عشق من برم چنگ دوتا چرا بود>
  block
    text <لذت بی‌کرانه ایست عشق شدست نام او>
    text <قاعده خود شکایتست ور نه جفا چرا بود>
  block
    text <از سر ناز و غنج خود روی چنان ترش کند>
    text <آن ترشی روی او روح فزا چرا بود>
  block
    text <آن ترشی روی او ابرصفت همی‌شود>
    text <ور نه حیات و خرمی باغ و گیا چرا بود>
