
text <گر دم از شادی وگر از غم زنیم>
  block
    text <گر دم از شادی وگر از غم زنیم>
    text <جمع بنشینیم و دم با هم زنیم>
  block
    text <یار ما افزون رود افزون رویم>
    text <یار ما گر کم زند ما کم زنیم>
  block
    text <ما و یاران همدل و همدم شویم>
    text <همچو آتش بر صف رستم زنیم>
  block
    text <گر چه مردانیم اگر تنها رویم>
    text <چون زنان بر نوحه و ماتم زنیم>
  block
    text <گر به تنهایی به راه حج رویم>
    text <تو مکن باور که بر زمزم زنیم>
  block
    text <تارهای چنگ را مانیم ما>
    text <چونک درسازیم زیر و بم زنیم>
  block
    text <ما همه در جمع آدم بوده‌ایم>
    text <بار دیگر جمله بر آدم زنیم>
  block
    text <نکته پوشیده‌ست و آدم واسطه>
    text <خیمه‌ها بر ساحل اعظم زنیم>
  block
    text <چون به تخت آید سلیمان بقا>
    text <صد هزاران بوسه بر خاتم زنیم>
