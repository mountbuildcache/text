
text <رو رو که نه‌ای عاشق ای زلفک و ای خالک>
  block
    text <رو رو که نه‌ای عاشق ای زلفک و ای خالک>
    text <ای نازک و ای خشمک پابسته به خلخالک>
  block
    text <با مرگ کجا پیچد آن زلفک و آن پیچک>
    text <بر چرخ کجا پرد آن پرک و آن بالک>
  block
    text <ای نازک نازک‌دل دل جو که دلت ماند>
    text <روزی که جدا مانی از زرک و از مالک>
  block
    text <اشکسته چرا باشی دلتنگ چرا گردی>
    text <دل همچو دل میمک قد همچو قد دالک>
  block
    text <تو رستم دستانی از زال چه می‌ترسی>
    text <یا رب برهان او را از ننگ چنین زالک>
  block
    text <من دوش تو را دیدم در خواب و چنان باشد>
    text <بر چرخ همی‌گشتی سرمستک و خوش حالک>
  block
    text <می‌گشتی و می‌گفتی ای زهره به من بنگر>
    text <سرمستم و آزادم ز ادبارک و اقبالک>
  block
    text <درویشی وانگه غم از مست نبیذی کم>
    text <رو خدمت آن مه کن مردانه یکی سالک>
  block
    text <بر هفت فلک بگذر افسون زحل مشنو>
    text <بگذار منجم را در اختر و در فالک>
  block
    text <من خرقه ز خور دارم چون لعل و گهر دارم>
    text <من خرقه کجا پوشم از صوفک و از شالک>
  block
    text <با یار عرب گفتم در چشم ترم بنگر>
    text <می‌گفت به زیر لب لا تخدعنی والک>
  block
    text <می‌گفتم و می‌پختم در سینه دو صد حیلت>
    text <می‌گفت مرا خندان کم تکتم احوالک>
  block
    text <خامش کن و شه را بین چون باز سپیدی تو>
    text <نی بلبل قوالی درمانده در این قالک>
