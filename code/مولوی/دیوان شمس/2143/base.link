
text <روشنی خانه تویی خانه بمگذار و مرو>
  block
    text <روشنی خانه تویی خانه بمگذار و مرو>
    text <عشرت چون شکر ما را تو نگهدار و مرو>
  block
    text <عشوه دهد دشمن من عشوه او را مشنو>
    text <جان و دلم را به غم و غصه بمسپار و مرو>
  block
    text <دشمن ما را و تو را بهر خدا شاد مکن>
    text <حیله دشمن مشنو دوست میازار و مرو>
  block
    text <هیچ حسود از پی کس نیک نگوید صنما>
    text <آنج سزد از کرم دوست به پیش آر و مرو>
  block
    text <همچو خسان هر نفسی خویش به هر باد مده>
    text <وسوسه‌ها را بزن آتش تو به یک بار و مرو>
