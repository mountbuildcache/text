
text <بهار آمد بهار آمد بهار مشکبار آمد>
  block
    text <بهار آمد بهار آمد بهار مشکبار آمد>
    text <نگار آمد نگار آمد نگار بردبار آمد>
  block
    text <صبوح آمد صبوح آمد صبوح راح و روح آمد>
    text <خرامان ساقی مه رو به ایثار عقار آمد>
  block
    text <صفا آمد صفا آمد که سنگ و ریگ روشن شد>
    text <شفا آمد شفا آمد شفای هر نزار آمد>
  block
    text <حبیب آمد حبیب آمد به دلداری مشتاقان>
    text <طبیب آمد طبیب آمد طبیب هوشیار آمد>
  block
    text <سماع آمد سماع آمد سماع بی‌صداع آمد>
    text <وصال آمد وصال آمد وصال پایدار آمد>
  block
    text <ربیع آمد ربیع آمد ربیع بس بدیع آمد>
    text <شقایق‌ها و ریحان‌ها و لاله خوش عذار آمد>
  block
    text <کسی آمد کسی آمد که ناکس زو کسی گردد>
    text <مهی آمد مهی آمد که دفع هر غبار آمد>
  block
    text <دلی آمد دلی آمد که دل‌ها را بخنداند>
    text <میی آمد میی آمد که دفع هر خمار آمد>
  block
    text <کفی آمد کفی آمد که دریا در از او یابد>
    text <شهی آمد شهی آمد که جان هر دیار آمد>
  block
    text <کجا آمد کجا آمد کز این جا خود نرفتست او>
    text <ولیکن چشم گه آگاه و گه بی‌اعتبار آمد>
  block
    text <ببندم چشم و گویم شد گشایم گویم او آمد>
    text <و او در خواب و بیداری قرین و یار غار آمد>
  block
    text <کنون ناطق خمش گردد کنون خامش به نطق آید>
    text <رها کن حرف بشمرده که حرف بی‌شمار آمد>
