
text <بیا بیا که نیابی چو ما دگر یاری>
  block
    text <بیا بیا که نیابی چو ما دگر یاری>
    text <چو ما به هر دو جهان خود کجاست دلداری>
  block
    text <بیا بیا و به هر سوی روزگار مبر>
    text <که نیست نقد تو را پیش غیر بازاری>
  block
    text <تو همچو وادی خشکی و ما چو بارانی>
    text <تو همچو شهر خرابی و ما چو معماری>
  block
    text <به غیر خدمت ما که مشارق شادیست>
    text <ندید خلق و نبیند ز شادی آثاری>
  block
    text <هزار صورت جنبان به خواب می‌بینی>
    text <چو خواب رفت نبینی ز خلق دیاری>
  block
    text <ببند چشم خر و برگشای چشم خرد>
    text <که نفس همچو خر افتاد و حرص افساری>
  block
    text <ز باغ عشق طلب کن عقیده شیرین>
    text <که طبع سرکه فروشست و غوره افشاری>
  block
    text <بیا به جانب دارالشفای خالق خویش>
    text <کز آن طبیب ندارد گریز بیماری>
  block
    text <جهان مثال تن بی‌سرست بی‌آن شاه>
    text <بپیچ گرد چنان سر مثال دستاری>
  block
    text <اگر سیاه نه‌ای آینه مده از دست>
    text <که روح آینه توست و جسم زنگاری>
  block
    text <کجاست تاجر مسعود مشتری طالع>
    text <که گرمدار منش باشم و خریداری>
  block
    text <بیا و فکرت من کن که فکرتت دادم>
    text <چو لعل می‌خری از کان من بخر باری>
  block
    text <به پای جانب آن کس برو که پایت داد>
    text <بدو نگر به دو دیده که داد دیداری>
  block
    text <دو کف به شادی او زن که کف ز بحر ویست>
    text <که نیست شادی او را غمی و تیماری>
  block
    text <تو بی‌ز گوش شنو بی‌زبان بگو با او>
    text <که نیست گفت زبان بی‌خلاف و آزاری>
