
text <مرده بدم زنده شدم گریه بدم خنده شدم>
  block
    text <مرده بدم زنده شدم گریه بدم خنده شدم>
    text <دولت عشق آمد و من دولت پاینده شدم>
  block
    text <دیده سیر است مرا جان دلیر است مرا>
    text <زهره شیر است مرا زهره تابنده شدم>
  block
    text <گفت که دیوانه نه‌ای لایق این خانه نه‌ای>
    text <رفتم دیوانه شدم سلسله بندنده شدم>
  block
    text <گفت که سرمست نه‌ای رو که از این دست نه‌ای>
    text <رفتم و سرمست شدم وز طرب آکنده شدم>
  block
    text <گفت که تو کشته نه‌ای در طرب آغشته نه‌ای>
    text <پیش رخ زنده کنش کشته و افکنده شدم>
  block
    text <گفت که تو زیرککی مست خیالی و شکی>
    text <گول شدم هول شدم وز همه برکنده شدم>
  block
    text <گفت که تو شمع شدی قبله این جمع شدی>
    text <جمع نیم شمع نیم دود پراکنده شدم>
  block
    text <گفت که شیخی و سری پیش رو و راهبری>
    text <شیخ نیم پیش نیم امر تو را بنده شدم>
  block
    text <گفت که با بال و پری من پر و بالت ندهم>
    text <در هوس بال و پرش بی‌پر و پرکنده شدم>
  block
    text <گفت مرا دولت نو راه مرو رنجه مشو>
    text <زانک من از لطف و کرم سوی تو آینده شدم>
  block
    text <گفت مرا عشق کهن از بر ما نقل مکن>
    text <گفتم آری نکنم ساکن و باشنده شدم>
  block
    text <چشمه خورشید تویی سایه گه بید منم>
    text <چونک زدی بر سر من پست و گدازنده شدم>
  block
    text <تابش جان یافت دلم وا شد و بشکافت دلم>
    text <اطلس نو بافت دلم دشمن این ژنده شدم>
  block
    text <صورت جان وقت سحر لاف همی‌زد ز بطر>
    text <بنده و خربنده بدم شاه و خداونده شدم>
  block
    text <شکر کند کاغذ تو از شکر بی‌حد تو>
    text <کآمد او در بر من با وی ماننده شدم>
  block
    text <شکر کند خاک دژم از فلک و چرخ به خم>
    text <کز نظر وگردش او نورپذیرنده شدم>
  block
    text <شکر کند چرخ فلک از ملک و ملک و ملک>
    text <کز کرم و بخشش او روشن بخشنده شدم>
  block
    text <شکر کند عارف حق کز همه بردیم سبق>
    text <بر زبر هفت طبق اختر رخشنده شدم>
  block
    text <زهره بدم ماه شدم چرخ دو صد تاه شدم>
    text <یوسف بودم ز کنون یوسف زاینده شدم>
  block
    text <از توام ای شهره قمر در من و در خود بنگر>
    text <کز اثر خنده تو گلشن خندنده شدم>
  block
    text <باش چو شطرنج روان خامش و خود جمله زبان>
    text <کز رخ آن شاه جهان فرخ و فرخنده شدم>
