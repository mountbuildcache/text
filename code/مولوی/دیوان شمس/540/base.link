
text <مستی سلامت می‌کند پنهان پیامت می‌کند>
  block
    text <مستی سلامت می‌کند پنهان پیامت می‌کند>
    text <آن کو دلش را برده‌ای جان هم غلامت می‌کند>
  block
    text <ای نیست کرده هست را بشنو سلام مست را>
    text <مستی که هر دو دست را پابند دامت می‌کند>
  block
    text <ای آسمان عاشقان ای جان جان عاشقان>
    text <حسنت میان عاشقان نک دوستکامت می‌کند>
  block
    text <ای چاشنی هر لبی وی قبله هر مذهبی>
    text <مه پاسبانی هر شبی بر گرد بامت می‌کند>
  block
    text <ای دل چه مستی و خوشی سلطانی و سلطان وشی>
    text <با این دماغ و سرکشی چون عشق رامت می‌کند>
  block
    text <آن کو ز خاکی جان کند او دود را کیوان کند>
    text <ای خاک تن وی دود دل بنگر کدامت می‌کند>
  block
    text <بستان ز شاه ساقیان سرمست شو چون باقیان>
    text <گر نیم مست ناقصی مست تمامت می‌کند>
  block
    text <از لب سلامت ای احد چون برگ بیرون می‌جهد>
    text <اندازه لب نیست این این لطف عامت می‌کند>
  block
    text <ماه از غمت دو نیم شد رخساره‌ها چون سیم شد>
    text <قد الف چون جیم شد وین جیم جامت می‌کند>
  block
    text <در عشق زاری‌ها نگر وین اشک باری‌ها نگر>
    text <وان پخته کاری‌ها نگر کان رطل خامت می‌کند>
  block
    text <ای باده خوش رنگ و بو بنگر که دست جود او>
    text <بر جان حلالت می‌کند بر تن حرامت می‌کند>
  block
    text <پس تن نباشم جان شوم جوهر نباشم کان شوم>
    text <ای دل مترس از نام بد کو نیک نامت می‌کند>
  block
    text <بس کن رها کن گفت و گو نی نظم گو نی نثر گو>
    text <کان حیله ساز و حیله جو بدو کلامت می‌کند>
