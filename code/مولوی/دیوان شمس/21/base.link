
text <جرمی ندارم بیش از این کز دل هوا دارم تو را>
  block
    text <جرمی ندارم بیش از این کز دل هوا دارم تو را>
    text <از زعفران روی من رو می‌بگردانی چرا>
  block
    text <یا این دل خون خواره را لطف و مراعاتی بکن>
    text <یا قوت صبرش بده در یفعل الله ما یشا>
  block
    text <این دو ره آمد در روش یا صبر یا شکر نعم>
    text <بی شمع روی تو نتان دیدن مر این دو راه را>
  block
    text <هر گه بگردانی تو رو آبی ندارد هیچ جو>
    text <کی ذره‌ها پیدا شود بی‌شعشعه شمس الضحی>
  block
    text <بی باده تو کی فتد در مغز نغزان مستی یی>
    text <بی عصمت تو کی رود شیطان بلا حول و لا>
  block
    text <نی قرص سازد قرصی یی مطبوخ هم مطبوخیی>
    text <تا درنیندازی کفی ز اهلیله خود در دوا>
  block
    text <امرت نغرد کی رود خورشید در برج اسد>
    text <بی تو کجا جنبد رگی در دست و پای پارسا>
  block
    text <در مرگ هشیاری نهی در خواب بیداری نهی>
    text <در سنگ سقایی نهی در برق میرنده وفا>
  block
    text <سیل سیاه شب برد هر جا که عقلست و خرد>
    text <زان سیلشان کی واخرد جز مشتری هل اتی>
  block
    text <ای جان جان جزو و کل وی حله بخش باغ و گل>
    text <وی کوفته هر سو دهل کای جان حیران الصلا>
  block
    text <هر کس فریباند مرا تا عشر بستاند مرا>
    text <آن کم دهد فهم بیا گوید که پیش من بیا>
  block
    text <زان سو که فهمت می‌رسد باید که فهم آن سو رود>
    text <آن کت دهد طال بقا او را سزد طال بقا>
  block
    text <هم او که دلتنگت کند سرسبز و گلرنگت کند>
    text <هم اوت آرد در دعا هم او دهد مزد دعا>
  block
    text <هم ری و بی و نون را کردست مقرون با الف>
    text <در باد دم اندر دهن تا خوش بگویی ربنا>
  block
    text <لبیک لبیک ای کرم سودای تست اندر سرم>
    text <ز آب تو چرخی می‌زنم مانند چرخ آسیا>
  block
    text <هرگز نداند آسیا مقصود گردش‌های خود>
    text <کاستون قوت ماست او یا کسب و کار نانبا>
  block
    text <آبیش گردان می‌کند او نیز چرخی می‌زند>
    text <حق آب را بسته کند او هم نمی‌جنبد ز جا>
  block
    text <خامش که این گفتار ما می‌پرد از اسرار ما>
    text <تا گوید او که گفت او هرگز بننماید قفا>
