
text <ای رستخیز ناگهان وی رحمت بی‌منتها>
  block
    text <ای رستخیز ناگهان وی رحمت بی‌منتها>
    text <ای آتشی افروخته در بیشه اندیشه‌ها>
  block
    text <امروز خندان آمدی مفتاح زندان آمدی>
    text <بر مستمندان آمدی چون بخشش و فضل خدا>
  block
    text <خورشید را حاجب تویی اومید را واجب تویی>
    text <مطلب تویی طالب تویی هم منتها هم مبتدا>
  block
    text <در سینه‌ها برخاسته اندیشه را آراسته>
    text <هم خویش حاجت خواسته هم خویشتن کرده روا>
  block
    text <ای روح بخش بی‌بدل وی لذت علم و عمل>
    text <باقی بهانه‌ست و دغل کاین علت آمد وان دوا>
  block
    text <ما زان دغل کژبین شده با بی‌گنه در کین شده>
    text <گه مست حورالعین شده گه مست نان و شوربا>
  block
    text <این سکر بین هل عقل را وین نقل بین هل نقل را>
    text <کز بهر نان و بقل را چندین نشاید ماجرا>
  block
    text <تدبیر صدرنگ افکنی بر روم و بر زنگ افکنی>
    text <و اندر میان جنگ افکنی فی اصطناع لا یری>
  block
    text <می‌مال پنهان گوش جان می‌نه بهانه بر کسان>
    text <جان رب خلصنی زنان والله که لاغست ای کیا>
  block
    text <خامش که بس مستعجلم رفتم سوی پای علم>
    text <کاغذ بنه بشکن قلم ساقی درآمد الصلا>
