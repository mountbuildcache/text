
text <من از اقلیم بالایم سر عالم نمی‌دارم>
  block
    text <من از اقلیم بالایم سر عالم نمی‌دارم>
    text <نه از آبم نه از خاکم سر عالم نمی‌دارم>
  block
    text <اگر بالاست پراختر وگر دریاست پرگوهر>
    text <وگر صحراست پرعبهر سر آن هم نمی‌دارم>
  block
    text <مرا گویی ظریفی کن دمی با ما حریفی کن>
    text <مرا گفته‌ست لاتسکن تو را همدم نمی‌دارم>
  block
    text <مرا چون دایه فضلش به شیر لطف پرورده‌ست>
    text <چو من مخمور آن شیرم سر زمزم نمی‌دارم>
  block
    text <در آن شربت که جان سازد دل مشتاق جان بازد>
    text <خرد خواهد که دریازد منش محرم نمی‌دارم>
  block
    text <ز شادی‌ها چو بیزارم سر غم از کجا دارم>
    text <به غیر یار دلدارم خوش و خرم نمی‌دارم>
  block
    text <پی آن خمر چون عندم شکم بر روزه می بندم>
    text <که من آن سرو آزادم که برگ غم نمی‌دارم>
  block
    text <درافتادم در آب جو شدم شسته ز رنگ و بو>
    text <ز عشق ذوق زخم او سر مرهم نمی‌دارم>
  block
    text <تو روز و شب دو مرکب دان یکی اشهب یکی ادهم>
    text <بر اشهب بر نمی‌شینم سر ادهم نمی‌دارم>
  block
    text <جز این منهاج روز و شب بود عشاق را مذهب>
    text <که بر مسلک به زیر این کهن طارم نمی‌دارم>
  block
    text <به باغ عشق مرغانند سوی بی‌سویی پران>
    text <من ایشان را سلیمانم ولی خاتم نمی‌دارم>
  block
    text <منم عیسی خوش خنده که شد عالم به من زنده>
    text <ولی نسبت ز حق دارم من از مریم نمی‌دارم>
  block
    text <ز عشق این حرف بشنیدم خموشی راه خود دیدم>
    text <بگو عشقا که من با دوست لا و لم نمی‌دارم>
