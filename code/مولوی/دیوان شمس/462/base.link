
text <یوسف کنعانیم روی چو ماهم گواست>
  block
    text <یوسف کنعانیم روی چو ماهم گواست>
    text <هیچ کس از آفتاب خط و گواهان نخواست>
  block
    text <سرو بلندم تو را راست نشانی دهم>
    text <راستتر از سروقد نیست نشانی راست>
  block
    text <هست گواه قمر چستی و خوبی و فر>
    text <شعشعه اختران خط و گواه سماست>
  block
    text <ای گل و گلزارها کیست گواه شما>
    text <بوی که در مغزهاست رنگ که در چشم‌هاست>
  block
    text <عقل اگر قاضیست کو خط و منشور او>
    text <دیدن پایان کار صبر و وقار و وفاست>
  block
    text <عشق اگر محرم است چیست نشان حرم>
    text <آنک به جز روی دوست در نظر او فناست>
  block
    text <عالم دون روسپیست چیست نشانی آن>
    text <آنک حریفیش پیش و آن دگرش در قفاست>
  block
    text <چونک به راهش کند آن به برش درکشد>
    text <بوسه او نه از وفاست خلعت او نه از عطاست>
  block
    text <چیست نشانی آنک هست جهانی دگر>
    text <نو شدن حال‌ها رفتن این کهنه‌هاست>
  block
    text <روز نو و شام نو باغ نو و دام نو>
    text <هر نفس اندیشه نو نوخوشی و نوغناست>
  block
    text <نو ز کجا می‌رسد کهنه کجا می‌رود>
    text <گر نه ورای نظر عالم بی‌منتهاست>
  block
    text <عالم چون آب جوست بسته نماید ولیک>
    text <می‌رود و می‌رسد نو نو این از کجاست>
  block
    text <خامش و دیگر مگو آنک سخن بایدش>
    text <اصل سخن گو بجو اصل سخن شاه ماست>
  block
    text <شاه شهی بخش جان مفخر تبریزیان>
    text <آنک در اسرار عشق همنفس مصطفاست>
