
text <بیا تا قدر یک دیگر بدانیم>
  block
    text <بیا تا قدر یک دیگر بدانیم>
    text <که تا ناگه ز یک دیگر نمانیم>
  block
    text <چو مؤمن آینه مؤمن یقین شد>
    text <چرا با آینه ما روگرانیم>
  block
    text <کریمان جان فدای دوست کردند>
    text <سگی بگذار ما هم مردمانیم>
  block
    text <فسون قل اعوذ و قل هو الله>
    text <چرا در عشق همدیگر نخوانیم>
  block
    text <غرض‌ها تیره دارد دوستی را>
    text <غرض‌ها را چرا از دل نرانیم>
  block
    text <گهی خوشدل شوی از من که میرم>
    text <چرا مرده پرست و خصم جانیم>
  block
    text <چو بعد از مرگ خواهی آشتی کرد>
    text <همه عمر از غمت در امتحانیم>
  block
    text <کنون پندار مردم آشتی کن>
    text <که در تسلیم ما چون مردگانیم>
  block
    text <چو بر گورم بخواهی بوسه دادن>
    text <رخم را بوسه ده کاکنون همانیم>
  block
    text <خمش کن مرده وار ای دل ازیرا>
    text <به هستی متهم ما زین زبانیم>
