
text <چو درد گیرد دندان تو عدو گردد>
  block
    text <چو درد گیرد دندان تو عدو گردد>
    text <زبان تو به طبیبی بگرد او گردد>
  block
    text <یکی کدو ز کدوها اگر شکست آرد>
    text <شکسته بند همه گرد آن کدو گردد>
  block
    text <ز صد سبو چو سبوی سبوگری برد آب>
    text <همیشه خاطر او گرد آن سبو گردد>
  block
    text <شکستگان تویم ای حبیب و نیست عجب>
    text <تو پادشاهی و لطف تو بنده جو گردد>
  block
    text <به قند لطف تو کاین لطف‌ها غلام ویند>
    text <که زهر از او چو شکر خوب و خوب خو گردد>
  block
    text <اگر حلاوت لاحول تو به دیو رسد>
    text <فرشته خو شود آن دیو و ماه رو گردد>
  block
    text <عنایتت گنهی را نظر کند به رضا>
    text <چو طاعت آن گنه از دل گناه شو گردد>
  block
    text <پلید پاک شود مرده زنده مار عصا>
    text <چو خون که در تن آهوست مشک بو گردد>
  block
    text <رونده‌ای که سوی بی‌سوییش ره دادی>
    text <کجا چو خاطر گمراه سو به سو گردد>
  block
    text <تو جان جان جهانی و نام تو عشق است>
    text <هر آنک از تو پری یافت بر علو گردد>
  block
    text <خمش که هر کی دهانش ز عشق شیرین شد>
    text <روا نباشد کو گرد گفت و گو گردد>
  block
    text <خموش باش که آن کس که بحر جانان دید>
    text <نشاید و نتواند که گرد جو گردد>
