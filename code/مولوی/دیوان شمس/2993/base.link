
text <شاها بکش قطار که شهوار می‌کشی>
  block
    text <شاها بکش قطار که شهوار می‌کشی>
    text <دامان ما گرفته به گلزار می‌کشی>
  block
    text <قطار اشتران همه مستند و کف زنان>
    text <بویی ببرده‌اند که قطار می‌کشی>
  block
    text <هر اشتری میانه زنجیر می‌گزد>
    text <چون شهد و چون شکر که سوی یار می‌کشی>
  block
    text <آن چشم‌های مست به چشمت که ساقی است>
    text <گویند خوش بکش که به دیدار می‌کشی>
  block
    text <ما کشت تو بدیم درودی به داس عشق>
    text <کردی ز که جدا و به انبار می‌کشی>
  block
    text <سکسک بدیم و توسن و در راه صدق لنگ>
    text <رهوار از آن شدیم که رهوار می‌کشی>
  block
    text <هر چند سال‌ها ز چمن گل بچیده‌ایم>
    text <ناگه ز چشم بد به ره خار می‌کشی>
  block
    text <ما کی غلط کنیم به هر سو کشی بکش>
    text <هر سو کشی به عشرت بسیار می‌کشی>
  block
    text <شاهان کشند بنده بد را به انتقام>
    text <تو جانب کرامت و ایثار می‌کشی>
  block
    text <زین لطف مجرمان را گستاخ کرده‌ای>
    text <دزدان دار را خوش و بی‌دار می‌کشی>
  block
    text <هر تخمه و ملول همی‌گویدم خموش>
    text <تو کرده‌ای ستیزه به گفتار می‌کشی>
  block
    text <سختی کشان ز گردش این چرخ در غم اند>
    text <بر رغم جمله چرخه دوار می‌کشی>
  block
    text <ای شاه شمس مفخر تبریز نور حق>
    text <تو نور نور ندره به اقطار می‌کشی>
