
text <رجب بیرون شد و شعبان درآمد>
  block
    text <رجب بیرون شد و شعبان درآمد>
    text <برون شد جان ز تن جانان درآمد>
  block
    text <دم جهل و دم غفلت برون شد>
    text <دم عشق و دم غفران درآمد>
  block
    text <بروید دل گل و نسرین و ریحان>
    text <چو از ابر کرم باران درآمد>
  block
    text <دهان جمله غمگینان بخندد>
    text <بدین قندی که در دندان درآمد>
  block
    text <چو خورشید آدمی زربفت پوشد>
    text <چو آن مه روی زرافشان درآمد>
  block
    text <بزن دست و بگو ای مطرب عشق>
    text <که آن سرفتنه پاکوبان درآمد>
  block
    text <اگر دی رفت باقی باد امروز>
    text <وگر عمر بشد عثمان درآمد>
  block
    text <همه عمر گذشته بازآید>
    text <چو این اقبال جاویدان درآمد>
  block
    text <چو در کشتی نوحی مست خفته>
    text <چه غم داری اگر طوفان درآمد>
  block
    text <منور شد چو گردون خاک تبریز>
    text <چو شمس الدین در آن میدان درآمد>
