
text <از اصل چو حورزاد باشیم>
  block
    text <از اصل چو حورزاد باشیم>
    text <شاید که همیشه شاد باشیم>
  block
    text <ما داد طرب دهیم تا ما>
    text <در عشق امیرداد باشیم>
  block
    text <چون عشق بنا نهاد ما را>
    text <دانی که نکونهاد باشیم>
  block
    text <در عشق توام گشاد دیده>
    text <چون عشق تو باگشاد باشیم>
  block
    text <ما را چو مراد بی‌مرادی است>
    text <پس ما همه بر مراد باشیم>
  block
    text <چون بنده بندگان عشقیم>
    text <کیخسرو و کیقباد باشیم>
  block
    text <چون یوسف آن عزیز مصریم>
    text <هر چند که در مزاد باشیم>
  block
    text <بر چهره یوسفی حجابی است>
    text <اندر پس پرده راد باشیم>
  block
    text <خود باد حجاب را رباید>
    text <ما منتظران باد باشیم>
  block
    text <ما دل به صلاح دین سپردیم>
    text <تا در دل او به یاد باشیم>
