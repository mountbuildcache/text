
text <شیردلا صد هزار شیردلی کرده‌ای>
  block
    text <شیردلا صد هزار شیردلی کرده‌ای>
    text <در کرم از آفتاب نیز سبق برده‌ای>
  block
    text <چشم ببند و بکن بار دگر رحمتی>
    text <بشکن سوگند را گر به خدا خورده‌ای>
  block
    text <بنگر کاین دشمنان دست زنان گشته‌اند>
    text <چونک در این خشم و جنگ پای خود افشرده‌ای>
  block
    text <میل تو با کیست جان تا بشوم خاک او>
    text <چاکر آن کس شوم کش به کس اشمرده‌ای>
  block
    text <ای تن آخر بجنب بر خود و جهدی بکن>
    text <جهد مبارک بود از چه تو پژمرده‌ای>
  block
    text <خیز برو پیش دوست روی بنه بر زمین>
    text <کای صنم چون شکر از چه بیازرده‌ای>
  block
    text <خواجه جان شمس دین مفخر تبریزیان>
    text <این سرم از نخل تست زانک تو پرورده‌ای>
