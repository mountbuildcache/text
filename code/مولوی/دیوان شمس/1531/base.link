
text <بیا کامروز شه را ما شکاریم>
  block
    text <بیا کامروز شه را ما شکاریم>
    text <سر خویش و سر عالم نداریم>
  block
    text <بیا کامروز چون موسی عمران>
    text <به مردی گرد از دریا برآریم>
  block
    text <همه شب چون عصا افتاده بودیم>
    text <چو روز آمد چو ثعبان بی‌قراریم>
  block
    text <چو گرد سینه خود طوف کردیم>
    text <ید بیضا ز جیب جان برآریم>
  block
    text <بدان قدرت که ماری شد عصایی>
    text <به هر شب چون عصا و روز ماریم>
  block
    text <پی فرعون سرکش اژدهاییم>
    text <پی موسی عصا و بردباریم>
  block
    text <به همت خون نمرودان بریزیم>
    text <تو این منگر که چون پشه نزاریم>
  block
    text <برافزاییم بر شیران و پیلان>
    text <اگر چه در کف آن شیر زاریم>
  block
    text <اگر چه همچو اشتر کژنهادیم>
    text <چو اشتر سوی کعبه راهواریم>
  block
    text <به اقبال دوروزه دل نبندیم>
    text <که در اقبال باقی کامکاریم>
  block
    text <چو خورشید و قمر نزدیک و دوریم>
    text <چو عشق و دل نهان و آشکاریم>
  block
    text <برای عشق خون آشام خون خوار>
    text <سگانش را چو خون اندر تغاریم>
  block
    text <چو ماهی وقت خاموشی خموشیم>
    text <به وقت گفت ماه بی‌غباریم>
