
text <هر آن چشمی که گریان است در عشق دلارامی>
  block
    text <هر آن چشمی که گریان است در عشق دلارامی>
    text <بشارت آیدش روزی ز وصل او به پیغامی>
  block
    text <هر آن چشم سپیدی کو سیه کرده‌ست تن جامه>
    text <سیاهش شد سپید آخر سپیدش شد سیه فامی>
  block
    text <چو گریان بود آن یعقوب کنعان از پی یوسف>
    text <بشارت آمدش ناگه از آن خوش روی خوش نامی>
  block
    text <مثال نردبان باشد به نالیدن به عشق اندر>
    text <چو او بر نردبان کوشد رسد ناگاه بر بامی>
  block
    text <حریف عشق پیش آید چو بیند مر تو را بیخود>
    text <کبابی از جگر در کف ز خون دل یکی جامی>
  block
    text <که آب لطف آن دلبر گرفته قاف تا قاف است>
    text <از آن است آتش هجران که تا پخته شود خامی>
  block
    text <برای امتحان مرغ جان عاشق وحشی>
    text <بلا چون ضربت دامی و زلف یار چون دامی>
  block
    text <که تا زین دام و زین ضربت کشاکش یابد این وحشی>
    text <نماند ناز و تندی او شود همراز و هم رامی>
  block
    text <چنان چون میوه‌های خام از آن پخته شود شیرین>
    text <که گاهش تاب خورشید است و گاهش طره شامی>
  block
    text <ز رنج عام و لطف خاص حکمت‌ها شود پیدا>
    text <که تا صافی شود دردی که تا خاصه شود عامی>
  block
    text <گهی از خوف محرومی و هجران ابد سوزی>
    text <گهی اندر امید وصل یکتا زفت انعامی>
  block
    text <خصوصا درد این مسکین که عالم سوز طوفان است>
    text <زهی تلخی و ناکامی که شیرین است از او کامی>
  block
    text <به هر گامی اگر صد تیر آید از هوای او>
    text <نگردم از هوای او نگردانم یکی گامی>
  block
    text <منم در وام عشق شاه تا گردن بحمدالله>
    text <مبارک صاحب وامی مبارک کردن وامی>
  block
    text <زهی دریای لطف حق زهی خورشید ربانی>
    text <به هر صد قرن نبود این چه جای سال و ایامی>
  block
    text <ز مخدومی شمس الدین تبریزی بیابد جان>
    text <خلاصه نور ایمانی صفای جان اسلامی>
  block
    text <چه جای نور اسلام است که نورانی و روحانی>
    text <شود واله اگر پیدا شود از دفترش لامی>
