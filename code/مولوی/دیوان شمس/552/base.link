
text <چیست صلای چاشتگه خواجه به گور می‌رود>
  block
    text <چیست صلای چاشتگه خواجه به گور می‌رود>
    text <دیر به خانه وارسد منزل دور می‌رود>
  block
    text <در عوض بت گزین کزدم و مار همنشین>
    text <وز تتق بریشمین سوی قبور می‌رود>
  block
    text <شد می و نقل خوردنش عشرت و عیش کردنش>
    text <سخت شکست گردنش سخت صبور می‌رود>
  block
    text <زهره نداشت هیچ کس تا بر او زند نفس>
    text <پخته شود از این سپس چون به تنور می‌رود>
  block
    text <صاف صفا نمی‌رود راه وفا نمی‌رود>
    text <مست خدا نمی‌رود مست غرور می‌رود>
  block
    text <ای خنک آن که پیش شد بنده دین و کیش شد>
    text <موسی وقت خویش شد جانب طور می‌رود>
  block
    text <چند برید جامه‌ها بست بسی عمامه‌ها>
    text <چون که نداشت ستر حق ناکس و عور می‌رود>
  block
    text <آنک ز روم زاده بد جانب روم وارود>
    text <وان که ز غور زاده بد هم سوی غور می‌رود>
  block
    text <آن که ز نار زاده بد همچو بلیس نار شد>
    text <وان که ز نور زاده بد هم سوی نور می‌رود>
  block
    text <آن که ز دیو زاده بد دست جفا گشاده بد>
    text <هیچ گمان مبر که او در بر حور می‌رود>
  block
    text <بانمکان و چابکان جانب خوان حق شده>
    text <وان دل خام بی‌نمک در شر و شور می‌رود>
  block
    text <طبل سیاستی ببین کز فزع نهیب او>
    text <شیر چو گربه می‌شود میر چو مور می‌رود>
  block
    text <بس که بیان سر تو گر چه به لب نیاوری>
    text <همچو خیال نیکوان سوی صدور می‌رود>
