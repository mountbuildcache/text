
text <صبح است و صبوح است بر این بام برآییم>
  block
    text <صبح است و صبوح است بر این بام برآییم>
    text <از ثور گریزیم و به برج قمر آییم>
  block
    text <پیکار نجوییم و ز اغیار نگوییم>
    text <هنگام وصال است بدان خوش صور آییم>
  block
    text <روی تو گلستان و لب تو شکرستان>
    text <در سایه این هر دو همه گلشکر آییم>
  block
    text <خورشید رخ خوب تو چون تیغ کشیده‌ست>
    text <شاید که به پیش تو چو مه شب سپر آییم>
  block
    text <زلف تو شب قدر و رخ تو همه نوروز>
    text <ما واسطه روز و شبش چون سحر آییم>
  block
    text <این شکل ندانیم که آن شکل نمودی>
    text <ور زانک دگرگونه نمایی دگر آییم>
  block
    text <خورشید جهانی تو و ما ذره پنهان>
    text <درتاب در این روزن تا در نظر آییم>
  block
    text <خورشید چو از روی تو سرگشته و خیره‌ست>
    text <ما ذره عجب نیست که خیره نگر آییم>
  block
    text <گفتم چو بیایید دو صد در بگشایید>
    text <گفتند که این هست ولیکن اگر آییم>
  block
    text <گفتم که چو دریا به سوی جوی نیاید>
    text <چون آب روان جانب او در سفر آییم>
  block
    text <ای ناطقه غیب تو برگوی که تا ما>
    text <از مخبر و اخبار خوشت خوش خبر آییم>
