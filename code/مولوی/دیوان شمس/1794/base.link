
text <ای باغبان ای باغبان آمد خزان آمد خزان>
  block
    text <ای باغبان ای باغبان آمد خزان آمد خزان>
    text <بر شاخ و برگ از درد دل بنگر نشان بنگر نشان>
  block
    text <ای باغبان هین گوش کن ناله درختان نوش کن>
    text <نوحه کنان از هر طرف صد بی‌زبان صد بی‌زبان>
  block
    text <هرگز نباشد بی‌سبب گریان دو چشم و خشک لب>
    text <نبود کسی بی‌درد دل رخ زعفران رخ زعفران>
  block
    text <حاصل درآمد زاغ غم در باغ و می کوبد قدم>
    text <پرسان به افسوس و ستم کو گلستان کو گلستان>
  block
    text <کو سوسن و کو نسترن کو سرو و لاله و یاسمن>
    text <کو سبزپوشان چمن کو ارغوان کو ارغوان>
  block
    text <کو میوه‌ها را دایگان کو شهد و شکر رایگان>
    text <خشک است از شیر روان هر شیردان هر شیردان>
  block
    text <کو بلبل شیرین فنم کو فاخته کوکوزنم>
    text <طاووس خوب چون صنم کو طوطیان کو طوطیان>
  block
    text <خورده چو آدم دانه‌ای افتاده از کاشانه‌ای>
    text <پریده تاج و حله شان زین افتنان زین افتنان>
  block
    text <گلشن چو آدم مستضر هم نوحه گر هم منتظر>
    text <چون گفتشان لا تقنطوا ذو الامتنان ذو الامتنان>
  block
    text <جمله درختان صف زده جامه سیه ماتم زده>
    text <بی‌برگ و زار و نوحه گر زان امتحان زان امتحان>
  block
    text <ای لک لک و سالار ده آخر جوابی بازده>
    text <در قعر رفتی یا شدی بر آسمان بر آسمان>
  block
    text <گفتند ای زاغ عدو آن آب بازآید به جو>
    text <عالم شود پررنگ و بو همچون جنان همچون جنان>
  block
    text <ای زاغ بیهوده سخن سه ماه دیگر صبر کن>
    text <تا دررسد کوری تو عید جهان عید جهان>
  block
    text <ز آواز اسرافیل ما روشن شود قندیل ما>
    text <زنده شویم از مردن آن مهر جان آن مهر جان>
  block
    text <تا کی از این انکار و شک کان خوشی بین و نمک>
    text <بر چرخ پرخون مردمک بی نردبان بی نردبان>
  block
    text <میرد خزان همچو دد بر گور او کوبی لگد>
    text <نک صبح دولت می دمد ای پاسبان ای پاسبان>
  block
    text <صبحا جهان پرنور کن این هندوان را دور کن>
    text <مر دهر را محرور کن افسون بخوان افسون بخوان>
  block
    text <ای آفتاب خوش عمل بازآ سوی برج حمل>
    text <نی یخ گذار و نی وحل عنبرفشان عنبرفشان>
  block
    text <گلزار را پرخنده کن وان مردگان را زنده کن>
    text <مر حشر را تابنده کن هین العیان هین العیان>
  block
    text <از حبس رسته دانه‌ها ما هم ز کنج خانه‌ها>
    text <آورده باغ از غیب‌ها صد ارمغان صد ارمغان>
  block
    text <گلشن پر از شاهد شود هم پوستین کاسد شود>
    text <زاینده و والد شود دور زمان دور زمان>
  block
    text <لک لک بیاید با یدک بر قصر عالی چون فلک>
    text <لک لک کنان کالملک لک یا مستعان یا مستعان>
  block
    text <بلبل رسد بربط زنان وان فاخته کوکوکنان>
    text <مرغان دیگر مطرب بخت جوان بخت جوان>
  block
    text <من زین قیامت حاملم گفت زبان را می هلم>
    text <می ناید اندیشه دلم اندر زبان اندر زبان>
  block
    text <خاموش و بشنو ای پدر از باغ و مرغان نو خبر>
    text <پیکان پران آمده از لامکان از لامکان>
