
text <اگر صد همچو من گردد هلاک او را چه غم دارد>
  block
    text <اگر صد همچو من گردد هلاک او را چه غم دارد>
    text <که نی عاشق نمی‌یابد که نی دلخسته کم دارد>
  block
    text <مرا گوید چرا چشمت رقیب روی من باشد>
    text <بدان در پیش خورشیدش همی‌دارم که نم دارد>
  block
    text <چو اسماعیل پیش او بنوشم زخم نیش او>
    text <خلیلم را خریدارم چه گر قصد ستم دارد>
  block
    text <اگر مشهور شد شورم خدا داند که معذورم>
    text <کاسیر حکم آن عشقم که صد طبل و علم دارد>
  block
    text <مرا یار شکرناکم اگر بنشاند بر خاکم>
    text <چرا غم دارد آن مفلس که یار محتشم دارد>
  block
    text <غمش در دل چو گنجوری دلم نور علی نوری>
    text <مثال مریم زیبا که عیسی در شکم دارد>
  block
    text <چو خورشیدست یار من نمی‌گردد به جز تنها>
    text <سپه سالار مه باشد کز استاره حشم دارد>
  block
    text <مسلمان نیستم گبرم اگر ماندست یک صبرم>
    text <چه دانی تو که درد او چه دستان و قدم دارد>
  block
    text <ز درد او دهان تلخست هر دریا که می‌بینی>
    text <ز داغ او نکو بنگر که روی مه رقم دارد>
  block
    text <به دوران‌ها چو من عاشق نرست از مغرب و مشرق>
    text <بپرس از پیر گردونی که چون من پشت خم دارد>
  block
    text <خنک جانی که از خوابش به مالش‌ها برانگیزد>
    text <بدان مالش بود شادان و آن را مغتنم دارد>
  block
    text <طبیبی چون دهد تلخش بنوشد تلخ او را خوش>
    text <طبیبان را نمی‌شاید که عاقل متهم دارد>
  block
    text <اگر شان متهم داری بمانی بند بیماری>
    text <کسی برخورد از استا که او را محترم دارد>
  block
    text <خمش کن کاندر این دریا نشاید نعره و غوغا>
    text <که غواص آن کسی باشد که او امساک دم دارد>
