
text <باده نمی‌بایدم فارغم از درد و صاف>
  block
    text <باده نمی‌بایدم فارغم از درد و صاف>
    text <تشنه خون خودم آمد وقت مصاف>
  block
    text <برکش شمشیر تیز خون حسودان بریز>
    text <تا سر بی‌تن کند گرد تن خود طواف>
  block
    text <کوه کن از کله‌ها بحر کن از خون ما>
    text <تا بخورد خاک و ریگ جرعه خون از گزاف>
  block
    text <ای ز دل من خبیر رو دهنم را مگیر>
    text <ور نه شکافد دلم خون بجهد از شکاف>
  block
    text <گوش به غوغا مکن هیچ محابا مکن>
    text <سلطنت و قهرمان نیست چنین دست باف>
  block
    text <در دل آتش روم لقمه آتش شوم>
    text <جان چو کبریت را بر چه بریدند ناف>
  block
    text <آتش فرزند ماست تشنه و دربند ماست>
    text <هر دو یکی می‌شویم تا نبود اختلاف>
  block
    text <چک چک و دودش چراست زانک دورنگی به جاست>
    text <چونک شود هیزم او چک چک نبود ز لاف>
  block
    text <ور بجهد نیم سوز فحم بود او هنوز>
    text <تشنه دل و رو سیه طالب وصل و زفاف>
  block
    text <آتش گوید برو تو سیهی من سپید>
    text <هیزم گوید که تو سوخته‌ای من معاف>
  block
    text <این طرفش روی نی وان طرفش روی نی>
    text <کرده میان دو یار در سیهی اعتکاف>
  block
    text <همچو مسلمان غریب نی سوی خلقش رهی>
    text <نی سوی شاهنشهی بر طرفی چون سجاف>
  block
    text <بلک چو عنقا که او از همه مرغان فزود>
    text <بر فلکش ره نبود ماند بر آن کوه قاف>
  block
    text <با تو چه گویم که تو در غم نان مانده‌ای>
    text <پشت خمی همچو لام تنگ دلی همچو کاف>
  block
    text <هین بزن ای فتنه جو بر سر سنگ آن سبو>
    text <تا نکشم آب جو تا نکنم اغتراف>
  block
    text <ترک سقایی کنم غرقه دریا شوم>
    text <دور ز جنگ و خلاف بی‌خبر از اعتراف>
  block
    text <همچو روان‌های پاک خامش در زیر خاک>
    text <قالبشان چون عروس خاک بر او چون لحاف>
