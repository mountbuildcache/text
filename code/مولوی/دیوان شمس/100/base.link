
text <بیا ای جان نو داده جهان را>
  block
    text <بیا ای جان نو داده جهان را>
    text <ببر از کار عقل کاردان را>
  block
    text <چو تیرم تا نپرانی نپرم>
    text <بیا بار دگر پر کن کمان را>
  block
    text <ز عشقت باز طشت از بام افتاد>
    text <فرست از بام باز آن نردبان را>
  block
    text <مرا گویند بامش از چه سویست>
    text <از آن سویی که آوردند جان را>
  block
    text <از آن سویی که هر شب جان روانست>
    text <به وقت صبح بازآرد روان را>
  block
    text <از آن سو که بهار آید زمین را>
    text <چراغ نو دهد صبح آسمان را>
  block
    text <از آن سو که عصایی اژدها شد>
    text <به دوزخ برد او فرعونیان را>
  block
    text <از آن سو که تو را این جست و جو خاست>
    text <نشان خود اوست می‌جوید نشان را>
  block
    text <تو آن مردی که او بر خر نشسته است>
    text <همی‌پرسد ز خر این را و آن را>
  block
    text <خمش کن کو نمی‌خواهد ز غیرت>
    text <که در دریا درآرد همگنان را>
