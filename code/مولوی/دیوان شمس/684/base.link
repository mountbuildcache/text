
text <ز رویت دسته گل می‌توان کرد>
  block
    text <ز رویت دسته گل می‌توان کرد>
    text <ز زلفت شاخ سنبل می‌توان کرد>
  block
    text <ز قد پرخم من در ره عشق>
    text <بر آب چشم من پل می‌توان کرد>
  block
    text <ز اشک خون همچون اطلس من>
    text <براق عشق را جل می‌توان کرد>
  block
    text <ز هر حلقه از آن زلفین پربند>
    text <پر گردن کشان غل می‌توان کرد>
  block
    text <تو دریایی و من یک قطره ای جان>
    text <ولیکن جزو را کل می‌توان کرد>
  block
    text <دلم صدپاره شد هر پاره نالان>
    text <که از هر پاره بلبل می‌توان کرد>
  block
    text <تو قاف قندی و من لام لب تلخ>
    text <ز قاف و لام ما قل می‌توان کرد>
  block
    text <مرا همشیره است اندیشه تو>
    text <از این شیره بسی مل می‌توان کرد>
  block
    text <رهی دورست و جان من پیاده>
    text <ولی دل را چو دلدل می‌توان کرد>
  block
    text <خمش کن زان که بی‌گفت زبانی>
    text <جهان پربانگ و غلغل می‌توان کرد>
