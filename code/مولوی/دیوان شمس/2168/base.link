
text <نمی‌گفتی مرا روزی که ما را یار غاری تو>
  block
    text <نمی‌گفتی مرا روزی که ما را یار غاری تو>
    text <درون باغ عشق ما درخت پایداری تو>
  block
    text <ایا شیر خدا آخر بفرمودی به صید اندر>
    text <که خه مر آهوی ما را چو آهو خوش شکاری تو>
  block
    text <شکفته داشتی چون گل دل و جانم دلاراما>
    text <کنونم خود نمی‌گویی کز آن گلزار خاری تو>
  block
    text <ز نازی کز تو در سر بد تهی کرد از دماغم غم>
    text <مرا زنهار از هجرت که بس بی‌زینهاری تو>
  block
    text <چو فتوی داد عشق تو به خون من نمی‌دانم>
    text <چه جوهردار تیغی تو چه سنگین دل نگاری تو>
  block
    text <ایا اومید در دستم عصای موسوی بودی>
    text <ز هجران چو فرعونش کنون جان در چو ماری تو>
  block
    text <چو از افلاک نورانی وصال شاه افتادی>
    text <چو آدم اندر این پستی در این اقلیم ناری تو>
  block
    text <کنار وصل دربودی یکی چندی تو ای دیده>
    text <کنار از اشک پر کن تو چو از شه برکناری تو>
  block
    text <الا ای مو سیه پوشی به هنگام طرب وآنگه>
    text <سپیدت جامه باشد چون در این غم سوگواری تو>
  block
    text <به نظم و نثر عذر من سمر شد در جهان اکنون>
    text <که یک عذرم نپذرفتی چگونه خوش عذاری تو>
  block
    text <تو ای جان سنگ خارایی که از آب حیات او>
    text <جدا گشتی و محرومی وآنگه برقراری تو>
  block
    text <رمیدستی از این قالب ولیکن علقه‌ای داری>
    text <کز آن بحر کرم در گوش در شاهواری تو>
  block
    text <در این اومید پژمرده بپژمردی چو باغ از دی>
    text <ز دی بگذر سبک برپر که نی جان بهاری تو>
  block
    text <بخارای جهان جان که معدنگاه علم آن است>
    text <سفر کن جان باعزت که نی جان بخاری تو>
  block
    text <مزن فال بدی زیرا به فال سعد وصل آید>
    text <مگو دورم ز شاه خود که نیک اندر جواری تو>
  block
    text <چو دانستی که دیوانه شدی عقل است این دانش>
    text <چو می‌دانی که تو مستی پس اکنون هشیاری تو>
  block
    text <هزاران شکر آن شه را که فرزین بند او گشتی>
    text <هزاران منت آن می را که از وی در خماری تو>
  block
    text <همه فخر و همه دولت برای شاه می‌زیبد>
    text <چرا در قید فخری تو چرا دربند عاری تو>
  block
    text <فراق من شده فربه ز خون تو که خورد ای دل>
    text <چرا قربان شدی ای دل چو شیشاک نزاری تو>
  block
    text <چو سرنایی تو نه چشم از برای انتظار لب>
    text <چو آن لب را نمی‌بینی در آن پرده چه زاری تو>
  block
    text <چو دف از ضربت هجرت چو چنبر گشت پشت من>
    text <چرا بر دست این دل هم مثال دف نداری تو>
  block
    text <هزاران منتت بر جان ز عشق شاه شمس الدین>
    text <تو بادی ریش درکرده که یعنی حق گزاری تو>
  block
    text <الا ای شاه تبریزم در این دریای خون ریزم>
    text <چه باشد گر چو موسی گرد از دریا برآری تو>
  block
    text <ایا خوبی و لطف شه شمردم رمزکی از تو>
    text <شمردن از کجا تانم که بی‌حد و شماری تو>
