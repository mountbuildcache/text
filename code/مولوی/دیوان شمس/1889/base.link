
text <دل دل دل تو دل مرا مرنجان>
  block
    text <دل دل دل تو دل مرا مرنجان>
    text <چرا چرا چه معنی مرا کنی پریشان>
  block
    text <بیا بیا و بازآ به صلح سوی خانه>
    text <مرو مرو ز پیشم کتف چنین مجنبان>
  block
    text <تو صد شکرستانی ترش چه کردی ابرو>
    text <سبکتر از صبایی چرا شوی گران جان>
  block
    text <منم کنون ز عشق رخ چو گلشن تو>
    text <فراز سرو و گلشن چو صد هزاردستان>
  block
    text <بیا بیا دمم ده که دمدمه لطیفت>
    text <حیات دل فزاید مرا چو آب حیوان>
  block
    text <بیار عشوه اینک بهای عشوه صد جان>
    text <هزار جان به ارزد زهی متاع ارزان>
  block
    text <تو عقل عقل مایی چرا ز ما جدایی>
    text <سری که عقل از او شد نه گیج ماند و حیران>
  block
    text <ستون این سرایی ز در برون چرایی>
    text <سرا که بی‌ستون شد نه پست گشت ویران>
  block
    text <تو ماه آسمانی و ما شبیم تاری>
    text <شبی که مه نباشد غلس بود فراوان>
  block
    text <تو پادشاه شهری و ما کنار شهری>
    text <چو شهر ماند بی‌شه چه سر بود چه سامان>
  block
    text <مها تویی سلیمان فراق و غم چو دیوان>
    text <چو دور شد سلیمان نه دست یافت شیطان>
  block
    text <تویی به جای موسی و ما تو را عصایی>
    text <بجز به کف موسی عصا نیافت برهان>
  block
    text <مسیح خوش دمی تو و ما ز گل چو مرغی>
    text <دمی بدم تو بر ما بر اوج بین تو جولان>
  block
    text <تو نوح روزگاری و ما چو اهل کشتی>
    text <چو نوح رفت کشتی کجا رهد ز طوفان>
  block
    text <تویی خلیل ای جان همه جهان پرآتش>
    text <که بی‌خلیل آتش نمی‌شود گلستان>
  block
    text <تو نور مصطفایی و کعبه پربتان شد>
    text <هلا بیا برون کن بتان ز بیت رحمان>
  block
    text <تو یوسف جمالی و چشم خلق بسته>
    text <نظر ز تو گشاید چو چشم پیر کنعان>
  block
    text <تو گوهر صفایی و ما صدف به گردت>
    text <صدف چه قیمت آرد چو رفت گوهر کان>
  block
    text <تو جان آفتابی که او است جان عالم>
    text <سزد گرت بگویم که جان جان کیهان>
  block
    text <به غیب باشد ایمان تو غیب را عیانی>
    text <که عین عین عینی و اصل اصل ایمان>
  block
    text <خمش که تا قیامت اگر دهی علامت>
    text <جوی نموده باشی به ما ز گنج پنهان>
