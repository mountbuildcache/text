
text <ای خدا این وصل را هجران مکن>
  block
    text <ای خدا این وصل را هجران مکن>
    text <سرخوشان عشق را نالان مکن>
  block
    text <باغ جان را تازه و سرسبز دار>
    text <قصد این مستان و این بستان مکن>
  block
    text <چون خزان بر شاخ و برگ دل مزن>
    text <خلق را مسکین و سرگردان مکن>
  block
    text <بر درختی کشیان مرغ توست>
    text <شاخ مشکن مرغ را پران مکن>
  block
    text <جمع و شمع خویش را برهم مزن>
    text <دشمنان را کور کن شادان مکن>
  block
    text <گر چه دزدان خصم روز روشنند>
    text <آنچ می‌خواهد دل ایشان مکن>
  block
    text <کعبه اقبال این حلقه است و بس>
    text <کعبه اومید را ویران مکن>
  block
    text <این طناب خیمه را برهم مزن>
    text <خیمه توست آخر ای سلطان مکن>
  block
    text <نیست در عالم ز هجران تلختر>
    text <هرچ خواهی کن ولیکن آن مکن>
