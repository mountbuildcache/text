
text <دل من کار تو دارد گل و گلنار تو دارد>
  block
    text <دل من کار تو دارد گل و گلنار تو دارد>
    text <چه نکوبخت درختی که بر و بار تو دارد>
  block
    text <چه کند چرخ فلک را چه کند عالم شک را>
    text <چو بر آن چرخ معانی مهش انوار تو دارد>
  block
    text <به خدا دیو ملامت برهد روز قیامت>
    text <اگر او مهر تو دارد اگر اقرار تو دارد>
  block
    text <به خدا حور و فرشته به دو صد نور سرشته>
    text <نبرد سر نبرد جان اگر انکار تو دارد>
  block
    text <تو کیی آنک ز خاکی تو و من سازی و گویی>
    text <نه چنان ساختمت من که کس اسرار تو دارد>
  block
    text <ز بلاهای معظم نخورد غم نخورد غم>
    text <دل منصور حلاجی که سر دار تو دارد>
  block
    text <چو ملک کوفت دمامه بنه ای عقل عمامه>
    text <تو مپندار که آن مه غم دستار تو دارد>
  block
    text <بمر ای خواجه زمانی مگشا هیچ دکانی>
    text <تو مپندار که روزی همه بازار تو دارد>
  block
    text <تو از آن روز که زادی هدف نعمت و دادی>
    text <نه کلید در روزی دل طرار تو دارد>
  block
    text <بن هر بیخ و گیاهی خورد از رزق الهی>
    text <همه وسواس و عقیله دل بیمار تو دارد>
  block
    text <طمع روزی جان کن سوی فردوس کشان کن>
    text <که ز هر برگ و نباتش شکر انبار تو دارد>
  block
    text <نه کدوی سر هر کس می راوق تو دارد>
    text <نه هر آن دست که خارد گل بی‌خار تو دارد>
  block
    text <چو کدو پاک بشوید ز کدو باده بروید>
    text <که سر و سینه پاکان می از آثار تو دارد>
  block
    text <خمش ای بلبل جان‌ها که غبارست زبان‌ها>
    text <که دل و جان سخن‌ها نظر یار تو دارد>
  block
    text <بنما شمس حقایق تو ز تبریز مشارق>
    text <که مه و شمس و عطارد غم دیدار تو دارد>
