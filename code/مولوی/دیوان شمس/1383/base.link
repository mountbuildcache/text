
text <تا من بدیدم روی تو ای ماه و شمع روشنم>
  block
    text <تا من بدیدم روی تو ای ماه و شمع روشنم>
    text <هر جا نشینم خرمم هر جا روم در گلشنم>
  block
    text <هر جا خیال شه بود باغ و تماشاگه بود>
    text <در هر مقامی که روم بر عشرتی بر می تنم>
  block
    text <درها اگر بسته شود زین خانقاه شش دری>
    text <آن ماه رو از لامکان سر درکند در روزنم>
  block
    text <گوید سلام علیک هی آوردمت صد نقل و می>
    text <من شاهم و شاهنشهم پرده سپاهان می زنم>
  block
    text <من آفتاب انورم خوش پرده‌ها را بردرم>
    text <من نوبهارم آمدم تا خارها را برکنم>
  block
    text <هر کس که خواهد روز و شب عیش و تماشا و طرب>
    text <من قندها را لذتم بادام‌ها را روغنم>
  block
    text <گویم سخن را بازگو مردی کرم ز آغاز گو>
    text <هین بی‌ملولی شرح کن من سخت کند و کودنم>
  block
    text <گوید که آن گوش گران بهتر ز هوش دیگران>
    text <صد فضل دارد این بر آن کان جا هوا این جا منم>
  block
    text <رو رو که صاحب دولتی جان حیات و عشرتی>
    text <رضوان و حور و جنتی زیرا گرفتی دامنم>
  block
    text <هم کوه و هم عنقا تویی هم عروه الوثقی تویی>
    text <هم آب و هم سقا تویی هم باغ و سرو و سوسنم>
  block
    text <افلاک پیشت سر نهد املاک پیشت پر نهد>
    text <دل گویدت مومم تو را با دیگران چون آهنم>
