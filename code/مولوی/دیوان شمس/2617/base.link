
text <عیسی چو تویی جانا ای دولت ترسایی>
  block
    text <عیسی چو تویی جانا ای دولت ترسایی>
    text <لاهوت ازل را از ناسوت تو بنمایی>
  block
    text <ایمان ز سر زلفت زنار عجب بندد>
    text <کز کافر زلف خود یک پیچ تو بگشایی>
  block
    text <ای از پس صد پرده درتافته رخسارت>
    text <تا عالم خاکی را از عشق برآرایی>
  block
    text <جان دوش ز سرمستی با عشق تو عهدی کرد>
    text <جان بود در آن بیعت با عشق به تنهایی>
  block
    text <سر عشق به گوشش برد سر گفت به گوش جان>
    text <کس عهد کند با خود نی تو همگی مایی>
  block
    text <چندانک تو می‌کوشی جز چشم نمی‌پوشی>
    text <تا چند گریزی تو از خویش و نیاسایی>
  block
    text <جان گفت که ای فردم سوگند بدین دردم>
    text <سوگند بدان زلفی عاشق کش سودایی>
  block
    text <کان عهد که من کردم بی‌جان و بدن کردم>
    text <نی ما و نه من کردم ای مفرد یکتایی>
  block
    text <مست آنچ کند در می از می‌بود آن به روی>
    text <در آب نماید او لیک او است ز بالایی>
  block
    text <تبریز ز شمس الدین آخر قدحی زو هین>
    text <آن ساقی ترسا را یک نکته نفرمایی>
