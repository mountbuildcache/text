
text <از جهت ره زدن راه درآرد مرا>
  block
    text <از جهت ره زدن راه درآرد مرا>
    text <تا به کف رهزنان بازسپارد مرا>
  block
    text <آنک زند هر دمی راه دو صد قافله>
    text <من چه زنم پیش او او به چه آرد مرا>
  block
    text <من سر و پا گم کنم دل ز جهان برکنم>
    text <گر نفسی او به لطف سر بنخارد مرا>
  block
    text <او ره خوش می‌زند رقص بر آن می‌کنم>
    text <هر دم بازی نو عشق برآرد مرا>
  block
    text <گه به فسوس او مرا گوید کنجی نشین>
    text <چونک نشینم به کنج خود به درآرد مرا>
  block
    text <ز اول امروزم او می‌بپراند چو باز>
    text <تا که چه گیرد به من بر کی گمارد مرا>
  block
    text <همت من همچو رعد نکته من همچو ابر>
    text <قطره چکد ز ابر من چون بفشارد مرا>
  block
    text <ابر من از بامداد دارد از آن بحر داد>
    text <تا که ز رعد و ز باد بر کی ببارد مرا>
  block
    text <چونک ببارد مرا یاوه ندارد مرا>
    text <در کف صد گون نبات بازگذارد مرا>
