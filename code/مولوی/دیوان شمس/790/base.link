
text <واقف سرمد تا مدرسه عشق گشود>
  block
    text <واقف سرمد تا مدرسه عشق گشود>
    text <فرقیی مشکل چون عاشق و معشوق نبود>
  block
    text <جز قیاس و دوران هست طرق لیک شدست>
    text <بر اولوالفقه و طبیب و متنجم مسدود>
  block
    text <اندر این صورت و آن صورت بس فکرت تیز>
    text <از پی بحث و تفکر ید بیضا بنمود>
  block
    text <فرق گفتند بسی جامعشان راه ببست>
    text <رو به جامع چو نهادند دو صد فرق فزود>
  block
    text <فکر محدود بد و جامع و فارق بی‌حد>
    text <آنچ محدود بد آن محو شد از نامحدود>
  block
    text <محو سکرست پس محو بود صحو یقین>
    text <شمس عاقب بود ار چند بود ظل ممدود>
  block
    text <این از آنست که یطوی به زبان لایحکی>
    text <زانک اثبات چنین نکته بود نفی وجود>
  block
    text <این سخن فرع وجودست و حجابست ز نفی>
    text <کشف چیزی به حجابش نبود جز مردود>
  block
    text <نه ز مردود گریزی نه ز مقبول خلاص>
    text <بهل این را که نگنجد نه به بحث و نه سرود>
  block
    text <تو پس این را بهلی لیک تو را آن نهلد>
    text <جان از این قاعده نجهد به قیام و به قعود>
  block
    text <جان قعود آرد آنش بکشد سوی قیام>
    text <جان قیام آرد آنش بکشد سوی سجود>
  block
    text <این یگانه نه دوگانه‌ست که از وی برهی>
    text <به سلام و به تشهد نرهد جان ز شهود>
  block
    text <نه به تحریمه درآمد نه به تحلیله رود>
    text <نه به تکبیره ببست و نه سلامش بگشود>
  block
    text <مگس روح درافتاد در این دوغ ابد>
    text <نه مسلمان و نه ترسا و نه گبر و نه جهود>
  block
    text <هله می‌گو که سخن پر زدن آن مگس است>
    text <پر زدن نیز نماند چو رود دوغ فرود>
  block
    text <پر زدن نوع دگر باشد اگر نیز بود>
    text <رقص نادر بودت بر زبر چرخ کبود>
