
text <ای یار اگر نیکو کنی اقبال خود صدتو کنی>
  block
    text <ای یار اگر نیکو کنی اقبال خود صدتو کنی>
    text <تا بوک رو این سو کنی باشد که با ما خو کنی>
  block
    text <من گرد ره را کاستم آفاق را آراستم>
    text <وز جرم تو برخاستم باشد که با ما خو کنی>
  block
    text <من از عدم زادم تو را بر تخت بنهادم تو را>
    text <آیینه‌ای دادم تو را باشد که با ما خو کنی>
  block
    text <ای گوهری از کان من وی طالب فرمان من>
    text <آخر ببین احسان من باشد که با ما خو کنی>
  block
    text <شرب مرا پیمانه شو وز خویشتن بیگانه شو>
    text <با درد من همخانه شو باشد که با ما خو کنی>
  block
    text <ای شاه زاده داد کن خود را ز خود آزاد کن>
    text <روز اجل را یاد کن باشد که با ما خو کنی>
  block
    text <مانند تیری از کمان بجهد ز تن سیمرغ جان>
    text <آن را بیندیش ای فلان باشد که با ما خو کنی>
  block
    text <ای جمع کرده سیم و زر ای عاشق هر لب شکر>
    text <باری بیا خوبی نگر باشد که با ما خو کنی>
  block
    text <تخم وفاها کاشتم نقشی عجب بنگاشتم>
    text <بس پرده‌ها برداشتم باشد که با ما خو کنی>
  block
    text <استوثقوا ادیانکم و استغنموا اخوانکم>
    text <و استعشقوا ایمانکم باشد که با ما خو کنی>
  block
    text <شه شمس تبریزی تو را گوید به پیش ما بیا>
    text <بگذر ز زرق و از ریا باشد که با ما خو کنی>
