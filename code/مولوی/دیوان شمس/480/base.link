
text <به حق آن که در این دل به جز ولای تو نیست>
  block
    text <به حق آن که در این دل به جز ولای تو نیست>
    text <ولی او نشوم کو ز اولیای تو نیست>
  block
    text <مباد جانم بی‌غم اگر فدای تو نیست>
    text <مباد چشمم روشن اگر سقای تو نیست>
  block
    text <وفا مباد امیدم اگر به غیر تو است>
    text <خراب باد وجودم اگر برای تو نیست>
  block
    text <کدام حسن و جمالی که آن نه عکس تو است>
    text <کدام شاه و امیری که او گدای تو نیست>
  block
    text <رضا مده که دلم کام دشمنان گردد>
    text <ببین که کام دل من به جز رضای تو نیست>
  block
    text <قضا نتانم کردن دمی که بی‌تو گذشت>
    text <ولی چه چاره که مقدور جز قضای تو نیست>
  block
    text <دلا بباز تو جان را بر او چه می‌لرزی>
    text <بر او ملرز فدا کن چه شد خدای تو نیست>
  block
    text <ملرز بر خود تا بر تو دیگران لرزند>
    text <به جان تو که تو را دشمنی ورای تو نیست>
