
text <از آن باده ندانم چون فنایم>
  block
    text <از آن باده ندانم چون فنایم>
    text <از آن بی‌جا نمی‌دانم کجایم>
  block
    text <زمانی قعر دریایی درافتم>
    text <دمی دیگر چو خورشیدی برآیم>
  block
    text <زمانی از من آبستن جهانی>
    text <زمانی چون جهان خلقی بزایم>
  block
    text <چو طوطی جان شکر خاید به ناگه>
    text <شوم سرمست و طوطی را بخایم>
  block
    text <به جایی درنگنجیدم به عالم>
    text <بجز آن یار بی‌جا را نشایم>
  block
    text <منم آن رند مست سخت شیدا>
    text <میان جمله رندان‌های هایم>
  block
    text <مرا گویی چرا با خود نیایی>
    text <تو بنما خود که تا با خود بیایم>
  block
    text <مرا سایه هما چندان نوازد>
    text <که گویی سایه او شد من همایم>
  block
    text <بدیدم حسن را سرمست می گفت>
    text <بلایم من بلایم من بلایم>
  block
    text <جوابش آمد از هر سو ز صد جان>
    text <ترایم من ترایم من ترایم>
  block
    text <تو آن نوری که با موسی همی‌گفت>
    text <خدایم من خدایم من خدایم>
  block
    text <بگفتم شمس تبریزی کیی گفت>
    text <شمایم من شمایم من شمایم>
