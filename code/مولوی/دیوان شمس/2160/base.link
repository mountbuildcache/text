
text <ندیدم در جهان کس را که تا سر پر نبوده‌ست او>
  block
    text <ندیدم در جهان کس را که تا سر پر نبوده‌ست او>
    text <همه جوشان و پرآتش کمین اندر بهانه جو>
  block
    text <همه از عشق بررسته جگرها خسته لب بسته>
    text <ولی در گلشن جانشان شقایق‌های تو بر تو>
  block
    text <حقایق‌های نیک و بد به شیر خفته می‌ماند>
    text <که عالم را زند برهم چو دستی برنهی بر او>
  block
    text <بسی خورشید افلاکی نهان در جسم هر خاکی>
    text <بسی شیران غرنده نهان در صورت آهو>
  block
    text <به مثل خلقت مردم نزاد از خاک و از انجم>
    text <وگر چه زاد بس نادر از این داماد و کدبانو>
  block
    text <ضمیرت بس محل دارد قدم فوق زحل دارد>
    text <اگر چه اندر آب و گل فروشد پاش تا زانو>
  block
    text <روان گشته‌ست از بالا زلال لطف تا این جا>
    text <که ای جان گل آلوده از این گل خویش را واشو>
  block
    text <نمی‌بینی تو این زمزم فروتر می‌روی هر دم>
    text <اگر ایوبی و محرم به زیر پای جو دارو>
  block
    text <چو شستن گیرد او خود را رباید آب جو او را>
    text <چو سیبش می‌برد غلطان به باغ خرم بی‌سو>
  block
    text <به سیبستان رسد سیبش رهد از سنگ آسیبش>
    text <نبیند اندر آن گلشن به جز آسیب شفتالو>
  block
    text <دل ویس و دل رامین ببیند جنت وحدت>
    text <گل سرخ و گل خیری نشیند مست رو با رو>
  block
    text <از آن سو در کف حوری شراب صاف انگوری>
    text <از این سو کرده رو بانو به خنده سوی روبانو>
  block
    text <در آن باغ خوش اعلوفه سپی پوشان چو اشکوفه>
    text <که رستیم از سیه کاری ز مازو رفت آن ما زو>
  block
    text <بصیرت‌ها گشاده هر نظر حیران در آن منظر>
    text <دهان پرقند و پرشکر تو خود باقیش را برگو>
