
text <در عشق سلیمانی من همدم مرغانم>
  block
    text <در عشق سلیمانی من همدم مرغانم>
    text <هم عشق پری دارم هم مرد پری خوانم>
  block
    text <هر کس که پری خوتر در شیشه کنم زودتر>
    text <برخوانم افسونش حراقه بجنبانم>
  block
    text <زین واقعه مدهوشم باهوشم و بی‌هوشم>
    text <هم ناطق و خاموشم هم لوح خموشانم>
  block
    text <فریاد که آن مریم رنگی دگر است این دم>
    text <فریاد کز این حالت فریاد نمی‌دانم>
  block
    text <زان رنگ چه بی‌رنگم زان طره چو آونگم>
    text <زان شمع چو پروانه یا رب چه پریشانم>
  block
    text <گفتم که مها جانی امروز دگر سانی>
    text <گفتا که بر او منگر از دیده انسانم>
  block
    text <ای خواجه اگر مردی تشویش چه آوردی>
    text <کز آتش حرص تو پردود شود جانم>
  block
    text <یا عاشق شیدا شو یا از بر ما واشو>
    text <در پرده میا با خود تا پرده نگردانم>
  block
    text <هم خونم و هم شیرم هم طفلم و هم پیرم>
    text <هم چاکر و هم میرم هم اینم و هم آنم>
  block
    text <هم شمس شکرریزم هم خطه تبریزم>
    text <هم ساقی و هم مستم هم شهره و پنهانم>
