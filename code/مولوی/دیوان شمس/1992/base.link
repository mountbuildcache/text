
text <خوی با ما کن و با بی‌خبران خوی مکن>
  block
    text <خوی با ما کن و با بی‌خبران خوی مکن>
    text <دم هر ماده خری را چو خران بوی مکن>
  block
    text <اول و آخر تو عشق ازل خواهد بود>
    text <چون زن فاحشه هر شب تو دگر شوی مکن>
  block
    text <دل بنه بر هوسی که دل از آن برنکنی>
    text <شیرمردا دل خود را سگ هر کوی مکن>
  block
    text <هم بدان سو که گه درد دوا می خواهی>
    text <وقف کن دیده و دل روی به هر سوی مکن>
  block
    text <همچو اشتر بمدو جانب هر خاربنی>
    text <ترک این باغ و بهار و چمن و جوی مکن>
  block
    text <هان که خاقان بنهاده است شهانه بزمی>
    text <اندر این مزبله از بهر خدا طوی مکن>
  block
    text <میر چوگانی ما جانب میدان آمد>
    text <پی اسپش دل و جان را هله جز گوی مکن>
  block
    text <روی را پاک بشو عیب بر آیینه منه>
    text <نقد خود را سره کن عیب ترازوی مکن>
  block
    text <جز بر آن که لبت داد لب خود مگشا>
    text <جز سوی آنک تکت داد تکاپوی مکن>
  block
    text <روی و مویی که بتان راست دروغین می دان>
    text <نامشان را تو قمرروی زره موی مکن>
  block
    text <بر کلوخی است رخ و چشم و لب عاریتی>
    text <پیش بی‌چشم به جد شیوه ابروی مکن>
  block
    text <قامت عشق صلا زد که سماع ابدی است>
    text <جز پی قامت او رقص و هیاهوی مکن>
  block
    text <دم مزن ور بزنی زیر لب آهسته بزن>
    text <دم حجاب است یکی تو کن و صدتوی مکن>
