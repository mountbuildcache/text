
text <چون چنگ شدم جانا آن چنگ تو دروا کن>
  block
    text <چون چنگ شدم جانا آن چنگ تو دروا کن>
    text <صد جان به عوض بستان وان شیوه تو با ما کن>
  block
    text <عیسی چو تویی ما را همکاسه مریم کن>
    text <طنبور دل ما را هم ناله سرنا کن>
  block
    text <دستی بنه ای چنگی بر نبض چنین پیری>
    text <وان خون دل زر را در ساغر صهبا کن>
  block
    text <جمعیت رندان را بر شاهد نقدی زن>
    text <ور زهد سخن گوید تو وعده به فردا کن>
  block
    text <دیوانه و مستی را خواهی که بشورانی>
    text <زنجیر خودم بنما وز دور تماشا کن>
  block
    text <دیدم ز تو من نقشی بر کالبدی بسته>
    text <جان گفت علی الله گو دل گفت علالا کن>
  block
    text <زان روز من مسکین بی‌عقل شدم بی‌دین>
    text <زان زلف خوش مشکین ما را تو چلیپا کن>
  block
    text <زنار ببند ای دل در دیر بکن منزل>
    text <زان راهب پرحاصل یک بوسه تقاضا کن>
  block
    text <در چهره مخدومی شمس الحق تبریزی>
    text <گر رغبت ما بینی این قصه غرا کن>
