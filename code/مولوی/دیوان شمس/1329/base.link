
text <چو زد فراق تو بر سر مرا به نیرو سنگ>
  block
    text <چو زد فراق تو بر سر مرا به نیرو سنگ>
    text <رسید بر سر من بعد از آن ز هر سو سنگ>
  block
    text <هزار سنگ ز آفاق بر سرم آید>
    text <چنان نباشد کز دست یار خوش خو سنگ>
  block
    text <مرا ز مطبخ عشق خوش تو بویی بود>
    text <فراق می‌زند از بخت من بر آن بو سنگ>
  block
    text <ز دست تو شود آن سنگ لعل می‌دانم>
    text <به امتحان به کف آور به دست خود تو سنگ>
  block
    text <اگر فتد نظر لطف تو به کوه و به سنگ>
    text <شود همه زر و گویند در جهان کو سنگ>
  block
    text <سخای کف تو گر چربشی به کوه دهد>
    text <دهد به خشک دماغان همیشه چربوسنگ>
  block
    text <ز لطف گر به جهان در نظر کنی یک دم>
    text <روان کند ز عرق صد فرات و صد جو سنگ>
  block
    text <اگر ز آب حیات تو سنگ تر گردد>
    text <حیات گیرد و مشک آکند چو آهو سنگ>
  block
    text <به آبگینه این دل نظر کن از سر لطف>
    text <که می طلب کند از وصل تو به جان او سنگ>
  block
    text <عصای هجر تو گویی عصای موسی بود>
    text <ز هر دو چشم روان کرد آب و هر دو سنگ>
  block
    text <ز بخت من ز دل تو سدیست از آهن>
    text <که آهن آید فرزند از زن و شو سنگ>
  block
    text <کنون ز هجر زنم سنگ بر دلم لیکن>
    text <بیاورید ز تبریز نزد من زو سنگ>
  block
    text <ز بس که روی نهادم به سنگ در تبریز>
    text <به هر طرف دهدت خود نشانه رو سنگ>
  block
    text <نگردم از هوسش گر ببارد از سر خشم>
    text <به سوی جان و دلم درشمار هر مو سنگ>
  block
    text <ولیک از کرم بی‌نظیر شمس الدین>
    text <کجاست خاک رهش را امید و مرجو سنگ>
  block
    text <دعای جانم اینست که جان فدای تو باد>
    text <وگر زنند همه بر سر دعاگو سنگ>
