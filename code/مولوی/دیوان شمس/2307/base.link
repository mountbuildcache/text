
text <بربند دهان از نان کآمد شکر روزه>
  block
    text <بربند دهان از نان کآمد شکر روزه>
    text <دیدی هنر خوردن بنگر هنر روزه>
  block
    text <آن شاه دو صد کشور تاجیت نهد بر سر>
    text <بربند میان زوتر کآمد کمر روزه>
  block
    text <زین عالم چون سجین برپر سوی علیین>
    text <بستان نظر حق بین زود از نظر روزه>
  block
    text <ای نقره باحرمت در کوره این مدت>
    text <آتش کندت خدمت اندر شرر روزه>
  block
    text <روزه نم زمزم شد در عیسی مریم شد>
    text <بر طارم چارم شد او در سفر روزه>
  block
    text <کو پر زدن مرغان کو پر ملک ای جان>
    text <این هست پر چینه و آن هست پر روزه>
  block
    text <گر روزه ضرر دارد صد گونه هنر دارد>
    text <سودای دگر دارد سودای سر روزه>
  block
    text <این روزه در این چادر پنهان شده چون دلبر>
    text <از چادر او بگذر واجو خبر روزه>
  block
    text <باریک کند گردن ایمن کند از مردن>
    text <تخمه اثر خوردن مستی اثر روزه>
  block
    text <سی روز در این دریا پا سر کنی و سر پا>
    text <تا دررسی ای مولا اندر گهر روزه>
  block
    text <شیطان همه تدبیرش و آن حیله و تزویرش>
    text <بشکست همه تیرش پیش سپر روزه>
  block
    text <روزه کر و فر خود خوشتر ز تو برگوید>
    text <دربند در گفتن بگشای در روزه>
  block
    text <شمس الحق تبریزی هم صبری و پرهیزی>
    text <هم عید شکرریزی هم کر و فر روزه>
