
text <آن جا که چو تو نگار باشد>
  block
    text <آن جا که چو تو نگار باشد>
    text <سالوس و حفاظ عار باشد>
  block
    text <سالوس و حیل کنار گیرد>
    text <چون رحمت بی‌کنار باشد>
  block
    text <بوسی به دغا ربودم از تو>
    text <ای دوست دغا سه بار باشد>
  block
    text <امروز وفا کن آن سوم را>
    text <امروز یکی هزار باشد>
  block
    text <من جوی و تو آب و بوسه آب>
    text <هم بر لب جویبار باشد>
  block
    text <از بوسه آب بر لب جوی>
    text <اشکوفه و سبزه زار باشد>
  block
    text <از سبزه چه کم شود که سبزه>
    text <در دیده خیره خار باشد>
  block
    text <موسی ز عصا چرا گریزد>
    text <گر بر فرعون مار باشد>
  block
    text <بر فرعونان که نیل خون گشت>
    text <بر مؤمن خوشگوار باشد>
  block
    text <هرگز نرمد خلیل ز آتش>
    text <گر بر نمرود نار باشد>
  block
    text <یعقوب کجا رمد ز یوسف>
    text <گر بر پسرانش بار باشد>
  block
    text <آن باد بهار جان باغست>
    text <بر شوره اگر غبار باشد>
  block
    text <زان باغ درخت برگ یابد>
    text <اشکوفه بر او سوار باشد>
  block
    text <احمد چو تو راست پس ز بوجهل>
    text <عشقا سزدت که عار باشد>
  block
    text <این را بر دست و آن بدین مات>
    text <کار دنیا قمار باشد>
  block
    text <آن کس که ز بخت خود گریزد>
    text <بگریخته شرمسار باشد>
  block
    text <هین دام منه به صید خرگوش>
    text <تا شیر تو را شکار باشد>
  block
    text <ای دل ز عبیر عشق کم گوی>
    text <خود بو برد آن که یار باشد>
