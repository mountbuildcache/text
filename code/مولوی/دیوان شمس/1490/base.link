
text <از شهر تو رفتیم تو را سیر ندیدیم>
  block
    text <از شهر تو رفتیم تو را سیر ندیدیم>
    text <از شاخ درخت تو چنین خام فتیدیم>
  block
    text <در سایه سرو تو مها سیر نخفتیم>
    text <وز باغ تو از بیم نگهبان نچریدیم>
  block
    text <بر تابه سودای تو گشتیم چو ماهی>
    text <تا سوخته گشتیم ولیکن نپزیدیم>
  block
    text <گشتیم به ویرانه به سودای چو تو گنج>
    text <چون مار به آخر به تک خاک خزیدیم>
  block
    text <چون سایه گذشتیم به هر پاکی و ناپاک>
    text <اکنون به تو محویم نه پاک و نه پلیدیم>
  block
    text <ما را چو بجویید بر دوست بجویید>
    text <کز پوست فناییم و بر دوست پدیدیم>
  block
    text <تا بر نمک و نان تو انگشت زدستیم>
    text <در فرقت و در شور بس انگشت گزیدیم>
  block
    text <چون طبل رحیل آمد و آواز جرس‌ها>
    text <ما رخت و قماشات بر افلاک کشیدیم>
  block
    text <شکر است که تریاق تو با ماست اگر چه>
    text <زهری که همه خلق چشیدند چشیدیم>
  block
    text <آن دم که بریده شد از این جوی جهان آب>
    text <چون ماهی بی‌آب بر این خاک طپیدیم>
  block
    text <چون جوی شد این چشم ز بی‌آبی آن جوی>
    text <تا عاقبت امر به سرچشمه رسیدیم>
  block
    text <چون صبر فرج آمد و بی‌صبر حرج بود>
    text <خاموش مکن ناله که ما صبر گزیدیم>
