
text <ما ز بالاییم و بالا می رویم>
  block
    text <ما ز بالاییم و بالا می رویم>
    text <ما ز دریاییم و دریا می رویم>
  block
    text <ما از آن جا و از این جا نیستیم>
    text <ما ز بی‌جاییم و بی‌جا می رویم>
  block
    text <لااله اندر پی الالله است>
    text <همچو لا ما هم به الا می رویم>
  block
    text <قل تعالوا آیتیست از جذب حق>
    text <ما به جذبه حق تعالی می رویم>
  block
    text <کشتی نوحیم در طوفان روح>
    text <لاجرم بی‌دست و بی‌پا می رویم>
  block
    text <همچو موج از خود برآوردیم سر>
    text <باز هم در خود تماشا می رویم>
  block
    text <راه حق تنگ است چون سم الخیاط>
    text <ما مثال رشته یکتا می رویم>
  block
    text <هین ز همراهان و منزل یاد کن>
    text <پس بدانک هر دمی ما می رویم>
  block
    text <خوانده‌ای انا الیه راجعون>
    text <تا بدانی که کجاها می رویم>
  block
    text <اختر ما نیست در دور قمر>
    text <لاجرم فوق ثریا می رویم>
  block
    text <همت عالی است در سرهای ما>
    text <از علی تا رب اعلا می رویم>
  block
    text <رو ز خرمنگاه ما ای کورموش>
    text <گر نه کوری بین که بینا می رویم>
  block
    text <ای سخن خاموش کن با ما میا>
    text <بین که ما از رشک بی‌ما می رویم>
  block
    text <ای که هستی ما ره را مبند>
    text <ما به کوه قاف و عنقا می رویم>
