
text <چه نشستی دور چون بیگانگان>
  block
    text <چه نشستی دور چون بیگانگان>
    text <اندرآ در حلقه دیوانگان>
  block
    text <شرم چه بود عاشقی و آن گاه شرم>
    text <جان چه باشد این هوس و آن گاه جان>
  block
    text <می‌فروشد او به جانی بوسه‌ای>
    text <رو بخر کان رایگان است رایگان>
  block
    text <آنک عشقش خانه‌ها برهم زده‌ست>
    text <آمد اندر خانه همسایگان>
  block
    text <کف برآورده‌ست این دریا ز عشق>
    text <سر فروکرده‌ست آن مه ز آسمان>
  block
    text <ای ببسته خواب‌ها امشب بیا>
    text <خواب ما را بین چو وصلت بی‌نشان>
  block
    text <هر شهی را بندگانش حارسند>
    text <شاه ما مر بندگان را پاسبان>
  block
    text <شاه ما از خواب و بیداری برون>
    text <در میان جان ما دامن کشان>
  block
    text <اندر این شب می‌نماید صورتی>
    text <مشعله در دست یا رب کیست آن>
  block
    text <خواب جست و شورش افزودن گرفت>
    text <یاد آمد پیل را هندوستان>
  block
    text <آتش عشق خدا بالا گرفت>
    text <تیر تقدیر خدا جست از کمان>
  block
    text <دانه‌ای کان در زمین غیب بود>
    text <سر زد و همچون درختی شد عیان>
  block
    text <برق جست و آتشی زد در درخت>
    text <آتش و برق شگرف بی‌امان>
  block
    text <سبزتر می‌شد ز آتش آن درخت>
    text <می‌شکفت از برق و آتش گلستان>
  block
    text <این درختان سبز از آتش شوند>
    text <آب دارد این درختان را زبان>
  block
    text <تا تویی پیدا نهان گردد درخت>
    text <او شود پیدا چو تو گردی نهان>
  block
    text <شمس تبریز است باغ عشق را>
    text <هم طراوت هم نما هم باغبان>
