
text <ای زیان و ای زیان و ای زیان>
  block
    text <ای زیان و ای زیان و ای زیان>
    text <هوشیاری در میان مستیان>
  block
    text <گر بیاید هوشیاری راه نیست>
    text <ور بیاید مست گیر اندرکشان>
  block
    text <گر خماری باده خواهی اندرآ>
    text <نان پرستی رو که این جا نیست نان>
  block
    text <آنک او نان را بت خود کرده است>
    text <کی درآید در میان این بتان>
  block
    text <ور درآید چادر اندر رو کشند>
    text <تا نبیند رویشان آن قلتبان>
  block
    text <سیمبر خواهیم و زیبا همچو خویش>
    text <سیم نستانیم پیدا و نهان>
  block
    text <آنک او خوبی به سیم و زر فروخت>
    text <روسپی باشد نه حوران جنان>
  block
    text <تا نگردی پاک دل چون جبرئیل>
    text <گر چه گنجی درنگنجی در جهان>
  block
    text <چشم خود را شسته عارف بیست سال>
    text <مشک مشک آورده از اشک روان>
  block
    text <معتمد شو تا درآیی در حرم>
    text <اولا بربند از گفتن دهان>
  block
    text <شمس تبریزی گشاید راه شرق>
    text <چون شوی بسته دهان و رازدان>
