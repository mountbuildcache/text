
text <نگار خوب شکربار چونست>
  block
    text <نگار خوب شکربار چونست>
    text <چراغ دیده و دیدار چونست>
  block
    text <عجب آن غمزه غماز چونست>
    text <عجب آن طره طرار چونست>
  block
    text <عجب آن شهره بازار خوبی>
    text <عجب آن رونق گلزار چونست>
  block
    text <دلم از مهر در ماتم نشسته‌ست>
    text <عجب در مهر دل دلدار چونست>
  block
    text <ز لطف خویش یارم خواند آن یار>
    text <عجب آن یار بی این یار چونست>
  block
    text <به ظاهر بندگان را می‌نوازد>
    text <عجب با بنده در اسرار چونست>
  block
    text <چو اول دیدمش جانیم بخشید>
    text <بدانستم که در ایثار چونست>
  block
    text <اگر دوباره کردی آن کرم را>
    text <یقین گشتی که در تکرار چونست>
  block
    text <عجب آن شعر اطلس پوش جعدش>
    text <بگرد اطلس رخسار چونست>
  block
    text <طبیب عاشقان را بازپرسید>
    text <که تا آن نرگس بیمار چونست>
  block
    text <عجب آن نافه تاتار چونست>
    text <عجب آن طره بلغار چونست>
  block
    text <عجب بر دایره خط محقق>
    text <که بشکسته‌ست صد پرگار چونست>
  block
    text <من زارم اسیر ناله زیر>
    text <نپرسد روزکی کان زار چونست>
  block
    text <دلم دزد نظر او دزد این دزد>
    text <عجب آن دزد دزدافشار چونست>
  block
    text <تو را ای دوست چون من یار غارم>
    text <سری در غار کن کاین غار چونست>
  block
    text <که تا بینم تو را جان برفشانم>
    text <نمایم خلق را نظار چونست>
  block
    text <نهایت نیست گفتم را ولیکن>
    text <نمودم شکل آن گفتار چونست>
