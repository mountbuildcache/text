
text <بازرسید آن بت زیبای من>
  block
    text <بازرسید آن بت زیبای من>
    text <خرمی این دم و فردای من>
  block
    text <در نظرش روشنی چشم من>
    text <در رخ او باغ و تماشای من>
  block
    text <عاقبت امر به گوشش رسید>
    text <بانگ من و نعره و هیهای من>
  block
    text <بر در من کیست که در می‌زند>
    text <جان و جهان است و تمنای من>
  block
    text <گر نزند او در من درد من>
    text <ور نکند یاد من او وای من>
  block
    text <دور مکن سایه خود از سرم>
    text <باز مکن سلسله از پای من>
  block
    text <در چه خیالی هله ای روترش>
    text <رو بر حلوایی و حلوای من>
  block
    text <هم بخور و هم کف حلوا بیار>
    text <تا که بیفزاید صفرای من>
  block
    text <ریش تو را سخت گرفته‌ست غم>
    text <چیست زبونی تو بابای من>
  block
    text <در زنخش کوب دو سه مشت سخت>
    text <ای نر و نرزاده و مولای من>
  block
    text <مشک بدرید و بینداخت دلو>
    text <غرقه آب آمد سقای من>
  block
    text <بانگ زدم کای کر سقا بیا>
    text <رفت و بنشنید علالای من>
  block
    text <آن من است او و به هر جا رود>
    text <عاقبت آید سوی صحرای من>
  block
    text <جوشش دریای معلق مگر>
    text <از لمع گوهر گویای من>
  block
    text <گوید دریا که ز کشتی بجه>
    text <دررو در آب مصفای من>
  block
    text <قطره به دریا چو رود در شود>
    text <قطره شود بحر به دریای من>
  block
    text <ترک غزل گیر و نگر در ازل>
    text <کز ازل آمد غم و سودای من>
