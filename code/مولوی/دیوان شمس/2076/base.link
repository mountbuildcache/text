
text <به جان تو که از این دلشده کرانه مکن>
  block
    text <به جان تو که از این دلشده کرانه مکن>
    text <بساز با من مسکین و عزم خانه مکن>
  block
    text <بهانه‌ها بمیندیش و عذر را بگذار>
    text <مرا مگیر ز بالا و خشک شانه مکن>
  block
    text <شراب حاضر و دولت ندیم و تو ساقی>
    text <بده شراب و دغل‌های ساقیانه مکن>
  block
    text <نظر به روی حریفان بکن که مست تواند>
    text <نظر به روزن و دهلیز و آستانه مکن>
  block
    text <بجز به حلقه عشاق روزگار مبر>
    text <بجز به کوی خرابات آشیانه مکن>
  block
    text <ببین که عالم دام است و آرزو دانه>
    text <به دام او مشتاب و هوای دانه مکن>
  block
    text <ز دام او چو گذشتی قدم بنه بر چرخ>
    text <به زیر پای به جز چرخ آستانه مکن>
  block
    text <به آفتاب و به مهتاب التفات مکن>
    text <یگانه باش و به جز قصد آن یگانه مکن>
  block
    text <مکن قرار تو بی‌او چو کاسه بر سر آب>
    text <مگیر کاسه به هر مطبخی دوانه مکن>
  block
    text <زمانه روشن و تاریک و گرم و سرد شود>
    text <مقام جز به سرچشمه زمانه مکن>
  block
    text <مکن ستایش بر وی عتاب را بمپوش>
    text <مده قطایف و آن سیر در میانه مکن>
  block
    text <ولی چه سود که کار بتان همین باشد>
    text <مگو به شعله آتش هلا زبانه مکن>
  block
    text <بگو به هرچ بسوزی بسوز جز به فراق>
    text <روا نباشد و این یک ستم روانه مکن>
