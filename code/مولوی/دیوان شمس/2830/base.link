
text <هله پاسبان منزل تو چگونه پاسبانی>
  block
    text <هله پاسبان منزل تو چگونه پاسبانی>
    text <که ببرد رخت ما را همه دزد شب نهانی>
  block
    text <بزن آب سرد بر رو بجه و بکن علالا>
    text <که ز خوابناکی تو همه سود شد زیانی>
  block
    text <که چراغ دزد باشد شب و خواب پاسبانان>
    text <به دمی چراغشان را ز چه رو نمی‌نشانی>
  block
    text <بگذار کاهلی را چو ستاره شب روی کن>
    text <ز زمینیان چه ترسی که سوار آسمانی>
  block
    text <دو سه عوعو سگانه نزند ره سواران>
    text <چه برد ز شیر شرزه سگ و گاو کاهدانی>
  block
    text <سگ خشم و گاو شهوت چه زنند پیش شیری>
    text <که به بیشه حقایق بدرد صف عیانی>
  block
    text <نه دو قطره آب بودی که سفینه‌ای و نوحی>
    text <به میان موج طوفان چپ و راست می‌دوانی>
  block
    text <چو خدا بود پناهت چه خطر بود ز راهت>
    text <به فلک رسد کلاهت که سر همه سرانی>
  block
    text <چه نکو طریق باشد که خدا رفیق باشد>
    text <سفر درشت گردد چو بهشت جاودانی>
  block
    text <تو مگو که ارمغانی چه برم پی نشانی>
    text <که بس است مهر و مه را رخ خویش ارمغانی>
  block
    text <تو اگر روی وگر نی بدود سعادت تو>
    text <همه کار برگزارد به سکون و مهربانی>
  block
    text <چو غلام توست دولت کندت هزار خدمت>
    text <که ندارد از تو چاره و گرش ز در برانی>
  block
    text <تو بخسپ خوش که بختت ز برای تو نخسپد>
    text <تو بگیر سنگ در کف که شود عقیق کانی>
  block
    text <به فلک برآ چو عیسی ارنی بگو چو موسی>
    text <که خدا تو را نگوید که خموش لن ترانی>
  block
    text <خمش ای دل و چه چاره سر خم اگر بگیری>
    text <دل خنب برشکافد چو بجوشد این معانی>
  block
    text <دو هزار بار هر دم تو بخوانی این غزل را>
    text <اگر آن سوی حقایق سیران او بدانی>
