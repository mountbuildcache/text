
text <عیسی روح گرسنه‌ست چو زاغ>
  block
    text <عیسی روح گرسنه‌ست چو زاغ>
    text <خر او می‌کند ز کنجد کاغ>
  block
    text <چونک خر خورد جمله کنجد را>
    text <از چه روغن کشیم بهر چراغ>
  block
    text <چونک خورشید سوی عقرب رفت>
    text <شد جهان تیره رو ز میغ و ز ماغ>
  block
    text <آفتابا رجوع کن به محل>
    text <بر جبین خزان و دی نه داغ>
  block
    text <آفتابا تو در حمل جانی>
    text <از تو سرسبز خاک و خندان باغ>
  block
    text <آفتابا چو بشکنی دل دی>
    text <از تو گردد بهار گرم دماغ>
  block
    text <آفتابا زکات نور تو است>
    text <آنچ این آفتاب کرد ابلاغ>
  block
    text <صد هزار آفتاب دید احمد>
    text <چون تو را دیده بود او مازاغ>
  block
    text <زان نگشت او بگرد پایه حوض>
    text <کو ز بحر حیات دید اسباغ>
  block
    text <آفتابت از آن همی‌خوانم>
    text <که عبارت ز تست تنگ مساغ>
  block
    text <مژده تو چو درفکند بهار>
    text <باغ برداشت بزم و مجلس و لاغ>
  block
    text <کرده مستان باغ اشکوفه>
    text <کرده سیران خاک استفراغ>
  block
    text <حله بافان غیب می‌بافند>
    text <حله‌ها و پدید نیست پناغ>
  block
    text <کی گذارد خدا تو را فارغ>
    text <چون خدا را ز کار نیست فراغ>
  block
    text <صد هزاران بنا و یک بنا>
    text <رنگ جامه هزار و یک صباغ>
  block
    text <نغزها را مزاج او مایه>
    text <پوست‌ها را علاج او دباغ>
  block
    text <لعل‌ها را درخش او صیقل>
    text <سیم و زر را کفایتش صواغ>
  block
    text <بلبلان ضمیر خود دگرند>
    text <نطق حس پیششان چو بانگ کلاغ>
  block
    text <بس که همراز بلبلان نبود>
    text <آنک بیرون بود ز باغ و ز راغ>
