
text <عارفان را شمع و شاهد نیست از بیرون خویش>
  block
    text <عارفان را شمع و شاهد نیست از بیرون خویش>
    text <خون انگوری نخورده باده شان هم خون خویش>
  block
    text <هر کسی اندر جهان مجنون لیلی شدند>
    text <عارفان لیلی خویش و دم به دم مجنون خویش>
  block
    text <ساعتی میزان آنی ساعتی موزون این>
    text <بعد از این میزان خود شو تا شوی موزون خویش>
  block
    text <گر تو فرعون منی از مصر تن بیرون کنی>
    text <در درون حالی ببینی موسی و هارون خویش>
  block
    text <لنگری از گنج مادون بسته‌ای بر پای جان>
    text <تا فروتر می‌روی هر روز با قارون خویش>
  block
    text <یونسی دیدم نشسته بر لب دریای عشق>
    text <گفتمش چونی جوابم داد بر قانون خویش>
  block
    text <گفت بودم اندر این دریا غذای ماهیی>
    text <پس چو حرف نون خمیدم تا شدم ذاالنون خویش>
  block
    text <زین سپس ما را مگو چونی و از چون درگذر>
    text <چون ز چونی دم زند آن کس که شد بی‌چون خویش>
  block
    text <باده غمگینان خورند و ما ز می خوش دلتریم>
    text <رو به محبوسان غم ده ساقیا افیون خویش>
  block
    text <خون ما بر غم حرام و خون غم بر ما حلال>
    text <هر غمی کو گرد ما گردید شد در خون خویش>
  block
    text <باده گلگونه‌ست بر رخسار بیماران غم>
    text <ما خوش از رنگ خودیم و چهره گلگون خویش>
  block
    text <من نیم موقوف نفخ صور همچون مردگان>
    text <هر زمانم عشق جانی می‌دهد ز افسون خویش>
  block
    text <در بهشت استبرق سبزست و خلخال و حریر>
    text <عشق نقدم می‌دهد از اطلس و اکسون خویش>
  block
    text <دی منجم گفت دیدم طالعی داری تو سعد>
    text <گفتمش آری ولیک از ماه روزافزون خویش>
  block
    text <مه کی باشد با مه ما کز جمال و طالعش>
    text <نحس اکبر سعد اکبر گشت بر گردون خویش>
