
text <ای ساقی جان پر کن آن ساغر پیشین را>
  block
    text <ای ساقی جان پر کن آن ساغر پیشین را>
    text <آن راه زن دل را آن راه بر دین را>
  block
    text <زان می که ز دل خیزد با روح درآمیزد>
    text <مخمور کند جوشش مر چشم خدابین را>
  block
    text <آن باده انگوری مر امت عیسی را>
    text <و این باده منصوری مر امت یاسین را>
  block
    text <خم‌ها است از آن باده خم‌ها است از این باده>
    text <تا نشکنی آن خم را هرگز نچشی این را>
  block
    text <آن باده به جز یک دم دل را نکند بی‌غم>
    text <هرگز نکشد غم را هرگز نکند کین را>
  block
    text <یک قطره از این ساغر کار تو کند چون زر>
    text <جانم به فدا باشد این ساغر زرین را>
  block
    text <این حالت اگر باشد اغلب به سحر باشد>
    text <آن را که براندازد او بستر و بالین را>
  block
    text <زنهار که یار بد از وسوسه نفریبد>
    text <تا نشکنی از سستی مر عهد سلاطین را>
  block
    text <گر زخم خوری بر رو رو زخم دگر می‌جو>
    text <رستم چه کند در صف دسته گل و نسرین را>
