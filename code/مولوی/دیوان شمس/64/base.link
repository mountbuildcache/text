
text <تو دیدی هیچ عاشق را که سیری بود از این سودا>
  block
    text <تو دیدی هیچ عاشق را که سیری بود از این سودا>
    text <تو دیدی هیچ ماهی را که او شد سیر از این دریا>
  block
    text <تو دیدی هیچ نقشی را که از نقاش بگریزد>
    text <تو دیدی هیچ وامق را که عذرا خواهد از عذرا>
  block
    text <بود عاشق فراق اندر چو اسمی خالی از معنی>
    text <ولی معنی چو معشوقی فراغت دارد از اسما>
  block
    text <تویی دریا منم ماهی چنان دارم که می‌خواهی>
    text <بکن رحمت بکن شاهی که از تو مانده‌ام تنها>
  block
    text <ایا شاهنشه قاهر چه قحط رحمتست آخر>
    text <دمی که تو نه‌ای حاضر گرفت آتش چنین بالا>
  block
    text <اگر آتش تو را بیند چنان در گوشه بنشیند>
    text <کز آتش هر که گل چیند دهد آتش گل رعنا>
  block
    text <عذابست این جهان بی‌تو مبادا یک زمان بی‌تو>
    text <به جان تو که جان بی‌تو شکنجه‌ست و بلا بر ما>
  block
    text <خیالت همچو سلطانی شد اندر دل خرامانی>
    text <چنانک آید سلیمانی درون مسجد اقصی>
  block
    text <هزاران مشعله برشد همه مسجد منور شد>
    text <بهشت و حوض کوثر شد پر از رضوان پر از حورا>
  block
    text <تعالی الله تعالی الله درون چرخ چندین مه>
    text <پر از حورست این خرگه نهان از دیده اعمی>
  block
    text <زهی دلشاد مرغی کو مقامی یافت اندر عشق>
    text <به کوه قاف کی یابد مقام و جای جز عنقا>
  block
    text <زهی عنقای ربانی شهنشه شمس تبریزی>
    text <که او شمسیست نی شرقی و نی غربی و نی در جا>
