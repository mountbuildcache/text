
text <گر سران را بی‌سری درواستی>
  block
    text <گر سران را بی‌سری درواستی>
    text <سرنگونان را سری درواستی>
  block
    text <از برای شرح آتش‌های غم>
    text <یا زبانی یا دلی برجاستی>
  block
    text <یا شعاعی زان رخ مهتاب او>
    text <در شب تاریک غم با ماستی>
  block
    text <یا کسی دیگر برای همدمی>
    text <هم از آن رو بی‌سر و بی‌پاستی>
  block
    text <گر اثر بودی از آن مه بر زمین>
    text <ناله‌ها از آسمان برخاستی>
  block
    text <ور نه دست غیر تستی بر دهان>
    text <راست و چپ بی‌این دهان غوغاستی>
  block
    text <گر از آن در پرتوی بر دل زدی>
    text <یا به دریا یا خود او دریاستی>
  block
    text <ور نه غیرت خاک زد در چشم دل>
    text <چشمه چشمه سوی دریاهاستی>
  block
    text <نیست پروای دو عالم عشق را>
    text <ور نه ز الا هر دو عالم لاستی>
  block
    text <عشق را خود خاک باشی آرزو است>
    text <ور نه عاشق بر سر جوزاستی>
  block
    text <تا چو برف این هر دو عالم در گداز>
    text <ز آتش عشق جحیم آساستی>
  block
    text <اژدهای عشق خوردی جمله را>
    text <گر عصا در پنجه موساستی>
  block
    text <لقمه‌ای کردی دو عالم را چنانک>
    text <پیش جوع کلب نان یکتاستی>
  block
    text <پیش شمس الدین تبریز آمدی>
    text <تا تجلی‌هاش مستوفاستی>
