
text <به جان تو که مرو از میان کار مخسب>
  block
    text <به جان تو که مرو از میان کار مخسب>
    text <ز عمر یک شب کم گیر و زنده دار مخسب>
  block
    text <هزار شب تو برای هوای خود خفتی>
    text <یکی شبی چه شود از برای یار مخسب>
  block
    text <برای یار لطیفی که شب نمی‌خسبد>
    text <موافقت کن و دل را بدو سپار مخسب>
  block
    text <بترس از آن شب رنجوریی که تو تا روز>
    text <فغان و یارب و یارب کنی به زار مخسب>
  block
    text <شبی که مرگ بیاید قنق کرک گوید>
    text <به حق تلخی آن شب که ره سپار مخسب>
  block
    text <از آن زلازل هیبت که سنگ آب شود>
    text <اگر تو سنگ نه‌ای آن به یاد آر مخسب>
  block
    text <اگر چه زنگی شب سخت ساقی چستست>
    text <مگیر جام وی و ترس از آن خمار مخسب>
  block
    text <خدای گفت که شب دوستان نمی‌خسبند>
    text <اگر خجل شده‌ای زین و شرمسار مخسب>
  block
    text <بترس از آن شب سخت عظیم بی‌زنهار>
    text <ذخیره ساز شبی را و زینهار مخسب>
  block
    text <شنیده‌ای که مهان کام‌ها به شب یابند>
    text <برای عشق شهنشاه کامیار مخسب>
  block
    text <چو مغز خشک شود تازه مغزیت بخشد>
    text <که جمله مغز شوی ای امیدوار مخسب>
  block
    text <هزار بارت گفتم خموش و سودت نیست>
    text <یکی بیار و عوض گیر صد هزار مخسب>
