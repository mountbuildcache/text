
text <که دید ای عاشقان شهری که شهر نیکبختانست>
  block
    text <که دید ای عاشقان شهری که شهر نیکبختانست>
    text <که آن جا کم رسد عاشق و معشوق فراوانست>
  block
    text <که تا نازی کنیم آن جا و بازاری نهیم آن جا>
    text <که تا دل‌ها خنک گردد که دل‌ها سخت بریانست>
  block
    text <نباشد این چنین شهری ولی باری کم از شهری>
    text <که در وی عدل و انصافست و معشوق مسلمانست>
  block
    text <که این سو عاشقان باری چو عود کهنه می‌سوزد>
    text <وان معشوق نادرتر کز او آتش فروزانست>
  block
    text <خداوندا به احسانت به حق نور تابانت>
    text <مگیر آشفته می‌گویم که دل بی‌تو پریشانست>
  block
    text <تو مستان را نمی‌گیری پریشان را نمی‌گیری>
    text <خنک آن را که می‌گیری که جانم مست ایشانست>
  block
    text <اگر گیری ور اندازی چه غم داری چه کم داری>
    text <که عاشق چون گیا این جا بیابان در بیابانست>
  block
    text <بخندد چشم مریخش مرا گوید نمی‌ترسی>
    text <نگارا بوی خون آید اگر مریخ خندانست>
  block
    text <دلم با خویشتن آمد شکایت را رها کردم>
    text <هزاران جان همی‌بخشد چه شد گر خصم یک جانست>
  block
    text <منم قاضی خشم آلود و هر دو خصم خشنودند>
    text <که جانان طالب جانست و جان جویای جانانست>
  block
    text <که جان ذره‌ست و او کیوان که جان میوه‌ست و او بستان>
    text <که جان قطره‌ست و او عمان که جان حبه‌ست و او کانست>
  block
    text <سخن در پوست می‌گویم که جان این سخن غیبست>
    text <نه در اندیشه می‌گنجد نه آن را گفتن امکانست>
  block
    text <خمش کن همچو عالم باش خموش و مست و سرگردان>
    text <وگر او نیست مست مست چرا افتان و خیزانست>
