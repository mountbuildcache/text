
text <هر اول روز ای جان صد بار سلام علیک>
  block
    text <هر اول روز ای جان صد بار سلام علیک>
    text <در گفتن و خاموشی ای یار سلام علیک>
  block
    text <از جان همه قدوسی وز تن همه سالوسی>
    text <وز گل همه جباری وز خار سلام علیک>
  block
    text <من ترکم و سرمستم ترکانه سلح بستم>
    text <در ده شدم و گفتم سالار سلام علیک>
  block
    text <بنهاد یکی صهبا بر کف من و گفتا>
    text <این شهره امانت را هشدار سلام علیک>
  block
    text <گفتم من دیوانه پیوسته خلیلانه>
    text <بر مالک خود گویم در نار سلام علیک>
  block
    text <آن لحظه که بیرونم عالم ز سلامم پر>
    text <وان لحظه که در غارم با یار سلام علیک>
  block
    text <چون صنع و نشان او دارد همه صورت‌ها>
    text <ای مور شبت خوش باد ای مار سلام علیک>
  block
    text <داوود تو را گوید بر تخت فدیناکم>
    text <منصور تو را گوید بر دار سلام علیک>
  block
    text <مشتاق تو را گوید بی‌طمع سلام از جان>
    text <محتاج همت گوید ناچار سلام علیک>
  block
    text <شاهان چو سلام تو با طبل و علم گویند>
    text <در زیر زبان گوید بیمار سلام علیک>
  block
    text <چون باده جان خوردم ایزار گرو کردم>
    text <تا مست مرا گوید ای زار سلام علیک>
  block
    text <امسال ز ماه تو چندان خوش و خرم شد>
    text <کز کبر نمی‌گوید بر پار سلام علیک>
  block
    text <از لذت زخمه تو این چنگ فلک بیخود>
    text <سر زیر کند هر دم کای تار سلام علیک>
  block
    text <مرغان خلیلی هم سررفته و پرکنده>
    text <آورده از آن عالم هر چار سلام علیک>
  block
    text <بس سیل سخن راندم بس قارعه برخواندم>
    text <از کار فروماندم ای کار سلام علیک>
