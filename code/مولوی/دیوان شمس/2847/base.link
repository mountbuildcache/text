
text <دل بی‌قرار را گو که چو مستقر نداری>
  block
    text <دل بی‌قرار را گو که چو مستقر نداری>
    text <سوی مستقر اصلی ز چه رو سفر نداری>
  block
    text <به دم خوش سحرگه همه خلق زنده گردد>
    text <تو چگونه دلستانی که دم سحر نداری>
  block
    text <تو چگونه گلستانی که گلی ز تو نروید>
    text <تو چگونه باغ و راغی که یکی شجر نداری>
  block
    text <تو دلا چنان شدستی ز خرابی و ز مستی>
    text <سخن پدر نگویی هوس پسر نداری>
  block
    text <به مثال آفتابی نروی مگر که تنها>
    text <به مثال ماه شب رو حشم و حشر نداری>
  block
    text <تو در این سرا چو مرغی چو هوات آرزو شد>
    text <بپری ز راه روزن هله گیر در نداری>
  block
    text <و اگر گرفته جانی که نه روزن است و نی در>
    text <چو عرق ز تن برون رو که جز این گذر نداری>
  block
    text <تو چو جعد موی داری چه غم ار کله بیفتد>
    text <تو چو کوه پای داری چه غم ار کمر نداری>
  block
    text <چو فرشتگان گردون به تو تشنه‌اند و عاشق>
    text <رسدت ز نازنینی که سر بشر نداری>
  block
    text <نظرت ز چیست روشن اگر آن نظر ندیدی>
    text <رخ تو ز چیست تابان اگر آن گهر نداری>
  block
    text <تو بگو مر آن ترش را ترشی ببر از این جا>
    text <ور از آن شراب خوردی ز چه رو بطر نداری>
  block
    text <وگر از درونه مستی و به قاصدی ترش رو>
    text <بدر اندر آب و آتش که دگر خطر نداری>
  block
    text <بدهد خدا به دریا خبری که رام او شو>
    text <بنهد خبر در آتش که در او اثر نداری>
