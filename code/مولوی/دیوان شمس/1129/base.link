
text <عمر که بی‌عشق رفت هیچ حسابش مگیر>
  block
    text <عمر که بی‌عشق رفت هیچ حسابش مگیر>
    text <آب حیاتست عشق در دل و جانش پذیر>
  block
    text <هر که جز عاشقان ماهی بی‌آب دان>
    text <مرده و پژمرده است گر چه بود او وزیر>
  block
    text <عشق چو بگشاد رخت سبز شود هر درخت>
    text <برگ جوان بردمد هر نفس از شاخ پیر>
  block
    text <هر که شود صید عشق کی شود او صید مرگ>
    text <چون سپرش مه بود کی رسدش زخم تیر>
  block
    text <سر ز خدا تافتی هیچ رهی یافتی>
    text <جانب ره بازگرد یاوه مرو خیر خیر>
  block
    text <تنگ شکر خر بلاش ور نخری سرکه باش>
    text <عاشق این میر شو ور نشوی رو بمیر>
  block
    text <جمله جان‌های پاک گشته اسیران خاک>
    text <عشق فروریخت زر تا برهاند اسیر>
  block
    text <ای که به زنبیل تو هیچ کسی نان نریخت>
    text <در بن زنبیل خود هم بطلب ای فقیر>
  block
    text <چست شو و مرد باش حق دهدت صد قماش>
    text <خاک سیه گشت زر خون سیه گشت شیر>
  block
    text <مفخر تبریزیان شمس حق و دین بیا>
    text <تا برهد پای دل ز آب و گل همچو قیر>
