
text <مرغ اندیشه که اندر همه دل‌ها بپری>
  block
    text <مرغ اندیشه که اندر همه دل‌ها بپری>
    text <به خدا کز دل و از دلبر ما بی‌اثری>
  block
    text <آفتابی که به هر روزنه‌ای درتابی>
    text <از سر روزن آن اصل بصر بی‌بصری>
  block
    text <باد شبگیر که چون پیک خبرها آری>
    text <ز آنچ دریای خبرهاست چرا بی‌خبری>
  block
    text <دیدبانا که تو را عقل و خرد می‌گویند>
    text <ساکن سقف دماغی و چراغ نظری>
  block
    text <بر سر بام شدستی مه نو می‌جویی>
    text <مه نو کو و تو مسکین به کجا می‌نگری>
  block
    text <دل ترسنده که از عشق گریزان شده‌ای>
    text <ز کف عشق اگر جان ببری جان نبری>
  block
    text <رهزنانند به هر گام یکی عشوه دهی>
    text <وای بر تو گر از این عشوه دهان عشوه خری>
  block
    text <ای مه ار تو عسسی الحذر از جامه کنان>
    text <که کلاهت ببرند ار چه که سیمین کمری>
  block
    text <به حشر غره مشو این نگر ای مه کز بیم>
    text <می‌گریزی همه شب گر چه شه باحشری>
  block
    text <می‌گریزی تو ولی جان نبری از کف عشق>
    text <تیرت آید سه پری گر چه همه تن سپری>
  block
    text <گر همه تن سپری ور ره پنهان سپری>
    text <ور دو پر ور سه پری در فخ آن دام وری>
  block
    text <مردم چشم که مردم به تو مردم بیند>
    text <نظرت نیست به دل گر چه که صاحب نظری>
  block
    text <در درون ظلمات سیهی چشمان>
    text <همچو آب حیوان ساکنی و مستتری>
  block
    text <خانه در دیده گرفتی و تو را یار نشد>
    text <آنک از چشمه او جوش کند دیده وری>
  block
    text <گر شکر را خبری بودی از لذت عشق>
    text <آب گشتی ز خجالت ننمودی شکری>
  block
    text <چشم غیرت ز حسد گوش شکر را کر کرد>
    text <ترس از آن چشم که در گوش شکر ریخت کری>
  block
    text <شیر گردون که همه شیردلان از تو برند>
    text <جگر و صف شکنی حمیت و استیزه گری>
  block
    text <جگر باجگران آب ظفر از تو خورند>
    text <به کمینگاه دل اهل دلان بی‌جگری>
  block
    text <شیر ز آتش برمد سخت و دل آتشکده‌ای است>
    text <جان پروانه بود بر شرر شمع جری>
  block
    text <پر پروانه بسوزد جز پروانه دل>
    text <که پرش ده پره گردد ز فروغ شرری>
  block
    text <شاه حلمی ز خلاء زیر پر دل می‌رو>
    text <تا تو را علم دهد واهب انسان و پری>
  block
    text <رو به مریخ بگو که بنگر وصلت دل>
    text <تا که خنجر بنهی هیچ سری را نبری>
  block
    text <گر توانی عوض سر سر دیگر دادن>
    text <سزد ار سر ببری حاکم و وهاب سری>
  block
    text <سر ز تو یافت سری پر ز تو دزدید پری>
    text <ز تو آموخت تری و ز تو آورد زری>
  block
    text <شیشه گر کو به دمی صد قدح و جام کند>
    text <قدحی گر شکند زو نتوان گشت بری>
  block
    text <مشتری را نرسد لاف که من سیمبرم>
    text <که نبود و نبود سیمبری سیم بری>
  block
    text <مشتری بود زلیخا مه کنعانی را>
    text <سیم بر بود بر سیم بر از زرشمری>
  block
    text <زهره زخمه زن آخر بشنو زخمه دل>
    text <بتری غره مشو چنگ کنندت بتری>
  block
    text <چنگ دل چند از این چنگ و دف و نای شکست>
    text <وای بر مادر تو گر نکند دل پدری>
  block
    text <ای عطارد بس از این کاغذ و از حبر و قلم>
    text <زفتی و لاف و تکبر حیل و پرهنری>
  block
    text <گر پلنگی به یکی باد چو موشی گردی>
    text <ور تو شیری به یکی برق ز روبه بتری>
  block
    text <سر قدم کن چو قلم بر اثر دل می‌رو>
    text <که اثرهاست نهان در عدم و بی‌صوری>
