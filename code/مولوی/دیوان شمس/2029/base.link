
text <ای مرغ آسمانی آمد گه پریدن>
  block
    text <ای مرغ آسمانی آمد گه پریدن>
    text <وی آهوی معانی آمد گه چریدن>
  block
    text <ای عاشق جریده بر عاشقان گزیده>
    text <بگذر ز آفریده بنگر در آفریدن>
  block
    text <آمد تو را فتوحی روحی چگونه روحی>
    text <کو چون خیال داند در دیده‌ها دویدن>
  block
    text <این دم حکم بیاید تعلیم نو نماید>
    text <بی‌گوش سر شنیدن بی‌دیده ماه دیدن>
  block
    text <داند سبل ببردن هم مرده زنده کردن>
    text <هم تخت و بخت دادن هم بنده پروریدن>
  block
    text <آن یوسف معانی و آن گنج رایگانی>
    text <خود را اگر فروشد دانی عجب خریدن>
  block
    text <کو مشتری واقف در دو دم مخالف>
    text <در پرده ساز کردن در پرده‌ها دویدن>
  block
    text <ای عاشق موفق وی صادق مصدق>
    text <می‌بایدت چو گردون بر قطب خود تنیدن>
  block
    text <در بیخودی تو خود را می‌جوی تا بیابی>
    text <زیرا فراق صعب است خاصه ز حق بریدن>
  block
    text <لب را ز شیر شیطان می‌کوش تا بشویی>
    text <چون شسته شد توانی پستان دل مکیدن>
  block
    text <ای عشق آن جهانی ما را همی‌کشانی>
    text <احسنت ای کشنده شاباش ای کشیدن>
  block
    text <هم آفتاب داند از شرق رو نمودن>
    text <ار نی به مرکز او نتوان به تک رسیدن>
  block
    text <خامش که شرح دل را گر راه گفت بودی>
    text <در کوه درفتادی چون بحر برطپیدن>
  block
    text <تبریز شمس دین را هم ناگهان ببینی>
    text <وآنگه از او بیابی صبح ابد دمیدن>
