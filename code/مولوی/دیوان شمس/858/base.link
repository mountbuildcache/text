
text <وقتی خوشست ما را لابد نبید باید>
  block
    text <وقتی خوشست ما را لابد نبید باید>
    text <وقتی چنین به جانی جامی خرید باید>
  block
    text <ما را نبید و باده از خم غیب آید>
    text <ما را مقام و مجلس عرش مجید باید>
  block
    text <هر جا فقیر بینی با وی نشست باید>
    text <هر جا زحیر بینی از وی برید باید>
  block
    text <بگریز از آن فقیری کو بند لوت باشد>
    text <ما را فقیر معنی چون بایزید باید>
  block
    text <از نور پاک چون زاد او باز پاک خواهد>
    text <و آنک از حدث بزاید او را پلید باید>
  block
    text <اما چو قلب و نیکو ماننده‌اند با هم>
    text <پیش چراغ یزدان آن را گزید باید>
  block
    text <بر دل نهاد قفلی یزدان و ختم کردش>
    text <از بهر فتح این در در غم طپید باید>
  block
    text <سگ چون به کوی خسبد از قفل در چه باکش>
    text <اصحاب خانه‌ها را فتح کلید باید>
  block
    text <سالی دو عید کردن کار عوام باشد>
    text <ما صوفیان جان را هر دم دو عید باید>
  block
    text <جان گفت من مریدم زاینده جدیدم>
    text <زایندگان نو را رزق جدید باید>
  block
    text <ما را از آن مفازه عیشیست تازه تازه>
    text <آن را که تازه نبود او را قدید باید>
  block
    text <ای آمده چو سردان اندر سماع مردان>
    text <زنده ز شخص مرده آخر بدید باید>
  block
    text <گر زانک چوب خشکی جز ز آتشی نخنبی>
    text <ور زانک شاخ سبزی آخر خمید باید>
  block
    text <آن ذوق را گرفتم پستان مادر آمد>
    text <بنهاد در دهانت آخر مکید باید>
  block
    text <خامش که در فصاحت عمر عزیز بردی>
    text <در روضه خموشان چندی چرید باید>
  block
    text <ای شمس حق تبریز در گفتنم کشیدی>
    text <روزی دو در خموشی دم درکشید باید>
