
text <ساقیا گردان کن آخر آن شراب صاف را>
  block
    text <ساقیا گردان کن آخر آن شراب صاف را>
    text <محو کن هست و عدم را بردران این لاف را>
  block
    text <آن میی کز قوت و لطف و رواقی و طرب>
    text <برکند از بیخ هستی چو کوه قاف را>
  block
    text <در دماغ اندرببافد خمر صافی تا دماغ>
    text <در زمان بیرون کند جولاه هستی باف را>
  block
    text <آن میی کز ظلم و جور و کافری‌های خوشش>
    text <شرم آید عدل و داد و دین باانصاف را>
  block
    text <عقل و تدبیر و صفات تست چون استارگان>
    text <زان می خورشیدوش تو محو کن اوصاف را>
  block
    text <جام جان پر کن از آن می بنگر اندر لطف او>
    text <تا گشاید چشم جانت بیند آن الطاف را>
  block
    text <تن چو کفشی جان حیوانی در او چون کفشگر>
    text <رازدار شاه کی خوانند هر اسکاف را>
  block
    text <روح ناری از کجا دارد ز نور می خبر>
    text <آتش غیرت کجا باشد دل خزاف را>
  block
    text <سیف حق گشتست شمس الدین ما در دست حق>
    text <آفرین آن سیف را و مرحبا سیاف را>
  block
    text <اسب حاجت‌های مشتاقان بدو اندررساد>
    text <ای خدا ضایع مکن این سیر و این الحاف را>
  block
    text <شهر تبریزست آنک از شوق او مستی بود>
    text <گر خبر گردد ز سر سر او اسلاف را>
