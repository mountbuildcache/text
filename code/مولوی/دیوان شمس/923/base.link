
text <رسید ساقی جان ما خمار خواب آلود>
  block
    text <رسید ساقی جان ما خمار خواب آلود>
    text <گرفت ساغر زرین سر سبو بگشود>
  block
    text <صلای باده جان و صلای رطل گران>
    text <که می‌دهد به خماران به گاه زودازود>
  block
    text <زهی صباح مبارک زهی صبوح عزیز>
    text <ز شاه جام شراب و ز ما رکوع و سجود>
  block
    text <شراب صافی و سلطان ندیم و دولت یار>
    text <دگر نیارم گفتن که در میانه چه بود>
  block
    text <هر آنک می نخورد بر سرش فروریزد>
    text <بگویدش که برو در جهان کور و کبود>
  block
    text <در این جهان که در او مرده می‌خورد مرده>
    text <نخورد عاقل و ناسود و یک دمی نغنود>
  block
    text <چو پاک داشت شکم را رسید باده پاک>
    text <زهی شراب و زهی جام و بزم و گفت و شنود>
  block
    text <شراب را تو نبینی و مست را بینی>
    text <نبینی آتش دل را و خانه‌ها پردود>
  block
    text <دل خسان چو بسوزد چه بوی بد آید>
    text <دل شهان چو بسوزد فزود عنبر و عود>
  block
    text <نبشته بر رخ هر مست رو که جان بردی>
    text <نبشته بر لب ساغر که عاقبت محمود>
  block
    text <نبشته بر دف مطرب که زهره بنده تو>
    text <نبشته بر کف ساقی که طالعت مسعود>
  block
    text <بخند موسی عمران به کوری فرعون>
    text <بخور خلیل خدا نوش کوری نمرود>
  block
    text <بلیس اگر ز شراب خدای مست بدی>
    text <ز صد گنه نشدی هیچ طاعتش مردود>
  block
    text <خمش کنم که خمش به پیش هشیاران>
    text <که خلق خیره شدند و خیالشان افزود>
