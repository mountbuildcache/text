
text <عشق جز دولت و عنایت نیست>
  block
    text <عشق جز دولت و عنایت نیست>
    text <جز گشاد دل و هدایت نیست>
  block
    text <عشق را بوحنیفه درس نکرد>
    text <شافعی را در او روایت نیست>
  block
    text <لایجوز و یجوز تا اجل‌ست>
    text <علم عشاق را نهایت نیست>
  block
    text <عاشقان غرقه‌اند در شکراب>
    text <از شکر مصر را شکایت نیست>
  block
    text <جان مخمور چون نگوید شکر>
    text <باده‌ای را که حد و غایت نیست>
  block
    text <هر که را پرغم و ترش دیدی>
    text <نیست عاشق و زان ولایت نیست>
  block
    text <گر نه هر غنچه پرده باغی‌ست>
    text <غیرت و رشک را سرایت نیست>
  block
    text <مبتدی باشد اندر این ره عشق>
    text <آنک او واقف از بدایت نیست>
  block
    text <نیست شو نیست از خودی زیرا>
    text <بتر از هستیت جنایت نیست>
  block
    text <هیچ راعی مشو رعیت شو>
    text <راعیی جز سد رعایت نیست>
  block
    text <بس بدی بنده را کفی بالله>
    text <لیکش این دانش و کفایت نیست>
  block
    text <گوید این مشکل و کنایاتست>
    text <این صریح است این کنایت نیست>
  block
    text <پای کوری به کوزه‌ای برزد>
    text <گفت فراش را وقایت نیست>
  block
    text <کوزه و کاسه چیست بر سر ره>
    text <راه را زین خزف نقایت نیست>
  block
    text <کوزه‌ها را ز راه برگیرید>
    text <یا که فراش در سعایت نیست>
  block
    text <گفت ای کور کوزه بر ره نیست>
    text <لیک بر ره تو را درایت نیست>
  block
    text <ره رها کرده‌ای سوی کوزه>
    text <می‌روی آن به جز غوایت نیست>
  block
    text <خواجه جز مستی تو در ره دین>
    text <آیتی ز ابتدا و غایت نیست>
  block
    text <آیتی تو و طالب آیت>
    text <به ز آیت طلب خود آیت نیست>
  block
    text <بی رهی ور نه در ره کوشش>
    text <هیچ کوشنده بی‌جرایت نیست>
  block
    text <چونک مثقال ذره یره است>
    text <ذره زله بی‌نکایت نیست>
  block
    text <ذره خیر بی‌گشادی نیست>
    text <چشم بگشا اگر عمایت نیست>
  block
    text <هر نباتی نشانی آب است>
    text <چیست کان را از او جبایت نیست>
  block
    text <بس کن این آب را نشانی‌هاست>
    text <تشنه را حاجت وصایت نیست>
