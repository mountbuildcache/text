
text <می پرد این مرغ دیگر در جنان عاشقان>
  block
    text <می پرد این مرغ دیگر در جنان عاشقان>
    text <سوی عنقا می کشاند استخوان عاشقان>
  block
    text <ای دریغا چشم بودی تا بدیدی در هوا>
    text <تا روان دیدی روان گشته روان عاشقان>
  block
    text <اشتران سربریده پای بالا می نهند>
    text <اشتر باسر مجو در کاروان عاشقان>
  block
    text <آن جنازه برپریدی گر نگفتی غیرتش>
    text <بی نشان رو بی‌نشان رو بی‌نشان عاشقان>
  block
    text <چون به گورستان درآید استخوان عاشقی>
    text <صد نواله پیچد از وی میرخوان عاشقان>
  block
    text <ذره ذره دف زدی و کف زدی در عرس او>
    text <گر روا بودی شدن پیدا نهان عاشقان>
  block
    text <چون تن عاشق درآید همچو گنجی در زمین>
    text <صد دریچه برگشاید آسمان عاشقان>
  block
    text <در کفن پیچید بینید ای عزیزان کوه قاف>
    text <چشم بند است این عجب یا امتحان عاشقان>
  block
    text <خرمن گل بود و شد از مرگ شاخ زعفران>
    text <صد گلستان بیش ارزد زعفران عاشقان>
  block
    text <ای رسول غیرت مردان دهانم را مگیر>
    text <تا دو سه نکته بگویم از زبان عاشقان>
