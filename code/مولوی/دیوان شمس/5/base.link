
text <آن شکل بین وان شیوه بین وان قد و خد و دست و پا>
  block
    text <آن شکل بین وان شیوه بین وان قد و خد و دست و پا>
    text <آن رنگ بین وان هنگ بین وان ماه بدر اندر قبا>
  block
    text <از سرو گویم یا چمن از لاله گویم یا سمن>
    text <از شمع گویم یا لگن یا رقص گل پیش صبا>
  block
    text <ای عشق چون آتشکده در نقش و صورت آمده>
    text <بر کاروان دل زده یک دم امان ده یا فتی>
  block
    text <در آتش و در سوز من شب می‌برم تا روز من>
    text <ای فرخ پیروز من از روی آن شمس الضحی>
  block
    text <بر گرد ماهش می‌تنم بی‌لب سلامش می‌کنم>
    text <خود را زمین برمی‌زنم زان پیش کو گوید صلا>
  block
    text <گلزار و باغ عالمی چشم و چراغ عالمی>
    text <هم درد و داغ عالمی چون پا نهی اندر جفا>
  block
    text <آیم کنم جان را گرو گویی مده زحمت برو>
    text <خدمت کنم تا واروم گویی که ای ابله بیا>
  block
    text <گشته خیال همنشین با عاشقان آتشین>
    text <غایب مبادا صورتت یک دم ز پیش چشم ما>
  block
    text <ای دل قرار تو چه شد وان کار و بار تو چه شد>
    text <خوابت که می‌بندد چنین اندر صباح و در مسا>
  block
    text <دل گفت حسن روی او وان نرگس جادوی او>
    text <وان سنبل ابروی او وان لعل شیرین ماجرا>
  block
    text <ای عشق پیش هر کسی نام و لقب داری بسی>
    text <من دوش نام دیگرت کردم که درد بی‌دوا>
  block
    text <ای رونق جانم ز تو چون چرخ گردانم ز تو>
    text <گندم فرست ای جان که تا خیره نگردد آسیا>
  block
    text <دیگر نخواهم زد نفس این بیت را می‌گوی و بس>
    text <بگداخت جانم زین هوس ارفق بنا یا ربنا>
