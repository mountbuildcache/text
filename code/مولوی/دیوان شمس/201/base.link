
text <شب رفت و هم تمام نشد ماجرای ما>
  block
    text <شب رفت و هم تمام نشد ماجرای ما>
    text <ناچار گفتنی‌ست تمامی ماجرا>
  block
    text <والله ز دور آدم تا روز رستخیز>
    text <کوته نگشت و هم نشود این درازنا>
  block
    text <اما چنین نماید کاینک تمام شد>
    text <چون ترک گوید اشپو مرد رونده را>
  block
    text <اشپوی ترک چیست که نزدیک منزلی>
    text <تا گرمی و جلادت و قوت دهد تو را>
  block
    text <چون راه رفتنی‌ست توقف هلاکت‌ست>
    text <چونت قنق کند که بیا خرگه اندرآ>
  block
    text <صاحب مروتی‌ست که جانش دریغ نیست>
    text <لیکن گرت بگیرد ماندی در ابتلا>
  block
    text <بر ترک ظن بد مبر و متهم مکن>
    text <مستیز همچو هندو بشتاب همرها>
  block
    text <کان جا در آتش است سه نعل از برای تو>
    text <وان جا به گوش تست دل خویش و اقربا>
  block
    text <نگذارد اشتیاق کریمان که آب خوش>
    text <اندر گلوی تو رود ای یار باوفا>
  block
    text <گر در عسل نشینی تلخت کنند زود>
    text <ور با وفا تو جفت شوی گردد آن جفا>
  block
    text <خاموش باش و راه رو و این یقین بدان>
    text <سرگشته دارد آب غریبی چو آسیا>
