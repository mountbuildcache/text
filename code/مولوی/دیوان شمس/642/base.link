
text <در خانه نشسته بت عیار کی دارد>
  block
    text <در خانه نشسته بت عیار کی دارد>
    text <معشوق قمرروی شکربار کی دارد>
  block
    text <بی زحمت دیده رخ خورشید که بیند>
    text <بی پرده عیان طاقت دیدار کی دارد>
  block
    text <گفتی به خرابات دگر کار ندارم>
    text <خود کار تو داری و دگر کار کی دارد>
  block
    text <زندان صبوحی همه مخمور خمارند>
    text <ای زهره کلید در خمار کی دارد>
  block
    text <ما طوطی غیبیم شکرخواره و عاشق>
    text <آن کان شکرهای به قنطار کی دارد>
  block
    text <یک غمزه دیدار به از دامن دینار>
    text <دیدار چو باشد غم دینار کی دارد>
  block
    text <جان‌ها چو از آن شیر ره صید بدیدند>
    text <اکنون چو سگان میل به مردار کی دارد>
  block
    text <چون عین عیانست ز اقرار کی لافد>
    text <اقرار چو کاسد شود انکار کی دارد>
  block
    text <ای در رخ تو زلزله روز قیامت>
    text <در جنت حسن تو غم نار کی دارد>
  block
    text <با غمزه غمازه آن یار وفادار>
    text <اندیشه این عالم غدار کی دارد>
  block
    text <گفتی که ز احوال عزیزان خبری ده>
    text <با مخبر خوبت سر اخبار کی دارد>
  block
    text <ای مطرب خوش لهجه شیرین دم عارف>
    text <یاری ده و برگو که چنین یار کی دارد>
  block
    text <بازار بتان از تو خرابست و کسادست>
    text <بازار چه باشد دل بازار کی دارد>
  block
    text <امروز ز سودای تو کس را سر سر نیست>
    text <دستار کی دارد سر دستار کی دارد>
  block
    text <شمس الحق تبریز چو نقد آمد و پیدا>
    text <از پار کی گوید غم پیرار کی دارد>
