
text <کی باشد کاین قفس چمن گردد>
  block
    text <کی باشد کاین قفس چمن گردد>
    text <و اندرخور گام و کام من گردد>
  block
    text <این زهر کشنده انگبین بخشد>
    text <وین خار خلنده یاسمن گردد>
  block
    text <آن ماه دو هفته در کنار آید>
    text <وز غصه حسود ممتحن گردد>
  block
    text <آن یوسف مصر الصلا گوید>
    text <یعقوب قرین پیرهن گردد>
  block
    text <بر ما خورشید سایه اندازد>
    text <وان شمع مقیم این لگن گردد>
  block
    text <آن چنگ نشاط ساز نو یابد>
    text <وین گوش حریف تن تنن گردد>
  block
    text <در خرمن ماه سنبله کوبیم>
    text <چون نور سهیل در یمن گردد>
  block
    text <خم‌های شراب عشق برجوشد>
    text <هنگام کباب و بابزن گردد>
  block
    text <سیمرغ هوای ما ز قاف آید>
    text <دام شبلی و بوالحسن گردد>
  block
    text <هر ذره مثال آفتاب آید>
    text <هر قطره به موهبت عدن گردد>
  block
    text <هر بره ز گرگ شیر آشامد>
    text <هر پیل انیس کرگدن گردد>
  block
    text <ز انبوهی دلبران و مه رویان>
    text <هر گوشه شهر ما ختن گردد>
  block
    text <هر عاشق بی‌مراد سرگشته>
    text <مستغرق عشق باختن گردد>
  block
    text <چون قالب مرده جان نو یابد>
    text <فارغ ز لفافه و کفن گردد>
  block
    text <آن عقل فضول در جنون آید>
    text <هوش از بن گوش مرتهن گردد>
  block
    text <جان و دل صد هزار دیوانه>
    text <از بوسه یار خوش دهن گردد>
  block
    text <آن روز که جان جمله مخموران>
    text <ساقی هزار انجمن گردد>
  block
    text <وان کس که سبال می‌زدی بر عشق>
    text <در عشق شهیر مرد و زن گردد>
  block
    text <در چاه فراق هر کی افتاده‌ست>
    text <ره یابد و همره رسن گردد>
  block
    text <باقیش مگو درون دل می‌دار>
    text <آن به که سخن در آن وطن گردد>
