
text <ای همه منزل شده از تو ره بی‌رهه>
  block
    text <ای همه منزل شده از تو ره بی‌رهه>
    text <بی‌قدمی رقص بین بی‌دهنی قهقهه>
  block
    text <از سر پستان عشق چونک دمی شیر یافت>
    text <قامت سروی گرفت کودکک یک مهه>
  block
    text <روی ببینید روی بهر خدا عاشقان>
    text <گر چه زنخ زد بسی کوردلی ابلهه>
  block
    text <والله کو یوسف است بشنو از من از آنک>
    text <بودم با یوسفی هم نمک و هم چهه>
  block
    text <چونک نماید جمال گوش سوی غیب دار>
    text <عرش پر از نعره‌هاست فرش پر از وه وهه>
  block
    text <عاشق باشد کمان خاص بتی همچو تیر>
    text <هیچ نپرد کمان گر بشود ده زهه>
  block
    text <آنک ز تبریز دید یک نظر شمس دین>
    text <طعنه زند بر چله سخره کند بر دهه>
