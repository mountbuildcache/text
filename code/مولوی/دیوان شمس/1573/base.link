
text <ما عاشق و بی‌دل و فقیریم>
  block
    text <ما عاشق و بی‌دل و فقیریم>
    text <هم کودک و هم جوان و پیریم>
  block
    text <چون کبریتیم و هیزم خشک>
    text <ما آتش عشق زو پذیریم>
  block
    text <از آتش عشق برفروزیم>
    text <اما چون برق زو نمیریم>
  block
    text <ما خون جگر خوریم چون شیر>
    text <چون یوز نه عاشق پنیریم>
  block
    text <گویند شما چه دست گیرید>
    text <کو دست تو را که دست گیریم>
  block
    text <بر خویش پرست همچو خاریم>
    text <بر دوست پرست چون حریریم>
  block
    text <عاشق که چو شمع می بسوزد>
    text <او را چو فتیله ناگزیریم>
  block
    text <از ما مگریز زانک با تو>
    text <آمیخته همچو شهد و شیریم>
  block
    text <تو میر شکار بی‌نظیری>
    text <ما نیز شکار بی‌نظیریم>
  block
    text <در حسن تو را تنور گرم است>
    text <ما را بربند ما خمیریم>
  block
    text <ما را به قدوم خویش درباف>
    text <زیر قدم تو چون حصیریم>
