
text <دل من رای تو دارد سر سودای تو دارد>
  block
    text <دل من رای تو دارد سر سودای تو دارد>
    text <رخ فرسوده زردم غم صفرای تو دارد>
  block
    text <سر من مست جمالت دل من دام خیالت>
    text <گهر دیده نثار کف دریای تو دارد>
  block
    text <ز تو هر هدیه که بردم به خیال تو سپردم>
    text <که خیال شکرینت فر و سیمای تو دارد>
  block
    text <غلطم گر چه خیالت به خیالات نماند>
    text <همه خوبی و ملاحت ز عطاهای تو دارد>
  block
    text <گل صدبرگ به پیش تو فروریخت ز خجلت>
    text <که گمان برد که او هم رخ رعنای تو دارد>
  block
    text <سر خود پیش فکنده چو گنه کار تو عرعر>
    text <که خطا کرد و گمان برد که بالای تو دارد>
  block
    text <جگر و جان عزیزان چو رخ زهره فروزان>
    text <همه چون ماه گدازان که تمنای تو دارد>
  block
    text <دل من تابه حلوا ز بر آتش سودا>
    text <اگر از شعله بسوزد نه که حلوای تو دارد>
  block
    text <هله چون دوست به دستی همه جا جای نشستی>
    text <خنک آن بی‌خبری کو خبر از جای تو دارد>
  block
    text <اگرم در نگشایی ز ره بام درآیم>
    text <که زهی جان لطیفی که تماشای تو دارد>
  block
    text <به دو صد بام برآیم به دو صد دام درآیم>
    text <چه کنم آهوی جانم سر صحرای تو دارد>
  block
    text <خمش ای عاشق مجنون بمگو شعر و بخور خون>
    text <که جهان ذره به ذره غم غوغای تو دارد>
  block
    text <سوی تبریز شو ای دل بر شمس الحق مفضل>
    text <چو خیالش به تو آید که تقاضای تو دارد>
