
text <پوشیده چون جان می روی اندر میان جان من>
  block
    text <پوشیده چون جان می روی اندر میان جان من>
    text <سرو خرامان منی ای رونق بستان من>
  block
    text <چون می روی بی‌من مرو ای جان جان بی‌تن مرو>
    text <وز چشم من بیرون مشو ای مشعله تابان من>
  block
    text <هفت آسمان را بردرم وز هفت دریا بگذرم>
    text <چون دلبرانه بنگری در جان سرگردان من>
  block
    text <تا آمدی اندر برم شد کفر و ایمان چاکرم>
    text <ای دیدن تو دین من وی روی تو ایمان من>
  block
    text <بی پا و سر کردی مرا بی‌خواب و خور کردی مرا>
    text <در پیش یعقوب اندرآ ای یوسف کنعان من>
  block
    text <از لطف تو چون جان شدم وز خویشتن پنهان شدم>
    text <ای هست تو پنهان شده در هستی پنهان من>
  block
    text <گل جامه در از دست تو وی چشم نرگس مست تو>
    text <ای شاخه‌ها آبست تو وی باغ بی‌پایان من>
  block
    text <یک لحظه داغم می کشی یک دم به باغم می کشی>
    text <پیش چراغم می کشی تا وا شود چشمان من>
  block
    text <ای جان پیش از جان‌ها وی کان پیش از کان‌ها>
    text <ای آن بیش از آن‌ها ای آن من ای آن من>
  block
    text <چون منزل ما خاک نیست گر تن بریزد باک نیست>
    text <اندیشه‌ام افلاک نیست ای وصل تو کیوان من>
  block
    text <بر یاد روی ماه من باشد فغان و آه من>
    text <بر بوی شاهنشاه من هر لحظه‌ای حیران من>
  block
    text <ای جان چو ذره در هوا تا شد ز خورشیدت جدا>
    text <بی تو چرا باشد چرا ای اصل چارارکان من>
  block
    text <ای شه صلاح الدین من ره دان من ره بین من>
    text <ای فارغ از تمکین من ای برتر از امکان من>
