
text <اگر گل‌های رخسارش از آن گلشن بخندیدی>
  block
    text <اگر گل‌های رخسارش از آن گلشن بخندیدی>
    text <بهار جان شدی تازه نهال تن بخندیدی>
  block
    text <وگر آن جان جان جان به تن‌ها روی بنمودی>
    text <تنم از لطف جان گشتی و جان من بخندیدی>
  block
    text <ور آن نور دو صد فردوس گفتی هی قنق گلدم>
    text <شدی این خانه فردوسی چو گل مسکن بخندیدی>
  block
    text <وگر آن ناطق کلی زبان نطق بگشادی>
    text <تن مرده شدی گویا دل الکن بخندیدی>
  block
    text <گر آن معشوق معشوقان بدیدستی به مکر و فن>
    text <روان‌ها ذوفنون گشتی و هر یک فن بخندیدی>
  block
    text <دریدی پرده‌ها از عشق و آشوبی درافتادی>
    text <شدندی فاش مستوران گر او معلن بخندیدی>
  block
    text <گر آن سلطان خوبی از گریبان سر برآوردی>
    text <همه دراعه‌های حسن تا دامن بخندیدی>
  block
    text <ور آن ماه دو صد گردون به ناگه خرمنی کردی>
    text <طرب چون خوشه‌ها کردی و چون خرمن بخندیدی>
  block
    text <ور او یک لطف بنمودی گشادی چشم جان‌ها را>
    text <خشونت‌ها گرفتی لطف و هر اخشن بخندیدی>
  block
    text <شهنشاه شهنشاهان و قانان چون عطا دادی>
    text <به مسکینی شدی او گنج و بر مخزن بخندیدی>
  block
    text <از آن می‌های لعل او ز پرده غیب رو دادی>
    text <حسن مستک شدی بی‌می و بر احسن بخندیدی>
  block
    text <ور آن لعل لبان او گهرها دادی از حکمت>
    text <شدی مرمر مثال لعل و بر معدن بخندیدی>
  block
    text <ور آن قهار عاشق کش به مهر آمیزشی کردی>
    text <که خارا بدادی شیر و تا آهن بخندیدی>
  block
    text <وگر زالی از آن رستم بیابیدی نظر یک دم>
    text <به حق بر رستم دستان صف اشکن بخندیدی>
  block
    text <در آن روزی که آن شیر وغا مردی کند پیدا>
    text <نه بر شیران مست آن روز مرد و زن بخندیدی>
  block
    text <پیاپی ساقی دولت روان کردی می خلت>
    text <که تا ساغر شدی سرمست وز می دن بخندیدی>
  block
    text <هر آن جانی که دست شمس تبریزی ببوسیدی>
    text <حیاتش جاودان گشتی و بر مردن بخندیدی>
  block
    text <بدیدی زود امن او ز مردی جنگ می‌جستی>
    text <کراهت داشتی بر امن و بر مؤمن بخندیدی>
