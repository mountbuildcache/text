
text <کجا شد عهد و پیمانی که کردی دوش با بنده>
  block
    text <کجا شد عهد و پیمانی که کردی دوش با بنده>
    text <که بادا عهد و بدعهدی و حسنت هر سه پاینده>
  block
    text <ز بدعهدی چه غم دارد شهنشاهی که برباید>
    text <جهانی را به یک غمزه قرانی را به یک خنده>
  block
    text <بخواه ای دل چه می‌خواهی عطا نقد است و شه حاضر>
    text <که آن مه رو نفرماید که رو تا سال آینده>
  block
    text <به جان شه که نشنیدم ز نقدش وعده فردا>
    text <شنیدی نور رخ نسیه ز قرص ماه تابنده>
  block
    text <کجا شد آن عنایت‌ها کجا شد آن حکایت‌ها>
    text <کجا شد آن گشایش‌ها کجا شد آن گشاینده>
  block
    text <همه با ماست چه با ما که خود ماییم سرتاسر>
    text <مثل گشته‌ست در عالم که جوینده‌ست یابنده>
  block
    text <چه جای ما که ما مردیم زیر پای عشق او>
    text <غلط گفتم کجا میرد کسی کو شد بدو زنده>
  block
    text <خیال شه خرامان شد کلوخ و سنگ باجان شد>
    text <درخت خشک خندان شد سترون گشت زاینده>
  block
    text <خیالش چون چنین باشد جمالش بین که چون باشد>
    text <جمالش می‌نماید در خیال نانماینده>
  block
    text <خیالش نور خورشیدی که اندر جان‌ها افتد>
    text <جمالش قرص خورشیدی به چارم چرخ تازنده>
  block
    text <نمک را در طعام آن کس شناسد در گه خوردن>
    text <که تنها خورده‌ست آن را و یا بوده‌ست ساینده>
  block
    text <عجایب غیر و لاغیری که معشوق است با عاشق>
    text <وصال بوالعجب دارد زدوده با زداینده>
