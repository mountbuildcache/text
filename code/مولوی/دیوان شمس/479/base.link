
text <ستیزه کن که ز خوبان ستیزه شیرینست>
  block
    text <ستیزه کن که ز خوبان ستیزه شیرینست>
    text <بهانه کن که بتان را بهانه آیینست>
  block
    text <از آن لب شکرینت بهانه‌های دروغ>
    text <به جای فاتحه و کاف‌ها و یاسینست>
  block
    text <وفا طمع نکنم زانک جور خوبان را>
    text <طبیعت است و سرشت است و عادت و دینست>
  block
    text <اگر ترش کنی و رو ز ما بگردانی>
    text <به قاصد است و به مکر است و آن دروغینست>
  block
    text <ز دست غیر تو اندر دهان من حلوا>
    text <به جان پاک عزیزان که گرز رویینست>
  block
    text <هزار وعده ده آنگه خلاف کن همه را>
    text <که آن سراب که ارزد صد آب خوش اینست>
  block
    text <زر او دهد که رخش از فراق همچو زر است>
    text <چرا دهد زر و سیم آن پری که سیمینست>
  block
    text <جواب همچو شکر او دهد که محتاج است>
    text <جواب تلخ تو را صد هزار تمکینست>
  block
    text <جمال و حسن تو گنج است و خوی بد چون مار>
    text <بقای گنج تو بادا که آن برونینست>
  block
    text <قماش هستی ما را به ناز خویش بسوز>
    text <که آن زکات لطیفت نصیب مسکینست>
  block
    text <برون در همه را چون سگان کو بنشان>
    text <که در شرف سر کوی تو طور سینینست>
  block
    text <خورند چوب خلیفه شهان چو شاه شوند>
    text <جفای عشق کشیدن فن سلاطین است>
  block
    text <امام فاتحه خواند ملک کند آمین>
    text <مرا چو فاتحه خواندم امید آمینست>
  block
    text <هر آن فریب کز اندیشه تو می‌زاید>
    text <هزار گوهر و لعلش بها و کابینست>
  block
    text <چنانک مدرسه فقه را برون شوها است>
    text <بدانک مدرسه عشق را قوانینست>
  block
    text <خمش کنیم که تا شرح آن بگوید شاه>
    text <که زنده شخص جهان زان گزیده تلقینست>
