
text <من سر خم را ببستم باز شد پهلوی خم>
  block
    text <من سر خم را ببستم باز شد پهلوی خم>
    text <آنک خم را ساخت هم او می شناسد خوی خم>
  block
    text <کوزه‌ها محتاج خم و خم‌ها محتاج جو>
    text <در میان خم چه باشد آنچ دارد جوی خم>
  block
    text <مستیان بس پدید و خمشان را کس ندید>
    text <عالمی زیر و زبر پیچان شده از بوی خم>
  block
    text <گر نبودی بوی آن خم در دماغ خاص و عام>
    text <پس به هر محفل چرا دارند گفت و گوی خم>
  block
    text <بوی خمش خلق را در کوزه فقاع کرد>
    text <شد هزاران ترک و رومی بنده و هندوی خم>
  block
    text <جادوی بر خم نشیند می دواند شهر شهر>
    text <جادوان را ریش خندی می کند جادوی خم>
  block
    text <در سر خود پیچ ای دل مست و بیخود چون شراب>
    text <همچنین می رو خراب از بوی خم تا روی خم>
  block
    text <تا ببینی ناگهان مستی رمیده از جهان>
    text <نزد خم ای جان عمم که منم خالوی خم>
  block
    text <روی از آن سو کن کز این سو گفت و گو را راه نیست>
    text <چون ز شش سو وارهیدی بازیابی سوی خم>
