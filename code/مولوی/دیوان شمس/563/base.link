
text <دلا نزد کسی بنشین که او از دل خبر دارد>
  block
    text <دلا نزد کسی بنشین که او از دل خبر دارد>
    text <به زیر آن درختی رو که او گل‌های تر دارد>
  block
    text <در این بازار عطاران مرو هر سو چو بی‌کاران>
    text <به دکان کسی بنشین که در دکان شکر دارد>
  block
    text <ترازو گر نداری پس تو را زو رهزند هر کس>
    text <یکی قلبی بیاراید تو پنداری که زر دارد>
  block
    text <تو را بر در نشاند او به طراری که می‌آید>
    text <تو منشین منتظر بر در که آن خانه دو در دارد>
  block
    text <به هر دیگی که می‌جوشد میاور کاسه و منشین>
    text <که هر دیگی که می‌جوشد درون چیزی دگر دارد>
  block
    text <نه هر کلکی شکر دارد نه هر زیری زبر دارد>
    text <نه هر چشمی نظر دارد نه هر بحری گهر دارد>
  block
    text <بنال ای بلبل دستان ازیرا ناله مستان>
    text <میان صخره و خارا اثر دارد اثر دارد>
  block
    text <بنه سر گر نمی‌گنجی که اندر چشمه سوزن>
    text <اگر رشته نمی‌گنجد از آن باشد که سر دارد>
  block
    text <چراغست این دل بیدار به زیر دامنش می‌دار>
    text <از این باد و هوا بگذر هوایش شور و شر دارد>
  block
    text <چو تو از باد بگذشتی مقیم چشمه‌ای گشتی>
    text <حریف همدمی گشتی که آبی بر جگر دارد>
  block
    text <چو آبت بر جگر باشد درخت سبز را مانی>
    text <که میوه نو دهد دایم درون دل سفر دارد>
