
text <این جا کسی است پنهان دامان من گرفته>
  block
    text <این جا کسی است پنهان دامان من گرفته>
    text <خود را سپس کشیده پیشان من گرفته>
  block
    text <این جا کسی است پنهان چون جان و خوشتر از جان>
    text <باغی به من نموده ایوان من گرفته>
  block
    text <این جا کسی است پنهان همچون خیال در دل>
    text <اما فروغ رویش ارکان من گرفته>
  block
    text <این جا کسی است پنهان مانند قند در نی>
    text <شیرین شکرفروشی دکان من گرفته>
  block
    text <جادو و چشم بندی چشم کسش نبیند>
    text <سوداگری است موزون میزان من گرفته>
  block
    text <چون گلشکر من و او در همدگر سرشته>
    text <من خوی او گرفته او آن من گرفته>
  block
    text <در چشم من نیاید خوبان جمله عالم>
    text <بنگر خیال خوبش مژگان من گرفته>
  block
    text <من خسته گرد عالم درمان ز کس ندیدم>
    text <تا درد عشق دیدم درمان من گرفته>
  block
    text <تو نیز دل کبابی درمان ز درد یابی>
    text <گر گرد درد گردی فرمان من گرفته>
  block
    text <در بحر ناامیدی از خود طمع بریدی>
    text <زین بحر سر برآری مرجان من گرفته>
  block
    text <بشکن طلسم صورت بگشای چشم سیرت>
    text <تا شرق و غرب بینی سلطان من گرفته>
  block
    text <ساقی غیب بینی پیدا سلام کرده>
    text <پیمانه جام کرده پیمان من گرفته>
  block
    text <من دامنش کشیده کای نوح روح دیده>
    text <از گریه عالمی بین طوفان من گرفته>
  block
    text <تو تاج ما وآنگه سرهای ما شکسته>
    text <تو یار غار وآنگه یاران من گرفته>
  block
    text <گوید ز گریه بگذر زان سوی گریه بنگر>
    text <عشاق روح گشته ریحان من گرفته>
  block
    text <یاران دل شکسته بر صدر دل نشسته>
    text <مستان و می‌پرستان میدان من گرفته>
  block
    text <همچو سگان تازی می‌کن شکار خامش>
    text <نی چون سگان عوعو کهدان من گرفته>
  block
    text <تبریز شمس دین را بر چرخ جان ببینی>
    text <اشراق نور رویش کیهان من گرفته>
