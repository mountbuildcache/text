
text <دفع مده دفع مده من نروم تا نخورم>
  block
    text <دفع مده دفع مده من نروم تا نخورم>
    text <عشوه مده عشوه مده عشوه مستان نخرم>
  block
    text <وعده مکن وعده مکن مشتری وعده نیم>
    text <یا بدهی یا ز دکان تو گروگان ببرم>
  block
    text <گر تو بهایی بنهی تا که مرا دفع کنی>
    text <رو که به جز حق نبری گر چه چنین بی‌خبرم>
  block
    text <پرده مکن پرده مدر در سپس پرده مرو>
    text <راه بده راه بده یا تو برون آ ز حرم>
  block
    text <ای دل و جان بنده تو بند شکرخنده تو>
    text <خنده تو چیست بگو جوشش دریای کرم>
  block
    text <طالع استیز مرا از مه و مریخ بجو>
    text <همچو قضاهای فلک خیره و استیزه گرم>
  block
    text <چرخ ز استیزه من خیره و سرگشته شود>
    text <زانک دو چندان که ویم گر چه چنین مختصرم>
  block
    text <گر تو ز من صرفه بری من ز تو صد صرفه برم>
    text <کیسه برم کاسه برم زانک دورو همچو زرم>
  block
    text <گر چه دورو همچو زرم مهر تو دارد نظرم>
    text <از مه و از مهر فلک مه‌تر و افلاک ترم>
  block
    text <لاف زنم لاف که تو راست کنی لاف مرا>
    text <ناز کنم ناز که من در نظرت معتبرم>
  block
    text <چه عجب ار خوش خبرم چونک تو کردی خبرم>
    text <چه عجب ار خوش نظرم چونک تویی در نظرم>
  block
    text <بر همگان گر ز فلک زهر ببارد همه شب>
    text <من شکر اندر شکر اندر شکر اندر شکرم>
  block
    text <هر کسکی را کسکی هر جگری را هوسی>
    text <لیک کجا تا به کجا من ز هوایی دگرم>
  block
    text <من طلب اندر طلبم تو طرب اندر طربی>
    text <آن طربت در طلبم پا زد و برگشت سرم>
  block
    text <تیر تراشنده تویی دوک تراشنده منم>
    text <ماه درخشنده تویی من چو شب تیره برم>
  block
    text <میر شکار فلکی تیر بزن در دل من>
    text <ور بزنی تیر جفا همچو زمین پی سپرم>
  block
    text <جمله سپرهای جهان باخلل از زخم بود>
    text <بی‌خطر آن گاه بوم کز پی زخمت سپرم>
  block
    text <گیج شد از تو سر من این سر سرگشته من>
    text <تا که ندانم پسرا که پسرم یا پدرم>
  block
    text <آن دل آواره من گر ز سفر بازرسد>
    text <خانه تهی یابد او هیچ نبیند اثرم>
  block
    text <سرکه فشانی چه کنی کآتش ما را بکشی>
    text <کآتشم از سرکه‌ات افزون شود افزون شررم>
  block
    text <عشق چو قربان کندم عید من آن روز بود>
    text <ور نبود عید من آن مرد نیم بلک غرم>
  block
    text <چون عرفه و عید تویی غره ذی الحجه منم>
    text <هیچ به تو درنرسم وز پی تو هم نبرم>
  block
    text <باز توام باز توام چون شنوم طبل تو را>
    text <ای شه و شاهنشه من باز شود بال و پرم>
  block
    text <گر بدهی می بچشم ور ندهی نیز خوشم>
    text <سر بنهم پا بکشم بی‌سر و پا می نگرم>
