
text <وای آن دل که بدو از تو نشانی نرسد>
  block
    text <وای آن دل که بدو از تو نشانی نرسد>
    text <مرده آن تن که بدو مژده جانی نرسد>
  block
    text <سیه آن روز که بی‌نور جمالت گذرد>
    text <هیچ از مطبخ تو کاسه و خوانی نرسد>
  block
    text <وای آن دل که ز عشق تو در آتش نرود>
    text <همچو زر خرج شود هیچ به کانی نرسد>
  block
    text <سخن عشق چو بی‌درد بود بر ندهد>
    text <جز به گوش هوس و جز به زبانی نرسد>
  block
    text <مریم دل نشود حامل انوار مسیح>
    text <تا امانت ز نهانی به نهانی نرسد>
  block
    text <حس چو بیدار بود خواب نبیند هرگز>
    text <از جهان تا نرود دل به جهانی نرسد>
  block
    text <غفلت مرگ زد آن را که چنان خشک شدست>
    text <از غم آنک ورا تره به نانی نرسد>
  block
    text <این زمان جهد بکن تا ز زمان بازرهی>
    text <پیش از آن دم که زمانی به زمانی نرسد>
  block
    text <هر حیاتی که ز نان رست همان نان طلبد>
    text <آب حیوان به لب هر حیوانی نرسد>
  block
    text <تیره صبحی که مرا از تو سلامی نرسد>
    text <تلخ روزی که ز شهد تو بیانی نرسد>
