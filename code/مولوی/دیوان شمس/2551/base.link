
text <دلی یا دیده عقلی تو یا نور خدابینی>
  block
    text <دلی یا دیده عقلی تو یا نور خدابینی>
    text <چراغ افروز عشاقی تو یا خورشیدآیینی>
  block
    text <چو نامت بشنود دل‌ها نگنجد در منازل‌ها>
    text <شود حل جمله مشکل‌ها به نور لم یزل بینی>
  block
    text <بگفتم آفتابا تو مرا همراه کن با تو>
    text <که جمله دردها را تو شفا گشتی و تسکینی>
  block
    text <بگفتا جان ربایم من قدم بر عرش سایم من>
    text <به آب و گل کم آیم من مگر در وقت و هر حینی>
  block
    text <چو تو از خویش آگاهی ندانی کرد همراهی>
    text <که آن معراج اللهی نیابد جز که مسکینی>
  block
    text <تو مسکینی در این ظاهر درونت نفس بس قاهر>
    text <یکی سالوسک کافر که رهزن گشت و ره شینی>
  block
    text <مکن پوشیده از پیری چنین مو در چنین شیری>
    text <یکی پیری که علم غیب زیر او است بالینی>
  block
    text <طبیب عاشقان است او جهان را همچو جان است او>
    text <گداز آهنان است او به آهن داده تلبینی>
  block
    text <کند در حال گل را زر دهد در حال تن را سر>
    text <از او انوار دین یابد روان و جان بی‌دینی>
  block
    text <در آن دهلیز و ایوانش بیا بنگر تو برهانش>
    text <شده هر مرده از جانش یکی ویسی و رامینی>
  block
    text <ز شمس الدین تبریزی دلا این حرف می‌بیزی>
    text <به امیدی که بازآید از آن خوش شاه شاهینی>
