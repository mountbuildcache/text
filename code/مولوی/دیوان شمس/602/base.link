
text <آن کس که تو را دارد از عیش چه کم دارد>
  block
    text <آن کس که تو را دارد از عیش چه کم دارد>
    text <وان کس که تو را بیند ای ماه چه غم دارد>
  block
    text <از رنگ بلور تو شیرین شده جور تو>
    text <هر چند که جور تو بس تند قدم دارد>
  block
    text <ای نازش حور از تو وی تابش نور از تو>
    text <ای آنک دو صد چون مه شاگرد و حشم دارد>
  block
    text <ور خود حشمش نبود خورشید بود تنها>
    text <آخر حشم حسنش صد طبل و علم دارد>
  block
    text <بس عاشق آشفته آسوده و خوش خفته>
    text <در سایه آن زلفی کو حلقه و خم دارد>
  block
    text <گفتم به نگار من کز جور مرا مشکن>
    text <گفتا به صدف مانی کو در به شکم دارد>
  block
    text <تا نشکنی ای شیدا آن در نشود پیدا>
    text <آن در بت من باشد یا شکل بتم دارد>
  block
    text <شمس الحق تبریزی بر لوح چو پیدا شد>
    text <والله که بسی منت بر لوح و قلم دارد>
