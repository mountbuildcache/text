
text <امروز روز شادی و امسال سال گل>
  block
    text <امروز روز شادی و امسال سال گل>
    text <نیکوست حال ما که نکو باد حال گل>
  block
    text <گل را مدد رسید ز گلزار روی دوست>
    text <تا چشم ما نبیند دیگر زوال گل>
  block
    text <مستست چشم نرگس و خندان دهان باغ>
    text <از کر و فر و رونق و لطف و کمال گل>
  block
    text <سوسن زبان گشاده و گفته به گوش سرو>
    text <اسرار عشق بلبل و حسن خصال گل>
  block
    text <جامه دران رسید گل از بهر داد ما>
    text <زان می‌دریم جامه به بوی وصال گل>
  block
    text <گل آن جهانیست نگنجد در این جهان>
    text <در عالم خیال چه گنجد خیال گل>
  block
    text <گل کیست قاصدیست ز بستان عقل و جان>
    text <گل چیست رقعه ایست ز جاه و جمال گل>
  block
    text <گیریم دامن گل و همراه گل شویم>
    text <رقصان همی‌رویم به اصل و نهال گل>
  block
    text <اصل و نهال گل عرق لطف مصطفاست>
    text <زان صدر بدر گردد آن جا هلال گل>
  block
    text <زنده کنند و باز پر و بال نو دهند>
    text <هر چند برکنید شما پر و بال گل>
  block
    text <مانند چار مرغ خلیل از پی فنا>
    text <در دعوت بهار ببین امتثال گل>
  block
    text <خاموش باش و لب مگشا خواجه غنچه وار>
    text <می‌خند زیر لب تو به زیر ظلال گل>
