
text <از سقاهم ربهم بین جمله ابرار مست>
  block
    text <از سقاهم ربهم بین جمله ابرار مست>
    text <وز جمال لایزالی هفت و پنج و چار مست>
  block
    text <این قیامت بین که گویی آشکارا شد ز غیب>
    text <خم و کوزه حوض کوثر از می جبار مست>
  block
    text <تن چو سایه بر زمین و جان پاک عاشقان>
    text <در بهشت عشق تجری تحتها الانهار مست>
  block
    text <چون فزون گردد تجلی از جمال حق ببین>
    text <ذره ذره هر دو عالم گشته موسی وار مست>
  block
    text <از تقاضاهای مستان وز جواب لن تران>
    text <در شفاعت مو به موی احمد مختار مست>
  block
    text <او سر است و ما چو دستار اندر او پیچیده‌ایم>
    text <از شراب آن سری گردد سر و دستار مست>
  block
    text <یوسف مصری فروکن سر به مصر اندرنگر>
    text <شهر پرآشوب بین و جمله بازار مست>
  block
    text <گر بگویم ای برادر خیره مانی زین عجب>
    text <عرش و کرسی آسمان‌ها این همه کردار مست>
  block
    text <شمس تبریزی برآمد در دلم بزمی نهاد>
    text <از شراب عشق گشتست این در و دیوار مست>
