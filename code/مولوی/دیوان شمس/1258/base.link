
text <آن مایی همچو ما دلشاد باش>
  block
    text <آن مایی همچو ما دلشاد باش>
    text <در گلستان همچو سرو آزاد باش>
  block
    text <چون ز شاگردان عشقی ای ظریف>
    text <در گشاد دل چو عشق استاد باش>
  block
    text <گر غمی آید گلوی او بگیر>
    text <داد از او بستان امیرداد باش>
  block
    text <جان تو مستست در بزم احد>
    text <تن میان خلق گو آحاد باش>
  block
    text <گاه با شیرین چو خسرو خوش بخند>
    text <گه ز هجرش کوه کن فرهاد باش>
  block
    text <گه نشاط انگیز همچون گلشنش>
    text <گه چو بلبل نال و خوش فریاد باش>
  block
    text <پیش سروش چون خرامد خاک باش>
    text <چون گلش عنبر فشاند باد باش>
  block
    text <حاصل اینست ای برادر چون فلک>
    text <در جهان کهنه نوبنیاد باش>
  block
    text <در میان خارها چون خارپشت>
    text <سر درون و شادمان و راد باش>
