
text <آن کس که ز جان خود نترسد>
  block
    text <آن کس که ز جان خود نترسد>
    text <از کشتن نیک و بد نترسد>
  block
    text <وان کس که بدید حسن یوسف>
    text <از حاسد و از حسد نترسد>
  block
    text <آن کس که هوای شاه دارد>
    text <از لشکر بی‌عدد نترسد>
  block
    text <آخر حیوان ز ذوق صحبت>
    text <از جفته و از لگد نترسد>
  block
    text <آن کس که سعادت ازل دید>
    text <از عاقبت ابد نترسد>
  block
    text <چون کوه احد دلی بباید>
    text <تا او ز جز احد نترسد>
  block
    text <مرغی که ز دام نفس خود رست>
    text <هر جای که برپرد نترسد>
  block
    text <هر جای که هست گنج گنجست>
    text <کشته احد از لحد نترسد>
  block
    text <هر جانوری کز اصل آبست>
    text <گر غرقه شود عمد نترسد>
  block
    text <هر تن که سرشته بهشتست>
    text <بر دوزخ برزند نترسد>
  block
    text <وان را که مدد از اندرونست>
    text <زین عالم بی‌مدد نترسد>
  block
    text <از ابلهیست نی شجاعت>
    text <گر جاهل از خرد نترسد>
  block
    text <خود سر نبدست آن خسی را>
    text <کز عشق تو پا کشد نترسد>
  block
    text <این مایه لعنتست کابله>
    text <دل‌های شهان خلد نترسد>
  block
    text <هم پرده خویش می‌درد کو>
    text <پرده من و تو درد نترسد>
  block
    text <پازهر چو نیستش چرا او>
    text <زهر دنیا خورد نترسد>
  block
    text <در حضرت آن چنان رقیبی>
    text <در شاهد بنگرد نترسد>
  block
    text <زنهار به سر برو بدان ره>
    text <کان جا دلت از رصد نترسد>
  block
    text <صراف کمین درست و آن دزد>
    text <از کیسه درم برد نترسد>
  block
    text <آن جا گرگان همه شبانند>
    text <آن جا مردی ز صد نترسد>
  block
    text <آن جا من و تو و او نباشد>
    text <چون وام ز خود ستد نترسد>
  block
    text <هرگز دل تو ز تو نرنجد>
    text <هرگز ذقنت ز خد نترسد>
  block
    text <گلشن ز بهار و باغ سوسن>
    text <وز سرو لطیف قد نترسد>
  block
    text <چون گل بشکفت و روی خود دید>
    text <زان پس ز قبول و رد نترسد>
  block
    text <بس کن هر چند تا قیامت>
    text <این بحر گهر دهد نترسد>
