
text <ای که ازین تنگ قفس می‌پری>
  block
    text <ای که ازین تنگ قفس می‌پری>
    text <رخت به بالای فلک می‌بری>
  block
    text <زندگی تازه ببین بعد ازین>
    text <چند ازین زندگی سرسری؟!>
  block
    text <در هوس مشتریت عمر رفت>
    text <ماه ببین و بره از مشتری>
  block
    text <دلق شپشناک درانداختی>
    text <جان برهنه شده خود خوشتری>
  block
    text <در عوض دلق تن چار میخ>
    text <بافته‌اند از صفتت ششتری>
  block
    text <جامهٔ این جسم، غلامانه بود>
    text <گیر کنون پیرهن مهتری>
  block
    text <مرگ حیاتست و حیاتست مرگ>
    text <عکس نماید نظر کافری>
  block
    text <جملهٔ جانها که ازین تن شدند>
    text <حی و نهانند کنون چون پری>
  block
    text <گشت سوار فرس غیب، جان>
    text <باز رهید از خر و از خرخری>
  block
    text <سوخت درین آخر دنیا دلت>
    text <بهر وجوه جو این لاغری>
  block
    text <پرده چو برخاست اگر این خرت>
    text <گردد زرین، تو درو ننگری>
  block
    text <بر سر دریاست چو کشتی روان>
    text <روح، که بود از تن خود لنگری>
  block
    text <گر چه جدا گشت ز دست و ز پا>
    text <فضل حقش داد پر جعفری>
  block
    text <خانهٔ تن گر شکند، هین منال>
    text <خواجه! یقین دان که به زندان دری>
  block
    text <چونک ز زندان و چه آیی برون>
    text <یوسف مصری و شه و سروری>
  block
    text <چون برهی از چه و از آب شور>
    text <ماهیی و معتکف کوثری>
  block
    text <باقی این را تو بگو، زانک خلق>
    text <از تو کنند ای شه من، باوری>
