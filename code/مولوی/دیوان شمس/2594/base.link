
text <از مرگ چه اندیشی چون جان بقا داری>
  block
    text <از مرگ چه اندیشی چون جان بقا داری>
    text <در گور کجا گنجی چون نور خدا داری>
  block
    text <خوش باش کز آن گوهر عالم همه شد چون زر>
    text <ماننده آن دلبر بنما که کجا داری>
  block
    text <در عشق نشسته تن در عشرت تا گردن>
    text <تو روی ترش با من ای خواجه چرا داری>
  block
    text <در عالم بی‌رنگی مستی بود و شنگی>
    text <شیخا تو چو دلتنگی با غم چه هواداری>
  block
    text <چندین بمخور این غم تا چند نهی ماتم>
    text <همرنگ شو آخر هم گر بخشش ما داری>
  block
    text <از تابش تو جانا جان گشت چنین دانا>
    text <بسم الله مولانا چون ساغرها داری>
  block
    text <شمس الحق تبریزی چون صاف شکرریزی>
    text <با تیره نیامیزی چون بحر صفا داری>
