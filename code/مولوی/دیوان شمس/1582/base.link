
text <هرچ گویی از بهانه لا نسلم لا نسلم>
  block
    text <هرچ گویی از بهانه لا نسلم لا نسلم>
    text <کار دارم من به خانه لا نسلم لا نسلم>
  block
    text <گفته‌ای فردا بیایم لطف و نیکویی نمایم>
    text <وعده‌ست این بی‌نشانه لا نسلم لا نسلم>
  block
    text <گفته‌ای رنجور دارم دل ز غم پرشور دارم>
    text <این فریب است و بهانه لا نسلم لا نسلم>
  block
    text <گفت مادر مادرانه چون ببینی دام و دانه>
    text <این چنین گو ره روانه لا نسلم لا نسلم>
  block
    text <گوییم امروز زارم نیت حمام دارم>
    text <می نمایی سنگ و شانه لا نسلم لا نسلم>
  block
    text <هر کجا خوانند ما را تا فریبانند ما را>
    text <غیر این عالی ستانه لا نسلم لا نسلم>
  block
    text <بر سر مستان بیایی هر دمی زحمت نمایی>
    text <کاین فلان است آن فلانه لا نسلم لا نسلم>
  block
    text <گوییم من خواجه تاشم عاقبت اندیش باشم>
    text <تا درافتی در میانه لا نسلم لا نسلم>
  block
    text <رو ترش کرد آن مبرسم تا ز شکل او بترسم>
    text <ای عجوزه بامثانه لا نسلم لا نسلم>
  block
    text <دست از خشمم گزیدی گویی از عشقت گزیدم>
    text <مغلطه است این ای یگانه لا نسلم لا نسلم>
  block
    text <جمله را نتوان شمردن شرح یک یک حیله کردن>
    text <نیست مکرت را کرانه لا نسلم لا نسلم>
