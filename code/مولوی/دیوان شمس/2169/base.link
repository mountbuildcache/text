
text <ز مکر حق مباش ایمن اگر صد بخت بینی تو>
  block
    text <ز مکر حق مباش ایمن اگر صد بخت بینی تو>
    text <بمال این چشم‌ها را گر به پندار یقینی تو>
  block
    text <که مکر حق چنان تند است کز وی دیده جانت>
    text <تو را عرشی نماید او و گر باشی زمینی تو>
  block
    text <گمان خاینی می بر تو بر جان امین شکلت>
    text <که گر تو ساده دل باشی ندارد سود امینی تو>
  block
    text <خریدی هندوی زشتی قبیحی را تو در چادر>
    text <تو ساده پوستین بر بوی زهره روی چینی تو>
  block
    text <چو شب در خانه آوردی بدیدی روش بی‌چادر>
    text <ز رویش دیده بگرفتی ز بویش بستی بینی تو>
  block
    text <در این بازار طراران زاهدشکل بسیارند>
    text <فریبندت اگر چه اهل و باعقل متینی تو>
  block
    text <مگر فضل خداوند خداوندان شمس الدین>
    text <کند تنبیه جانت را کند هر دم معینی تو>
  block
    text <ببین آن آفتابی را کش اول نیست و نی پایان>
    text <که اندر دین همی‌تابد اگر از اهل دینی تو>
  block
    text <به سوی باغ وحدت رو کز او شادی همی‌روید>
    text <که هر جزوت شود خندان اگر در خود حزینی تو>
