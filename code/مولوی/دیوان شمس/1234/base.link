
text <قضا آمد شنو طبل نفیرش>
  block
    text <قضا آمد شنو طبل نفیرش>
    text <نفیرش تلختر یا زخم تیرش>
  block
    text <چو دایه این جهان پستان سیه کرد>
    text <گلوگیر آمدت چون شهد شیرش>
  block
    text <خنک طفلی که دندان خرد یافت>
    text <رهد زین دایه و شیر و زحیرش>
  block
    text <بشارت‌های غیبی شد غذااش>
    text <ز شیرش وارهانید از بشیرش>
  block
    text <چو هر دم می‌رسد تلقین عشقش>
    text <چه غم دارد ز منکر یا نکیرش>
  block
    text <چو آن خورشید بر وی سایه انداخت>
    text <ز دوزخ ایمنست و زمهریرش>
  block
    text <به اقبال جوان واگشت جانی>
    text <که راه دین نزد این چرخ پیرش>
  block
    text <بدان دارالامان و اصل خود رفت>
    text <رهید از دامگاه و دار و گیرش>
  block
    text <رهید از بند شحنه حرص و آزی>
    text <که کرده بود بیچاره و حقیرش>
  block
    text <رو ای جان کز رباط کهنه جستی>
    text <ز غصه آجر و حجره و حصیرش>
  block
    text <نثارش آید از رضوان جنت>
    text <کنارش گیرد آن بدر منیرش>
  block
    text <تماشا یافت آن چشم عفیفش>
    text <سعادت یافت آن نفس فقیرش>
  block
    text <خجسته باد باغستان خلدش>
    text <مبارک باد آن نعم المصیرش>
