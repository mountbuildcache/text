
text <آوخ آوخ چو من وفاداری>
  block
    text <آوخ آوخ چو من وفاداری>
    text <در تمنای چون تو خون خواری>
  block
    text <آوخ آوخ طبیب خون ریزی>
    text <بر سر زار زار بیماری>
  block
    text <آن جفاها که کرده‌ای با من>
    text <نکند هیچ یار با یاری>
  block
    text <گفتمش قصد خون من داری>
    text <بی خطا و گناه گفت آری>
  block
    text <عشق جز بی‌گناه می‌نکشد>
    text <نکشد عشق او گنه کاری>
  block
    text <هر زمان گلشنی همی‌سوزم>
    text <تو چه باشی به پیش من خاری>
  block
    text <بشکستم هزار چنگ طرب>
    text <تو چه باشی به چنگ من تاری>
  block
    text <شهرها از سپاه من ویران>
    text <تو چه باشی شکسته دیواری>
  block
    text <گفتمش از کمینه بازی تو>
    text <جان نبرده‌ست هیچ عیاری>
  block
    text <ای ز هر تار موی طره تو>
    text <سرنگون سار بسته طراری>
  block
    text <گر ببازم وگر نه زین شه رخ>
    text <ماتم و مات مات من باری>
  block
    text <آن که نخرید و آن که او بخرید>
    text <شد پشیمان غریب بازاری>
  block
    text <و آن که بخرید گوید آن همه را>
    text <کاش من بودمی خریداری>
  block
    text <و آن که نخرید دست می‌خاید>
    text <ناامید و فتاده و خواری>
  block
    text <فرع بگرفته اصل افکنده>
    text <جان بداده گرفته مرداری>
  block
    text <پا بریده به عشق نعلینی>
    text <سر بداده به عشق دستاری>
  block
    text <با چنین مشتری کند صرفه>
    text <از چنین باده مانده هشیاری>
  block
    text <خر علف زار تن گزید و بماند>
    text <خر مردار در علف زاری>
