
text <در ره معشوق ما ترسندگان را کار نیست>
  block
    text <در ره معشوق ما ترسندگان را کار نیست>
    text <جمله شاهانند آن جا بندگان را بار نیست>
  block
    text <گر تو نازی می‌کنی یعنی که من فرخنده‌ام>
    text <نزد این اقبال ما فرخندگی جز عار نیست>
  block
    text <گر به فقرت ناز باشد ژنده برگیر و برو>
    text <نزد این سلطان ما آن جمله جز زنار نیست>
  block
    text <گر تو نور حق شدی از شرق تا مغرب برو>
    text <زانک ما را زین صفت پروای آن انوار نیست>
  block
    text <گر تو سر حق بدانستی برو با سر باش>
    text <زانک این اسرار ما را خوی آن اسرار نیست>
  block
    text <راست شو در راه ما وین مکر را یک سوی نه>
    text <زان که این میدان ما جولانگه مکار نیست>
  block
    text <شمس دین و شمس دین آن جان ما اینک بدان>
    text <جز به سوی راه تبریز اسب ما رهوار نیست>
  block
    text <مست بودم فاش کردم سر خود با یارکان>
    text <زانک هشیاری مرا خود مذهب آزار نیست>
  block
    text <گر نهی پرگار بر تن تا بدانی حد ما>
    text <حد ما خود ای برادر لایق پرگار نیست>
  block
    text <خاک پاشی می‌کنی تو ای صنم در راه ما>
    text <خاک پاشی دو عالم پیش ما در کار نیست>
  block
    text <صوفیان عشق را خود خانقاهی دیگر است>
    text <جان ما را اندر آن جا کاسه و ادرار نیست>
  block
    text <در تک دوزخ نشستم ترک کردم بخت را>
    text <زانک ما را اشتهای جنت و ابرار نیست>
