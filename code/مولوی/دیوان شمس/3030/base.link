
text <سلمک الله نیست مثل تو یاری>
  block
    text <سلمک الله نیست مثل تو یاری>
    text <نیست نکوتر ز بندگی تو کاری>
  block
    text <ای دل گفتی که یار غار منست او>
    text <هیچ نگنجد چنین محیط به غاری>
  block
    text <عاشق او خرد نیست زانک نخسبد>
    text <بر سر آن گنج غیب هر نره ماری>
  block
    text <ذره به ذره کنار شوق گشادست>
    text <گر چه نگنجد نگار ما به کناری>
  block
    text <آن شکرستان رسید تا نگذارد>
    text <سرکه فروشنده‌ای و غوره فشاری>
  block
    text <جوی فراتی روان شدست از این سو>
    text <کاین همه جان‌ها ز آب اوست بخاری>
  block
    text <از سر مستی پریر گفتم او را>
    text <کار مرا این زمان بده تو قراری>
  block
    text <خنده شیرین زد و ز شرم برافروخت>
    text <ماه غریب از چو من غریب شماری>
  block
    text <گفت مخور غم که زرد و خشک نماند>
    text <باغ تو با این چنین لطیف بهاری>
  block
    text <هفت فلک ز آتش منست چو دودی>
    text <هفت زمین در ره منست غباری>
  block
    text <دام جهان را هزار قرن گذشتست>
    text <درخور صیدم نیامدست شکاری>
  block
    text <هم به کنار آمد این زمانه و دورش>
    text <عاشق مستی ز ما نیافت کناری>
  block
    text <این مه و خورشید چون دو گاو خراسند>
    text <روز چرایی و شب اسیر شیاری>
  block
    text <جمع خرانی نگر که گاوپرستند>
    text <یاوه شدستند بی‌شکال و فساری>
  block
    text <رو به خران گو که ریش گاو بریزاد>
    text <توبه کنید و روید سوی مطاری>
  block
    text <تا که شود هر خری ندیم مسیحی>
    text <وحی پذیرنده‌ای و روح سپاری>
  block
    text <از شش و از پنج بگذرید و ببینید>
    text <شهره حریفان و مقبلانه قماری>
  block
    text <چون به خلاصه رسید تا که بگویم>
    text <سوخت لبم را ز شوق دوست شراری>
  block
    text <ماند سخن در دهان و رفت دل من>
    text <جانب یاران به سوی دور دیاری>
