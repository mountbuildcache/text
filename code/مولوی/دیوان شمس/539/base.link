
text <مستی سلامت می‌کند پنهان پیامت می‌کند>
  block
    text <مستی سلامت می‌کند پنهان پیامت می‌کند>
    text <آن کو دلش را برده‌ای جان هم غلامت می‌کند>
  block
    text <ای نیست کرده هست را بشنو سلام مست را>
    text <مستی که هر دو دست را پابند دامت می‌کند>
  block
    text <ای آسمان عاشقان ای جان جان عاشقان>
    text <حسنت میان عاشقان نک دوستکامت می‌کند>
  block
    text <ای چاشنی هر لبی ای قبله هر مذهبی>
    text <مه پاسبانی هر شبی بر گرد بامت می‌کند>
  block
    text <آن کو ز خاک ابدان کند مر دود را کیوان کند>
    text <ای خاک تن وی دود دل بنگر کدامت می‌کند>
  block
    text <یک لحظه‌ات پر می‌دهد یک لحظه لنگر می‌دهد>
    text <یک لحظه صحبت می‌کند یک لحظه شامت می‌کند>
  block
    text <یک لحظه می‌لرزاندت یک لحظه می‌خنداندت>
    text <یک لحظه مستت می‌کند یک لحظه جامت می‌کند>
  block
    text <چون مهره‌ای در دست او گه باده و گه مست او>
    text <این مهره‌ات را بشکند والله تمامت می‌کند>
  block
    text <گه آن بود گه این بود پایان تو تمکین بود>
    text <لیکن بدین تلوین‌ها مقبول و رامت می‌کند>
  block
    text <تو نوح بودی مدتی بودت قدم در شدتی>
    text <ماننده کشتی کنون بی‌پا و گامت می‌کند>
  block
    text <خامش کن و حیران نشین حیران حیرت آفرین>
    text <پخته سخن مردی ولی گفتار خامت می‌کند>
