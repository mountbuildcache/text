
text <آمدم تا رو نهم بر خاک پای یار خود>
  block
    text <آمدم تا رو نهم بر خاک پای یار خود>
    text <آمدم تا عذر خواهم ساعتی از کار خود>
  block
    text <آمدم کز سر بگیرم خدمت گلزار او>
    text <آمدم کآتش بیارم درزنم در خار خود>
  block
    text <آمدم تا صاف گردم از غبار هر چه رفت>
    text <نیک خود را بد شمارم از پی دلدار خود>
  block
    text <آمدم با چشم گریان تا ببیند چشم من>
    text <چشمه‌های سلسبیل از مهر آن عیار خود>
  block
    text <خیز ای عشق مجرد مهر را از سر بگیر>
    text <مردم و خالی شدم ز اقرار و از انکار خود>
  block
    text <زانک بی‌صاف تو نتوان صاف گشتن در وجود>
    text <بی تو نتوان رست هرگز از غم و تیمار خود>
  block
    text <من خمش کردم به ظاهر لیک دانی کز درون>
    text <گفت خون آلود دارم در دل خون خوار خود>
  block
    text <درنگر در حال خاموشی به رویم نیک نیک>
    text <تا ببینی بر رخ من صد هزار آثار خود>
  block
    text <این غزل کوتاه کردم باقی این در دل است>
    text <گویم ار مستم کنی از نرگس خمار خود>
  block
    text <ای خموش از گفت خویش و ای جدا از جفت خویش>
    text <چون چنین حیران شدی از عقل زیرکسار خود>
  block
    text <ای خمش چونی از این اندیشه‌های آتشین>
    text <می‌رسد اندیشه‌ها با لشکر جرار خود>
  block
    text <وقت تنهایی خمش باشند و با مردم بگفت>
    text <کس نگوید راز دل را با در و دیوار خود>
  block
    text <تو مگر مردم نمی‌یابی که خامش کرده‌ای>
    text <هیچ کس را می‌نبینی محرم گفتار خود>
  block
    text <تو مگر از عالم پاکی نیامیزی به طبع>
    text <با سگان طبع کآلودند از مردار خود>
