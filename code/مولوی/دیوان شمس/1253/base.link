
text <بر ملک نیست نهان حال دل و نیک و بدش>
  block
    text <بر ملک نیست نهان حال دل و نیک و بدش>
    text <نفس اگر سر بکشد گوش کشان می‌کشدش>
  block
    text <جان دل اصل دل و اصل دلت فصل دلست>
    text <وگرش او ندهد جان ز کی باشد مددش>
  block
    text <دل ز دردش چه خوشی‌ها و طرب‌ها دارد>
    text <تو مگیر آن کرم وان دهش بی‌عددش>
  block
    text <ملک الموت برید از دلم آن روز طمع>
    text <که مشرف شدم از طوق حیات ابدش>
  block
    text <برد سود دو جهان و آنچ نیاید به زبان>
    text <کاروانی که غم عشق خدا راه زدش>
  block
    text <سوسن استایش او کرد کز او یافت زبان>
    text <سرو آزادی او کرد که بخشید قدش>
  block
    text <بلبل آن را بستاید که زبانش آموخت>
    text <گل از او جامه دراند که برافروخت خدش>
  block
    text <کیست کو دانه اومید در این خاک بکاشت>
    text <که بهار کرمش بازنبخشید صدش>
  block
    text <میوه تلخ و ترش خام طمع بود ولی>
    text <آفتاب کرم تو به کرم می‌پزدش>
  block
    text <آفتاب از پی آن سجده که هر شام کند>
    text <چه زیان کرد از آن شاه که جان شد جسدش>
  block
    text <همه شب سجده کنان می‌رود و وقت سحر>
    text <روش بخشد که بمیرد مه چرخ از حسدش>
  block
    text <هر که امروز کند شهوت خود را در گور>
    text <هر یکی حور شود مونس گور و الحدش>
  block
    text <هر کی او اسب دواند به سوی گمراهی>
    text <کند آن اسب لگدکوب نکال از لگدش>
  block
    text <بهل ابتر تو غزل را به ازل حیران باش>
    text <که تمامش کند و شرح دهد هم صمدش>
