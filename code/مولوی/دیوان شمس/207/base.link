
text <ای که به هنگام درد راحت جانی مرا>
  block
    text <ای که به هنگام درد راحت جانی مرا>
    text <وی که به تلخی فقر گنج روانی مرا>
  block
    text <آن چه نبردست وهم عقل ندیدست و فهم>
    text <از تو به جانم رسید قبله ازانی مرا>
  block
    text <از کرمت من به ناز می‌نگرم در بقا>
    text <کی بفریبد شها دولت فانی مرا>
  block
    text <نغمت آن کس که او مژده تو آورد>
    text <گر چه به خوابی بود به ز اغانی مرا>
  block
    text <در رکعات نماز هست خیال تو شه>
    text <واجب و لازم چنانک سبع مثانی مرا>
  block
    text <در گنه کافران رحم و شفاعت تو راست>
    text <مهتری و سروری سنگ دلانی مرا>
  block
    text <گر کرم لایزال عرضه کند ملک‌ها>
    text <پیش نهد جمله‌ای کنز نهانی مرا>
  block
    text <سجده کنم من ز جان روی نهم من به خاک>
    text <گویم از این‌ها همه عشق فلانی مرا>
  block
    text <عمر ابد پیش من هست زمان وصال>
    text <زانک نگنجد در او هیچ زمانی مرا>
  block
    text <عمر اوانی‌ست و وصل شربت صافی در آن>
    text <بی تو چه کار آیدم رنج اوانی مرا>
  block
    text <بیست هزار آرزو بود مرا پیش از این>
    text <در هوسش خود نماند هیچ امانی مرا>
  block
    text <از مدد لطف او ایمن گشتم از آنک>
    text <گوید سلطان غیب لست ترانی مرا>
  block
    text <گوهر معنی اوست پر شده جان و دلم>
    text <اوست اگر گفت نیست ثالث و ثانی مرا>
  block
    text <رفت وصالش به روح جسم نکرد التفات>
    text <گر چه مجرد ز تن گشت عیانی مرا>
  block
    text <پیر شدم از غمش لیک چو تبریز را>
    text <نام بری بازگشت جمله جوانی مرا>
