
text <ای جان گذرکرده از این گنبد ناری>
  block
    text <ای جان گذرکرده از این گنبد ناری>
    text <در سلطنت فقر و فنا کار تو داری>
  block
    text <ای رخت کشیده به نهان خانه بینش>
    text <وی کشته وجود همه و خویش به زاری>
  block
    text <پوشیده قباهای صفت‌های مقدس>
    text <وز دلق دو صدپاره آدم شده عاری>
  block
    text <از شرم تو گل ریخته در پای جمالت>
    text <وز لطف تو هر خار برون رفته ز خاری>
  block
    text <بی‌برگ نشاید که دگر غوره فشارد>
    text <در میکده اکنون که تو انگور فشاری>
  block
    text <اقبال کف پای تو بر چشم نهاده>
    text <اندر طمعی که سرش از لطف بخاری>
  block
    text <از غار به نور تو به باغ ازل آیند>
    text <ای یار چه یاری تو و ای غار چه غاری>
  block
    text <بر کار شود در خود و بی‌کار ز عالم>
    text <آن کز تو بنوشید یکی شربت کاری>
  block
    text <در باغ صفا زیر درختی به نگاری>
    text <افتاد مرا چشم و بگفتم چه نگاری>
  block
    text <کز لذت حسن تو درختان به شکوفه>
    text <آبستن تو گشته مگر جان بهاری>
  block
    text <در سجده شدم بیخود و گفتم که نگارا>
    text <آخر ز کجایی تو علی الله چه یاری>
  block
    text <او گفت که از پرتو شمس الحق تبریز>
    text <کاوصاف جمال رخ او نیست شماری>
