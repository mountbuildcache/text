
text <بانگ برآمد ز خرابات من>
  block
    text <بانگ برآمد ز خرابات من>
    text <یار درآمد به مراعات من>
  block
    text <تا که بدیدم مه بی‌حد او>
    text <رفت ز حد ذوق مناجات من>
  block
    text <موسی جانم به که طور رفت>
    text <آمد هنگام ملاقات من>
  block
    text <طور ندا کرد که آن خسته کیست>
    text <کآمد سرمست به میقات من>
  block
    text <این نفس روشن چون برق چیست>
    text <پر شده تا سقف سماوات من>
  block
    text <این دل آن عاشق مستان ماست>
    text <رسته ز هجران و ز آفات من>
  block
    text <آمده با سوز و هزاران نیاز>
    text <بر طمع لطف و مکافات من>
  block
    text <پیشتر آ پیشتر آ و ببین>
    text <خلعت و تشریف و مکافات من>
  block
    text <نفی شدی در طلب وصل من>
    text <عمر ابد گیر ز اثبات من>
  block
    text <از خم توحید بخور جام می>
    text <مست شو این است کرامات من>
  block
    text <پهلوی شه آمده‌ای مات شو>
    text <مات منی مات منی مات من>
  block
    text <بس کن ای دل چو شدی مات شه>
    text <چند ز هیهای و ز هیهات من>
