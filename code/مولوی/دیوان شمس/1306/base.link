
text <بیا بیا که تویی شیر شیر شیر مصاف>
  block
    text <بیا بیا که تویی شیر شیر شیر مصاف>
    text <ز مرغزار برون آ و صف‌ها بشکاف>
  block
    text <به مدحت آنچ بگویند نیست هیچ دروغ>
    text <ز هر چه از تو بلافند صادقست نه لاف>
  block
    text <عجب که کرت دیگر ببیند این چشمم>
    text <به سلطنت تو نشسته ملوک بر اطراف>
  block
    text <تو بر مقامه خویشی وز آنچ گفتم بیش>
    text <ولیک دیده ز هجرت نه روشنست نه صاف>
  block
    text <شعاع چهره او خود نهان نمی‌گردد>
    text <برو تو غیرت بافنده پرده‌ها می‌باف>
  block
    text <تو دلفریب صفت‌های دلفریب آری>
    text <ولیک آتش من کی رها کند اوصاف>
  block
    text <چو عاشقان به جهان جان‌ها فدا کردند>
    text <فدا بکردم جانی و جان جان به مصاف>
  block
    text <اگر چه کعبه اقبال جان من باشد>
    text <هزار کعبه جان را بگرد تست طواف>
  block
    text <دهان ببسته‌ام از راز چون جنین غمم>
    text <که کودکان به شکم در غذا خورند از ناف>
  block
    text <تو عقل عقلی و من مست پرخطای توام>
    text <خطای مست بود پیش عقل عقل معاف>
  block
    text <خمار بی‌حد من بحرهای می‌خواهد>
    text <که نیست مست تو را رطل‌ها و جره کفاف>
  block
    text <بجز به عشق تو جایی دگر نمی‌گنجم>
    text <که نیست موضع سیمرغ عشق جز که قاف>
  block
    text <نه عاشق دم خویشم ولیک بوی تست>
    text <چو دم زنم ز غمت از مت و از آلاف>
  block
    text <نه الف گیرد اجزای من به غیر تو دوست>
    text <اگر هزار بخوانند سوره ایلاف>
  block
    text <به نور دیده سلف بسته‌ام به عشق رخت>
    text <که گوش من نگشاید به قصه اسلاف>
  block
    text <منم کمانچه نداف شمس تبریزی>
    text <فتاده آتش او در دکان این نداف>
