
text <اندر میان جمع چه جان است آن یکی>
  block
    text <اندر میان جمع چه جان است آن یکی>
    text <یک جان نخوانمش که جهان است آن یکی>
  block
    text <سوگند می‌خورم به جمال و کمال او>
    text <کز چشم خویش هم پنهان است آن یکی>
  block
    text <بر فرق خاک آب روان کرد عشق او>
    text <در باغ عشق سرو روان است آن یکی>
  block
    text <جمله شکوفه‌اند اگر میوه است او>
    text <جمله قراضه‌اند چو کان است آن یکی>
  block
    text <دل موج می‌زند ز صفاتش ولی خموش>
    text <زیرا فزون ز شرح و بیان است آن یکی>
  block
    text <روزی که او بزاد زمین و زمان نبود>
    text <بالاتر از زمین و زمان است آن یکی>
  block
    text <قفلی است بر دهان من از رشک عاشقان>
    text <تا من نگویم این که فلان است آن یکی>
  block
    text <هر دم که کنج چشمم بر روی او فتد>
    text <گویم که ای خدای چه سان است آن یکی>
  block
    text <گر چشم درد نیست تو را چشم باز کن>
    text <زیرا چو آفتاب عیان است آن یکی>
  block
    text <پیشش تو سجده می‌کن تا پادشا شوی>
    text <زیرا که پادشاه نشان است آن یکی>
  block
    text <گر صد هزار خلق تو را رهزند که نیست>
    text <اندر گمان مباش که آن است آن یکی>
  block
    text <گفتم به شمس مفخر تبریز بنگرش>
    text <گفتا عجب مدار چنان است آن یکی>
