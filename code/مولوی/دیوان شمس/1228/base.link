
text <ای یوسف مه رویان ای جاه و جمالت خوش>
  block
    text <ای یوسف مه رویان ای جاه و جمالت خوش>
    text <ای خسرو و ای شیرین ای نقش و خیالت خوش>
  block
    text <ای چهره تو مه وش آبست و در او آتش>
    text <هم آتش تو نادر هم آب زلالت خوش>
  block
    text <ای صورت لطف حق نقش تو خوشست الحق>
    text <ای نقش تو روحانی وی نور جلالت خوش>
  block
    text <ای مستی هوش آخر در مهر بجوش آخر>
    text <در وصل بکوش آخر ای صبح وصالت خوش>
  block
    text <ای روز ز روی تو شب سایه موی تو>
    text <چون ماه برآ امشب ای طالع و فالت خوش>
  block
    text <گر لطف و وصال آری ور جور و محال آری>
    text <آمیخته‌ای با جان ای جور و محالت خوش>
  block
    text <دل گفت مرا روزی سالی گذرد زان مه>
    text <جان گفت به گوش دل کای دل مه و سالت خوش>
  block
    text <تبریز بگو آخر با غمزه شمس الدین>
    text <کای فتنه جادویان ای سحر حلالت خوش>
