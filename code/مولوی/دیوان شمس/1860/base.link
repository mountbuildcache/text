
text <الا ای باد شبگیرم بیار اخبار شمس الدین>
  block
    text <الا ای باد شبگیرم بیار اخبار شمس الدین>
    text <خداوندم ولی دانی تو از اسرار شمس الدین>
  block
    text <کسی کز نام او بر بحر بی‌کشتی عبر یابی>
    text <چو سامندر ز مهر او روی در نار شمس الدین>
  block
    text <کرامت‌ها که مردان از تفاخر یاد آن آرند>
    text <به ذات حق کز آن دارد هماره عار شمس الدین>
  block
    text <یکی غاری است کاندر وی ز سر سرها وحی است>
    text <برون غار حق حارس درون غار شمس الدین>
  block
    text <ز جسم و روح‌ها بگذر حجاب عشق هم بردر>
    text <دو صد منزل از آن سوتر ببین بازار شمس الدین>
  block
    text <ایا روحی ترفرف فی فضاء العشق و استشرف>
    text <و طرفی جنه الاسرار من انوار شمس الدین>
  block
    text <قلایدهای در دارد بناگوش ضمیر من>
    text <از آن الفاظ وحی آسای شکربار شمس الدین>
  block
    text <ایا ای دل تو آن جایی که نوشت باد وصل او>
    text <ولیکن زحمتش کم ده مکن آزار شمس الدین>
  block
    text <بصر در دیده بفزاید اگر در دیده ره یابد>
    text <به جای توتیا و کحل ناگه خار شمس الدین>
  block
    text <به هر سویی چو تو ای دل هزاران زار دارد او>
    text <مپندار از سر نخوت تویی بس زار شمس الدین>
  block
    text <به لطف خویش یک چندی مهار اشترش دادت>
    text <وگر نه خود کی یارد آن که باشد یار شمس الدین>
  block
    text <زهی فرقی از آن روزی که پیشش سجده می کردم>
    text <که آن روزی که می گفتم بد این جا پار شمس الدین>
  block
    text <خرابی دین و دنیا را نباشد هیچ اصلاحی>
    text <مگر از لطف بی‌پایان وز هنجار شمس الدین>
  block
    text <شب تاریک تو ای دل نبیند روز را هرگز>
    text <مگر از نور و از اشراق آن رخسار شمس الدین>
  block
    text <عجب باشد که روزی من بگیرم جام وصل او>
    text <شوم مست و همی‌گویم که من خمار شمس الدین>
  block
    text <که بخت من چنان خفته‌ست که بیداری ندارد رو>
    text <مگر از بخت و اقبال چنان بیدار شمس الدین>
  block
    text <نبودت پیش از این مثلش نباشد بعد از این دانم>
    text <ز لوح سرها واقف و زان هشیار شمس الدین>
  block
    text <بزد خود بر در امکان که مانندش برون ناید>
    text <ز اوصاف بدیع خویش خود مسمار شمس الدین>
  block
    text <یکی جوبار روحانی است که جان‌ها جان از او یابند>
    text <شده حاکم به کلیه بر آن جوبار شمس الدین>
  block
    text <سمعت القوم کل القوم اعلاهم و اصفاهم>
    text <علی تفضیله جدا علی الاخیار شمس الدین>
  block
    text <و ان کانت ایادیه و افضالا اتانیه>
    text <و احیی الروح مجانا لمن ادرار شمس الدین>
  block
    text <فروحی خط اقرارا برق الف اقرار>
    text <و ان کان قد استغنی من الاقرار شمس الدین>
  block
    text <هدی قلبی الی واد کثیر خصبه جدا>
    text <علیه الغیث موصولا لمن مدرار شمس الدین>
  block
    text <ایا تبریز سلمنا علی نادیک تسلیما>
    text <فبلغ صبوتی و الهجر بالاعذار شمس الدین>
