
text <سحری کرد ندایی عجب آن رشک پری>
  block
    text <سحری کرد ندایی عجب آن رشک پری>
    text <که گریزید ز خود در چمن بی‌خبری>
  block
    text <رو به دل کردم و گفتم که زهی مژده خوش>
    text <که دهد خاک دژم را صفت جانوری>
  block
    text <همه ارواح مقدس چو تو را منتظرند>
    text <تو چرا جان نشوی و سوی جانان نپری>
  block
    text <در مقامی که چنان ماه تو را جلوه کند>
    text <کفر باشد که از این سو و از آن سو نگری>
  block
    text <گر تو چون پشه به هر باد پراکنده شوی>
    text <پس نشاید که تو خود را ز همایان شمری>
  block
    text <بمترسان دل خود را تو به تهدید خسان>
    text <که نشاید که خسان را به یکی خس بخری>
  block
    text <حیله می‌کرد دلم تا ز غمش سر ببرد>
    text <گفتم ای ابله اگر سر ببری سر نبری>
  block
    text <شمس تبریز خیالت سوی من کژ نگریست>
    text <رفتم از دست و بگفتم که چه شیرین نظری>
