
text <همیشه من چنین مجنون نبودم>
  block
    text <همیشه من چنین مجنون نبودم>
    text <ز عقل و عافیت بیرون نبودم>
  block
    text <چو تو عاقل بدم من نیز روزی>
    text <چنین دیوانه و مفتون نبودم>
  block
    text <مثال دلبران صیاد بودم>
    text <مثال دل میان خون نبودم>
  block
    text <در این بودم که این چون است و آن چون>
    text <چنین حیران آن بی‌چون نبودم>
  block
    text <تو باری عاقلی بنشین بیندیش>
    text <کز اول بوده‌ام اکنون نبودم>
  block
    text <همی‌جستم فزونی بر همه کس>
    text <چو صید عشق روزافزون نبودم>
  block
    text <چو دود از حرص بالا می دویدم>
    text <به معنی جز سوی هامون نبودم>
  block
    text <چو گنج از خاک بیرون اوفتادم>
    text <که گنجی بودم و قارون نبودم>
