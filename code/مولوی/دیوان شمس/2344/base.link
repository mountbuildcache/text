
text <مبارک باد آمد ماه روزه>
  block
    text <مبارک باد آمد ماه روزه>
    text <رهت خوش باد ای همراه روزه>
  block
    text <شدم بر بام تا مه را ببینم>
    text <که بودم من به جان دلخواه روزه>
  block
    text <نظر کردم کلاه از سر بیفتاد>
    text <سرم را مست کرد آن شاه روزه>
  block
    text <مسلمانان سرم مست است از آن روز>
    text <زهی اقبال و بخت و جاه روزه>
  block
    text <بجز این ماه ماهی هست پنهان>
    text <نهان چون ترک در خرگاه روزه>
  block
    text <بدان مه ره برد آن کس که آید>
    text <در این مه خوش به خرمنگاه روزه>
  block
    text <رخ چون اطلسش گر زرد گردد>
    text <بپوشد خلعت از دیباه روزه>
  block
    text <دعاها اندر این مه مستجاب است>
    text <فلک‌ها را بدرد آه روزه>
  block
    text <چو یوسف ملک مصر عشق گیرد>
    text <کسی کو صبر کرد در چاه روزه>
  block
    text <سحوری کم زن ای نطق و خمش کن>
    text <ز روزه خود شوند آگاه روزه>
  block
    text <بیا ای شمس دین و فخر تبریز>
    text <تویی سرلشکر اسپاه روزه>
