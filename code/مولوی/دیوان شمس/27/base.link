
text <آن خواجه را در کوی ما در گل فرورفتست پا>
  block
    text <آن خواجه را در کوی ما در گل فرورفتست پا>
    text <با تو بگویم حال او برخوان اذا جاء القضا>
  block
    text <جباروار و زفت او دامن کشان می‌رفت او>
    text <تسخرکنان بر عاشقان بازیچه دیده عشق را>
  block
    text <بس مرغ پران بر هوا از دام‌ها فرد و جدا>
    text <می‌آید از قبضه قضا بر پر او تیر بلا>
  block
    text <ای خواجه سرمستک شدی بر عاشقان خنبک زدی>
    text <مست خداوندی خود کشتی گرفتی با خدا>
  block
    text <بر آسمان‌ها برده سر وز سرنبشت او بی‌خبر>
    text <همیان او پرسیم و زر گوشش پر از طال بقا>
  block
    text <از بوسه‌ها بر دست او وز سجده‌ها بر پای او>
    text <وز لورکند شاعران وز دمدمه هر ژاژخا>
  block
    text <باشد کرم را آفتی کان کبر آرد در فتی>
    text <از وهم بیمارش کند در چاپلوسی هر گدا>
  block
    text <بدهد درم‌ها در کرم او نافریدست آن درم>
    text <از مال و ملک دیگری مردی کجا باشد سخا>
  block
    text <فرعون و شدادی شده خیکی پر از بادی شده>
    text <موری بده ماری شده وان مار گشته اژدها>
  block
    text <عشق از سر قدوسیی همچون عصای موسیی>
    text <کو اژدها را می‌خورد چون افکند موسی عصا>
  block
    text <بر خواجه روی زمین بگشاد از گردون کمین>
    text <تیری زدش کز زخم او همچون کمانی شد دوتا>
  block
    text <در رو فتاد او آن زمان از ضربت زخم گران>
    text <خرخرکنان چون صرعیان در غرغره مرگ و فنا>
  block
    text <رسوا شده عریان شده دشمن بر او گریان شده>
    text <خویشان او نوحه کنان بر وی چو اصحاب عزا>
  block
    text <فرعون و نمرودی بده انی انا الله می‌زده>
    text <اشکسته گردن آمده در یارب و در ربنا>
  block
    text <او زعفرانی کرده رو زخمی نه بر اندام او>
    text <جز غمزه غمازه‌ای شکرلبی شیرین لقا>
  block
    text <تیرش عجبتر یا کمان چشمش تهیتر یا دهان>
    text <او بی‌وفاتر یا جهان او محتجبتر یا هما>
  block
    text <اکنون بگویم سر جان در امتحان عاشقان>
    text <از قفل و زنجیر نهان هین گوش‌ها را برگشا>
  block
    text <کی برگشایی گوش را کو گوش مر مدهوش را>
    text <مخلص نباشد هوش را جز یفعل الله ما یشا>
  block
    text <این خواجه باخرخشه شد پرشکسته چون پشه>
    text <نالان ز عشق عایشه کابیض عینی من بکا>
  block
    text <انا هلکنا بعدکم یا ویلنا من بعدکم>
    text <مقت الحیوه فقدکم عودوا الینا بالرضا>
  block
    text <العقل فیکم مرتهن هل من صدا یشفی الحزن>
    text <و القلب منکم ممتحن فی وسط نیران النوی>
  block
    text <ای خواجه با دست و پا پایت شکستست از قضا>
    text <دل‌ها شکستی تو بسی بر پای تو آمد جزا>
  block
    text <این از عنایت‌ها شمر کز کوی عشق آمد ضرر>
    text <عشق مجازی را گذر بر عشق حقست انتها>
  block
    text <غازی به دست پور خود شمشیر چوبین می‌دهد>
    text <تا او در آن استا شود شمشیر گیرد در غزا>
  block
    text <عشقی که بر انسان بود شمشیر چوبین آن بود>
    text <آن عشق با رحمان شود چون آخر آید ابتلا>
  block
    text <عشق زلیخا ابتدا بر یوسف آمد سال‌ها>
    text <شد آخر آن عشق خدا می‌کرد بر یوسف قفا>
  block
    text <بگریخت او یوسف پیش زد دست در پیراهنش>
    text <بدریده شد از جذب او برعکس حال ابتدا>
  block
    text <گفتش قصاص پیرهن بردم ز تو امروز من>
    text <گفتا بسی زین‌ها کند تقلیب عشق کبریا>
  block
    text <مطلوب را طالب کند مغلوب را غالب کند>
    text <ای بس دعاگو را که حق کرد از کرم قبله دعا>
  block
    text <باریک شد این جا سخن دم می‌نگنجد در دهن>
    text <من مغلطه خواهم زدن این جا روا باشد دغا>
  block
    text <او می‌زند من کیستم من صورتم خاکیستم>
    text <رمال بر خاکی زند نقش صوابی یا خطا>
  block
    text <این را رها کن خواجه را بنگر که می‌گوید مرا>
    text <عشق آتش اندر ریش زد ما را رها کردی چرا>
  block
    text <ای خواجه صاحب قدم گر رفتم اینک آمدم>
    text <تا من در این آخرزمان حال تو گویم برملا>
  block
    text <آخر چه گوید غره‌ای جز ز آفتابی ذره‌ای>
    text <از بحر قلزم قطره‌ای زین بی‌نهایت ماجرا>
  block
    text <چون قطره‌ای بنمایدت باقیش معلوم آیدت>
    text <ز انبار کف گندمی عرضه کنند اندر شرا>
  block
    text <کفی چو دیدی باقیش نادیده خود می‌دانیش>
    text <دانیش و دانی چون شود چون بازگردد ز آسیا>
  block
    text <هستی تو انبار کهن دستی در این انبار کن>
    text <بنگر چگونه گندمی وانگه به طاحون بر هلا>
  block
    text <هست آن جهان چون آسیا هست آن جهان چون خرمنی>
    text <آن جا همین خواهی بدن گر گندمی گر لوبیا>
  block
    text <رو ترک این گو ای مصر آن خواجه را بین منتظر>
    text <کو نیم کاره می‌کند تعجیل می‌گوید صلا>
  block
    text <ای خواجه تو چونی بگو خسته در این پرفتنه کو>
    text <در خاک و خون افتاده‌ای بیچاره وار و مبتلا>
  block
    text <گفت الغیاث ای مسلمین دل‌ها نگهدارید هین>
    text <شد ریخته خود خون من تا این نباشد بر شما>
  block
    text <من عاشقان را در تبش بسیار کردم سرزنش>
    text <با سینه پرغل و غش بسیار گفتم ناسزا>
  block
    text <ویل لکل همزه بهر زبان بد بود>
    text <هماز را لماز را جز چاشنی نبود دوا>
  block
    text <کی آن دهان مردم است سوراخ مار و کژدم است>
    text <کهگل در آن سوراخ زن کزدم منه بر اقربا>
  block
    text <در عشق ترک کام کن ترک حبوب و دام کن>
    text <مر سنگ را زر نام کن شکر لقب نه بر جفا>
