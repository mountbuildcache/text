
text <تو را که عشق نداری تو را رواست بخسب>
  block
    text <تو را که عشق نداری تو را رواست بخسب>
    text <برو که عشق و غم او نصیب ماست بخسب>
  block
    text <ز آفتاب غم یار ذره ذره شدیم>
    text <تو را که این هوس اندر جگر نخاست بخسب>
  block
    text <به جست و جوی وصالش چو آب می‌پویم>
    text <تو را که غصه آن نیست کو کجاست بخسب>
  block
    text <طریق عشق ز هفتاد و دو برون باشد>
    text <چو عشق و مذهب تو خدعه و ریاست بخسب>
  block
    text <صباح ماست صبوحش عشای ما عشوه ش>
    text <تو را که رغبت لوت و غم عشاست بخسب>
  block
    text <ز کیمیاطلبی ما چو مس گدازانیم>
    text <تو را که بستر و همخوابه کیمیاست بخسب>
  block
    text <چو مست هر طرفی می‌فتی و می‌خیزی>
    text <که شب گذشت کنون نوبت دعاست بخسب>
  block
    text <قضا چو خواب مرا بست ای جوان تو برو>
    text <که خواب فوت شدت خواب را قضاست بخسب>
  block
    text <به دست عشق درافتاده‌ایم تا چه کند>
    text <چو تو به دست خودی رو به دست راست بخسب>
  block
    text <منم که خون خورم ای جان تویی که لوت خوری>
    text <چو لوت را به یقین خواب اقتضاست بخسب>
  block
    text <من از دماغ بریدم امید و از سر نیز>
    text <تو را دماغ تر و تازه مرتجاست بخسب>
  block
    text <لباس حرف دریدم سخن رها کردم>
    text <تو که برهنه نه‌ای مر تو را قباست بخسب>
