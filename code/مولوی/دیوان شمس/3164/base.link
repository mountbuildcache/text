
text <مست و خوشی باده کجا خورده‌ای>
  block
    text <مست و خوشی باده کجا خورده‌ای؟>
    text <این مه نو چیست که آورده‌ای؟>
  block
    text <ساغر شاهانه گرفتی به کف>
    text <گلشکر نادره پرورده‌ای>
  block
    text <پردهٔ ناموس کی خواهی درید؟>
    text <کآفت عقل و ادب و پرده‌ای>
  block
    text <می‌شکفد از نظرت باغ دل>
    text <ای که بهار دل افسرده‌ای>
  block
    text <آتش در ملک سلیمان زدی>
    text <ای که تو موری بنیازرده‌ای>
  block
    text <در سفر ای شاه سبک روح من>
    text <زیر قدم چشم و دل اسپرده‌ای>
  block
    text <دارد خوبی و کشی بی‌شمار>
    text <روی کسی کش بک اشمرده‌ای>
  block
    text <بنده کن هر دل آزاده‌ای>
    text <زنده کن هر بدن مرده‌ای>
  block
    text <می‌کندت لابه و دریوزه جان>
    text <جان ببر آنجا که دلم برده‌ای>
  block
    text <جان دو صد قرن در انگشت تست>
    text <چونت بگویم؟! که توده مرده‌ای>
  block
    text <بس کن تا مطرب و ساقی شود>
    text <آنکه می از باغ وی افشرده‌ای>
