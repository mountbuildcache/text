
text <میان ما درآ ما عاشقانیم>
  block
    text <میان ما درآ ما عاشقانیم>
    text <که تا در باغ عشقت درکشانیم>
  block
    text <مقیم خانه ما شو چو سایه>
    text <که ما خورشید را همسایگانیم>
  block
    text <چو جان اندر جهان گر ناپدیدیم>
    text <چو عشق عاشقان گر بی‌نشانیم>
  block
    text <ولیک آثار ما پیوسته توست>
    text <که ما چون جان نهانیم و عیانیم>
  block
    text <هر آن چیزی که تو گویی که آنید>
    text <به بالاتر نگر بالای آنیم>
  block
    text <تو آبی لیک گردابی و محبوس>
    text <درآ در ما که ما سیل روانیم>
  block
    text <چو ما در فقر مطلق پاکبازیم>
    text <بجز تصنیف نادانی ندانیم>
