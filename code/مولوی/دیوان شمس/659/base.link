
text <دلم امروز خوی یار دارد>
  block
    text <دلم امروز خوی یار دارد>
    text <هوای روی چون گلنار دارد>
  block
    text <که طاووس آن طرف پر می‌فشاند>
    text <که بلبل آن طرف تکرار دارد>
  block
    text <صدای نای آن جا نکته گوید>
    text <نوای چنگ بس اسرار دارد>
  block
    text <بگه برخیز فردا سوی او رو>
    text <که او عاشق چو من بسیار دارد>
  block
    text <چو بگشاید رخان تو دل نگهدار>
    text <که بس آتش در آن رخسار دارد>
  block
    text <ولیکن عقل کو آن لحظه دل را>
    text <که دل‌ها را لبش خمار دارد>
  block
    text <ز ما کاری مجو چون داده‌ای می>
    text <که می مر مرد را بی‌کار دارد>
  block
    text <دلم افتان و خیزان دوش آمد>
    text <که می مستی او اظهار دارد>
  block
    text <دویدم پیش و گفتم باده خوردی>
    text <نمی‌ترسی که عقل انکار دارد>
  block
    text <چو بو کردم دهانش را بدیدم>
    text <که بوی آن پری دیدار دارد>
  block
    text <خداوندی شمس الدین تبریز>
    text <که بوی خالق جبار دارد>
  block
    text <ز بو تا بوی فرقی بس عظیمست>
    text <و او بی‌حد و بی‌مقدار دارد>
