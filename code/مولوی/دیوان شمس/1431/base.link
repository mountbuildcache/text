
text <مرا چون کم فرستی غم حزین و تنگ دل باشم>
  block
    text <مرا چون کم فرستی غم حزین و تنگ دل باشم>
    text <چو غم بر من فروریزی ز لطف غم خجل باشم>
  block
    text <غمان تو مرا نگذاشت تا غمگین شوم یک دم>
    text <هوای تو مرا نگذاشت تا من آب و گل باشم>
  block
    text <همه اجزای عالم را غم تو زنده می دارد>
    text <منم کز تو غمی خواهم که در وی مستقل باشم>
  block
    text <عجب دردی برانگیزی که دردم را دوا گردد>
    text <عجب گردی برانگیزی که از وی مکتحل باشم>
  block
    text <فدایی را کفیلی کو که ارزد جان فدا کردن>
    text <کسایی را کسایی کو که آن را مشتمل باشم>
  block
    text <مرا رنج تو نگذارد که رنجوری به من آید>
    text <مرا گنج تو نگذارد که درویش و مقل باشم>
  block
    text <صباح تو مرا نگذاشت تا شمعی برافروزم>
    text <عیان تو مرا نگذاشت تا من مستدل باشم>
  block
    text <خیالی کان به پیش آید خیالت را بپوشاند>
    text <اگر خونش بریزم من ز خون او بحل باشم>
  block
    text <بسوزانم ز عشق تو خیال هر دو عالم را>
    text <بسوزند این دو پروانه چو من شمع چگل باشم>
  block
    text <خمش کن نقل کمتر کن ز حال خود به قال خود>
    text <چنان نقلی که من دارم چرا من منتقل باشم>
