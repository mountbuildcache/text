
text <اینک آن جویی که چرخ سبز را گردان کند>
  block
    text <اینک آن جویی که چرخ سبز را گردان کند>
    text <اینک آن رویی که ماه و زهره را حیران کند>
  block
    text <اینک آن چوگان سلطانی که در میدان روح>
    text <هر یکی گو را به وحدت سالک میدان کند>
  block
    text <اینک آن نوحی که لوح معرفت کشتی اوست>
    text <هر که در کشتیش ناید غرقه طوفان کند>
  block
    text <هر که از وی خرقه پوشد برکشد خرقه فلک>
    text <هر که از وی لقمه یابد حکمتش لقمان کند>
  block
    text <نیست ترتیب زمستان و بهارت با شهی>
    text <بر من این دم را کند دی بر تو تابستان کند>
  block
    text <خار و گل پیشش یکی آمد که او از نوک خار>
    text <بر یکی کس خار و بر دیگر کسی بستان کند>
  block
    text <هر که در آبی گریزد ز امر او آتش شود>
    text <هر که در آتش شود از بهر او ریحان کند>
  block
    text <من بر این برهان بگویم زانک آن برهان من>
    text <گر همه شبهه‌ست او آن شبهه را برهان کند>
  block
    text <چه نگری در دیو مردم این نگر کو دم به دم>
    text <آدمی را دیو سازد دیو را انسان کند>
  block
    text <اینک آن خضری که میرآب حیوان گشته بود>
    text <زنده را بخشد بقا و مرده را حیوان کند>
  block
    text <گر چه نامش فلسفی خود علت اولی نهد>
    text <علت آن فلسفی را از کرم درمان کند>
  block
    text <گوهر آیینه کلست با او دم مزن>
    text <کو از این دم بشکند چون بشکند تاوان کند>
  block
    text <دم مزن با آینه تا با تو او همدم بود>
    text <گر تو با او دم زنی او روی خود پنهان کند>
  block
    text <کفر و ایمان تو و غیر تو در فرمان اوست>
    text <سر مکش از وی که چشمش غارت ایمان کند>
  block
    text <هر که نادان ساخت خود را پیش او دانا شود>
    text <ور بر او دانش فروشد غیرتش نادان کند>
  block
    text <دام نان آمد تو را این دانش تقلید و ظن>
    text <صورت عین الیقین را علم القرآن کند>
  block
    text <پس ز نومیدی بود کان کور بر درها رود>
    text <داروی دیده نجوید جمله ذکر نان کند>
  block
    text <این سخن آبیست از دریای بی‌پایان عشق>
    text <تا جهان را آب بخشد جسم‌ها را جان کند>
  block
    text <هر که چون ماهی نباشد جوید او پایان آب>
    text <هر که او ماهی بود کی فکرت پایان کند>
  block
    text <گر به فقر و صدق پیش آیی به راه عاشقان>
    text <شمس تبریزی تو را همصحبت مردان کند>
