
text <هر کس به جنس خویش درآمیخت ای نگار>
  block
    text <هر کس به جنس خویش درآمیخت ای نگار>
    text <هر کس به لایق گهر خود گرفت یار>
  block
    text <او را که داغ توست نیارد کسی خرید>
    text <آن کو شکار توست کسی چون کند شکار>
  block
    text <ما را چو لطف روی تو بی‌خویشتن کند>
    text <ما را ز روی لطف تو بی‌خویشتن مدار>
  block
    text <چون جنس همدگر بگرفتند جنس جنس>
    text <هر جنس جنس گوهر خود کرد اختیار>
  block
    text <با غیر جنس اگر بنشیند بود نفاق>
    text <مانند آب و روغن و مانند قیر و قار>
  block
    text <تا چون به جنس خویش رود از خلاف جنس>
    text <زین سوی تشنه‌تر شده باشد بدان کنار>
  block
    text <هرکه از تو می‌گریزد با دیگری خوشست>
    text <و آنک از تو می‌رمد به کسی دارد او قرار>
  block
    text <و آن کو ترش نشست به پیش تو همچو ابر>
    text <خندان دلست پیش دگر کس چو نوبهار>
  block
    text <گویی که نیست از مه غیبم به جز دریغ>
    text <وز جام و خمر روح مرا نیست جز خمار>
  block
    text <آن نای و نوش یاد نمی‌آیدت که تو>
    text <خوش می‌خوری ز دست یکی دیو سنگسار>
  block
    text <صد جام درکشی ز کف دیو آنگهی>
    text <بینی ترش کنی بخور ای خام پخته خوار>
  block
    text <این جا سرک فکنده و رویک ترش ولیک>
    text <آن جا چو اژدهای سیه فام کوهسار>
  block
    text <با جنس همچو سوسن و با غیر جنس گنگ>
    text <با جنس خویش چون گل و با غیر جنس خار>
  block
    text <رو رو به جمله خلق نتانی تو جنس بود>
    text <شاخی ز صد درخت نشد حامل ثمار>
  block
    text <چون شاخ یک درخت شدی زان دگر ببر>
    text <جویای وصل این شده‌ای دست از آن بدار>
  block
    text <گر زانک جنس مفخر تبریز گشت جان>
    text <احسنت ای ولایت و شاباش کار و بار>
