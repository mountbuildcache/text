
text <دلا مشتاق دیدارم غریب و عاشق و مستم>
  block
    text <دلا مشتاق دیدارم غریب و عاشق و مستم>
    text <کنون عزم لقا دارم من اینک رخت بربستم>
  block
    text <تویی قبله همه عالم ز قبله رو نگردانم>
    text <بدین قبله نماز آرم به هر وادی که من هستم>
  block
    text <مرا جانی در این قالب وانگه جز توم مذهب>
    text <که من از نیستی جانا به عشق تو برون جستم>
  block
    text <اگر جز تو سری دارم سزاوار سر دارم>
    text <وگر جز دامنت گیرم بریده باد این دستم>
  block
    text <به هر جا که روم بی تو یکی حرفیم بی‌معنی>
    text <چو هی دو چشم بگشادم چو شین در عشق بنشستم>
  block
    text <چو من هی ام چو من شینم چرا گم کرده‌ام هش را>
    text <که هش ترکیب می خواهد من از ترکیب بگسستم>
  block
    text <جهانی گمره و مرتد ز وسواس هوای خود>
    text <به اقبال چنین عشقی ز شر خویشتن رستم>
  block
    text <به سربالای عشق این دل از آن آمد که صافی شد>
    text <که از دردی آب و گل من بی‌دل در این پستم>
  block
    text <زهی لطف خیال او که چون در پاش افتادم>
    text <قدم‌های خیالش را به آسیب دو لب خستم>
  block
    text <بشستم دست از گفتن طهارت کردم از منطق>
    text <حوادث چون پیاپی شد وضوی توبه بشکستم>
