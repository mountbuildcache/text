
text <ای عاشقان ای عاشقان آن کس که بیند روی او>
  block
    text <ای عاشقان ای عاشقان آن کس که بیند روی او>
    text <شوریده گردد عقل او آشفته گردد خوی او>
  block
    text <معشوق را جویان شود دکان او ویران شود>
    text <بر رو و سر پویان شود چون آب اندر جوی او>
  block
    text <در عشق چون مجنون شود سرگشته چون گردون شود>
    text <آن کو چنین رنجور شد نایافت شد داروی او>
  block
    text <جان ملک سجده کند آن را که حق را خاک شد>
    text <ترک فلک چاکر شود آن را که شد هندوی او>
  block
    text <عشقش دل پردرد را بر کف نهد بو می‌کند>
    text <چون خوش نباشد آن دلی کو گشت دستنبوی او>
  block
    text <بس سینه‌ها را خست او بس خواب‌ها را بست او>
    text <بسته‌ست دست جادوان آن غمزه جادوی او>
  block
    text <شاهان همه مسکین او خوبان قراضه چین او>
    text <شیران زده دم بر زمین پیش سگان کوی او>
  block
    text <بنگر یکی بر آسمان بر قله روحانیان>
    text <چندین چراغ و مشعله بر برج و بر باروی او>
  block
    text <شد قلعه دارش عقل کل آن شاه بی‌طبل و دهل>
    text <بر قلعه آن کس بررود کو را نماند اوی او>
  block
    text <ای ماه رویش دیده‌ای خوبی از او دزدیده‌ای>
    text <ای شب تو زلفش دیده‌ای نی نی و نی یک موی او>
  block
    text <این شب سیه پوش است از آن کز تعزیه دارد نشان>
    text <چون بیوه‌ای جامه سیه در خاک رفته شوی او>
  block
    text <شب فعل و دستان می‌کند او عیش پنهان می‌کند>
    text <نی چشم بندد چشم او کژ می‌نهد ابروی او>
  block
    text <ای شب من این نوحه گری از تو ندارم باوری>
    text <چون پیش چوگان قدر هستی دوان چون گوی او>
  block
    text <آن کس که این چوگان خورد گوی سعادت او برد>
    text <بی‌پا و بی‌سر می‌دود چون دل به گرد کوی او>
  block
    text <ای روی ما چون زعفران از عشق لاله ستان او>
    text <ای دل فرورفته به سر چون شانه در گیسوی او>
  block
    text <مر عشق را خود پشت کو سر تا به سر روی است او>
    text <این پشت و رو این سو بود جز رو نباشد سوی او>
  block
    text <او هست از صورت بری کارش همه صورتگری>
    text <ای دل ز صورت نگذری زیرا نه‌ای یک توی او>
  block
    text <داند دل هر پاک دل آواز دل ز آواز گل>
    text <غریدن شیر است این در صورت آهوی او>
  block
    text <بافیده دست احد پیدا بود پیدا بود>
    text <از صنعت جولاهه‌ای وز دست وز ماکوی او>
  block
    text <ای جان‌ها ماکوی او وی قبله ما کوی او>
    text <فراش این کو آسمان وین خاک کدبانوی او>
  block
    text <سوزان دلم از رشک او گشته دو چشمم مشک او>
    text <کی ز آب چشم او تر شود ای بحر تا زانوی او>
  block
    text <این عشق شد مهمان من زخمی بزد بر جان من>
    text <صد رحمت و صد آفرین بر دست و بر بازوی او>
  block
    text <من دست و پا انداختم وز جست و جو پرداختم>
    text <ای مرده جست و جوی من در پیش جست و جوی او>
  block
    text <من چند گفتم های دل خاموش از این سودای دل>
    text <سودش ندارد های من چون بشنود دل هوی او>
