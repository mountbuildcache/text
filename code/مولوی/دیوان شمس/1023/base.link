
text <اگر باده خوری باری ز دست دلبر ما خور>
  block
    text <اگر باده خوری باری ز دست دلبر ما خور>
    text <ز دست یار آتشروی عالم سوز زیبا خور>
  block
    text <نمی‌شاید که چون برقی به هر دم خرمنی سوزی>
    text <مثال کشت کوهستان همه شربت ز بالا خور>
  block
    text <اگر خواهی که چون مجنون حجاب عقل بردری>
    text <ز دست عشق پابرجا شراب آن جا ز بی‌جا خور>
  block
    text <اگر دلتنگ و بدرنگی به زیر گلبنش بنشین>
    text <وگر مخمور و مغموری از این بگزیده صهبا خور>
  block
    text <گریزانست این ساقی از این مستان ناموسی>
    text <اگر اوباش و قلاشی مخور پنهان و پیدا خور>
  block
    text <حریفان گر همی‌خواهی چو بسطامی و چون کرخی>
    text <مخور باده در این گلخن بر آن سقف معلا خور>
  block
    text <برو گر کارکی داری به کار خویشتن بنشین>
    text <چو بر یوسف نه‌ای مجنون غم نان زلیخا خور>
  block
    text <کسی دکان کند ویران که بطال جهان باشد>
    text <چو نربودست سیلابت تو آب از مشک سقا خور>
  block
    text <بگرد دیگ این دنیا چو کفلیز ار همی‌گردی>
    text <برون رو ای سیه کاسه مخور حمرا و حلوا خور>
  block
    text <در این بازار ای مجنون چو منبل گرد تن پرخون>
    text <چو در شاهد طمع کردی برو شمشیر لالا خور>
  block
    text <اگر مشتاق اشراقات شمس الدین تبریزی>
    text <شراب صبر و تقوا را تو بی‌اکراه و صفرا خور>
