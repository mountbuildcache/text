
text <باز آفتاب دولت بر آسمان برآمد>
  block
    text <باز آفتاب دولت بر آسمان برآمد>
    text <باز آرزوی جان‌ها از راه جان درآمد>
  block
    text <باز از رضای رضوان درهای خلد وا شد>
    text <هر روح تا به گردن در حوض کوثر آمد>
  block
    text <باز آن شهی درآمد کو قبله شهانست>
    text <باز آن مهی برآمد کز ماه برتر آمد>
  block
    text <سرگشتگان سودا جمله سوار گشتند>
    text <کان شاه یک سواره در قلب لشکر آمد>
  block
    text <اجزای خاک تیره حیران شدند و خیره>
    text <از لامکان شنیده خیزید محشر آمد>
  block
    text <آمد ندای بی‌چون نی از درون نه بیرون>
    text <نی چپ نی راست نی پس نی از برابر آمد>
  block
    text <گویی که آن چه سویست آن سو که جست و جویست>
    text <گویی کجا کنم رو آن سو که این سر آمد>
  block
    text <آن سو که میوه‌ها را این پختگی رسیدست>
    text <آن سو که سنگ‌ها را اوصاف گوهر آمد>
  block
    text <آن سو که خشک ماهی شد پیش خضر زنده>
    text <آن سو که دست موسی چون ماه انور آمد>
  block
    text <این سوز در دل ما چون شمع روشن آمد>
    text <وین حکم بر سر ما چون تاج مفخر آمد>
  block
    text <دستور نیست جان را تا گوید این بیان را>
    text <ور نی ز کفر رستی هر جا که کفر آمد>
  block
    text <کافر به وقت سختی رو آورد بدان سو>
    text <این سو چو درد بیند آن سوش باور آمد>
  block
    text <با درد باش تا درد آن سوت ره نماید>
    text <آن سو که بیند آن کس کز درد مضطر آمد>
  block
    text <آن پادشاه اعظم در بسته بود محکم>
    text <پوشید دلق آدم امروز بر در آمد>
