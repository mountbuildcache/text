
text <بی گاه شد بی‌گاه شد خورشید اندر چاه شد>
  block
    text <بی گاه شد بی‌گاه شد خورشید اندر چاه شد>
    text <خیزید ای خوش طالعان وقت طلوع ماه شد>
  block
    text <ساقی به سوی جام رو ای پاسبان بر بام رو>
    text <ای جان بی‌آرام رو کان یار خلوت خواه شد>
  block
    text <اشکی که چشم افروختی صبری که خرمن سوختی>
    text <عقلی که راه آموختی در نیم شب گمراه شد>
  block
    text <جان‌های باطن روشنان شب را به دل روشن کنان>
    text <هندوی شب نعره زنان کان ترک در خرگاه شد>
  block
    text <باشد ز بازی‌های خوش بی‌ذوق رود فرزین شود>
    text <در سایه فرخ رخی بیدق برفت و شاه شد>
  block
    text <شب روح‌ها واصل شود مقصودها حاصل شود>
    text <چون روز روشن دل شود هر کو ز شب آگاه شد>
  block
    text <ای روز چون حشری مگر وی شب شب قدری مگر>
    text <یا چون درخت موسیی کو مظهر الله شد>
  block
    text <شب ماه خرمن می‌کند ای روز زین بر گاو نه>
    text <بنگر که راه کهکشان از سنبله پرکاه شد>
  block
    text <در چاه شب غافل مشو در دلو گردون دست زن>
    text <یوسف گرفت آن دلو را از چاه سوی جاه شد>
  block
    text <در تیره شب چون مصطفی می‌رو طلب می‌کن صفا>
    text <کان شه ز معراج شبی بی‌مثل و بی‌اشباه شد>
  block
    text <خاموش شد عالم به شب تا چست باشی در طلب>
    text <زیرا که بانگ و عربده تشویش خلوتگاه شد>
  block
    text <ای شمس تبریزی که تو از پرده شب فارغی>
    text <لاشرقی و لاغربیی اکنون سخن کوتاه شد>
