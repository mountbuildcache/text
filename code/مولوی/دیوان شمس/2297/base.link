
text <چو در دل پای بنهادی بشد از دست اندیشه>
  block
    text <چو در دل پای بنهادی بشد از دست اندیشه>
    text <میان بگشاد اسرار و میان بربست اندیشه>
  block
    text <به پیش جان درآمد دل که اندر خود مکن منزل>
    text <گران جان دید مر جان را سبک برجست اندیشه>
  block
    text <رسید از عشق جاسوسش که بسم الله زمین بوسش>
    text <در این اندیشه بیخود شد به حق پیوست اندیشه>
  block
    text <خرابات بتان درشد حریف رطل و ساغر شد>
    text <همه غیبش مصور شد زهی سرمست اندیشه>
  block
    text <برست او از خوداندیشی چنان آمد ز بی‌خویشی>
    text <که از هر کس همی‌پرسد عجب خود هست اندیشه>
  block
    text <فلک از خوف دل کم زد دو دست خویش بر هم زد>
    text <که از من کس نرست آخر چگونه رست اندیشه>
  block
    text <چنین اندیشه را هر کس نهد دامی به پیش و پس>
    text <گمان دارد که درگنجد به دام و شست اندیشه>
  block
    text <چو هر نقشی که می‌جوید ز اندیشه همی‌روید>
    text <تو مر هر نقش را مپرست و خود بپرست اندیشه>
  block
    text <جواهر جمله ساکن بد همه همچون اماکن بد>
    text <شکافید این جواهر را و بیرون جست اندیشه>
  block
    text <جهان کهنه را بنگر گهی فربه گهی لاغر>
    text <که درد کهنه زان دارد که نوزاد است اندیشه>
  block
    text <که درد زه ازان دارد که تا شه زاده‌ای زاید>
    text <نتیجه سربلند آمد چو شد سربست اندیشه>
  block
    text <چو دل از غم رسول آمد بر دل جبرئیل آمد>
    text <چو مریم از دو صد عیسی شده‌ست آبست اندیشه>
  block
    text <چو شهد شمس تبریزی فزاید در مزاجم خون>
    text <از آن چون زخم فصادی رگ دل خست اندیشه>
