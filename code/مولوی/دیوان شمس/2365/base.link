
text <ای ز گلزار جمالت یاسمن پا کوفته>
  block
    text <ای ز گلزار جمالت یاسمن پا کوفته>
    text <وز صواب هر خطایت صد ختن پا کوفته>
  block
    text <ای بزاده حسن تو بی‌واسطه هر مرد و زن>
    text <وآنگه اندر باغ عشقت مرد و زن پا کوفته>
  block
    text <ای رخ شاهانه‌ات آورده جان پروانه‌ای>
    text <صد هزاران شمع دل اندر لگن پا کوفته>
  block
    text <ای دماغ عاشقان پرباده منصوریت>
    text <تا دو صد حلاج عشقت بر رسن پا کوفته>
  block
    text <لاغری جان ز ذوقت آن چنان فربه شده>
    text <می‌نگنجد در جهان در خویشتن پا کوفته>
  block
    text <هدهدان اندر قفس چون زان سلیمان خوش شدند>
    text <راه پریدن نبد تا در وطن پا کوفته>
  block
    text <جان عاشق لامکان و این بدن سایه الست>
    text <آفتاب جان به رقص و این بدن پا کوفته>
  block
    text <قهقهه شادان عشقش کرد مجلس پرشکر>
    text <بوالحزن شادان شده با بوالحسن پا کوفته>
  block
    text <روی و چشم شمس تبریزی گل و نسرین بکاشت>
    text <در میان نرگس و گل جسم من پا کوفته>
