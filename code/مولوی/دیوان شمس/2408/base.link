
text <چو آفتاب برآمد ز قعر آب سیاه>
  block
    text <چو آفتاب برآمد ز قعر آب سیاه>
    text <ز ذره ذره شنو لا اله الا الله>
  block
    text <چه جای ذره که چون آفتاب جان آمد>
    text <ز آفتاب ربودند خود قبا و کلاه>
  block
    text <ز آب و گل چو برآمد مه دل آدم وار>
    text <صد آفتاب چو یوسف فروشود در چاه>
  block
    text <سری ز خاک برآور که کم ز مور نه‌ای>
    text <خبر ببر بر موران ز دشت و خرمنگاه>
  block
    text <از آن به دانه پوسیده مور قانع شد>
    text <که او ز سنبل سرسبز ما نبود آگاه>
  block
    text <بگو به مور بهار است و دست و پا داری>
    text <چرا ز گور نسازی به سوی صحرا راه>
  block
    text <چه جای مور سلیمان درید جامه شوق>
    text <مرا مگیر خدا زین مثال‌های تباه>
  block
    text <ولی به قد خریدار می‌برند قبا>
    text <اگر چه جامه دراز است هست قد کوتاه>
  block
    text <بیار قد درازی که تا فروبریم>
    text <قبا که پیش درازیش بسکلد زه ماه>
  block
    text <خموش کردم از این پس که از خموشی من>
    text <جدا شود حق و باطل چنانک دانه ز کاه>
