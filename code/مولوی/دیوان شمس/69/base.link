
text <چه باشد گر نگارینم بگیرد دست من فردا>
  block
    text <چه باشد گر نگارینم بگیرد دست من فردا>
    text <ز روزن سر درآویزد چو قرص ماه خوش سیما>
  block
    text <درآید جان فزای من گشاید دست و پای من>
    text <که دستم بست و پایم هم کف هجران پابرجا>
  block
    text <بدو گویم به جان تو که بی‌تو ای حیات جان>
    text <نه شادم می‌کند عشرت نه مستم می‌کند صهبا>
  block
    text <وگر از ناز او گوید برو از من چه می‌خواهی>
    text <ز سودای تو می‌ترسم که پیوندد به من سودا>
  block
    text <برم تیغ و کفن پیشش چو قربانی نهم گردن>
    text <که از من دردسر داری مرا گردن بزن عمدا>
  block
    text <تو می‌دانی که من بی‌تو نخواهم زندگانی را>
    text <مرا مردن به از هجران به یزدان کاخرج الموتی>
  block
    text <مرا باور نمی‌آمد که از بنده تو برگردی>
    text <همی‌گفتم اراجیفست و بهتان گفته اعدا>
  block
    text <تویی جان من و بی‌جان ندانم زیست من باری>
    text <تویی چشم من و بی‌تو ندارم دیده بینا>
  block
    text <رها کن این سخن‌ها را بزن مطرب یکی پرده>
    text <رباب و دف به پیش آور اگر نبود تو را سرنا>
