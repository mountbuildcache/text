
text <ای عاشقان ای عاشقان هنگام کوچ است از جهان>
  block
    text <ای عاشقان ای عاشقان هنگام کوچ است از جهان>
    text <در گوش جانم می رسد طبل رحیل از آسمان>
  block
    text <نک ساربان برخاسته قطارها آراسته>
    text <از ما حلالی خواسته چه خفته‌اید ای کاروان>
  block
    text <این بانگ‌ها از پیش و پس بانگ رحیل است و جرس>
    text <هر لحظه‌ای نفس و نفس سر می کشد در لامکان>
  block
    text <زین شمع‌های سرنگون زین پرده‌های نیلگون>
    text <خلقی عجب آید برون تا غیب‌ها گردد عیان>
  block
    text <زین چرخ دولابی تو را آمد گران خوابی تو را>
    text <فریاد از این عمر سبک زنهار از این خواب گران>
  block
    text <ای دل سوی دلدار شو ای یار سوی یار شو>
    text <ای پاسبان بیدار شو خفته نشاید پاسبان>
  block
    text <هر سوی شمع و مشعله هر سوی بانگ و مشغله>
    text <کامشب جهان حامله زاید جهان جاودان>
  block
    text <تو گل بدی و دل شدی جاهل بدی عاقل شدی>
    text <آن کو کشیدت این چنین آن سو کشاند کش کشان>
  block
    text <اندر کشاکش‌های او نوش است ناخوش‌های او>
    text <آب است آتش‌های او بر وی مکن رو را گران>
  block
    text <در جان نشستن کار او توبه شکستن کار او>
    text <از حیله بسیار او این ذره‌ها لرزان دلان>
  block
    text <ای ریش خند رخنه جه یعنی منم سالار ده>
    text <تا کی جهی گردن بنه ور نی کشندت چون کمان>
  block
    text <تخم دغل می کاشتی افسوس‌ها می داشتی>
    text <حق را عدم پنداشتی اکنون ببین ای قلتبان>
  block
    text <ای خر به کاه اولیتری دیگی سیاه اولیتری>
    text <در قعر چاه اولیتری ای ننگ خانه و خاندان>
  block
    text <در من کسی دیگر بود کاین خشم‌ها از وی جهد>
    text <گر آب سوزانی کند ز آتش بود این را بدان>
  block
    text <در کف ندارم سنگ من با کس ندارم جنگ من>
    text <با کس نگیرم تنگ من زیرا خوشم چون گلستان>
  block
    text <پس خشم من زان سر بود وز عالم دیگر بود>
    text <این سو جهان آن سو جهان بنشسته من بر آستان>
  block
    text <بر آستان آن کس بود کو ناطق اخرس بود>
    text <این رمز گفتی بس بود دیگر مگو درکش زبان>
