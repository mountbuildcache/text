
text <این کیست چنین مست ز خمار رسیده>
  block
    text <این کیست چنین مست ز خمار رسیده>
    text <یا یار بود یا ز بر یار رسیده>
  block
    text <یا شاهد جان باشد روبند گشاده>
    text <یا یوسف مصری است ز بازار رسیده>
  block
    text <یا زهره و ماه است درآمیخته با هم>
    text <یا سرو روان است ز گلزار رسیده>
  block
    text <یا چشمه خضر است روان گشته بدین سو>
    text <یا ترک خوش ماست ز بلغار رسیده>
  block
    text <یا برق کله گوشه خاقان شکاری است>
    text <اندر طلب آهوی تاتار رسیده>
  block
    text <یا ساقی دریادل ما بزم نهاده‌ست>
    text <یا نقل و شکرهاست به قنطار رسیده>
  block
    text <یا صورت غیب است که جان همه جان‌هاست>
    text <یا مشعله از عالم انوار رسیده>
  block
    text <شاه پریان بین ز سلیمان پیمبر>
    text <اندر طلب هدهد طیار رسیده>
  block
    text <خوبان جهان از پی او جیب دریده>
    text <قاضی خرد بی‌دل و دستار رسیده>
  block
    text <از هیبت خون ریزی آن چشم چو مریخ>
    text <مریخ ز گردون پی زنهار رسیده>
  block
    text <وز بهر دیت دادن هر زنده که او کشت>
    text <همیان زر آورده به ایثار رسیده>
  block
    text <اول دیت خون تو جامی است به دستش>
    text <درکش که رحیق است ز اسرار رسیده>
  block
    text <خاموش کن ای خاسر انسان لفی خسر>
    text <از گلشن دیدار به گفتار رسیده>
