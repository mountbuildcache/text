
text <گر به خلوت دیدمی او را به جایی سیر سیر>
  block
    text <گر به خلوت دیدمی او را به جایی سیر سیر>
    text <بی‌رقیبش دادمی من بوسه‌هایی سیر سیر>
  block
    text <بس خطاها کرده‌ام دزدیده لیکن آرزوست>
    text <با لب ترک خطا روزی خطایی سیر سیر>
  block
    text <تا یکی عشرت ببیند چرخ کو هرگز ندید>
    text <عشرت کدبانوی با کدخدایی سیر سیر>
  block
    text <یک به یک بیگانگان را از میان بیرون کنید>
    text <تا کنارم گیرد آن دم آشنایی سیر سیر>
  block
    text <دست او گیرم به میدان اندرآیم پای کوب>
    text <می‌زنم زان دست با او دست و پایی سیر سیر>
  block
    text <ای خوشا روزی که بگشاید قبا را بند بند>
    text <تا کشم او را برهنه بی‌قبایی سیر سیر>
  block
    text <در فراق شمس تبریزی از آن کاهید تن>
    text <تا فزاید جان‌ها را جان فزایی سیر سیر>
