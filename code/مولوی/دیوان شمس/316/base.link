
text <چونک درآییم به غوغای شب>
  block
    text <چونک درآییم به غوغای شب>
    text <گرد برآریم ز دریای شب>
  block
    text <خواب نخواهد بگریزد ز خواب>
    text <آنک بدیدست تماشای شب>
  block
    text <بس دل پرنور و بسی جان پاک>
    text <مشتغل و بنده و مولای شب>
  block
    text <شب تتق شاهد غیبی بود>
    text <روز کجا باشد همتای شب>
  block
    text <پیش تو شب هست چو دیگ سیاه>
    text <چون نچشیدی تو ز حلوای شب>
  block
    text <دست مرا بست شب از کسب و کار>
    text <تا به سحر دست من و پای شب>
  block
    text <راه درازست برانیم تیز>
    text <ما به درازا و به پهنای شب>
  block
    text <روز اگر مکسب و سوداگریست>
    text <ذوق دگر دارد سودای شب>
  block
    text <مفخر تبریز توی شمس دین>
    text <حسرت روزی و تمنای شب>
