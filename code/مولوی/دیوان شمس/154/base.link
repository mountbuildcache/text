
text <دیده حاصل کن دلا آنگه ببین تبریز را>
  block
    text <دیده حاصل کن دلا آنگه ببین تبریز را>
    text <بی بصیرت کی توان دیدن چنین تبریز را>
  block
    text <هر چه بر افلاک روحانیست از بهر شرف>
    text <می‌نهد بر خاک پنهانی جبین تبریز را>
  block
    text <پا نهادی بر فلک از کبر و نخوت بی‌درنگ>
    text <گر به چشم سر بدیدستی زمین تبریز را>
  block
    text <روح حیوانی تو را و عقل شب کوری دگر>
    text <با همین دیده دلا بینی همین تبریز را>
  block
    text <تو اگر اوصاف خواهی هست فردوس برین>
    text <از صفا و نور سر بنده کمین تبریز را>
  block
    text <نفس تو عجل سمین و تو مثال سامری>
    text <چون شناسد دیده عجل سمین تبریز را>
  block
    text <همچو دریاییست تبریز از جواهر و ز درر>
    text <چشم درناید دو صد در ثمین تبریز را>
  block
    text <گر بدان افلاک کاین افلاک گردانست از آن>
    text <وافروشی هست بر جانت غبین تبریز را>
  block
    text <گر نه جسمستی تو را من گفتمی بهر مثال>
    text <جوهرین یا از زمرد یا زرین تبریز را>
  block
    text <چون همه روحانیون روح قدسی عاجزند>
    text <چون بدانی تو بدین رای رزین تبریز را>
  block
    text <چون درختی را نبینی مرغ کی بینی برو>
    text <پس چه گویم با تو جان جان این تبریز را>
