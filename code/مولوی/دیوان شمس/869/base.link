
text <خیاط روزگار به بالای هیچ مرد>
  block
    text <خیاط روزگار به بالای هیچ مرد>
    text <پیراهنی ندوخت که آن را قبا نکرد>
  block
    text <بنگر هزار گول سلیم اندر این جهان>
    text <دامان زر دهند و خرند از بلیس درد>
  block
    text <گل‌های رنگ رنگ که پیش تو نقل‌هاست>
    text <تو می خوری از آن و رخت می‌کنند زرد>
  block
    text <ای مرده را کنار گرفته که جان من>
    text <آخر کنار مرده کند جان و جسم سرد>
  block
    text <خود با خدای کن که از این نقش‌های دیو>
    text <خواهی شدن به وقت اجل بی‌مراد فرد>
  block
    text <پاها مکش دراز بر این خوش بساط خاک>
    text <کاین بستریست عاریه می‌ترس از نورد>
  block
    text <مفکن گزافه مهره در این طاس روزگار>
    text <پرهیز از آن حریف که هست اوستاد نرد>
  block
    text <منگر به گرد تن بنگر در سوار روح>
    text <می‌جو سوار را به نظر در میان گرد>
  block
    text <رخسارها چون گل لابد ز گلشنیست>
    text <گلزار اگر نباشد پس از کجاست ورد>
  block
    text <سیب زنخ چو دیدی می‌دان درخت سیب>
    text <بهر نمونه آمد این نیست بهر خورد>
  block
    text <همت بلند دار که با همت خسیس>
    text <چاوش پادشاه براند تو را که برد>
  block
    text <خاموش کن ز حرف و سخن بی‌حروف گوی>
    text <چون ناطقه ملایکه بر سقف لاجورد>
