
text <دوش آن جانان ما افتان و خیزان یک قبا>
  block
    text <دوش آن جانان ما افتان و خیزان یک قبا>
    text <مست آمد با یکی جامی پر از صرف صفا>
  block
    text <جام می می‌ریخت ره ره زانک مست مست بود>
    text <خاک ره می‌گشت مست و پیش او می‌کوفت پا>
  block
    text <صد هزاران یوسف از حسنش چو من حیران شده>
    text <ناله می‌کردند کی پیدای پنهان تا کجا>
  block
    text <جان به پیشش در سجود از خاک ره بد بیشتر>
    text <عقل دیوانه شده نعره زنان که مرحبا>
  block
    text <جیب‌ها بشکافته آن خویشتن داران ز عشق>
    text <دل سبک مانند کاه و روی‌ها چون کهربا>
  block
    text <عالمی کرده خرابه از برای یک کرشم>
    text <وز خمار چشم نرگس عالمی دیگر هبا>
  block
    text <هوشیاران سر فکنده جمله خود از بیم و ترس>
    text <پیش او صف‌ها کشیده بی‌دعا و بی‌ثنا>
  block
    text <و آنک مستان خمار جادوی اویند نیز>
    text <چون ثنا گویند کز هستی فتادستند جدا>
  block
    text <من جفاگر بی‌وفا جستم که هم جامم شود>
    text <پیش جام او بدیدم مست افتاده وفا>
  block
    text <ترک و هندو مست و بدمستی همی‌کردند دوش>
    text <چون دو خصم خونی ملحد دل دوزخ سزا>
  block
    text <گه به پای همدگر چون مجرمان معترف>
    text <می‌فتادندی به زاری جان سپار و تن فدا>
  block
    text <باز دست همدگر بگرفته آن هندو و ترک>
    text <هر دو در رو می‌فتادند پیش آن مه روی ما>
  block
    text <یک قدح پر کرد شاه و داد ظاهر آن به ترک>
    text <وز نهان با یک قدح می‌گفت هندو را بیا>
  block
    text <ترک را تاجی به سر کایمان لقب دادم تو را>
    text <بر رخ هندو نهاده داغ کاین کفرست،ها>
  block
    text <آن یکی صوفی مقیم صومعه پاکی شده>
    text <وین مقامر در خراباتی نهاده رخت‌ها>
  block
    text <چون پدید آمد ز دور آن فتنه جان‌های حور>
    text <جام در کف سکر در سر روی چون شمس الضحی>
  block
    text <ترس جان در صومعه افتاد زان ترساصنم>
    text <می‌کش و زنار بسته صوفیان پارسا>
  block
    text <وان مقیمان خراباتی از آن دیوانه تر>
    text <می‌شکستند خم‌ها و می‌فکندند چنگ و نا>
  block
    text <شور و شر و نفع و ضر و خوف و امن و جان و تن>
    text <جمله را سیلاب برده می‌کشاند سوی لا>
  block
    text <نیم شب چون صبح شد آواز دادند مؤذنان>
    text <ایها العشاق قوموا و استعدوا للصلا>
