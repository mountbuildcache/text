
text <عشق تو مست و کف زنانم کرد>
  block
    text <عشق تو مست و کف زنانم کرد>
    text <مستم و بیخودم چه دانم کرد>
  block
    text <غوره بودم کنون شدم انگور>
    text <خویشتن را ترش نتانم کرد>
  block
    text <شکرینست یار حلوایی>
    text <مشت حلوا در این دهانم کرد>
  block
    text <تا گشاد او دکان حلوایی>
    text <خانه‌ام برد و بی‌دکانم کرد>
  block
    text <خلق گوید چنان نمی‌باید>
    text <من نبودم چنین چنانم کرد>
  block
    text <اولا خم شکست و سرکه بریخت>
    text <نوحه کردم که او زیانم کرد>
  block
    text <صد خم می به جای آن یک خم>
    text <درخورم داد و شادمانم کرد>
  block
    text <در تنور بلا و فتنه خویش>
    text <پخته و سرخ رو چو نانم کرد>
  block
    text <چون زلیخا ز غم شدم من پیر>
    text <کرد یوسف دعا جوانم کرد>
  block
    text <می‌پریدم ز دست او چون تیر>
    text <دست در من زد و کمانم کرد>
  block
    text <پر کنم شکر آسمان و زمین>
    text <چون زمین بودم آسمانم کرد>
  block
    text <از ره کهکشان گذشت دلم>
    text <زان سوی کهکشان کشانم کرد>
  block
    text <نردبان‌ها و بام‌ها دیدم>
    text <فارغ از بام و نردبانم کرد>
  block
    text <چون جهان پر شد از حکایت من>
    text <در جهان همچو جان نهانم کرد>
  block
    text <چون مرا نرم یافت همچو زبان>
    text <چون زبان زود ترجمانم کرد>
  block
    text <چون زبان متصل به دل بودم>
    text <راز دل یک به یک بیانم کرد>
  block
    text <چون زبانم گرفت خون ریزی>
    text <همچو شمشیر در میانم کرد>
  block
    text <بس کن ای دل که در بیان ناید>
    text <آن چه آن یار مهربانم کرد>
