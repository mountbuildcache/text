
text <بی جا شو در وحدت در عین فنا جا کن>
  block
    text <بی جا شو در وحدت در عین فنا جا کن>
    text <هر سر که دوی دارد در گردن ترسا کن>
  block
    text <اندر قفس هستی این طوطی قدسی را>
    text <زان پیش که برپرد شکرانه شکرخا کن>
  block
    text <چون مست ازل گشتی شمشیر ابد بستان>
    text <هندوبک هستی را ترکانه تو یغما کن>
  block
    text <دردی وجودت را صافی کن و پالوده>
    text <وان شیشه معنی را پرصافی صهبا کن>
  block
    text <تا مار زمین باشی کی ماهی دین باشی>
    text <ما را چو شدی ماهی پس حمله به دریا کن>
  block
    text <اندر حیوان بنگر سر سوی زمین دارد>
    text <گر آدمیی آخر سر جانب بالا کن>
  block
    text <در مدرسه آدم با حق چو شدی محرم>
    text <بر صدر ملک بنشین تدریس ز اسما کن>
  block
    text <چون سلطنت الا خواهی بر لالا شو>
    text <جاروب ز لا بستان فراشی اشیاء کن>
  block
    text <گر عزم سفر داری بر مرکب معنی رو>
    text <ور زانک کنی مسکن بر طارم خضرا کن>
  block
    text <می باش چو مستسقی کو را نبود سیری>
    text <هر چند شوی عالی تو جهد به اعلا کن>
  block
    text <هر روح که سر دارد او روی به در دارد>
    text <داری سر این سودا سر در سر سودا کن>
  block
    text <بی سایه نباشد تن سایه نبود روشن>
    text <برپر تو سوی روزن پرواز تو تنها کن>
  block
    text <بر قاعده مجنون سرفتنه غوغا شو>
    text <کاین عشق همی‌گوید کز عقل تبرا کن>
  block
    text <هم آتش سوزان شو هم پخته و بریان شو>
    text <هم مست شو و هم می بی‌هر دو تو گیرا کن>
  block
    text <هم سر شو و محرم شو هم دم زن و همدم شو>
    text <هم ما شو و ما را شو هم بندگی ما کن>
  block
    text <تا ره نبرد ترسا دزدیده به دیر تو>
    text <گه عاشق زناری گه قصد چلیپا کن>
  block
    text <دانا شده‌ای لیکن از دانش هستانه>
    text <بی دیده هستانه رو دیده تو بینا کن>
  block
    text <موسی خضرسیرت شمس الحق تبریزی>
    text <از سر تو قدم سازش قصد ید بیضا کن>
