
text <ای دشمن عقل و جان شیرین>
  block
    text <ای دشمن عقل و جان شیرین>
    text <نور موسی و طور سینین>
  block
    text <ای دوست که زهره نیست جان را>
    text <تا از تو نشان دهد به تعیین>
  block
    text <ای هر چه بگویم و نویسم>
    text <برخوانده نانبشته پیشین>
  block
    text <ای آنک طبیب دردهایی>
    text <بی قرص بنفشه و فسنتین>
  block
    text <ای باعث رزق مستمندان>
    text <بی قوصره و جوال و خرجین>
  block
    text <هر ذوق که غیر حضرت توست>
    text <نوش تین است و نیش تنین>
  block
    text <دو پاره کلوخ را بگیری>
    text <ویسی سازی از آن و رامین>
  block
    text <وان نقش از آن فروتراشی>
    text <طینی باشد میانه طین>
  block
    text <پس در کف صنع نقش بندت>
    text <لعبت‌هااند این سلاطین>
  block
    text <بر هم زنشان چو دو سبو تو>
    text <تا بشکند آن یکی به توهین>
  block
    text <تا لاف زند که من شکستم>
    text <تو بشکسته به دست تکوین>
  block
    text <چون بادی را کنی مصور>
    text <طاووس شوند و باز و شاهین>
  block
    text <شب خواب مسافری ببندی>
    text <یعنی که مخسب خیز بنشین>
  block
    text <بنشین به خیال خانه دل>
    text <هر نقش که می کنیم می بین>
  block
    text <نقشی دگری همی‌فرستیم>
    text <تا لقمه او شود نخستین>
  block
    text <تا صورت راست را بدانی>
    text <در سینه ز صورت دروغین>
  block
    text <من از پی اینت نقش کردم>
    text <تا کلک مرا کنی تو تحسین>
  block
    text <امشب همه نقش‌ها شکارند>
    text <از اسب فرومگیر تو زین>
  block
    text <تا روز سوار باش بر صید>
    text <مندیش ز بالش و نهالین>
  block
    text <می گرد به گرد لیل لیلی>
    text <گر مجنونی ز پای منشین>
  block
    text <امشب صدقات می دهد شاه>
    text <ان الصدقات للمساکین>
  block
    text <صاع سلطان اگر بجویی>
    text <یابی به جوال ابن یامین>
  block
    text <بس کن که دعا بسی بکردی>
    text <گوش آر از این سپس به آمین>
