
text <حبیب کعبه جانست اگر نمی‌دانید>
  block
    text <حبیب کعبه جانست اگر نمی‌دانید>
    text <به هر طرف که بگردید رو بگردانید>
  block
    text <که جان ویست به عالم اگر شما جسمید>
    text <که جان جمله جان‌هاست اگر شما جانید>
  block
    text <ندا برآمد امشب که جان کیست فدا>
    text <بجست جان من از جا که نقد بستانید>
  block
    text <هزار نکته نبشتست عشق بر رویم>
    text <ز حال دل چو شما عاشقید برخوانید>
  block
    text <چه ساغرست که هر دم به عاشقان آید>
    text <شما کشید چنین ساغری که مردانید>
  block
    text <که عشق باغ و تماشاست اگر ملول شوید>
    text <هواش مرکب تازیست اگر فرومانید>
  block
    text <چو آب و نان همه ماهیان ز بحر بود>
    text <چو ماهیید چرا عاشق لب نانید>
  block
    text <قرابه ایست پر از رنج و نام او جسمست>
    text <به سنگ بربزنید و تمام برهانید>
  block
    text <چو مرغ در قفسم بهر شمس تبریزی>
    text <ز دشمنی قفسم بشکنید و بدرانید>
