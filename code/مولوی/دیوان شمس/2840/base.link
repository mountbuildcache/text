
text <منگر به هر گدایی که تو خاص از آن مایی>
  block
    text <منگر به هر گدایی که تو خاص از آن مایی>
    text <مفروش خویش ارزان که تو بس گران بهایی>
  block
    text <به عصا شکاف دریا که تو موسی زمانی>
    text <بدران قبای مه را که ز نور مصطفایی>
  block
    text <بشکن سبوی خوبان که تو یوسف جمالی>
    text <چو مسیح دم روان کن که تو نیز از آن هوایی>
  block
    text <به صف اندرآی تنها که سفندیار وقتی>
    text <در خیبر است برکن که علی مرتضایی>
  block
    text <بستان ز دیو خاتم که تویی به جان سلیمان>
    text <بشکن سپاه اختر که تو آفتاب رایی>
  block
    text <چو خلیل رو در آتش که تو خالصی و دلخوش>
    text <چو خضر خور آب حیوان که تو جوهر بقایی>
  block
    text <بسکل ز بی‌اصولان مشنو فریب غولان>
    text <که تو از شریف اصلی که تو از بلند جایی>
  block
    text <تو به روح بی‌زوالی ز درونه باجمالی>
    text <تو از آن ذوالجلالی تو ز پرتو خدایی>
  block
    text <تو هنوز ناپدیدی ز جمال خود چه دیدی>
    text <سحری چو آفتابی ز درون خود برآیی>
  block
    text <تو چنین نهان دریغی که مهی به زیر میغی>
    text <بدران تو میغ تن را که مهی و خوش لقایی>
  block
    text <چو تو لعل کان ندارد چو تو جان جهان ندارد>
    text <که جهان کاهش است این و تو جان جان فزایی>
  block
    text <تو چو تیغ ذوالفقاری تن تو غلاف چوبین>
    text <اگر این غلاف بشکست تو شکسته دل چرایی>
  block
    text <تو چو باز پای بسته تن تو چو کنده بر پا>
    text <تو به چنگ خویش باید که گره ز پا گشایی>
  block
    text <چه خوش است زر خالص چو به آتش اندرآید>
    text <چو کند درون آتش هنر و گهرنمایی>
  block
    text <مگریز ای برادر تو ز شعله‌های آذر>
    text <ز برای امتحان را چه شود اگر درآیی>
  block
    text <به خدا تو را نسوزد رخ تو چو زر فروزد>
    text <که خلیل زاده‌ای تو ز قدیم آشنایی>
  block
    text <تو ز خاک سر برآور که درخت سربلندی>
    text <تو بپر به قاف قربت که شریفتر همایی>
  block
    text <ز غلاف خود برون آ که تو تیغ آبداری>
    text <ز کمین کان برون آ که تو نقد بس روایی>
  block
    text <شکری شکرفشان کن که تو قند نوشقندی>
    text <بنواز نای دولت که عظیم خوش نوایی>
