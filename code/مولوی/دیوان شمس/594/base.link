
text <امروز جمال تو سیمای دگر دارد>
  block
    text <امروز جمال تو سیمای دگر دارد>
    text <امروز لب نوشت حلوای دگر دارد>
  block
    text <امروز گل لعلت از شاخ دگر رستست>
    text <امروز قد سروت بالای دگر دارد>
  block
    text <امروز خود آن ماهت در چرخ نمی‌گنجد>
    text <وان سکه چون چرخت پهنای دگر دارد>
  block
    text <امروز نمی‌دانم فتنه ز چه پهلو خاست>
    text <دانم که از او عالم غوغای دگر دارد>
  block
    text <آن آهوی شیرافکن پیداست در آن چشمش>
    text <کو از دو جهان بیرون صحرای دگر دارد>
  block
    text <رفت این دل سودایی گم شد دل و هم سودا>
    text <کو برتر از این سودا سودای دگر دارد>
  block
    text <گر پا نبود عاشق با پر ازل پرد>
    text <ور سر نبود عاشق سرهای دگر دارد>
  block
    text <دریای دو چشم او را می‌جست و تهی می‌شد>
    text <آگاه نبد کان در دریای دگر دارد>
  block
    text <در عشق دو عالم را من زیر و زبر کردم>
    text <این جاش چه می‌جستی کو جای دگر دارد>
  block
    text <امروز دلم عشقست فردای دلم معشوق>
    text <امروز دلم در دل فردای دگر دارد>
  block
    text <گر شاه صلاح الدین پنهانست عجب نبود>
    text <کز غیرت حق هر دم لالای دگر دارد>
