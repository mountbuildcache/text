
text <مهم را لطف در لطفست از آنم بی‌قرار ای دل>
  block
    text <مهم را لطف در لطفست از آنم بی‌قرار ای دل>
    text <دلم پرچشمه حیوان تنم در لاله زار ای دل>
  block
    text <به زیر هر درختی بین نشسته بهر روی شه>
    text <ملیحی یوسفی مه رو لطیفی گلعذار ای دل>
  block
    text <فکنده در دل خوبان روحانی و جسمانی>
    text <ز عشق روح و جسم خود ز سوداها شرار ای دل>
  block
    text <درآکنده ز شادی‌ها درون چاکران خود>
    text <مثال دانه‌های در که باشد در انار ای دل>
  block
    text <به بزم او چو مستان را کنار و لطف‌ها باشد>
    text <بگیرد آب با آتش ز عشقش هم کنار ای دل>
  block
    text <در آن خلوت که خوبان را به جام خاص بنوازد>
    text <بود روح الامین حارس و خضرش پرده دار ای دل>
  block
    text <چو از بزمش برون آید کمینه چاکرش سکران>
    text <ز ملک و ملک و تخت و بخت دارد ننگ و عار ای دل>
  block
    text <جهان بستان او را دان و این عالم چو غاری دان>
    text <برون آرد تو را لطفش از این تاریک غار ای دل>
  block
    text <گلستان‌ها و ریحان‌ها شقایق‌های گوناگون>
    text <بنفشه زارها بر خاک و باد و آب و نار ای دل>
  block
    text <که این گل‌های خاکی هم ز عکس آن همی‌روید>
    text <تو خاکی می‌خوری این جا تو را آن جا چه کار ای دل>
  block
    text <بزن دستی و رقصی کن ز عشق آن خداوندان>
    text <که چون بوسی از او یابی کند آفت کنار ای دل>
  block
    text <به جان پاک شمس الدین خداوند خداوندان>
    text <که پرها هم از او یابی اگر خواهی فرار ای دل>
  block
    text <به خاک پای تبریزی که اکسیرست خاک او>
    text <که جان‌ها یابی ار بر وی کنی جانی نثار ای دل>
  block
    text <کنون از هجر بر پایم چنین بندیست از آتش>
    text <ز یادش مست و مخمورم اگر چندم نزار ای دل>
  block
    text <مثال چنگ می‌باشم هزاران نغمه‌ها دارد>
    text <به لحن عشق انگیزش وگر نالید زار ای دل>
  block
    text <به سودای چنان بختی که معشوق از سر دستی>
    text <به دستم داده بود از لطف دنبال مهار ای دل>
  block
    text <بگرد مرکبم بودی به زیر سایه آن شاه>
    text <هزاران شاه در خدمت به صف‌ها در قطار ای دل>
  block
    text <از این سو نه از آن سوی جهان روح تا دانی>
    text <که آن جا که نه امسالست و آن سالست پار ای دل>
  block
    text <چو دیدم من عنایت‌ها ز صدر غیب شمس الدین>
    text <شدم مغرور خاصه مست و مجنون خمار ای دل>
  block
    text <چنان حلمی و تمکینی چنان صبر خداوندی>
    text <که اندر صبر ایوبش نتاند بود یار ای دل>
  block
    text <عنان از من چنان برتافت جایی شد که وهم آن جا>
    text <به جسم او نیابد راه و نی چشمش غبار ای دل>
  block
    text <به درگاه خدا نالم که سایه آفتابی را>
    text <به ما آرد که دل را نیست بی او پود و تار ای دل>
  block
    text <امیدست ای دل غمگین که ناگاهان درآید او>
    text <تو این جان را به صد حیله همی‌کن داردار ای دل>
