
text <هر چه آن خسرو کند شیرین کند>
  block
    text <هر چه آن خسرو کند شیرین کند>
    text <چون درخت تین که جمله تین کند>
  block
    text <هر کجا خطبه بخواند بر دو ضد>
    text <همچو شیر و شهدشان کابین کند>
  block
    text <با دم او می‌رود عین الحیات>
    text <مرده جان یابد چو او تلقین کند>
  block
    text <مرغ جان‌ها با قفس‌ها برپرند>
    text <چونک بنده پروری آیین کند>
  block
    text <عالمی بخشد به هر بنده جدا>
    text <کیست کو اندر دو عالم این کند>
  block
    text <گر به قعر چاه نام او بری>
    text <قعر چه را صدر علیین کند>
  block
    text <من بر آنم که شکرریزی کنم>
    text <از شکر گر قسم من تعیین کند>
  block
    text <کافری گر لاف عشق او زند>
    text <کفر او را جمله نور دین کند>
  block
    text <خار عالم در ره عاشق نهاد>
    text <تا که جمله خار را نسرین کند>
  block
    text <تو نمی‌دانی که هر که مرغ اوست>
    text <از سعادت بیضه‌ها زرین کند>
  block
    text <بس کنم زین پس نهان گویم دعا>
    text <کی نهان ماند چو شه آمین کند>
