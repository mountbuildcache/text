
text <کو همه لطف که در روی تو دیدم همه شب>
  block
    text <کو همه لطف که در روی تو دیدم همه شب>
    text <وان حدیث چو شکر کز تو شنیدم همه شب>
  block
    text <گر چه از شمع تو می‌سوخت چو پروانه دلم>
    text <گرد شمع رخ خوب تو پریدم همه شب>
  block
    text <شب به پیش رخ چون ماه تو چادر می‌بست>
    text <من چو مه چادر شب می‌بدریدم همه شب>
  block
    text <جان ز ذوق تو چو گربه لب خود می‌لیسد>
    text <من چو طفلان سر انگشت گزیدم همه شب>
  block
    text <سینه چون خانه زنبور پر از مشغله بود>
    text <کز تو ای کان عسل شهد کشیدم همه شب>
  block
    text <دام شب آمد جان‌های خلایق بربود>
    text <چون دل مرغ در آن دام طپیدم همه شب>
  block
    text <آنک جان‌ها چو کبوتر همه در حکم ویند>
    text <اندر آن دام مر او را طلبیدم همه شب>
