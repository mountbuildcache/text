
text <به باغ و چشمه حیوان چرا این چشم نگشایی>
  block
    text <به باغ و چشمه حیوان چرا این چشم نگشایی>
    text <چرا بیگانه‌ای از ما چو تو در اصل از مایی>
  block
    text <تو طوطی زاده‌ای جانم مکن ناز و مرنجانم>
    text <ز اصل آورده‌ای دانم تو قانون شکرخایی>
  block
    text <بیا در خانه خویش آ مترس از عکس خود پیش آ>
    text <بهل طبع کژاندیشی که او یاوه‌ست و هرجایی>
  block
    text <بیا ای شاه یغمایی مرو هر جا که ما رایی>
    text <اگر بر دیگران تلخی به نزد ما چو حلوایی>
  block
    text <نباشد عیب در نوری کز او غافل بود کوری>
    text <نباشد عیب حلوا را به طعن شخص صفرایی>
  block
    text <برآر از خاک جانی را ببین جان آسمانی را>
    text <کز آن گردان شده‌ست ای جان مه و این چرخ خضرایی>
  block
    text <قدم بر نردبانی نه دو چشم اندر عیانی نه>
    text <بدن را در زیانی نه که تا جان را بیفزایی>
  block
    text <درختی بین بسی بابر نه خشکش بینی و نی تر>
    text <به سایه آن درخت اندر بخسپی و بیاسایی>
  block
    text <یکی چشمه عجب بینی که نزدیکش چو بنشینی>
    text <شوی همرنگ او در حین به لطف و ذوق و زیبایی>
  block
    text <ندانی خویش را از وی شوی هم شیء و هم لاشی>
    text <نماند کو نماند کی نماند رنگ و سیمایی>
  block
    text <چو با چشمه درآمیزی نماید شمس تبریزی>
    text <درون آب همچون مه ز بهر عالم آرایی>
