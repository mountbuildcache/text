
text <فرود آ تو ز مرکب بار می بین>
  block
    text <فرود آ تو ز مرکب بار می بین>
    text <وجودت را تو پود و تار می بین>
  block
    text <هر آن گلزار کاندر هجر مانده‌ست>
    text <سراسر جان او پرخار می بین>
  block
    text <چو جمله راه‌های وصل را بست>
    text <رخان عاشقان را زار می بین>
  block
    text <چو سررشته اشارت‌هاش دیدی>
    text <بر آن رشته برو گلزار می بین>
  block
    text <ز جان‌ها جوق جوق از آتش او>
    text <فغان لابه کنان مکثار می بین>
  block
    text <بزن تو چنگ در قانون شرطش>
    text <سماع دلکش اوتار می بین>
  block
    text <به پیش ماجرای صدق آن شه>
    text <سرافکنده همه اخیار می بین>
  block
    text <میان کودکان مکتب او>
    text <چه کوه و بحر از احبار می بین>
  block
    text <چو بی‌میلی کند آن خدمت مه>
    text <چو مه سرگشته و دوار می بین>
  block
    text <چو روی از منبرش برتافت جانی>
    text <درآویزان ورا بر دار می بین>
  block
    text <اگر چه کار و باری بینی او را>
    text <ولی نسبت به شه بی‌کار می بین>
  block
    text <خیالش دید جانم گفت آخر>
    text <به هجرت می خورم من نار می بین>
  block
    text <بگفتا که عنایت بر فزون است>
    text <ولیکن دیدن ناچار می بین>
  block
    text <اگر تو عاقلی گندم چو دیدی>
    text <ز سنبل‌ها نه از انبار می بین>
  block
    text <دلت انبار و لطفم اصل سنبل>
    text <اشارت بشنو و بسیار می بین>
  block
    text <خداوند شمس دین را گر ببینی>
    text <به غیب اندر رو و ازهار می بین>
  block
    text <شود دیده گذاره سوی بی‌سو>
    text <در او انوار در انوار می بین>
