
text <دروازه هستی را جز ذوق مدان ای جان>
  block
    text <دروازه هستی را جز ذوق مدان ای جان>
    text <این نکته شیرین را در جان بنشان ای جان>
  block
    text <زیرا عرض و جوهر از ذوق برآرد سر>
    text <ذوق پدر و مادر کردت مهمان ای جان>
  block
    text <هر جا که بود ذوقی ز آسیب دو جفت آید>
    text <زان یک شدن دو تن ذوق است نشان ای جان>
  block
    text <هر حس به محسوسی جفت است یکی گشته>
    text <هر عقلی به معقولی جفت و نگران ای جان>
  block
    text <گر جفت شوی ای حس با آنک حست کرد او>
    text <وز غیر بپرهیزی باشی سلطان ای جان>
  block
    text <ذوقی که ز خلق آید زو هستی تن زاید>
    text <ذوقی که ز حق آید زاید دل و جان ای جان>
  block
    text <کو چشم که تا بیند هر گوشه تتق بسته>
    text <هر ذره بپیوسته با جفت نهان ای جان>
  block
    text <آمیخته با شاهد هم عاشق و هم زاهد>
    text <وز ذوق نمی‌گنجد در کون و مکان ای جان>
  block
    text <پنهان ز همه عالم گرمابه زده هر دم>
    text <هم پیر خردپیشه هم جان جوان ای جان>
  block
    text <پنهان مکن ای رستم پنهان تو را جستم>
    text <احوال تو دانستم تو عشوه مخوان ای جان>
  block
    text <گر روی ترش داری دانیم که طراری>
    text <ز احداث همی‌ترسی وز مکر عوان ای جان>
  block
    text <در کنج عزبخانه حوری چو دردانه>
    text <دور از لب بیگانه خفته‌ست ستان ای جان>
  block
    text <صد عشق همی‌بازد صد شیوه همی‌سازد>
    text <آن لحظه که می یازد بوسه بستان ای جان>
  block
    text <بر ظاهر دریا کی بینی خورش ماهی>
    text <کان آب تتق آمد بر عیش کنان ای جان>
  block
    text <چندان حیوان آن سو می خاید و می زاید>
    text <چون گرگ گرو برده پنهان ز شبان ای جان>
  block
    text <خنبک زده هر ذره بر معجب بی‌بهره>
    text <کب حیوان را کی داند حیوان ای جان>
  block
    text <اندر دل هر ذره تابان شده خورشیدی>
    text <در باطن هر قطره صد جوی روان ای جان>
  block
    text <خاموش که آن لقمه هر بسته دهان خاید>
    text <تا لقمه نیندازی بربند دهان ای جان>
