
text <درخت اگر متحرک بدی به پا و به پر>
  block
    text <درخت اگر متحرک بدی به پا و به پر>
    text <نه رنج اره کشیدی نه زخمه‌های تبر>
  block
    text <ور آفتاب نرفتی به پر و پا همه شب>
    text <جهان چگونه منور شدی بگاه سحر>
  block
    text <ور آب تلخ نرفتی ز بحر سوی افق>
    text <کجا حیات گلستان شدی به سیل و مطر>
  block
    text <چو قطره از وطن خویش رفت و بازآمد>
    text <مصادف صدف او گشت و شد یکی گوهر>
  block
    text <نه یوسفی به سفر رفت از پدر گریان>
    text <نه در سفر به سعادت رسید و ملک و ظفر>
  block
    text <نه مصطفی به سفر رفت جانب یثرب>
    text <بیافت سلطنت و گشت شاه صد کشور>
  block
    text <وگر تو پای نداری سفر گزین در خویش>
    text <چو کان لعل پذیرا شو از شعاع اثر>
  block
    text <ز خویشتن سفری کن به خویش ای خواجه>
    text <که از چنین سفری گشت خاک معدن زر>
  block
    text <ز تلخی و ترشی رو به سوی شیرینی>
    text <چنانک رست ز تلخی هزار گونه ثمر>
  block
    text <ز شمس مفخر تبریز جوی شیرینی>
    text <از آنک هر ثمر از نور شمس یابد فر>
