
text <دی عهد و توبه کردی امروز درشکستی>
  block
    text <دی عهد و توبه کردی امروز درشکستی>
    text <دی بحر تلخ بودی امروز گوهرستی>
  block
    text <دی بایزید بودی و اندر مزید بودی>
    text <و امروز در خرابی دردی فروش و مستی>
  block
    text <دردی بنوش ای جان بسکل ز هوش ای جان>
    text <ازرق مپوش ای جان تا که صنم پرستی>
  block
    text <امروز بس خرابی هم جام آفتابی>
    text <نی کدخدای ماهی نی شوهر مهستی>
  block
    text <افزونی از مساکن بیرونی از معادن>
    text <آن نیستی ولیکن هستی چنانک هستی>
  block
    text <یک گوشه بسته بودی زان گوشه خسته بودی>
    text <آن بسته را گشودی رستی تمام رستی>
  block
    text <حیوان سوار نبود جز بهر کار نبود>
    text <حیوان نه‌ای تو حیی جستی ز کار جستی>
  block
    text <تو پیک آسمانی چون ماه کی توانی>
    text <تا تو سوار پایی تا تو به دست شستی>
  block
    text <خامش مده نشانی گر چه ز هر بیانی>
    text <شد مرهم جهانی هر خسته‌ای که خستی>
