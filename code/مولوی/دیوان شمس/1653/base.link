
text <من از این خانه پرنور به در می نروم>
  block
    text <من از این خانه پرنور به در می نروم>
    text <من از این شهر مبارک به سفر می نروم>
  block
    text <منم و این صنم و عاشقی و باقی عمر>
    text <من از او گر بکشی جای دگر می نروم>
  block
    text <گر جهان بحر شود موج زند سرتاسر>
    text <من به جز جانب آن گنج گهر می نروم>
  block
    text <شهر ما تختگه و مجلس آن سلطان است>
    text <من ز سلطان سلاطین به حشر می نروم>
  block
    text <شهر ما از شه ما کان عقیق و گهر است>
    text <من ز گنجینه گوهر به حجر می نروم>
  block
    text <شهر ما از شه ما جنت و فردوس خوش است>
    text <من ز فردوس و ز جنت به سقر می نروم>
  block
    text <شهر پر شد که فلان بن فلان می برود>
    text <شهر اراجیف چرا پر شد اگر می نروم>
  block
    text <این خبر رفت به هر سوی و به هر گوش رسید>
    text <من از این بی‌خبری سوی خبر می نروم>
  block
    text <یار ما جان و خداوند قضا و قدر است>
    text <من از این جان قدر جز به قدر می نروم>
  block
    text <تو مسافر شده‌ای تا که مگر سود کنی>
    text <من از این سود حقیقت به مگر می نروم>
  block
    text <مغز را یافته‌ام پوست نخواهم خایید>
    text <ایمنی یافته‌ام سوی خطر می نروم>
  block
    text <تو جگرگوشه مایی برو الله معک>
    text <من چو دل یافته‌ام سوی جگر می نروم>
  block
    text <تو کمربسته چو موری پی حرص روزی>
    text <من فکنده کله و سوی کمر می نروم>
  block
    text <نشنوم پند کسی پندم مده جان پدر>
    text <من پدر یافته‌ام سوی پدر می نروم>
  block
    text <شمس تبریز مرا طالع زهره داده‌ست>
    text <تا چو زهره همه شب جز به بطر می نروم>
