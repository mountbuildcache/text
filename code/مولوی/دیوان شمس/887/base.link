
text <روبهکی دنبه برد شیر مگر خفته بود>
  block
    text <روبهکی دنبه برد شیر مگر خفته بود>
    text <جان نبرد خود ز شیر روبه کور و کبود>
  block
    text <قاصد ره داد شیر ور نه کی باور کند>
    text <این چه که روباه لنگ دنبه ز شیری ربود>
  block
    text <گوید گرگی بخورد یوسف یعقوب را>
    text <شیر فلک هم بر او پنجه نیارد گشود>
  block
    text <هر نفس الهام حق حارس دل‌های ماست>
    text <از دل ما کی برد میمنه دیو حسود>
  block
    text <دست حق آمد دراز با کف حق کژ مباز>
    text <در ره حق هر کی کاشت دانه جو جو درود>
  block
    text <هر که تو را کرد خوار رو به خدایش سپار>
    text <هر کی بترساندت روی به حق آر زود>
  block
    text <غصه و ترس و بلا هست کمند خدا>
    text <گوش کشان آردت رنج به درگاه جود>
  block
    text <یارب و یارب کنان روی سوی آسمان>
    text <آب ز دیده روان بر رخ زردت چو رود>
  block
    text <سبزه دمیده ز آب بر دل و جان خراب>
    text <صبح گشاده نقاب ذلک یوم الخلود>
  block
    text <گر سر فرعون را درد بدی و بلا>
    text <لاف خدایی کجا دردهدی آن عنود>
  block
    text <چون دم غرقش رسید گفت اقل العبید>
    text <کفر شد ایمان و دید چونک بلا رو نمود>
  block
    text <رنج ز تن برمدار در تک نیلش درآر>
    text <تا تن فرعون وار پاک شود از جحود>
  block
    text <نفس به مصرست امیر در تک نیلست اسیر>
    text <باش بر او جبرئیل دود برآور ز عود>
  block
    text <عود بخیلست او بو نرساند به تو>
    text <راز نخواهد گشا تا نکشد نار و دود>
  block
    text <مفخر تبریز گفت شمس حق و دین نهفت>
    text <رو ترش از توست عشق سرکه نشاید فزود>
