
text <ای وصالت یک زمان بوده فراقت سال‌ها>
  block
    text <ای وصالت یک زمان بوده فراقت سال‌ها>
    text <ای به زودی بار کرده بر شتر احمال‌ها>
  block
    text <شب شد و درچین ز هجران رخ چون آفتاب>
    text <درفتاده در شب تاریک بس زلزال‌ها>
  block
    text <چون همی‌رفتی به سکته حیرتی حیران بدم>
    text <چشم باز و من خموش و می‌شد آن اقبال‌ها>
  block
    text <ور نه سکته بخت بودی مر مرا خود آن زمان>
    text <چهره خون آلود کردی بردریدی شال‌ها>
  block
    text <بر سر ره جان و صد جان در شفاعت پیش تو>
    text <در زمان قربان بکردی خود چه باشد مال‌ها>
  block
    text <تا بگشتی در شب تاریک ز آتش نال‌ها>
    text <تا چو احوال قیامت دیده شد اهوال‌ها>
  block
    text <تا بدیدی دل عذابی گونه گونه در فراق>
    text <سنگ خون گرید اگر زان بشنود احوال‌ها>
  block
    text <قدها چون تیر بوده گشته در هجران کمان>
    text <اشک خون آلود گشت و جمله دل‌ها دال‌ها>
  block
    text <چون درستی و تمامی شاه تبریزی بدید>
    text <در صف نقصان نشست است از حیا مثقال‌ها>
  block
    text <از برای جان پاک نورپاش مه وشت>
    text <ای خداوند شمس دین تا نشکنی آمال‌ها>
  block
    text <از مقال گوهرین بحر بی‌پایان تو>
    text <لعل گشته سنگ‌ها و ملک گشته حال‌ها>
  block
    text <حال‌های کاملانی کان ورای قال‌هاست>
    text <شرمسار از فر و تاب آن نوادر قال‌ها>
  block
    text <ذره‌های خاک‌هامون گر بیابد بوی او>
    text <هر یکی عنقا شود تا برگشاید بال‌ها>
  block
    text <بال‌ها چون برگشاید در دو عالم ننگرد>
    text <گرد خرگاه تو گردد واله اجمال‌ها>
  block
    text <دیده نقصان ما را خاک تبریز صفا>
    text <کحل بادا تا بیابد زان بسی اکمال‌ها>
  block
    text <چونک نورافشان کنی درگاه بخشش روح را>
    text <خود چه پا دارد در آن دم رونق اعمال‌ها>
  block
    text <خود همان بخشش که کردی بی‌خبر اندر نهان>
    text <می‌کند پنهان پنهان جمله افعال‌ها>
  block
    text <ناگهان بیضه شکافد مرغ معنی برپرد>
    text <تا هما از سایه آن مرغ گیرد فال‌ها>
  block
    text <هم تو بنویس ای حسام الدین و می‌خوان مدح او>
    text <تا به رغم غم ببینی بر سعادت خال‌ها>
  block
    text <گر چه دست افزار کارت شد ز دستت باک نیست>
    text <دست شمس الدین دهد مر پات را خلخال‌ها>
