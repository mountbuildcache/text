
text <به مبارکی و شادی بستان ز عشق جامی>
  block
    text <به مبارکی و شادی بستان ز عشق جامی>
    text <که ندا کند شرابش که کجاست تلخکامی>
  block
    text <چه بود حیات بی‌او هوسی و چارمیخی>
    text <چه بود به پیش او جان دغلی کمین غلامی>
  block
    text <قدحی دو چون بخوردی خوش و شیرگیر گردی>
    text <به دماغ تو فرستد شه و شیر ما پیامی>
  block
    text <خنک آن دلی که در وی بنهاد بخت تختی>
    text <خنک آن سری که در وی می ما نهاد کامی>
  block
    text <ز سلام پادشاهان به خدا ملول گردد>
    text <چو شنید نیکبختی ز تو سرسری سلامی>
  block
    text <به میان دلق مستی به قمارخانه جان>
    text <بر خلق نام او بد سوی عرش نیک نامی>
  block
    text <خنک آن دمی که مالد کف شاه پر و بالش>
    text <که سپیدباز مایی به چنین گزیده دامی>
  block
    text <ز شراب خوش بخورش نه شکوفه و نه شورش>
    text <نه به دوستان نیازی نه ز دشمن انتقامی>
  block
    text <همه خلق در کشاکش تو خراب و مست و دلخوش>
    text <همه را نظاره می‌کن هله از کنار بامی>
  block
    text <ز تو یک سؤال دارم بکنم دگر نگویم>
    text <ز چه گشت زر پخته دل و جان ما ز خامی>
