
text <ای به انکار سوی ما نگران>
  block
    text <ای به انکار سوی ما نگران>
    text <من نیم با تو دودل چون دگران>
  block
    text <سخن تلخ چه می‌اندیشی>
    text <ای تو سرمایه جمله شکران>
  block
    text <بر دل سوخته‌ام آبی زن>
    text <که تویی دلبر پرخون جگران>
  block
    text <ز غمم همچو کمان تیر مزن>
    text <چه زنی تیر سوی بی‌سپران>
  block
    text <با گل از تو گله‌ها می‌کردم>
    text <گفت من هم ز ویم جامه دران>
  block
    text <گفت نرگس که ز من پرس او را>
    text <که منم بنده صاحب نظران>
  block
    text <که چو من جمله چمن سوخته‌اند>
    text <ز آتش او ز کران تا به کران>
  block
    text <مه و خورشید ز عشق رخ او>
    text <اندر این چرخ ز زیر و زبران>
  block
    text <بحر در جوش از این آتش تیز>
    text <چرخ خم داده از این بار گران>
  block
    text <کوه بسته‌ست کمر خدمت را>
    text <که شماریش ز بسته کمران>
  block
    text <بانگ ارواح به من می‌آید>
    text <که بگو حالت این بی‌صوران>
  block
    text <با کی گویم به جهان محرم کو>
    text <چه خبر گویم با بی‌خبران>
  block
    text <ظاهر بحر بود جای خسان>
    text <باطن بحر مقام گهران>
  block
    text <ظاهر و باطن من خاک خسی>
    text <کو بر این بحر بود ره گذران>
  block
    text <غزل بی‌سر و بی‌پایان بین>
    text <که ز پایان بردت تا به سران>
