
text <نک ماه رجب آمد تا ماه عجب بیند>
  block
    text <نک ماه رجب آمد تا ماه عجب بیند>
    text <وز سوختگان ره گرمی و طلب بیند>
  block
    text <گر سجده کنان آید در امن و امان آید>
    text <ور بی‌ادبی آرد سیلی و ادب بیند>
  block
    text <حکمی که کند یزدان راضی بود و شادان>
    text <ور سر کشد از سلطان در حلق کنب بیند>
  block
    text <گر درخور عشق آید خرم چو دمشق آید>
    text <ور دل ندهد دل را ویران چو حلب بیند>
  block
    text <گوید چه سبب باشد آن خرم و این ویران>
    text <جان خضری باید تا جان سبب بیند>
  block
    text <آمد شعبان عمدا از بهر برات ما>
    text <تا روزی و بی‌روزی از بخشش رب بیند>
  block
    text <ماه رمضان آمد آن بند دهان آمد>
    text <زد بر دهن بسته تا لذت لب بیند>
  block
    text <آمد قدح روزه بشکست قدح‌ها را>
    text <تا منکر این عشرت بی‌باده طرب بیند>
  block
    text <سغراق معانی را بر معده خالی زن>
    text <معشوقه خلوت را هم چشم عزب بیند>
  block
    text <با غره دولت گو هم بگذرد این نوبت>
    text <چون بگذرد این نوبت هم نوبت تب بیند>
  block
    text <نوبت بگذار و رو نوبت زن احمد شو>
    text <تا برف وجود تو خورشید عرب بیند>
  block
    text <خامش کن و کمتر گو بسیار کسی گوید>
    text <کو جاه و هوا جوید تا نام و لقب بیند>
