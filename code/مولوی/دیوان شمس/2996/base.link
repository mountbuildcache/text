
text <گر من ز دست بازی هر غم پژولمی>
  block
    text <گر من ز دست بازی هر غم پژولمی>
    text <زیرک نبودمی و خردمند گولمی>
  block
    text <گر آفتاب عشق نبودیم چون زحل>
    text <گه در صعود انده و گه در نزولمی>
  block
    text <ور بوی مصر عشق قلاوز نیستی>
    text <چون اهل تیه حرص گرفتار غولمی>
  block
    text <ور آفتاب جان‌ها خانه نشین بدی>
    text <دربند فتح باب و خروج و دخولمی>
  block
    text <ور گلستان جان نبدی ممتحن نواز>
    text <من چون صبا ز باغ وفا کی رسولمی>
  block
    text <عشق ار سماع باره و دف خواه نیستی>
    text <من همچو نای و چنگ غزل کی شخولمی>
  block
    text <ساقیم گر ندادی داروی فربهی>
    text <همچون لب زجاج و قدح در نحولمی>
  block
    text <گر سایه چمن نبدی و فروغ او>
    text <من چون درخت بخت خسان بی‌اصولمی>
  block
    text <بر خاک من امانت حق گر نتافتی>
    text <من چون مزاج خاک ظلوم و جهولمی>
  block
    text <از گور سوی جنت اگر راه نیستی>
    text <در گور تن چرا خوش و باعرض و طولمی>
  block
    text <ور راه نیستی به یمین از سوی شمال>
    text <کی چون چمن حریف جنوب و شمولمی>
  block
    text <گر گلشن کرم نبدی کی شکفتمی>
    text <ور لطف و فضل حق نبدی من فضولمی>
  block
    text <بس کن ز آفتاب شنو مطلع قصص>
    text <آن مطلع ار نبودی من در افولمی>
