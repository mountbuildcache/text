
text <به جان تو ای طایی که سوی ما بازآیی>
  block
    text <به جان تو ای طایی که سوی ما بازآیی>
    text <تو هر چه می‌فرمایی همه شکر می‌خایی>
  block
    text <برآ به بام ای خوش خو به بام ما آور رو>
    text <دو سه قدم نه این سو رضای این مستان جو>
  block
    text <اگر ملولی بستان قنینه‌ای از مستان>
    text <که راحت جانست آن بدار دست از دستان>
  block
    text <ایا بت جان افزا نه وعده کردی ما را>
    text <که من بیایم فردا زهی فریب و سودا>
  block
    text <ایا بت ناموسی لب مرا گر بوسی>
    text <رها کنی سالوسی جلا کنی طاووسی>
  block
    text <سری ز روزن درکن وثاق پرشکر کن>
    text <جهان پر از گوهر کن بیا ز ما باور کن>
  block
    text <نهال نیکی بنشان درخت گل را بفشان>
    text <بیا به نزد خویشان دغل مکن با ایشان>
  block
    text <دو دیده را خوابی ده زمانه را تابی ده>
    text <به تشنگان آبی ده به غوره دوشابی ده>
  block
    text <بگیر چنگ و تنتن دل از جدایی برکن>
    text <بیار باده روشن خمار ما را بشکن>
  block
    text <از این ملولی بگذر به سوی روزن منگر>
    text <شراب با یاران خور میان یاران خوشتر>
  block
    text <ز بیخودی آشفتم به دلبر خود گفتم>
    text <که با غمت من جفتم به هر سوی که افتم>
  block
    text <به ضرب دستش بنگر به چشم مستش بنگر>
    text <به زلف شستش بنگر به هر چه هستش بنگر>
  block
    text <چو دامن او گیرم عظیم باتوفیرم>
    text <چو انگبین و شیرم به پیش لطفش میرم>
  block
    text <مزن نگارا بربط به پیش مشتی خربط>
    text <مران تو کشتی بی‌شط بگیر راه اوسط>
  block
    text <بکار تخم زیبا که سبز گردد فردا>
    text <که هر چه کاری این جا تو را بروید ده تا>
  block
    text <اگر تو تخمی کشتی چرا پشیمان گشتی>
    text <اگر به کوه و دشتی برو که زرین طشتی>
  block
    text <ملول گشتی‌ای کش بخسب و رو اندرکش>
    text <ز عالم پرآتش گریز پنهان خوش خوش>
  block
    text <ببند از این سو دیده برو ره دزدیده>
    text <به غیب آرامیده به پر جان پریده>
  block
    text <نشسته خسبد عاشق که هست صبرش لایق>
    text <بود خفیف و سابق برای عذرا وامق>
  block
    text <مگو دگر کوته کن سکوت را همره کن>
    text <نظر به شاهنشه کن نظاره آن مه کن>
