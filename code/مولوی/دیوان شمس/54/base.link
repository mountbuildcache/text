
text <از این اقبالگاه خوش مشو یک دم دلا تنها>
  block
    text <از این اقبالگاه خوش مشو یک دم دلا تنها>
    text <دمی می نوش باده جان و یک لحظه شکر می‌خا>
  block
    text <به باطن همچو عقل کل به ظاهر همچو تنگ گل>
    text <دمی الهام امر قل دمی تشریف اعطینا>
  block
    text <تصورهای روحانی خوشی بی‌پشیمانی>
    text <ز رزم و بزم پنهانی ز سر سر او اخفی>
  block
    text <ملاحت‌های هر چهره از آن دریاست یک قطره>
    text <به قطره سیر کی گردد کسی کش هست استسقا>
  block
    text <دلا زین تنگ زندان‌ها رهی داری به میدان‌ها>
    text <مگر خفته‌ست پای تو تو پنداری نداری پا>
  block
    text <چه روزی‌هاست پنهانی جز این روزی که می‌جویی>
    text <چه نان‌ها پخته‌اند ای جان برون از صنعت نانبا>
  block
    text <تو دو دیده فروبندی و گویی روز روشن کو>
    text <زند خورشید بر چشمت که اینک من تو در بگشا>
  block
    text <از این سو می‌کشانندت و زان سو می‌کشانندت>
    text <مرو ای ناب با دردی بپر زین درد رو بالا>
  block
    text <هر اندیشه که می‌پوشی درون خلوت سینه>
    text <نشان و رنگ اندیشه ز دل پیداست بر سیما>
  block
    text <ضمیر هر درخت ای جان ز هر دانه که می‌نوشد>
    text <شود بر شاخ و برگ او نتیجه شرب او پیدا>
  block
    text <ز دانه سیب اگر نوشد بروید برگ سیب از وی>
    text <ز دانه تمر اگر نوشد بروید بر سرش خرما>
  block
    text <چنانک از رنگ رنجوران طبیب از علت آگه شد>
    text <ز رنگ و روی چشم تو به دینت پی برد بینا>
  block
    text <ببیند حال دین تو بداند مهر و کین تو>
    text <ز رنگت لیک پوشاند نگرداند تو را رسوا>
  block
    text <نظر در نامه می‌دارد ولی با لب نمی‌خواند>
    text <همی‌داند کز این حامل چه صورت زایدش فردا>
  block
    text <وگر برگوید از دیده بگوید رمز و پوشیده>
    text <اگر درد طلب داری بدانی نکته و ایما>
  block
    text <وگر درد طلب نبود صریحا گفته گیر این را>
    text <فسانه دیگران دانی حواله می‌کنی هر جا>
