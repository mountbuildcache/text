
text <اگر مرا تو نخواهی دلم تو را خواهد>
  block
    text <اگر مرا تو نخواهی دلم تو را خواهد>
    text <تو هم به صلح گرایی اگر خدا خواهد>
  block
    text <هزار عاشق داری تو را به جان جویان>
    text <که تا سعادت و دولت ز ما که را خواهد>
  block
    text <ز عشق عاشق درویش خلق در عجبند>
    text <که آنچ رشک شهانست او چرا خواهد>
  block
    text <عجب نباشد اگر مرده‌ای بجوید جان>
    text <و یا گیاه بپژمرده‌ای صبا خواهد>
  block
    text <و یا دو دیده کور از خدا بصر جوید>
    text <و یا گرسنه ده ساله‌ای نوا خواهد>
  block
    text <همه دعا شده‌ام من ز بس دعا کردن>
    text <که هر که بیند رویم ز من دعا خواهد>
  block
    text <ولی به چشم تو من رنگ کافران دارم>
    text <که چشم خیره کشت بیندم غزا خواهد>
  block
    text <اگر مرا نکشد هجر تو ز من بحلست>
    text <اسیر کشته ز غازی چه خونبها خواهد>
  block
    text <سلام و خدمت کردم بگفتیم چونی>
    text <چنان بود مس مسکین که کیمیا خواهد>
  block
    text <چنان برآید صورت که بست صورتگر>
    text <چنان بود تن خسته کیش دوا خواهد>
  block
    text <ز آفتاب مزن گفت و گوی چون سایه>
    text <ز سایه ذره گریزد همه ضیا خواهد>
  block
    text <زهی سخاوت و ایثار شمس تبریزی>
    text <که شمس گنبد خضرا از او عطا خواهد>
