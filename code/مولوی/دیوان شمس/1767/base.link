
text <تو چه دانی که ما چه مرغانیم>
  block
    text <تو چه دانی که ما چه مرغانیم>
    text <هر نفس زیر لب چه می خوانیم>
  block
    text <چون به دست آورد کسی ما را>
    text <ما گهی گنج گاه ویرانیم>
  block
    text <چرخ از بهر ماست در گردش>
    text <زان سبب همچو چرخ گردانیم>
  block
    text <کی بمانیم اندر این خانه>
    text <چون در این خانه جمله مهمانیم>
  block
    text <گر به صورت گدای این کوییم>
    text <به صفت بین که ما چه سلطانیم>
  block
    text <چونک فردا شهیم در همه مصر>
    text <چه غم امروز اگر به زندانیم>
  block
    text <تا در این صورتیم از کس ما>
    text <هم نرنجیم و هم نرنجانیم>
  block
    text <شمس تبریز چونک شد مهمان>
    text <صد هزاران هزار چندانیم>
