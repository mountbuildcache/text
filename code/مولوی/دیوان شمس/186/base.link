
text <ای میرآب بگشا آن چشمه روان را>
  block
    text <ای میرآب بگشا آن چشمه روان را>
    text <تا چشم‌ها گشاید ز اشکوفه بوستان را>
  block
    text <آب حیات لطفت در ظلمت دو چشم است>
    text <زان مردمک چو دریا کردست دیدگان را>
  block
    text <هرگز کسی نرقصد تا لطف تو نبیند>
    text <کاندر شکم ز لطفت رقص است کودکان را>
  block
    text <اندر شکم چه باشد و اندر عدم چه باشد>
    text <کاندر لحد ز نورت رقص است استخوان را>
  block
    text <بر پرده‌های دنیا بسیار رقص کردیم>
    text <چابک شوید یاران مر رقص آن جهان را>
  block
    text <جان‌ها چو می‌برقصد با کندهای قالب>
    text <خاصه چو بسکلاند این کنده گران را>
  block
    text <پس ز اول ولادت بودیم پای کوبان>
    text <در ظلمت رحم‌ها از بهر شکر جان را>
  block
    text <پس جمله صوفیانیم از خانقه رسیده>
    text <رقصان و شکرگویان این لوت رایگان را>
  block
    text <این لوت را اگر جان بدهیم رایگانست>
    text <خود چیست جان صوفی این گنج شایگان را>
  block
    text <چون خوان این جهان را سرپوش آسمانست>
    text <از خوان حق چه گویم زهره بود زبان را>
  block
    text <ما صوفیان راهیم ما طبل خوار شاهیم>
    text <پاینده دار یا رب این کاسه را و خوان را>
  block
    text <در کاسه‌های شاهان جز کاسه شست ما نی>
    text <هر خام درنیابد این کاسه را و نان را>
  block
    text <از کاسه‌های نعمت تا کاسه ملوث>
    text <پیش مگس چه فرق است آن ننگ میزبان را>
  block
    text <وان کس که کس بود او ناخورده و چشیده>
    text <گه می‌گزد زبان را گه می‌زند دهان را>
