
text <عرض لشکر می‌دهد مر عاشقان را عشق یار>
  block
    text <عرض لشکر می‌دهد مر عاشقان را عشق یار>
    text <زندگان آن جا پیاده کشتگان آن جا سوار>
  block
    text <عارض رخسار او چون عارض لشکر شدست>
    text <زخم چشم و چشم زخم عاشقان را گوش دار>
  block
    text <آفتابا شرم دار از روی او در ابر رو>
    text <ماه تابان از چنان رخ الحذار و الحذار>
  block
    text <چون به لشکرگاه عشق آیی دو دیده وام کن>
    text <وانگهان از یک نظر آن وام‌ها را می‌گزار>
  block
    text <جز خمار باده جان چشم را تدبیر نیست>
    text <باده جان از که گیری زان دو چشم پرخمار>
  block
    text <چون تو پای لنگ داری گو پر از خلخال باش>
    text <گوش کر را سود نبود از هزاران گوشوار>
  block
    text <گر عصا را تو بدزدی از کف موسی چه سود>
    text <بازوی حیدر بباید تا براند ذوالفقار>
  block
    text <دست عیسی را بگیر و سرمه چوب از وی مدزد>
    text <تا ببینی کار دست و تا ببینی دست کار>
  block
    text <گر ندانی کرد آن سو زیرزیرک می‌نگر>
    text <نی به چشم امتحانی بل به چشم اعتبار>
  block
    text <زانک آن سو در نوازش رحمتی جوشیده است>
    text <شمس تبریزیش گویم یا جمال کردگار>
