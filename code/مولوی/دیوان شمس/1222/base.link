
text <چه دارد در دل آن خواجه که می‌تابد ز رخسارش>
  block
    text <چه دارد در دل آن خواجه که می‌تابد ز رخسارش>
    text <چه خوردست او که می‌پیچد دو نرگسدان خمارش>
  block
    text <چه باشد در چنان دریا به غیر گوهر گویا>
    text <چه باتابست آن گردون ز عکس بحر دربارش>
  block
    text <به کار خویش می‌رفتم به درویشی خود ناگه>
    text <مرا پیش آمد آن خواجه بدیدم پیچ دستارش>
  block
    text <اگر چه مرغ استادم به دام خواجه افتادم>
    text <دل و دیده بدو دادم شدم مست و سبکسارش>
  block
    text <بگفت ابروش تکبیری بزد چشمش یکی تیری>
    text <دلم از تیر تقدیری شد آن لحظه گرفتارش>
  block
    text <مگر آن خواب دوشینه که من شوریده می‌دیدم>
    text <چنین بودست تعبیرش که دیدم روز بیدارش>
  block
    text <شب تیره اگر دیدی همان خوابی که من دیدم>
    text <ز نور روز بگذشتی شعاع و فر انوارش>
  block
    text <چه خواجست این چه خواجست این بنامیزد بنامیزد>
    text <هزاران خواجه می‌زیبد اسیر و بند دیدارش>
  block
    text <کجا خواجه جهان باشد کسی کو بند جان باشد>
    text <چو او بنده جهان باشد نباشد خواجگی یارش>
