
text <ای گوش من گرفته تویی چشم روشنم>
  block
    text <ای گوش من گرفته تویی چشم روشنم>
    text <باغم چه می بری چو تویی باغ و گلشنم>
  block
    text <عمری است کز عطای تو من طبل می خورم>
    text <در سایه لوای کرم طبل می زنم>
  block
    text <می مالم این دو چشم که خواب است یا خیال>
    text <باور نمی‌کنم عجب ای دوست کاین منم>
  block
    text <آری منم ولیک برون رفته از منی>
    text <چون ماه نو ز بدر تو باریک می تنم>
  block
    text <در تاج خسروان به حقارت نظر کنم>
    text <تا شوق روی توست مها طوق گردنم>
  block
    text <با ماهیان ز بحر تو من نزل می خورم>
    text <با خاکیان ز رشک تو چون آب و روغنم>
  block
    text <گر چه ز بحر صنعت من آب خوردنی است>
    text <چون ماهیم نبیند کس آب خوردنم>
  block
    text <گر ناخن جفا بخراشد رگ مرا>
    text <من خوش صدا چو چنگ ز آسیب ناخنم>
  block
    text <خود پی ببرده‌ای تو که رگ دار نیستم>
    text <گر می جهد رگی بنما تاش برکنم>
  block
    text <گفتی چه کار داری بر نیست کار نیست>
    text <گر نیست نیستم ز چه شد نیست مسکنم>
  block
    text <نفخ قیامتی تو و من شخص مرده‌ام>
    text <تا جان نوبهاری و من سرو و سوسنم>
  block
    text <من نیم کاره گفتم باقیش تو بگو>
    text <تو عقل عقل عقلی و من سخت کودنم>
  block
    text <من صورتی کشیدم جان بخشی آن توست>
    text <تو جان جان جانی و من قالب تنم>
