
text <چونی و چه باشد چون تا قدر تو را داند>
  block
    text <چونی و چه باشد چون تا قدر تو را داند>
    text <جز پادشه بی‌چون قدر تو کجا داند>
  block
    text <عالم ز تو پرنورست ای دلبر دور از تو>
    text <حق تو زمین داند یا چرخ سما داند>
  block
    text <این پرده نیلی را بادیست که جنباند>
    text <این باد هوایی نی بادی که خدا داند>
  block
    text <خرقه غم و شادی را دانی که که می‌دوزد>
    text <وین خرقه ز دوزنده خود را چه جدا داند>
  block
    text <اندر دل آیینه دانی که چه می‌تابد>
    text <داند چه خیالست آن آن کس که صفا داند>
  block
    text <شقه علم عالم هر چند که می‌رقصد>
    text <چشم تو علم بیند جان تو هوا داند>
  block
    text <وان کس که هوا را هم داند که چه بیچارست>
    text <جز حضرت الاالله باقی همه لا داند>
  block
    text <شمس الحق تبریزی این مکر که حق دارد>
    text <بی مهره تو جانم کی نرد دغا داند>
