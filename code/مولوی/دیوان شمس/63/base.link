
text <چه چیزست آنک عکس او حلاوت داد صورت را>
  block
    text <چه چیزست آنک عکس او حلاوت داد صورت را>
    text <چو آن پنهان شود گویی که دیوی زاد صورت را>
  block
    text <چو بر صورت زند یک دم ز عشق آید جهان برهم>
    text <چو پنهان شد درآید غم نبینی شاد صورت را>
  block
    text <اگر آن خود همین جانست چرا بعضی گران جانست>
    text <بسی جانی که چون آتش دهد بر باد صورت را>
  block
    text <وگر عقلست آن پرفن چرا عقلی بود دشمن>
    text <که مکر عقل بد در تن کند بنیاد صورت را>
  block
    text <چه داند عقل کژخوانش مپرس از وی مرنجانش>
    text <همان لطف و همان دانش کند استاد صورت را>
  block
    text <زهی لطف و زهی نوری زهی حاضر زهی دوری>
    text <چنین پیدا و مستوری کند منقاد صورت را>
  block
    text <جهانی را کشان کرده بدن‌هاشان چو جان کرده>
    text <برای امتحان کرده ز عشق استاد صورت را>
  block
    text <چو با تبریز گردیدم ز شمس الدین بپرسیدم>
    text <از آن سری کز او دیدم همه ایجاد صورت را>
