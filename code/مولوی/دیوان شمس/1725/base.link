
text <نگفتمت مرو آن جا که آشنات منم>
  block
    text <نگفتمت مرو آن جا که آشنات منم>
    text <در این سراب فنا چشمه حیات منم>
  block
    text <وگر به خشم روی صد هزار سال ز من>
    text <به عاقبت به من آیی که منتهات منم>
  block
    text <نگفتمت که به نقش جهان مشو راضی>
    text <که نقش بند سراپرده رضات منم>
  block
    text <نگفتمت که منم بحر و تو یکی ماهی>
    text <مرو به خشک که دریای باصفات منم>
  block
    text <نگفتمت که چو مرغان به سوی دام مرو>
    text <بیا که قدرت پرواز و پرّ و پات منم>
  block
    text <نگفتمت که تو را ره زنند و سرد کنند>
    text <که آتش و تبش و گرمی هوات منم>
  block
    text <نگفتمت که صفت‌های زشت در تو نهند>
    text <که گم کنی که سر چشمه صفات منم>
  block
    text <نگفتمت که مگو کار بنده از چه جهت>
    text <نظام گیرد خلاق بی‌جهات منم>
  block
    text <اگر چراغ دلی دان که راه خانه کجاست>
    text <وگر خداصفتی دان که کدخدات منم>
