
text <معشوقه به سامان شد تا باد چنین بادا>
  block
    text <معشوقه به سامان شد تا باد چنین بادا>
    text <کفرش همه ایمان شد تا باد چنین بادا>
  block
    text <ملکی که پریشان شد از شومی شیطان شد>
    text <باز آن سلیمان شد تا باد چنین بادا>
  block
    text <یاری که دلم خستی در بر رخ ما بستی>
    text <غمخواره یاران شد تا باد چنین بادا>
  block
    text <هم باده جدا خوردی هم عیش جدا کردی>
    text <نک سرده مهمان شد تا باد چنین بادا>
  block
    text <زان طلعت شاهانه زان مشعله خانه>
    text <هر گوشه چو میدان شد تا باد چنین بادا>
  block
    text <زان خشم دروغینش زان شیوه شیرینش>
    text <عالم شکرستان شد تا باد چنین بادا>
  block
    text <شب رفت صبوح آمد غم رفت فتوح آمد>
    text <خورشید درخشان شد تا باد چنین بادا>
  block
    text <از دولت محزونان وز همت مجنونان>
    text <آن سلسله جنبان شد تا باد چنین بادا>
  block
    text <عید آمد و عید آمد یاری که رمید آمد>
    text <عیدانه فراوان شد تا باد چنین بادا>
  block
    text <ای مطرب صاحب دل در زیر مکن منزل>
    text <کان زهره به میزان شد تا باد چنین بادا>
  block
    text <درویش فریدون شد هم کیسه قارون شد>
    text <همکاسه سلطان شد تا باد چنین بادا>
  block
    text <آن باد هوا را بین ز افسون لب شیرین>
    text <با نای در افغان شد تا باد چنین بادا>
  block
    text <فرعون بدان سختی با آن همه بدبختی>
    text <نک موسی عمران شد تا باد چنین بادا>
  block
    text <آن گرگ بدان زشتی با جهل و فرامشتی>
    text <نک یوسف کنعان شد تا باد چنین بادا>
  block
    text <شمس الحق تبریزی از بس که درآمیزی>
    text <تبریز خراسان شد تا باد چنین بادا>
  block
    text <از اسلم شیطانی شد نفس تو ربانی>
    text <ابلیس مسلمان شد تا باد چنین بادا>
  block
    text <آن ماه چو تابان شد کونین گلستان شد>
    text <اشخاص همه جان شد تا باد چنین بادا>
  block
    text <بر روح برافزودی تا بود چنین بودی>
    text <فر تو فروزان شد تا باد چنین بادا>
  block
    text <قهرش همه رحمت شد زهرش همه شربت شد>
    text <ابرش شکرافشان شد تا باد چنین بادا>
  block
    text <از کاخ چه رنگستش وز شاخ چه تنگستش>
    text <این گاو چو قربان شد تا باد چنین بادا>
  block
    text <ارضی چو سمایی شد مقصود سنایی شد>
    text <این بود همه آن شد تا باد چنین بادا>
  block
    text <خاموش که سرمستم بربست کسی دستم>
    text <اندیشه پریشان شد تا باد چنین بادا>
