
text <به جان تو که بگویی وطن کجا داری>
  block
    text <به جان تو که بگویی وطن کجا داری>
    text <که سخت فتنه عقلی و خصم هشیاری>
  block
    text <چو خارپشت سر اندرکشید عقل امروز>
    text <که ساقی می گلگون و رشک گلزاری>
  block
    text <سماع باره نبودم تو از رهم بردی>
    text <به مکر راه زن صد هزار طراری>
  block
    text <به گوش چرخ چه گفتی که یاوه گرد شده‌ست>
    text <به گوش ابر چه گفتی که کرد درباری>
  block
    text <به خاک هم چه نمودی که گشت آبستن>
    text <ز باد هم چه ربودی که می‌کند زاری>
  block
    text <به کوه‌ها چه سپردی که گنج ساز شدند>
    text <به بحرها تو بیاموختی گهرباری>
  block
    text <به گوش کفر چه گفتی که چشم و گوش ببست>
    text <به گوش عقل چه گفتی که گشت انواری>
  block
    text <چگونه از کف غم می‌رهانیم در خواب>
    text <چگونه در غم وا می‌کشی به بیداری>
  block
    text <به مثل خواب هزاران طریق و چاره‌استت>
    text <که ره دهی دل و جان را به غصه نسپاری>
  block
    text <چنانک عارف بیدار و خفته از دنیا>
    text <ز خار رست کسی که سرش تو می‌خاری>
  block
    text <به آفتاب و به ماه و به اختران و فلک>
    text <چه داده‌ای تو که بی‌پر کنند طیاری>
  block
    text <به ذره‌های پرنده چه نغمه از تو رسید>
    text <که گر به کوه رسانی همش به رقص آری>
  block
    text <دماغ آب و گلی را ز مکر پر کردی>
    text <چنانک با تو همی‌پیچد او به مکاری>
  block
    text <دمی که درندمی تو تهی شوند چو خیک>
    text <نه‌های و هوی بماند نه زور و رهواری>
  block
    text <خموش کردم و بگریختم ز خود صد بار>
    text <کشان کشان تو مرا سوی گفت می‌آری>
