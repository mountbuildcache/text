
text <مستی امروز من نیست چو مستی دوش>
  block
    text <مستی امروز من نیست چو مستی دوش>
    text <می‌نکنی باورم کاسه بگیر و بنوش>
  block
    text <غرق شدم در شراب عقل مرا برد آب>
    text <گفت خرد الوداع بازنیایم به هوش>
  block
    text <عقل و خرد در جنون رفت ز دنیا برون>
    text <چونک ز سر رفت دیگ چونک ز حد رفت جوش>
  block
    text <این دل مجنون مست بند بدرید و جست>
    text <با سرمستان مپیچ هیچ مگو رو خموش>
  block
    text <صبحدم از نردبان گفت مرا پاسبان>
    text <کز سوی هفتم فلک دوش شنیدم خروش>
  block
    text <گفت زحل زهره را زخمه آهسته زن>
    text <وی اسد آن ثور را شاخ بگیر و بدوش>
  block
    text <خون شده بین از نهیب شیر به پستان ثور>
    text <شیر فلک را نگر گشته ز هیبت چو موش>
  block
    text <گرم کن ای شیر تک چند گریزی چو سگ>
    text <جلوه کن ای ماه رو چند کنی روی پوش>
  block
    text <چشم گشا شش جهت شعشعه نور بین>
    text <گوش گشا سوی چرخ ای شده چشم تو گوش>
  block
    text <بشنو از جان سلام تا برهی از کلام>
    text <بنگر در نقش گر تا برهی از نقوش>
  block
    text <گفتمش ای خواجه رو هر چه شود گو بشو>
    text <صافم و آزاد نو بنده دردی فروش>
  block
    text <ترس و امید تو را هست حواله به عقل>
    text <دانه و دام تو را هست شکاری وحوش>
  block
    text <دردی دردش مرا چون به حمایت گرفت>
    text <با من از این‌ها مگو کار توست آن بکوش>
