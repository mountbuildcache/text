
text <نقش بند جان که جان‌ها جانب او مایلست>
  block
    text <نقش بند جان که جان‌ها جانب او مایلست>
    text <عاقلان را بر زبان و عاشقان را در دلست>
  block
    text <آنک باشد بر زبان‌ها لا احب الافلین>
    text <باقیات الصالحات است آنک در دل حاصلست>
  block
    text <دل مثال آسمان آمد زبان همچون زمین>
    text <از زمین تا آسمان‌ها منزل بس مشکلست>
  block
    text <دل مثال ابر آمد سینه‌ها چون بام‌ها>
    text <وین زبان چون ناودان باران از این جا نازلست>
  block
    text <آب از دل پاک آمد تا به بام سینه‌ها>
    text <سینه چون آلوده باشد این سخن‌ها باطلست>
  block
    text <این خود آن کس را بود کز ابر او باران چکد>
    text <بام کو از ابر گیرد ناودانش قایلست>
  block
    text <آنک برد از ناودان دیگران او سارقست>
    text <آنک دزدد آب بام دیگران او ناقلست>
  block
    text <هر که روید نرگس گل ز آب چشمش عاشقست>
    text <هر که نرگس‌ها بچیند دسته بند عاملست>
  block
    text <گر چه کف‌های ترازو شد برابر وقت وزن>
    text <چون زبانه ش راست نبود آن ترازو مایلست>
  block
    text <هر کی پوشیده‌ست بر وی حال و رنگ جان او>
    text <هر جوابی که بگوید او به معنی سائلست>
  block
    text <گر طبیبی حاذقی رنجور را تلخی دهد>
    text <گر چه ظالم می‌نماید نیست ظالم عادلست>
  block
    text <پا شناسد کفش خویش ار چه که تاریکی بود>
    text <دل ز راه ذوق داند کاین کدامین منزلست>
  block
    text <در دل و کشتی نوح افکن در این طوفان تو خویش>
    text <دل مترسان ای برادر گر چه منزل‌هایلست>
  block
    text <هر که را خواهی شناسی همنشینش را نگر>
    text <زانک مقبل در دو عالم همنشین مقبل‌ست>
  block
    text <هر چه بر تو ناخوش آید آن منه بر دیگران>
    text <زانک این خو و طبیعت جملگان را شاملست>
  block
    text <پنبه‌ها در گوش کن تا نشنوی هر نکته‌ای>
    text <زانک روح ساده تو زنگ‌ها را قابلست>
  block
    text <هر که روحش از هوای هفتمین بگذشت رست>
    text <می خور از انفاس روح او که روحش بسملست>
  block
    text <این هوا اندر کمین باشد چو بیند بی‌رفیق>
    text <مرد را تنها بگوید هین که مردک غافل‌ست>
  block
    text <وصل خواهی با کسان بنشین که ایشان واصلند>
    text <وصل از آن کس خواه باری کو به معنی واصل‌ست>
  block
    text <گرد مستان گرد اگر می کم رسد بویی رسد>
    text <خود مذاق می چه داند آنک مرد عاقلست>
  block
    text <نکته‌ها را یاد می‌گیری جواب هر سال>
    text <تا به وقت امتحان گویند مرد فاضلست>
  block
    text <گر بنتوانی ز نقص خود شدن سوی کمال>
    text <شمس تبریزی کنون اندر کمالت کاملست>
