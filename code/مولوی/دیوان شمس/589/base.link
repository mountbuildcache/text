
text <شکایت‌ها همی‌کردی که بهمن برگ ریز آمد>
  block
    text <شکایت‌ها همی‌کردی که بهمن برگ ریز آمد>
    text <کنون برخیز و گلشن بین که بهمن بر گریز آمد>
  block
    text <ز رعد آسمان بشنو تو آواز دهل یعنی>
    text <عروسی دارد این عالم که بستان پرجهیز آمد>
  block
    text <بیا و بزم سلطان بین ز جرعه خاک خندان بین>
    text <که یاغی رفت و از نصرت نسیم مشک بیز آمد>
  block
    text <بیا ای پاک مغز من ببو گلزار نغز من>
    text <به رغم هر خری کاهل که مشک او کمیز آمد>
  block
    text <زمین بشکافت و بیرون شد از آن رو خنجرش خواندم>
    text <به یک دم از عدم لشکر به اقلیم حجیز آمد>
  block
    text <سپاه گلشن و ریحان بحمدالله مظفر شد>
    text <که تیغ و خنجر سوسن در این پیکار تیز آمد>
  block
    text <چو حلواهای بی‌آتش رسید از دیگ چوبین خوش>
    text <سر هر شاخ پرحلوا به سان کفچلیز آمد>
  block
    text <به گوش غنچه نیلوفر همی‌گوید که یا عبهر>
    text <باستیز عدو می خور که هنگام ستیز آمد>
  block
    text <مفاعیلن مفاعیلن مفاعیلن مفاعیلن>
    text <مکن با او تو همراهی که او بس سست و حیز آمد>
  block
    text <خمش باش و بجو عصمت سفر کن جانب حضرت>
    text <که نبود خواب را لذت چو بانگ خیز خیز آمد>
