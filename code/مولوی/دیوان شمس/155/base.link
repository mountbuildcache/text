
text <از فراق شمس دین افتاده‌ام در تنگنا>
  block
    text <از فراق شمس دین افتاده‌ام در تنگنا>
    text <او مسیح روزگار و درد چشمم بی‌دوا>
  block
    text <گر چه درد عشق او خود راحت جان منست>
    text <خون جانم گر بریزد او بود صد خونبها>
  block
    text <عقل آواره شده دوش آمد و حلقه بزد>
    text <من بگفتم کیست بر در باز کن در اندرآ>
  block
    text <گفت آخر چون درآید خانه تا سر آتشست>
    text <می‌بسوزد هر دو عالم را ز آتش‌های لا>
  block
    text <گفتمش تو غم مخور پا اندرون نه مردوار>
    text <تا کند پاکت ز هستی هست گردی ز اجتبا>
  block
    text <عاقبت بینی مکن تا عاقبت بینی شوی>
    text <تا چو شیر حق باشی در شجاعت لافتی>
  block
    text <تا ببینی هستیت چون از عدم سر برزند>
    text <روح مطلق کامکار و شهسوار هل اتی>
  block
    text <جمله عشق و جمله لطف و جمله قدرت جمله دید>
    text <گشته در هستی شهید و در عدم او مرتضی>
  block
    text <آن عدم نامی که هستی موج‌ها دارد از او>
    text <کز نهیب و موج او گردان شد صد آسیا>
  block
    text <اندر آن موج اندرآیی چون بپرسندت از این>
    text <تو بگویی صوفیم صوفی بخواند مامضی>
  block
    text <از میان شمع بینی برفروزد شمع تو>
    text <نور شمعت اندرآمیزد به نور اولیا>
  block
    text <مر تو را جایی برد آن موج دریا در فنا>
    text <دررباید جانت را او از سزا و ناسزا>
  block
    text <لیک از آسیب جانت وز صفای سینه‌ات>
    text <بی تو داده باغ هستی را بسی نشو و نما>
  block
    text <در جهان محو باشی هست مطلق کامران>
    text <در حریم محو باشی پیشوا و مقتدا>
  block
    text <دیده‌های کون در رویت نیارد بنگرید>
    text <تا که نجهد دیده‌اش از شعشعه آن کبریا>
  block
    text <ناگهان گردی بخیزد زان سوی محو فنا>
    text <که تو را وهمی نبوده زان طریق ماورا>
  block
    text <شعله‌های نور بینی از میان گردها>
    text <محو گردد نور تو از پرتو آن شعله‌ها>
  block
    text <زو فروآ تو ز تخت و سجده‌ای کن زانک هست>
    text <آن شعاع شمس دین شهریار اصفیا>
  block
    text <ور کسی منکر شود اندر جبین او نگر>
    text <تا ببینی داغ فرعونی بر آن جا قد طغی>
  block
    text <تا نیارد سجده‌ای بر خاک تبریز صفا>
    text <کم نگردد از جبینش داغ نفرین خدا>
