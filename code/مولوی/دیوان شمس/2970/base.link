
text <با صد هزار دستان آمد خیال یاری>
  block
    text <با صد هزار دستان آمد خیال یاری>
    text <در پای او بمیرا هر جا بود نگاری>
  block
    text <خوبان بسی بدیدی حوران صفت شنیدی>
    text <این جا بیا که بینی حسن و جمال یاری>
  block
    text <تا یافت جانم او را من گم شدم ز هستی>
    text <تا پای او گرفتم دستم نشد به کاری>
  block
    text <ای مطرب الله الله از بهر عشق آن شه>
    text <آن چنگ را در این ره خوش برنواز تاری>
  block
    text <زان چهره‌های شیرین در دل عجیب شوری>
    text <این روی همچو زر را از مهر او عیاری>
  block
    text <گویند زاریت چیست زین ناله در دو عالم>
    text <گفتم همین بسستم در هر دو عالم آری>
  block
    text <رفتم نظاره کردن سوی شکار آن شه>
    text <می‌تاخت شاد و خندان آن ماه در غباری>
  block
    text <تیری ز غمزه خود انداخت بر من آمد>
    text <تیری بدان شگرفی در لاغری شکاری>
  block
    text <از گلستان عشقش خاری در این جگر شد>
    text <صد گلستان غلام خارش چگونه خاری>
  block
    text <در پیش ذوق عشقش در نور آفتابش>
    text <تن چیست چون غباری جان چیست چون بخاری>
  block
    text <در باغ عشق رویش خصمت خدای بادا>
    text <گر تو ز گل بگویی یا قامت چناری>
  block
    text <از چشم ساحر تو گشتیم شاعر تو>
    text <عذر عظیم دارم در عشق خوش عذاری>
  block
    text <یا رب ببینم آن را کان شاه می‌خرامد>
    text <داده به کون نوری زان چهره‌ای چو ناری>
  block
    text <بینم که جان تلخم شیرین شده ز شهدش>
    text <بینم که اندرافتد شوری نو از شراری>
  block
    text <از عشق شمس دین شد تبریز بهر این دم>
    text <مر گوش را سماعی مر چشم را نظاری>
