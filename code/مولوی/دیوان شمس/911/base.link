
text <به روز مرگ چو تابوت من روان باشد>
  block
    text <به روز مرگ چو تابوت من روان باشد>
    text <گمان مبر که مرا درد این جهان باشد>
  block
    text <برای من مگری و مگو دریغ دریغ>
    text <به دوغ دیو درافتی دریغ آن باشد>
  block
    text <جنازه‌ام چو ببینی مگو فراق فراق>
    text <مرا وصال و ملاقات آن زمان باشد>
  block
    text <مرا به گور سپاری مگو وداع وداع>
    text <که گور پرده جمعیت جنان باشد>
  block
    text <فروشدن چو بدیدی برآمدن بنگر>
    text <غروب شمس و قمر را چرا زبان باشد>
  block
    text <تو را غروب نماید ولی شروق بود>
    text <لحد چو حبس نماید خلاص جان باشد>
  block
    text <کدام دانه فرورفت در زمین که نرست>
    text <چرا به دانه انسانت این گمان باشد>
  block
    text <کدام دلو فرورفت و پر برون نامد>
    text <ز چاه یوسف جان را چرا فغان باشد>
  block
    text <دهان چو بستی از این سوی آن طرف بگشا>
    text <که های هوی تو در جو لامکان باشد>
