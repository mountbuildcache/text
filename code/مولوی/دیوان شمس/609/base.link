
text <در خانه غم بودن از همت دون باشد>
  block
    text <در خانه غم بودن از همت دون باشد>
    text <و اندر دل دون همت اسرار تو چون باشد>
  block
    text <بر هر چه همی‌لرزی می‌دان که همان ارزی>
    text <زین روی دل عاشق از عرش فزون باشد>
  block
    text <آن را که شفا دانی درد تو از آن باشد>
    text <وان را که وفا خوانی آن مکر و فسون باشد>
  block
    text <آن جای که عشق آمد جان را چه محل باشد>
    text <هر عقل کجا پرد آن جا که جنون باشد>
  block
    text <سیمرغ دل عاشق در دام کجا گنجد>
    text <پرواز چنین مرغی از کون برون باشد>
  block
    text <بر گرد خسان گردد چون چرخ دل تاری>
    text <آن دل که چنین گردد او را چه سکون باشد>
  block
    text <جام می موسی کش شمس الحق تبریزی>
    text <تا آب شود پیشت هر نیل که خون باشد>
