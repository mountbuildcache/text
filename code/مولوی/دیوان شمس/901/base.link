
text <اگر دمی بنوازد مرا نگار چه باشد>
  block
    text <اگر دمی بنوازد مرا نگار چه باشد>
    text <گر این درخت بخندد از آن بهار چه باشد>
  block
    text <وگر به پیش من آید خیال یار که چونی>
    text <حیات نو بپذیرد تن نزار چه باشد>
  block
    text <شکار خسته اویم به تیر غمزه جادو>
    text <گرم به مهر بخواند که ای شکار چه باشد>
  block
    text <چو کاسه بر سر آبم ز بی‌قراری عشقش>
    text <اگر رسم به لب دوست کوزه وار چه باشد>
  block
    text <کنار خاک ز اشکم چو لعل و گوهر پر شد>
    text <اگر به وصل گشاید دمی کنار چه باشد>
  block
    text <بگفت چیست شکایت هزار بار گشادم>
    text <ز بهر ماهی جان را هزار بار چه باشد>
  block
    text <من از قطار حریفان مهار عقل گسستم>
    text <به پیش اشتر مستش یکی مهار چه باشد>
  block
    text <اگر مهار گسستم وگرچه بار فکندم>
    text <یکی شتر کم گیری از این قطار چه باشد>
  block
    text <دلم به خشم نظر می‌کند که کوته کن هین>
    text <اگر بجست یکی نکته از هزار چه باشد>
  block
    text <چو احمدست و ابوبکر یار غار دل و عشق>
    text <دو نام بود و یکی جان دو یار غار چه باشد>
  block
    text <انار شیرین گر خود هزار باشد وگر یک>
    text <چو شد یکی به فشردن دگر شمار چه باشد>
  block
    text <خمار و خمر یکستی ولی الف نگذارد>
    text <الف چو شد ز میانه ببین خمار چه باشد>
  block
    text <چو شمس مفخر تبریز ماه نو بنماید>
    text <در آن نمایش موزون ز کار و بار چه باشد>
