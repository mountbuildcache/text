
text <هان ای طبیب عاشقان دستی فروکش بر برم>
  block
    text <هان ای طبیب عاشقان دستی فروکش بر برم>
    text <تا بخت و رخت و تخت خود بر عرش و کرسی بر برم>
  block
    text <بر گردن و بر دست من بربند آن زنجیر را>
    text <افسون مخوان ز افسون تو هر روز دیوانه ترم>
  block
    text <خواهم که بدهم گنج زر تا آن گواه دل بود>
    text <گر چه گواهی می‌دهد رخسارهٔ همچون زرم>
  block
    text <ور تو گواهان مرا رد می کنی ای پرجفا>
    text <ای قاضی شیرین قضا باری فروخوان محضرم>
  block
    text <بی‌لطف و دلداری تو یا رب چه می لرزد دلم>
    text <در شوق خاک پای تو یا رب چه می گردد سرم>
  block
    text <پیشم نشین پیشم نشان ای جان جان جان جان>
    text <پر کن دلم گر کشتیم بیخم ببر گر لنگرم>
  block
    text <گه در طواف آتشم گه در شکاف آتشم>
    text <باد آهن دل سرخ رو از دمگه آهنگرم>
  block
    text <هر روز نو جامی دهد تسکین و آرامی دهد>
    text <هر روز پیغامی دهد این عشق چون پیغامبرم>
  block
    text <در سایه‌ات تا آمدم چون آفتابم بر فلک>
    text <تا عشق را بنده شدم خاقان و سلطان سنجرم>
  block
    text <ای عشق آخر چند من وصف تو گویم بی‌دهن>
    text <گه بلبلم گه گلبنم گه خضرم و گه اخضرم>
