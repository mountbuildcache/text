
text <عشق است دلاور و فدایی>
  block
    text <عشق است دلاور و فدایی>
    text <تنهارو و فرد و یک قبایی>
  block
    text <ای از شش و پنج مهره برده>
    text <آورده تو نرد دلربایی>
  block
    text <یکتا شده خوش ز هر دو عالم>
    text <بربوده ز یک دلان دوتایی>
  block
    text <آخر تو چه جوهر و چه اصلی>
    text <ای پاک ز جای از کجایی>
  block
    text <در عالم کم زنان چه بیشی>
    text <در خطه دل چه جان فزایی>
  block
    text <نتوان ز تو عشق صبر کردن>
    text <صبرا تو در این هوس نشایی>
  block
    text <نادیده مکن چو دیده‌ای تو>
    text <بیگانه مرو چو آشنایی>
  block
    text <تا ما ماییم جمله ابریم>
    text <بی ظلمت ما مها تو مایی>
  block
    text <در پای غمش چه دیدی ای جان>
    text <کاین دست گشاده در دعایی>
  block
    text <ای دل ز قضا چه رو نمودت>
    text <کز عشق تو طالب بلایی>
  block
    text <رفتم بر عشق کاین به چند است>
    text <گفتا که نباشد این بهایی>
  block
    text <الا بر شاه شمس تبریز>
    text <سر پای کنی به سر بیایی>
