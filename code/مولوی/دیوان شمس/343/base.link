
text <ز همراهان جدایی مصلحت نیست>
  block
    text <ز همراهان جدایی مصلحت نیست>
    text <سفر بی‌روشنایی مصلحت نیست>
  block
    text <چو ملک و پادشاهی دیده باشی>
    text <پس شاهی گدایی مصلحت نیست>
  block
    text <شما را بی‌شما می‌خواند آن یار>
    text <شما را این شمایی مصلحت نیست>
  block
    text <چو خوان آسمان آمد به دنیا>
    text <از این پس بی‌نوایی مصلحت نیست>
  block
    text <در این مطبخ که قربانست جان‌ها>
    text <چو دونان نان ربایی مصلحت نیست>
  block
    text <بگو آن حرص و آز راه زن را>
    text <که مکر و بدنمایی مصلحت نیست>
  block
    text <چو پا داری برو دستی بجنبان>
    text <تو را بی‌دست و پایی مصلحت نیست>
  block
    text <چو پای تو نماند پر دهندت>
    text <که بی‌پر در هوایی مصلحت نیست>
  block
    text <چو پر یابی به سوی دام حق پر>
    text <که از دامش رهایی مصلحت نیست>
  block
    text <همای قاف قربی ای برادر>
    text <هما را جز همایی مصلحت نیست>
  block
    text <جهان جوی و صفا بحر و تو ماهی>
    text <در این جو آشنایی مصلحت نیست>
  block
    text <خمش باش و فنای بحر حق شو>
    text <به هنبازی خدایی مصلحت نیست>
