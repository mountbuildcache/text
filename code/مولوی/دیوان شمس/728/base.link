
text <دشمن خویشیم و یار آنک ما را می‌کشد>
  block
    text <دشمن خویشیم و یار آنک ما را می‌کشد>
    text <غرق دریاییم و ما را موج دریا می‌کشد>
  block
    text <زان چنین خندان و خوش ما جان شیرین می‌دهیم>
    text <کان ملک ما را به شهد و قند و حلوا می‌کشد>
  block
    text <خویش فربه می‌نماییم از پی قربان عید>
    text <کان قصاب عاشقان بس خوب و زیبا می‌کشد>
  block
    text <آن بلیس بی‌تبش مهلت همی‌خواهد از او>
    text <مهلتی دادش که او را بعد فردا می‌کشد>
  block
    text <همچو اسماعیل گردن پیش خنجر خوش بنه>
    text <درمدزد از وی گلو گر می‌کشد تا می‌کشد>
  block
    text <نیست عزرائیل را دست و رهی بر عاشقان>
    text <عاشقان عشق را هم عشق و سودا می‌کشد>
  block
    text <کشتگان نعره زنان یا لیت قومی یعلمون>
    text <خفیه صد جان می‌دهد دلدار و پیدا می‌کشد>
  block
    text <از زمین کالبد برزن سری وانگه ببین>
    text <کو تو را بر آسمان بر می‌کشد یا می‌کشد>
  block
    text <روح ریحی می‌ستاند راح روحی می‌دهد>
    text <باز جان را می‌رهاند جغد غم را می‌کشد>
  block
    text <آن گمان ترسا برد مؤمن ندارد آن گمان>
    text <کو مسیح خویشتن را بر چلیپا می‌کشد>
  block
    text <هر یکی عاشق چو منصورند خود را می‌کشند>
    text <غیر عاشق وانما که خویش عمدا می‌کشد>
  block
    text <صد تقاضا می‌کند هر روز مردم را اجل>
    text <عاشق حق خویشتن را بی‌تقاضا می‌کشد>
  block
    text <بس کنم یا خود بگویم سر مرگ عاشقان>
    text <گر چه منکر خویش را از خشم و صفرا می‌کشد>
  block
    text <شمس تبریزی برآمد بر افق چون آفتاب>
    text <شمع‌های اختران را بی‌محابا می‌کشد>
