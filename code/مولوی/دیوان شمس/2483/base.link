
text <تلخ کنی دهان من قند به دیگران دهی>
  block
    text <تلخ کنی دهان من قند به دیگران دهی>
    text <نم ندهی به کشت من آب به این و آن دهی>
  block
    text <جان منی و یار من دولت پایدار من>
    text <باغ من و بهار من باغ مرا خزان دهی>
  block
    text <یا جهت ستیز من یا جهت گریز من>
    text <وقت نبات ریز من وعده و امتحان دهی>
  block
    text <عود که جود می‌کند بهر تو دود می‌کند>
    text <شیر سجود می‌کند چون به سگ استخوان دهی>
  block
    text <برگذرم ز نه فلک گر گذری به کوی من>
    text <پای نهم بر آسمان گر به سرم امان دهی>
  block
    text <عقل و خرد فقیر تو پرورشش ز شیر تو>
    text <چون نشود ز تیر تو آنک بدو کمان دهی>
  block
    text <در دو جهان بننگرد آنک بدو تو بنگری>
    text <خسرو خسروان شود گر به گدا تو نان دهی>
  block
    text <جمله تن شکر شود هر که بدو شکر دهی>
    text <لقمه کند دو کون را آنک تواش دهان دهی>
  block
    text <گشتم جمله شهرها نیست شکر مگر تو را>
    text <با تو مکیس چون کنم گر تو شکر گران دهی>
  block
    text <گه بکشی گران دهی گه همه رایگان دهی>
    text <یک نفسی چنین دهی یک نفسی چنان دهی>
  block
    text <مفخر مهر و مشتری در تبریز شمس دین>
    text <زنده شود دل قمر گر به قمر قران دهی>
