
text <پایی به میان درنه تا عیش ز سر گیرم>
  block
    text <پایی به میان درنه تا عیش ز سر گیرم>
    text <تو تلخ مشو با من تا تنگ شکر گیرم>
  block
    text <بی‌رنگ فرورفتم در عشق تو ای دلبر>
    text <برکش تو از این خنبم تا رنگ دگر گیرم>
  block
    text <دلتنگتر از میمم چون در طمع و بیمم>
    text <من قرص به دو نیمم چون شکل قمر گیرم>
  block
    text <ای از رخ شاه جان صد بیذق را سلطان>
    text <بر اسب نشین ای جان تا غاشیه برگیرم>
  block
    text <وز باد لجاج خود وز غصه نیک و بد>
    text <هر چند بدم در خود والله که بتر گیرم>
  block
    text <امنی است مرا از تو امنم تویی ای مه رو>
    text <یا امن دهم زین سو یا راه خطر گیرم>
  block
    text <چون سرو خمید از من گلزار چرید از من>
    text <ایمان چو رمید از من ترسم که کفر گیرم>
  block
    text <تو غمزه غمازی از تیر سپر سازی>
    text <چون تیر تو اندازی پس من چه سپر گیرم>
  block
    text <زیر و زبر عشقم شمس الحق تبریز است>
    text <جان را ز پی عشقش من زیر و زبر گیرم>
