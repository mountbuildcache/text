
text <ای ز هجران تو مردن طرب و راحت من>
  block
    text <ای ز هجران تو مردن طرب و راحت من>
    text <مرگ بر من شده بی‌تو مثل شهد و لبن>
  block
    text <می تپد ماهی بی‌آب بر آن ریگ خشن>
    text <تا جدا گردد آن جان نزارش ز بدن>
  block
    text <آب تلخی شده بر جانوران آب حیات>
    text <شکر خشک بر ایشان بتر از گور و کفن>
  block
    text <نیست بازی کشش جزو به اصل کل خویش>
    text <چند پیغامبر بگریست پی حب وطن>
  block
    text <کودکی کو نشناسد وطن و مولد خویش>
    text <دایه خواهد چه ستنبول مر او را چه یمن>
  block
    text <شد چراگاه ستاره سوی مرعای فلک>
    text <حیوان خاک پرستد مثل سرو و سمن>
  block
    text <من از این ناله اگر چه که دهان می بندم>
    text <نتوان در شکم آب فروبست دهن>
  block
    text <نفس چغز ز آب است نه از باد هوا>
    text <بحریان را هله این باشد معهوده و فن>
  block
    text <عارفانی که نهانند در آن قلزم نور>
    text <دمشان جمله ز نوری است ظلامات شکن>
  block
    text <قلم و لوح چو این جا برسیدیم شکست>
    text <شکند کوه چو آگه شود از رب منن>
