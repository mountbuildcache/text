
text <ای گوهر خدایی آیینه معانی>
  block
    text <ای گوهر خدایی آیینه معانی>
    text <هر دم ز تاب رویت بر عرش ارمغانی>
  block
    text <عرش از خدای پرسد کاین تاب کیست بر من>
    text <فرمایدش ز غیرت کاین تاب را ندانی>
  block
    text <از غیرت الهی در عرش حیرت افتد>
    text <زیرا ز غیرت آمد پیغام لن ترانی>
  block
    text <زان تاب اگر شعاعی بر آسمان رسیدی>
    text <از آسمان نمودی صد ماه آسمانی>
  block
    text <اندر جمال هر مه لطف ازل نمودی>
    text <هر عاشقی بدیدی مقصودهای جانی>
  block
    text <در راه ره روان را رنج و طلب نبودی>
    text <خوف فنا نبودی اندر جهان فانی>
  block
    text <یک بار دردمیدی تا جان گرفت قالب>
    text <دردم تو بار دیگر تا جان شود عیانی>
  block
    text <از یک شعاع رویت چون لامکان مکان شد>
    text <هم برق تو رساند او را به لامکانی>
  block
    text <انگشتری لعلت بر نقد عرضه فرما>
    text <تا نعره‌ها برآید از لعل‌های کانی>
  block
    text <یک جام مان بدادی تا رخت‌ها گرو شد>
    text <جامی دگر از آن می هم چاره کن تو دانی>
  block
    text <جانی رسید ما را از شمس حق تبریز>
    text <کان جان همی‌نماید در غیب دلستانی>
