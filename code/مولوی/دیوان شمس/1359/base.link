
text <ز خود شدم ز جمال پر از صفا ای دل>
  block
    text <ز خود شدم ز جمال پر از صفا ای دل>
    text <بگفتمش که زهی خوبی خدا ای دل>
  block
    text <غلام تست هزار آفتاب و چشم و چراغ>
    text <ز پرتو تو ظلالست جان‌ها ای دل>
  block
    text <نهایتیست که خوبی از آن گذر نکند>
    text <گذشت حسن تو از حد و منتها ای دل>
  block
    text <پری و دیو به پیش تو بسته‌اند کمر>
    text <ملک سجود کند و اختر و سما ای دل>
  block
    text <کدام دل که بر او داغ بندگی تو نیست>
    text <کدام داغ غمی کش نه‌ای دوا ای دل>
  block
    text <به حکم تست همه گنج‌های لم یزلی>
    text <چه گنج‌ها که نداری تو در فنا ای دل>
  block
    text <نظر ز سوختگان وامگیر کز نظرت>
    text <چه کوثرست و دوا دفع سوز را ای دل>
  block
    text <بگفتم این مه ماند به شمس تبریزی>
    text <بگفت دل که کجایست تا کجا ای دل>
