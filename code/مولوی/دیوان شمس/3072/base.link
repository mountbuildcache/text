
text <به من نگر که به جز من به هر کی درنگری>
  block
    text <به من نگر که به جز من به هر کی درنگری>
    text <یقین شود که ز عشق خدای بی‌خبری>
  block
    text <بدان رخی بنگر که کو نمک ز حق دارد>
    text <بود که ناگه از آن رخ تو دولتی ببری>
  block
    text <تو را چو عقل پدر بوده‌ست و تن مادر>
    text <جمال روی پدر درنگر اگر پسری>
  block
    text <بدانک پیر سراسر صفات حق باشد>
    text <وگر چه پیر نماید به صورت بشری>
  block
    text <به پیش تو چو کفست و به وصف خود دریا>
    text <به چشم خلق مقیمست و هر دم او سفری>
  block
    text <هنوز مشکل مانده‌ست حال پیر تو را>
    text <هزار آیت کبری در او چه بی‌هنری>
  block
    text <رسید صورت روحانیی به مریم دل>
    text <ز بارگاه منزه ز خشکی و ز تری>
  block
    text <از آن نفس که در او سر روح پنهان شد>
    text <بکرد حامله دل را رسول رهگذری>
  block
    text <ایا دلی که تو حامل شدی از آن خسرو>
    text <به وقت جنبش آن حمل تا در او نگری>
  block
    text <چو حمل صورت گیرد ز شمس تبریزی>
    text <چو دل شوی تو و چون دل به سوی غیب پری>
