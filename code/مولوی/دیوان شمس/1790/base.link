
text <دلدار من در باغ دی می گشت و می گفت ای چمن>
  block
    text <دلدار من در باغ دی می گشت و می گفت ای چمن>
    text <صد حور خوش داری ولی بنگر یکی داری چو من>
  block
    text <گفتم صلای ماجرا ما را نمی‌پرسی چرا>
    text <گفتا که پرسش‌های ما بیرون ز گوش است و دهن>
  block
    text <گفتم ز پرسش تو بحل باری اشارت را مهل>
    text <گفت از اشارت‌های دل هم جان بسوزد هم بدن>
  block
    text <گفتم که چونی در سفر گفتا که چون باشد قمر>
    text <سیمین بر و زرین کمر چشم و چراغ مرد و زن>
  block
    text <گشتن به گرد خود خطا الا جمال قطب را>
    text <او را روا باشد روا کو ره رو است اندر وطن>
  block
    text <هم ساربان هم اشتران مستند از آن صاحب قران>
    text <ای ساربان منزل مکن جز بر در آن یار من>
  block
    text <ای عشرت و ای ناز ما ای اصل و ای آغاز ما>
    text <آخر چه داند راز ما جان حسن یا بوالحسن>
  block
    text <ای عشق تو در جان من چون آفتاب اندر حمل>
    text <وی صورتت در چشم من همچون عقیق اندر یمن>
  block
    text <چون اولین و آخرین در حشر جمع آید یقین>
    text <از تو نباشد خوبتر در جمله آن انجمن>
  block
    text <مجنون چو بیند مر تو را لیلی بر او کاسد شود>
    text <لیلی چو بیند مر تو را گردد چو مجنون ممتحن>
  block
    text <در جست و جوی روی تو در پای گل بس خارها>
    text <ای یاس من گوید همی‌اندر فراقت یاسمن>
  block
    text <گر آفتاب روی تو روزی ده ما نیستی>
    text <ذرات کونین از طمع کی باز کردندی دهن>
  block
    text <حیوان چو قربانی بود جسمش ز جان فانی بود>
    text <پس شرحه‌های گوشتش زنده شود زین بابزن>
  block
    text <آتش بگوید شرحه را سر حیاتات بقا>
    text <کای رسته از جان فنا بر جان بی‌آزار زن>
  block
    text <نعره زنند آن شرحه‌ها یا لیت قومی یعلمون>
    text <گر نعره شان این سو رسد نی گبر ماند نی وثن>
  block
    text <نی ترش ماند در دلی نی پای ماند در گلی>
    text <لبیک لبیک و بلی می گوی و می رو تا وطن>
  block
    text <هست این سخن را باقیی در پرده مشتاقیی>
    text <پیدا شود گر ساقیی ما را کند بی‌خویشتن>
