
text <ز عشق آن رخ خوب تو ای اصول مراد>
  block
    text <ز عشق آن رخ خوب تو ای اصول مراد>
    text <هر آن که توبه کند توبه‌اش قبول مباد>
  block
    text <هزار شکر و هزاران سپاس یزدان را>
    text <که عشق تو به جهان پر و بال بازگشاد>
  block
    text <در آرزوی صباح جمال تو عمری>
    text <جهان پیر همی‌خواند هر سحر اوراد>
  block
    text <برادری بنمودی شهنشهی کردی>
    text <چه داد ماند که آن حسن و خوبی تو نداد>
  block
    text <شنیده‌ایم که یوسف نخفت شب ده سال>
    text <برادران را از حق بخواست آن شه زاد>
  block
    text <که ای خدای اگر عفوشان کنی کردی>
    text <وگر نه درفکنم صد فغان در این بنیاد>
  block
    text <مگیر یا رب از ایشان که بس پشیمانند>
    text <از آن گناه کز ایشان به ناگهان افتاد>
  block
    text <دو پای یوسف آماس کرد از شبخیز>
    text <به درد آمد چشمش ز گریه و فریاد>
  block
    text <غریو در ملکوت و فرشتگان افتاد>
    text <که بهر لطف بجوشید و بندها بگشاد>
  block
    text <رسید چارده خلعت که هر چهارده تان>
    text <پیمبرید و رسولید و سرور عباد>
  block
    text <چنین بود شب و روز اجتهاد پیران را>
    text <که خلق را برهانند از عذاب و فساد>
  block
    text <کنند کار کسی را تمام و برگذرند>
    text <که جز خدای نداند زهی کریم و جواد>
  block
    text <چو خضر سوی بحار ایلیاس در خشکی>
    text <برای گم شدگان می‌کنند استمداد>
  block
    text <دهند گنج روان و برند رنج روان>
    text <دهند خلعت اطلس برون کنند لباد>
  block
    text <بس است باقی این را بگویمت فردا>
    text <شب ار چه ماه بود نیست بی‌ظلام و سواد>
