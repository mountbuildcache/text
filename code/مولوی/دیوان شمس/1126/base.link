
text <سست مکن زه که من تیر توام چارپر>
  block
    text <سست مکن زه که من تیر توام چارپر>
    text <روی مگردان که من یک دله‌ام نی دوسر>
  block
    text <از تو زدن تیغ تیز وز دل و جان صد رضا>
    text <یک سخنم چون قضا نی اگرم نی مگر>
  block
    text <گر بکشی ذوالفقار ثابتم و پایدار>
    text <نی بگریزم چو باد نی بمرم چون شرر>
  block
    text <جان بسپارم به تیغ هیچ نگویم دریغ>
    text <از جهت زخم تیغ ساخت حقم چون سپر>
  block
    text <تیغ زن ای آفتاب گردن شب را به تاب>
    text <ظلمت شب‌ها ز چیست کوره خاک کدر>
  block
    text <معدن صبرست تن معدن شکر است دل>
    text <معدن خنده‌ست شش معدن رحمت جگر>
  block
    text <بر سر من چون کلاه ساز شها تختگاه>
    text <در بر خود چون قبا تنگ بگیرم به بر>
  block
    text <گفت کسی عشق را صورت و دست از کجا>
    text <منبت هر دست و پا عشق بود در صور>
  block
    text <نی پدر و مادرت یک دمه‌ای عشق باخت>
    text <چونک یگانه شدند چون تو کسی کرد سر>
  block
    text <عشق که بی‌دست او دست تو را دست ساخت>
    text <بی‌سر و دستش مبین شکل دگر کن نظر>
  block
    text <رنگ همه روی‌ها آب همه جوی‌ها>
    text <مفخر تبریز دان شمس حق ای دیده ور>
