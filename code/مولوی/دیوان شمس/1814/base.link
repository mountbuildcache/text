
text <عشق تو آورد قدح پر ز بلای دل من>
  block
    text <عشق تو آورد قدح پر ز بلای دل من>
    text <گفتم می می نخورم گفت برای دل من>
  block
    text <داد می معرفتش با تو بگویم صفتش>
    text <تلخ و گوارنده و خوش همچو وفای دل من>
  block
    text <از طرفی روح امین آمد و ما مست چنین>
    text <پیش دویدم که ببین کار و کیای دل من>
  block
    text <گفت که ای سر خدا روی به هر کس منما>
    text <شکر خدا کرد و ثنا بهر لقای دل من>
  block
    text <گفتم خود آن نشود عشق تو پنهان نشود>
    text <چیست که آن پرده شود پیش صفای دل من>
  block
    text <عشق چو خون خواره شود رستم بیچاره شود>
    text <کوه احد پاره شود آه چه جای دل من>
  block
    text <شاد دمی کان شه من آید در خرگه من>
    text <باز گشاید به کرم بند قبای دل من>
  block
    text <گوید که افسرده شدی بی‌من و پژمرده شدی>
    text <پیشتر آ تا بزند بر تو هوای دل من>
  block
    text <گویم کان لطف تو کو بنده خود را تو بجو>
    text <کیست که داند جز تو بند و گشای دل من>
  block
    text <گوید نی تازه شوی بی‌حد و اندازه شوی>
    text <تازه‌تر از نرگس و گل پیش صبای دل من>
  block
    text <گویم ای داده دوا لایق هر رنج و عنا>
    text <نیست مرا جز تو دوا ای تو دوای دل من>
  block
    text <میوه هر شاخ و شجر هست گوای دل او>
    text <روی چو زر اشک چو در هست گوای دل من>
