
text <ندا رسید به جان‌ها که چند می‌پایید>
  block
    text <ندا رسید به جان‌ها که چند می‌پایید>
    text <به سوی خانه اصلی خویش بازآیید>
  block
    text <چو قاف قربت ما زاد و بود اصل شماست>
    text <به کوه قاف بپرید خوش چو عنقایید>
  block
    text <ز آب و گل چو چنین کنده ایست بر پاتان>
    text <بجهد کنده ز پا پاره پاره بگشایید>
  block
    text <سفر کنید از این غربت و به خانه روید>
    text <از این فراق ملولیم عزم فرمایید>
  block
    text <به دوغ گنده و آب چه و بیابان‌ها>
    text <حیات خویش به بیهوده چند فرسایید>
  block
    text <خدای پر شما را ز جهد ساخته است>
    text <چو زنده‌اید بجنبید و جهد بنمایید>
  block
    text <به کاهلی پر و بال امید می‌پوسد>
    text <چو پر و بال بریزد دگر چه را شایید>
  block
    text <از این خلاص ملولید و قعر این چه نی>
    text <هلا مبارک در قعر چاه می‌پایید>
  block
    text <ندای فاعتبروا بشنوید اولوالابصار>
    text <نه کودکیت سر آستین چه می‌خایید>
  block
    text <خود اعتبار چه باشد به جز ز جو جستن>
    text <هلا ز جو بجهید آن طرف چو برنایید>
  block
    text <درون هاون شهوت چه آب می‌کوبید>
    text <چو آبتان نبود باد لاف پیمایید>
  block
    text <حطام خواند خدا این حشیش دنیا را>
    text <در این حشیش چو حیوان چه ژاژ می‌خایید>
  block
    text <هلا که باده بیامد ز خم برون آیید>
    text <پی قطایف و پالوده تن بپالایید>
  block
    text <هلا که شاهد جان آینه همی‌جوید>
    text <به صیقل آینه‌ها را ز زنگ بزدایید>
  block
    text <نمی‌هلند که مخلص بگویم این‌ها را>
    text <ز اصل چشمه بجویید آن چو جویایید>
