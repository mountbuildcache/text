
text <چهره زرد مرا بین و مرا هیچ مگو>
  block
    text <چهره زرد مرا بین و مرا هیچ مگو>
    text <درد بی‌حد بنگر بهر خدا هیچ مگو>
  block
    text <دل پرخون بنگر چشم چو جیحون بنگر>
    text <هر چه بینی بگذر چون و چرا هیچ مگو>
  block
    text <دی خیال تو بیامد به در خانه دل>
    text <در بزد گفت بیا در بگشا هیچ مگو>
  block
    text <دست خود را بگزیدم که فغان از غم تو>
    text <گفت من آن توام دست مخا هیچ مگو>
  block
    text <تو چو سرنای منی بی‌لب من ناله مکن>
    text <تا چو چنگت ننوازم ز نوا هیچ مگو>
  block
    text <گفتم این جان مرا گرد جهان چند کشی>
    text <گفت هر جا که کشم زود بیا هیچ مگو>
  block
    text <گفتم ار هیچ نگویم تو روا می‌داری>
    text <آتشی گردی و گویی که درآ هیچ مگو>
  block
    text <همچو گل خنده زد و گفت درآ تا بینی>
    text <همه آتش سمن و برگ و گیا هیچ مگو>
  block
    text <همه آتش گل گویا شد و با ما می‌گفت>
    text <جز ز لطف و کرم دلبر ما هیچ مگو>
