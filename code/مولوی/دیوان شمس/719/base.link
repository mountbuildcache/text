
text <ای اهل صبوح در چه کارید>
  block
    text <ای اهل صبوح در چه کارید>
    text <شب می‌گذرد روا مدارید>
  block
    text <ماننده آفتاب رخشان>
    text <از جام صبوح سر برآرید>
  block
    text <ای شب شمران اگر شمارست>
    text <باری شب زلف او شمارید>
  block
    text <زخمی که زدست وانمایید>
    text <گر پنجه شیر را شکارید>
  block
    text <در خواب شوید ای ملولان>
    text <وین خلوت را به ما سپارید>
  block
    text <می‌آید آن نگار امشب>
    text <چون منتظران آن نگارید>
  block
    text <زان روی که شمس دین تبریز>
    text <داند که شما در انتظارید>
