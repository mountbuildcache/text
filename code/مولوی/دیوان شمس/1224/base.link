
text <پریشان باد پیوسته دل از زلف پریشانش>
  block
    text <پریشان باد پیوسته دل از زلف پریشانش>
    text <وگر برناورم فردا سر خویش از گریبانش>
  block
    text <الا ای شحنه خوبی ز لعل تو بسی گوهر>
    text <بدزدیدست جان من برنجانش برنجانش>
  block
    text <گر ایمان آورد جانی به غیر کافر زلفت>
    text <بزن از آتش شوقت تو اندر کفر و ایمانش>
  block
    text <پریشان باد زلف او که تا پنهان شود رویش>
    text <که تا تنها مرا باشد پریشانی ز پنهانش>
  block
    text <منم در عشق بی‌برگی که اندر باغ عشق او>
    text <چو گل پاره کنم جامه ز سودای گلستانش>
  block
    text <در آن گل‌های رخسارش همی‌غلطید روزی دل>
    text <بگفتم چیست این گفتا همی‌غلطم در احسانش>
  block
    text <یکی خطی نویسم من ز حال خود بر آن عارض>
    text <که تا برخواند آن عارض که استادست خط خوانش>
  block
    text <ولیکن سخت می‌ترسم از آن زلف سیه کاوش>
    text <که بس دل در رسن بستست آن هندو ز بهتانش>
  block
    text <به چاه آن ذقن بنگر مترس ای دل ز افتادن>
    text <که هر دل کان رسن بیند چنان چاهست زندانش>
