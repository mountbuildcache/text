
text <زان می که ز بوی او شوریده و سرمستم>
  block
    text <زان می که ز بوی او شوریده و سرمستم>
    text <دریاب مرا ساقی والله که چنینستم>
  block
    text <ای ساقی مست من بنگر به شکست من>
    text <ای جسته ز دست من دریاب کز آن دستم>
  block
    text <بشکست مرا دامت بشکستم من جامت>
    text <مستی تو و مستی من بشکستی و بشکستم>
  block
    text <ای جان و دل مستان بستان سخنم بستان>
    text <گویی که نه ای محرم هستم به خدا هستم>
  block
    text <پر کن ز می پیشین بنشین بر من بنشین>
    text <بنشین که چنین وقتی در خواب همی‌جستم>
  block
    text <جان و سر تو یارا بر نقد بزن ما را>
    text <مفریب و مگو فردا بردارم و بفرستم>
  block
    text <والله که بنگذارم دست از تو چرا دارم>
    text <تا لاف زنی گویی کز عربده وارستم>
  block
    text <خواهم که ز باد می آتش بفروزانی>
    text <خواهم که ز آب خود چون خاک کنی پستم>
