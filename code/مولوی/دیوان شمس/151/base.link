
text <سر برون کن از دریچه جان ببین عشاق را>
  block
    text <سر برون کن از دریچه جان ببین عشاق را>
    text <از صبوحی‌های شاه آگاه کن فساق را>
  block
    text <از عنایت‌های آن شاه حیات انگیز ما>
    text <جان نو ده مر جهاد و طاعت و انفاق ما>
  block
    text <چون عنایت‌های ابراهیم باشد دستگیر>
    text <سر بریدن کی زیان دارد دلا اسحاق را>
  block
    text <طاق و ایوانی بدیدم شاه ما در وی چو ماه>
    text <نقش‌ها می‌رست و می‌شد در نهان آن طاق را>
  block
    text <غلبه جان‌ها در آن جا پشت پا بر پشت پا>
    text <رنگ رخ‌ها بی‌زبان می‌گفت آن اذواق را>
  block
    text <سرد گشتی باز ذوق مستی و نقل و سماع>
    text <چون بدیدندی به ناگه ماه خوب اخلاق را>
  block
    text <چون بدید آن شاه ما بر در نشسته بندگان>
    text <وان در از شکلی که نومیدی دهد مشتاق را>
  block
    text <شاه ما دستی بزد بشکست آن در را چنانک>
    text <چشم کس دیگر نبیند بند یا اغلاق را>
  block
    text <پاره‌های آن در بشکسته سبز و تازه شد>
    text <کنچ دست شه برآمد نیست مر احراق را>
  block
    text <جامه جانی که از آب دهانش شسته شد>
    text <تا چه خواهد کرد دست و منت دقاق را>
  block
    text <آن که در حبسش از او پیغام پنهانی رسید>
    text <مست آن باشد نخواهد وعده اطلاق را>
  block
    text <بوی جانش چون رسد اندر عقیم سرمدی>
    text <زود از لذت شود شایسته مر اعلاق را>
  block
    text <شاه جانست آن خداوند دل و سر شمس دین>
    text <کش مکان تبریز شد آن چشمه رواق را>
  block
    text <ای خداوندا برای جانت در هجرم مکوب>
    text <همچو گربه می‌نگر آن گوشت بر معلاق را>
  block
    text <ور نه از تشنیع و زاری‌ها جهانی پر کنم>
    text <از فراق خدمت آن شاه من آفاق را>
  block
    text <پرده صبرم فراق پای دارت خرق کرد>
    text <خرق عادت بود اندر لطف این مخراق را>
