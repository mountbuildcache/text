
text <ورای پرده جانت دلا خلقان پنهانند>
  block
    text <ورای پرده جانت دلا خلقان پنهانند>
    text <ز زخم تیغ فردیت همه جانند و بی‌جانند>
  block
    text <تو از نقصان و از بیشی نگویی چند اندیشی>
    text <درآ در دین بی‌خویشی که بس بی‌خویش خویشانند>
  block
    text <چه دریاها که می‌نوشند چو دریاها همی‌جوشند>
    text <اگر چه خود که خاموشند دانااند و می‌دانند>
  block
    text <در آن دریای پرمرجان یکی قومند همچون جان>
    text <ورای گنبد گردان براق جان همی‌رانند>
  block
    text <ایا درویش باتمکین سبک دل گرد زوتر هین>
    text <میان بزم مردان شین که ایشان جمله رندانند>
  block
    text <ملوکانند درویشان ز مستی جمله بی‌خویشان>
    text <اگر چه خاکیند ایشان ولیکن شاه و سلطانند>
  block
    text <ز گنج عشق زر ریزند غلام شمس تبریزند>
    text <و کان لعل و یاقوتند و در کان جان ارکانند>
