
text <ساقیا ساقیا روا داری>
  block
    text <ساقیا ساقیا روا داری>
    text <که رود روز ما به هشیاری>
  block
    text <گر بریزی تو نقل‌ها در پیش>
    text <عقل‌ها را ز پیش برداری>
  block
    text <عوض باده نکته می‌گویی>
    text <تا بری وقت ما به طراری>
  block
    text <درد دل را اگر نمی‌بینی>
    text <بشنو از چنگ ناله و زاری>
  block
    text <ناله نای و چنگ حال دلست>
    text <حال دل را تو بین که دلداری>
  block
    text <دست بر حرف بی‌دلی چه نهی>
    text <حرف را در میان چه می‌آری>
  block
    text <طوق گردن تویی و حلقه گوش>
    text <گردن و گوش را چه می‌خاری>
  block
    text <گفته را دانه‌های دام مساز>
    text <که ز گفتست این گرفتاری>
  block
    text <گه کلیدست گفت و گه قفلست>
    text <گاه از او روشنیم و گه تاری>
  block
    text <گفت بادست گر در او بوییست>
    text <هدیه تو بود که گلزاری>
  block
    text <گفت جامست گر بر او نوریست>
    text <از رخ تو بود که انواری>
  block
    text <مشک بربند کوزه‌ها پر شد>
    text <مشک هم می‌درد ز بسیاری>
