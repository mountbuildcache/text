
text <تو نور دیده جان یا دو دیده مایی>
  block
    text <تو نور دیده جان یا دو دیده مایی>
    text <که شعله شعله به نور بصر درافزایی>
  block
    text <تو آفتاب و دلم همچو سایه در پی تو>
    text <دو چشم در تو نهاده‌ست و گشته هرجایی>
  block
    text <از آن زمان که چو نی بسته‌ام کمر پیشت>
    text <حرارتیست درون دل از شکرخایی>
  block
    text <ز کان لطف تو نقدست عیش و عشرت ما>
    text <نیم به دولت عشق لب تو فردایی>
  block
    text <به ذات پاک خداوند کز تو دزدیده‌ست>
    text <هر آنچ آب حیاتست روح افزایی>
  block
    text <ز جوی حسن تو خوبان سبو سبو برده>
    text <به تشنگان ره عشق کرده سقایی>
  block
    text <زهی سعادت آن تشنگان که بوی برند>
    text <به اصل چشمه آب خوش مصفایی>
  block
    text <سبوی صورت‌ها را به سنگ برنزنند>
    text <خورند آب حیات تو را ز بالایی>
  block
    text <خدیو مفخر تبریز شمس دین به حق>
    text <دو صد مراد برآری چنین چو بازآیی>
