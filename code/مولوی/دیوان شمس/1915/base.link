
text <برو ای دل به سوی دلبر من>
  block
    text <برو ای دل به سوی دلبر من>
    text <بدان خورشید شرق و شمع روشن>
  block
    text <مرو هر سو به سوی بی‌سویی رو>
    text <که هر مسکین بدان سو یافت مسکن>
  block
    text <بنه سر چون قلم بر خط امرش>
    text <که هر بی‌سر از او افراشت گردن>
  block
    text <که جز در ظل آن سلطان خوبان>
    text <دل ترسندگان را نیست مؤمن>
  block
    text <به دستت او دهد سرمایه زر>
    text <ز پایت او گشاید بند آهن>
  block
    text <ور از انبوهی از در ره نیابی>
    text <چو گنجشکان درآ از راه روزن>
  block
    text <وگر زان خرمن گل بو نیابی>
    text <چه سود عنبرینه و مشک و لادن>
  block
    text <وگر سبلت ز شیرش تر نکردی>
    text <برو ای قلتبان و ریش می کن>
  block
    text <چو دیدی روی او در دل بروید>
    text <گل و نسرین و بید و سرو و سوسن>
  block
    text <درآمیزد دلت با آب حسنش>
    text <چو آتش که درآویزد به روغن>
  block
    text <درآ در آتشش زیرا خلیلی>
    text <مرم ز آتش نه‌ای نمرود بدظن>
  block
    text <درآ در بحر او تا همچو ماهی>
    text <بروید مر تو را از خویش جوشن>
  block
    text <ز کاه غم جدا کن حب شادی>
    text <که آن مه را برای ماست خرمن>
  block
    text <بهار آمد برون آ همچو سبزه>
    text <به کوری دی و بر رغم بهمن>
  block
    text <نخمی چون کمان گر تیر اویی>
    text <به قاب قوس رستستی ز مکمن>
  block
    text <زهی بر کار و ساکن تو به ظاهر>
    text <مثال مرهمی در کار کردن>
  block
    text <خمش کن شد خموشی چون بلادر>
    text <بلادر گر ننوشی باش کودن>
