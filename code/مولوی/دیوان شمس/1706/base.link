
text <برخیز تا شراب به رطل و سبو خوریم>
  block
    text <برخیز تا شراب به رطل و سبو خوریم>
    text <بزم شهنشه‌ست نه ما باده می خریم>
  block
    text <بحری است شهریار و شرابی است خوشگوار>
    text <درده شراب لعل ببین ما چه گوهریم>
  block
    text <خورشید جام نور چو برریخت بر زمین>
    text <ما ذره وار مست بر این اوج برپریم>
  block
    text <خورشید لایزال چو ما را شراب داد>
    text <از کبر در پیاله خورشید ننگریم>
  block
    text <پیش آر آن شراب خردسوز دلفروز>
    text <تا همچو دل ز آب و گل خویش بگذریم>
  block
    text <پرخواره‌ایم کز کرم شاه واقفیم>
    text <در شرب سابقیم و به خدمت مقصریم>
  block
    text <زیرا که سکر مانع خدمت بود یقین>
    text <زین سو چو فربهیم بدان سوی لاغریم>
  block
    text <نوری که در زجاجه و مشکات تافته‌ست>
    text <بر ما بزن که ما ز شعاعش منوریم>
  block
    text <بس گرم و سرد شد دل از این باده چون تنور>
    text <درسوزمان چو هیزم تا هیچ نفسریم>
  block
    text <چون شیشه فلک پر از آتش شده‌ست جان>
    text <چون کوره بهر ما که مس و قلب یا زریم>
  block
    text <ای گلعذار جام چو لاله به مجلس آر>
    text <کز ساغر چو لاله چو گل یاسمین بریم>
  block
    text <خوش خوش بیا و اصل خوشی را به بزم آر>
    text <با جمله ما خوشیم ولی با تو خوشتریم>
  block
    text <ای مطرب آن ترانه تر بازگو ببین>
    text <تو تری و لطیفی و ما از تو ترتریم>
  block
    text <اندرفکن ز بانگ و خروش خوشت صدا>
    text <در ما که در وفای تو چون کوه مرمریم>
  block
    text <آن دم که از مسیح تو میراث برده‌ای>
    text <در گوش ما بدم که چو سرنای مضطریم>
  block
    text <گر چه دهان پر است ز گفتار لب ببند>
    text <خاموش کن که پیش حسودان منکریم>
