
text <آمد بهار ای دوستان منزل به سروستان کنیم>
  block
    text <آمد بهار ای دوستان منزل به سروستان کنیم>
    text <تا بخت در رو خفته را چون بخت سرو استان کنیم>
  block
    text <همچون غریبان چمن بی‌پا روان گشته به فن>
    text <هم بسته پا هم گام زن عزم غریبستان کنیم>
  block
    text <جانی که رست از خاکدان نامش روان آمد روان>
    text <ما جان زانوبسته را هم منزل ایشان کنیم>
  block
    text <ای برگ قوت یافتی تا شاخ را بشکافتی>
    text <چون رستی از زندان بگو تا ما در این حبس آن کنیم>
  block
    text <ای سرو بر سرور زدی تا از زمین سر ورزدی>
    text <سر در چه سیر آموختت تا ما در آن سیران کنیم>
  block
    text <ای غنچه گلگون آمدی وز خویش بیرون آمدی>
    text <با ما بگو چون آمدی تا ما ز خود خیزان کنیم>
  block
    text <آن رنگ عبهر از کجا وان بوی عنبر از کجا>
    text <وین خانه را در از کجا تا خدمت دربان کنیم>
  block
    text <ای بلبل آمد داد تو من بنده فریاد تو>
    text <تو شاد گل ما شاد تو کی شکر این احسان کنیم>
  block
    text <ای سبزپوشان چون خضر ای غیب‌ها گویان به سر>
    text <تا حلقه گوش از شما پردر و پرمرجان کنیم>
  block
    text <بشنو ز گلشن رازها بی‌حرف و بی‌آوازها>
    text <برساخت بلبل سازها گر فهم آن دستان کنیم>
  block
    text <آواز قمری تا قمر بررفت و طوطی بر شکر>
    text <می آورد الحان تر جان مست آن الحان کنیم>
