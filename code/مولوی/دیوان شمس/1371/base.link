
text <ای عاشقان ای عاشقان پیمانه را گم کرده‌ام>
  block
    text <ای عاشقان ای عاشقان پیمانه را گم کرده‌ام>
    text <زان می که در پیمانه‌ها اندرنگنجد خورده‌ام>
  block
    text <مستم ز خمر من لدن رو محتسب را غمز کن>
    text <مر محتسب را و تو را هم چاشنی آورده‌ام>
  block
    text <ای پادشاه صادقان چون من منافق دیده‌ای>
    text <با زندگانت زنده‌ام با مردگانت مرده‌ام>
  block
    text <با دلبران و گلرخان چون گلبنان بشکفته‌ام>
    text <با منکران دی صفت همچون خزان افسرده‌ام>
  block
    text <ای نان طلب در من نگر والله که مستم بی‌خبر>
    text <من گرد خنبی گشته‌ام من شیره‌ای افشرده‌ام>
  block
    text <مستم ولی از روی او غرقم ولی در جوی او>
    text <از قند و از گلزار او چون گلشکر پرورده‌ام>
  block
    text <روزی که عکس روی او بر روی زرد من فتد>
    text <ماهی شوم رومی رخی گر زنگی نوبرده‌ام>
  block
    text <در جام می آویختم اندیشه را خون ریختم>
    text <با یار خود آمیختم زیرا درون پرده‌ام>
  block
    text <آویختم اندیشه را کاندیشه هشیاری کند>
    text <ز اندیشه بیزاری کنم ز اندیشه‌ها پژمرده‌ام>
  block
    text <دوران کنون دوران من گردون کنون حیران من>
    text <در لامکان سیران من فرمان ز قان آورده‌ام>
  block
    text <در جسم من جانی دگر در جان من قانی دگر>
    text <با آن من آنی دگر زیرا به آن پی برده‌ام>
  block
    text <گر گویدم بی‌گاه شد رو رو که وقت راه شد>
    text <گویم که این با زنده گو من جان به حق بسپرده‌ام>
  block
    text <خامش که بلبل باز را گفتا چه خامش کرده‌ای>
    text <گفتا خموشی را مبین در صید شه صدمرده‌ام>
