
text <دلم چو دیده و تو چون خیال در دیده>
  block
    text <دلم چو دیده و تو چون خیال در دیده>
    text <زهی مبارک و زیبا به فال در دیده>
  block
    text <به بوی وصل دو دیده خراب و مست شده‌ست>
    text <چگونه باشد یا رب وصال در دیده>
  block
    text <چو دیده بیشه آن شیرمست من باشد>
    text <چه زهره دارد گرگ و شکال در دیده>
  block
    text <دو دیده را بگشا نور ذوالجلال ببین>
    text <ز فر دولت آن خوش خصال در دیده>
  block
    text <چو چتر و سنجق آن رشک صد سلیمان دید>
    text <گشاد هدهد جان پر و بال در دیده>
  block
    text <چو آفتاب جمالش بدیده‌ها درتافت>
    text <چه شعله‌هاست ز نور جلال در دیده>
  block
    text <چو عقل عقل قنق شد درون خرگه جسم>
    text <عقول هیچ ندارد مجال در دیده>
  block
    text <دو دیده مست شد از جان صدر شمس الدین>
    text <چه باده‌هاست از او مال مال در دیده>
