
text <گر نه شکار غم دلدارمی>
  block
    text <گر نه شکار غم دلدارمی>
    text <گردن شیر فلک افشارمی>
  block
    text <دست مرا بست، وگر نی کنون>
    text <من سر تو بهتر ازین خارمی>
  block
    text <گر نبدی رشک رخ چون گلشن>
    text <بلبل هر گلشن و گلزارمی>
  block
    text <گر گل او در نگشادی، چرا>
    text <خار صفت بر سر دیوارمی؟>
  block
    text <نیست یکی کار که او آن نکرد>
    text <ورنه چرا کاهل و بی‌کارمی؟>
  block
    text <عشق طبیبست که رنجور جوست>
    text <ورنه چرا خسته و بیمارمی؟>
  block
    text <کشت خلیل از پی او چار مرغ>
    text <کاش به قربانیش آن چارمی>
  block
    text <تا پی خوردن به شکر خوردنش>
    text <طوطی با صد سر و منقارمی>
  block
    text <وز جهت قوت دگر طوطیان>
    text <چون لب او جمله شکر کارمی>
  block
    text <گر نه دلی داد چو دریا مرا>
    text <چون دگران تند و جگر خوارمی>
  block
    text <در سر من عشق بپیچید سخت>
    text <ورنه چرا بی‌دل و دستارمی؟>
  block
    text <بر لب من دوش ببوسید یار>
    text <ورنه چرا با مزه گفتارمی؟>
  block
    text <بر خط من نقطهٔ دولت نهاد>
    text <ورنه چه گردنده چو پرگارمی؟>
  block
    text <گر نه‌امی پست، که دیدی مرا؟!>
    text <ورنه امی مست بهنجارمی>
  block
    text <چونک ز مستی کژ و مژ می‌روم>
    text <کاش که من بر ره هموارمی>
  block
    text <یا مثل لاله رخان خوشش>
    text <معتزلی بر سر کهسارمی>
  block
    text <بس! که گرین بانگ دهل نیستی>
    text <همچو خیالات در اسرارمی>
