
text <گیرم که نبینی رخ آن دختر چینی>
  block
    text <گیرم که نبینی رخ آن دختر چینی>
    text <از جنبش او جنبش این پرده نبینی>
  block
    text <از تابش آن مه که در افلاک نهان است>
    text <صد ماه بدیدی تو در اجزای زمینی>
  block
    text <ای برگ پریشان شده در باد مخالف>
    text <گر باد نبینی تو نبینی که چنینی>
  block
    text <گر باد ز اندیشه نجنبد تو نجنبی>
    text <و آن باد اگر هیچ نشیند تو نشینی>
  block
    text <عرش و فلک و روح در این گردش احوال>
    text <اشتر به قطارند و تو آن بازپسینی>
  block
    text <می‌جنب تو بر خویش و همی‌خور تو از این خون>
    text <کاندر شکم چرخ یکی طفل جنینی>
  block
    text <در چرخ دلت ناگه یک درد درآید>
    text <سر برزنی از چرخ بدانی که نه اینی>
  block
    text <ماه نهمت چهره شمس الحق تبریز>
    text <ای آنک امان دو جهان را تو امینی>
  block
    text <تا ماه نهم صبر کن ای دل تو در این خون>
    text <آن مه تویی ای شاه که شمس الحق و دینی>
