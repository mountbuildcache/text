
text <این بار من یک بارگی در عاشقی پیچیده‌ام>
  block
    text <این بار من یک بارگی در عاشقی پیچیده‌ام>
    text <این بار من یک بارگی از عافیت ببریده‌ام>
  block
    text <دل را ز خود برکنده‌ام با چیز دیگر زنده‌ام>
    text <عقل و دل و اندیشه را از بیخ و بن سوزیده‌ام>
  block
    text <ای مردمان ای مردمان از من نیاید مردمی>
    text <دیوانه هم نندیشد آن کاندر دل اندیشیده‌ام>
  block
    text <دیوانه کوکب ریخته از شور من بگریخته>
    text <من با اجل آمیخته در نیستی پریده‌ام>
  block
    text <امروز عقل من ز من یک بارگی بیزار شد>
    text <خواهد که ترساند مرا پنداشت من نادیده‌ام>
  block
    text <من خود کجا ترسم از او شکلی بکردم بهر او>
    text <من گیج کی باشم ولی قاصد چنین گیجیده‌ام>
  block
    text <از کاسهٔ استارگان وز خون گردون فارغم>
    text <بهر گدارویان بسی من کاسه‌ها لیسیده‌ام>
  block
    text <من از برای مصلحت در حبس دنیا مانده‌ام>
    text <حبس از کجا من از کجا مال که را دزدیده‌ام>
  block
    text <در حبس تن غرقم به خون وز اشک چشم هر حرون>
    text <دامان خون آلود را در خاک می مالیده‌ام>
  block
    text <مانند طفلی در شکم من پرورش دارم ز خون>
    text <یک بار زاید آدمی من بارها زاییده‌ام>
  block
    text <چندانک خواهی درنگر در من که نشناسی مرا>
    text <زیرا از آن کم دیده‌ای من صدصفت گردیده‌ام>
  block
    text <در دیده من اندرآ وز چشم من بنگر مرا>
    text <زیرا برون از دیده‌ها منزلگهی بگزیده‌ام>
  block
    text <تو مست مست سرخوشی من مست بی‌سر سرخوشم>
    text <تو عاشق خندان لبی من بی‌دهان خندیده‌ام>
  block
    text <من طرفه مرغم کز چمن با اشتهای خویشتن>
    text <بی‌دام و بی‌گیرنده‌ای اندر قفس خیزیده‌ام>
  block
    text <زیرا قفس با دوستان خوشتر ز باغ و بوستان>
    text <بهر رضای یوسفان در چاه آرامیده‌ام>
  block
    text <در زخم او زاری مکن دعوی بیماری مکن>
    text <صد جان شیرین داده‌ام تا این بلا بخریده‌ام>
  block
    text <چون کرم پیله در بلا در اطلس و خز می روی>
    text <بشنو ز کرم پیله هم کاندر قبا پوسیده‌ام>
  block
    text <پوسیده‌ای در گور تن رو پیش اسرافیل من>
    text <کز بهر من در صور دم کز گور تن ریزیده‌ام>
  block
    text <نی نی چو باز ممتحن بردوز چشم از خویشتن>
    text <مانند طاووسی نکو من دیبه‌ها پوشیده‌ام>
  block
    text <پیش طبیبش سر بنه یعنی مرا تریاق ده>
    text <زیرا در این دام نزه من زهرها نوشیده‌ام>
  block
    text <تو پیش حلوایی جان شیرین و شیرین جان شوی>
    text <زیرا من از حلوای جان چون نیشکر بالیده‌ام>
  block
    text <عین تو را حلوا کند به زانک صد حلوا دهد>
    text <من لذت حلوای جان جز از لبش نشنیده‌ام>
  block
    text <خاموش کن کاندر سخن حلوا بیفتد از دهن>
    text <بی گفت مردم بو برد زان سان که من بوییده‌ام>
  block
    text <هر غوره‌ای نالان شده کای شمس تبریزی بیا>
    text <کز خامی و بی‌لذتی در خویشتن چغزیده‌ام>
