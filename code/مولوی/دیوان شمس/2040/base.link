
text <روز است ای دو دیده در روزنم نظر کن>
  block
    text <روز است ای دو دیده در روزنم نظر کن>
    text <تو اصل آفتابی چون آمدی سحر کن>
  block
    text <بردار طالبان را وز هفت بحر بگذر>
    text <منگر به گاو و ماهی وز صد چنین گذر کن>
  block
    text <پیدا بکن که پاکی از کون و پست و بالا>
    text <وین خانه کهن را بی‌زیر و بی‌زبر کن>
  block
    text <عالم فناست جمله در یک دمش بقا کن>
    text <ماری است زهر دارد تو زهر او شکر کن>
  block
    text <هر سو که خشک بینی تو چشمه‌ای روان کن>
    text <هر جا که سنگ بینی از عکس خود گهر کن>
  block
    text <اندر قفای عاشق هر سو که خصم بینی>
    text <او را به زخم سیلی اندر زمان به درکن>
  block
    text <تا چند عذر گویی کورند و می‌نبینند>
    text <گر کورشان نخواهی در دیده شان نظر کن>
  block
    text <خواهی که پرده‌هاشان در دیده‌ها نباشد>
    text <فرما تو پردگی را کز پرده‌ها عبر کن>
  block
    text <فرمان تو راست مطلق با جمع در میان نه>
    text <بستم قبای عطلت هم چاره کمر کن>
  block
    text <ای آفتاب عرشی ای شمس حق تبریز>
    text <چون ماه نو نزارم رویم تو در قمر کن>
