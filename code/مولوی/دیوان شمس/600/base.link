
text <جامم بشکست ای جان پهلوش خلل دارد>
  block
    text <جامم بشکست ای جان پهلوش خلل دارد>
    text <در جمع چنین مستان جامی چه محل دارد>
  block
    text <گر بشکند این جامم من غصه نیاشامم>
    text <جامی دگر آن ساقی در زیر بغل دارد>
  block
    text <جامست تن خاکی جانست می پاکی>
    text <جامی دگرم بخشد کاین جام علل دارد>
  block
    text <ساقی وفاداری کز مهر کله دارد>
    text <ساقی که قبای او از حلم تگل دارد>
  block
    text <شادی و فرح بخشد دل را که دژم باشد>
    text <تیزی نظر بخشد گر چشم سبل دارد>
  block
    text <عقلی که بر این روزن شد حارس این خانه>
    text <خاک در او گردد گر علم و عمل دارد>
  block
    text <شهمات کجا گردد آن کو رخ شه بیند>
    text <کی تلخ شود آن کو دریای عسل دارد>
  block
    text <از آب حیات او آن کس که کشد گردن>
    text <در عین حیات خود صد مرگ و اجل دارد>
  block
    text <خورشید به هر برجی مسعود و بهی باشد>
    text <اما کر و فر خود در برج حمل دارد>
  block
    text <جز صورت عشق حق هر چیز که من دیدم>
    text <نیمیش دروغ آمد نیمیش دغل دارد>
  block
    text <چندان لقبش گفتم از کامل و از ناقص>
    text <از غایت بی‌مثلی صد گونه مثل دارد>
