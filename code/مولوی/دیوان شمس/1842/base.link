
text <چهره شرمگین تو بستد شرمگان من>
  block
    text <چهره شرمگین تو بستد شرمگان من>
    text <شور تو کرد عاقبت فتنه و شر مکان من>
  block
    text <مه که نشانده تو است لابه کنان به پیش تو>
    text <پیش خودم نشان دمی ای شه خوش نشان من>
  block
    text <در ره تو کمین خسم از ره دور می رسم>
    text <ای دل من به دست تو بشنو داستان من>
  block
    text <گرد فلک همی‌دوم پر و تهی همی‌شوم>
    text <زانک قرار برده‌ای ای دل و جان ز جان من>
  block
    text <گرد تو گشتمی ولی گرد کجاست مر تو را>
    text <گرد در تو می دوم ای در تو امان من>
  block
    text <عشق برید ناف من بر تو بود طواف من>
    text <لاف من و گزاف من پیش تو ترجمان من>
  block
    text <گه همه لعل می شوم گاه چو نعل می شوم>
    text <تا کرمت بگویدم باز درآ به کان من>
  block
    text <گفت مرا که چند چند سیر نگشتی از سخن>
    text <زانک سوی تو می رود این سخن روان من>
