
text <به حق چشم خمار لطیف تابانت>
  block
    text <به حق چشم خمار لطیف تابانت>
    text <به حلقه حلقه آن طره پریشانت>
  block
    text <بدان حلاوت بی‌مر و تنگ‌های شکر>
    text <که تعبیه‌ست در آن لعل شکرافشانت>
  block
    text <به کهربایی کاندر دو لعل تو درجست>
    text <که گشت از آن مه و خورشید و ذره جویانت>
  block
    text <به حق غنچه و گل‌های لعل روحانی>
    text <که دام بلبل عقل‌ست در گلستانت>
  block
    text <به آب حسن و به تاب جمال جان پرور>
    text <کز آن گشاد دهان را انار خندانت>
  block
    text <بدان جمال الهی که قبله دل‌هاست>
    text <که دم به دم ز طرب سجده می‌برد جانت>
  block
    text <تو یوسفی و تو را معجزات بسیارست>
    text <ولی بس‌ست خود آن روی خوب برهانت>
  block
    text <چه جای یوسف بس یوسفان اسیر توند>
    text <خدای عز و جل کی دهد بدیشانت>
  block
    text <ز هر گیاه و ز هر برگ رویدی نرگس>
    text <برای دیدنت از جا بدی به بستانت>
  block
    text <چو سوخت ز آتش عشق تو جان گرم روان>
    text <کجا دهد شه سردان به دست سردانت>
  block
    text <شعاع روی تو پوشیده کرد صورت تو>
    text <که غرقه کرد چو خورشید نور سبحانت>
  block
    text <هزار صورت هر دم ز نور خورشیدت>
    text <برآید از دل پاک و نماید احسانت>
  block
    text <درون خویش اگر خواهدت دل ناپاک>
    text <ز ابلهی و خری می‌کشد به زندانت>
  block
    text <نه هیچ عاقل بفریبدت به حیلت عقل>
    text <نه پای بند کند جاده هیچ سلطانت>
  block
    text <تو را که در دو جهان می‌نگنجی از عظمت>
    text <ابوهریره گمان چون برد در انبانت>
  block
    text <به هر غزل که ستایم تو را ز پرده شعر>
    text <دلم ز پرده ستاید هزار چندانت>
  block
    text <دلم کی باشد و من کیستم ستایش چیست>
    text <ولیک جان را گلشن کنم به ریحانت>
  block
    text <بیا تو مفخر آفاق شمس تبریزی>
    text <که تو غریب مهی و غریب ارکانت>
