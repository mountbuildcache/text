
text <پیغام زاهدان را کآمد بلای توبه>
  block
    text <پیغام زاهدان را کآمد بلای توبه>
    text <با آن جمال و خوبی آخر چه جای توبه>
  block
    text <هم زهد برشکسته هم توبه توبه کرده>
    text <چون هست عاشقان را کاری ورای توبه>
  block
    text <چون از جهان رمیدی در نور جان رسیدی>
    text <چون شمع سر بریدی بشکن تو پای توبه>
  block
    text <شرط است بی‌قراری با آهوی تتاری>
    text <ترک خطا چو آمد ای بس خطای توبه>
  block
    text <در صید چون درآید بس جان که او رباید>
    text <یک تیر غمزه او صد خونبهای توبه>
  block
    text <چون هر سحر خیالش بر عاشقان بتازد>
    text <گرد غبار اسبش صد توتیای توبه>
  block
    text <از باده لب او مخمور گشته جان‌ها>
    text <و آن چشم پرخمارش داده سزای توبه>
  block
    text <تا باغ عاشقان را سرسبز و تازه کردی>
    text <حسنت خراب کرده بام و سرای توبه>
  block
    text <ای توبه برگشاده بی‌شمس حق تبریز>
    text <روزی که ره نماید ای وای وای توبه>
