
text <چند گویی که چه چاره‌ست و مرا درمان چیست>
  block
    text <چند گویی که چه چاره‌ست و مرا درمان چیست>
    text <چاره جوینده که کرده‌ست تو را خود آن چیست>
  block
    text <چند باشد غم آنت که ز غم جان ببرم>
    text <خود نباشد هوس آنک بدانی جان چیست>
  block
    text <بوی نانی که رسیده‌ست بر آن بوی برو>
    text <تا همان بوی دهد شرح تو را کاین نان چیست>
  block
    text <گر تو عاشق شده‌ای عشق تو برهان تو بس>
    text <ور تو عاشق نشدی پس طلب برهان چیست>
  block
    text <این قدر عقل نداری که ببینی آخر>
    text <گر نه شاهیست پس این بارگه سلطان چیست>
  block
    text <گر نه اندر تتق ازرق زیباروییست>
    text <در کف روح چنین مشعله تابان چیست>
  block
    text <چونک از دور دلت همچو زنان می‌لرزد>
    text <تو چه دانی که در آن جنگ دل مردان چیست>
  block
    text <آتش دیده مردان حجب غیب بسوخت>
    text <تو پس پرده نشسته که به غیب ایمان چیست>
  block
    text <شمس تبریز اگر نیست مقیم اندر چشم>
    text <چشمه شهد از او در بن هر دندان چیست>
