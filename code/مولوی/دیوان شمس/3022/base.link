
text <گفت مرا آن طبیب رو ترشی خورده‌ای>
  block
    text <گفت مرا آن طبیب رو ترشی خورده‌ای>
    text <گفتم نی گفت نک رنگ ترش کرده‌ای>
  block
    text <دل چو سیاهی دهد رنگ گواهی دهد>
    text <عکس برون می‌زند گر چه تو در پرده‌ای>
  block
    text <خاک تو گر آب خوش یابد چون روضه‌ایست>
    text <ور خورد او آب شور شوره برآورده‌ای>
  block
    text <سبز شوند از بهار زرد شوند از خزان>
    text <گر نه خزان دیده‌ای پس ز چه روزرده‌ای>
  block
    text <گفتمش ای غیب دان از تو چه دارم نهان>
    text <پرورش جان تویی جان چو تو پرورده‌ای>
  block
    text <کیست که زنده کند آنک تواش کشته‌ای>
    text <کیست که گرمش کند چون تواش افسرده‌ای>
  block
    text <شربت صحت فرست هم ز شرابات خاص>
    text <زانک تو جوشیده‌ای زانک تو افشرده‌ای>
  block
    text <داد شراب خطیر گفت هلا این بگیر>
    text <شاد شو ار پرغمی زنده شو ار مرده‌ای>
  block
    text <چشمه بجوشد ز تو چون ارس از خاره‌ای>
    text <نور بتابد ز تو گر چه سیه چرده‌ای>
  block
    text <خضر بقایی شوی گر عرض فانیی>
    text <شادی دل‌ها شوی گر چه دل آزرده‌ای>
  block
    text <کی بشود این وجود پاک ز بیگانگان>
    text <تا نرسد خلعتی دولت صدمرده‌ای>
  block
    text <گفت درختی به باد چند وزی باد گفت>
    text <باد بهاری کند گر چه تو پژمرده‌ای>
