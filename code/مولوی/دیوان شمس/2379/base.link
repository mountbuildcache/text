
text <بده آن باده جانی که چنانیم همه>
  block
    text <بده آن باده جانی که چنانیم همه>
    text <که می از جام و سر از پای ندانیم همه>
  block
    text <همه سرسبزتر از سوسن و از شاخ گلیم>
    text <روح مطلق شده و تابش جانیم همه>
  block
    text <همه دربند هوااند و هوا بنده ماست>
    text <که برون رفته از این دور زمانیم همه>
  block
    text <همچو سرنا بخروشیم به شکر لب یار>
    text <همه دکان بفروشیم که کانیم همه>
  block
    text <تاب مشرق تن ما را مثل سایه بخورد>
    text <که به صورت مثل کون و مکانیم همه>
  block
    text <زعفران رخ ما از حذر چشم بد است>
    text <ما حریف چمن و لاله ستانیم همه>
  block
    text <مصحف آریم و به ساقی همه سوگند خوریم>
    text <که جز از دست و کفت می‌نستانیم همه>
  block
    text <هر کی جان دارد از گلشن جان بوی برد>
    text <هر کی آن دارد دریافت که آنیم همه>
  block
    text <دل ما چون دل مرغ است ز اندیشه برون>
    text <که سبک دل شده زان رطل گرانیم همه>
  block
    text <ملکان تاج زر از عشق ره ما بدهند>
    text <که کمربخشتر از بخت جوانیم همه>
  block
    text <جان ما را به صف اول پیکار طلب>
    text <ز آنک در پیش روی تیر و سنانیم همه>
  block
    text <در پس پرده ظلمات بشر ننشینیم>
    text <ز آنک چون نور سحر پرده درانیم همه>
  block
    text <شام بودیم ز خورشید جهان صبح شدیم>
    text <گرگ بودیم کنون شهره شبانیم همه>
  block
    text <شمس تبریز چو بنمود رخ جان آرای>
    text <سوی او با دل و جان همچو روانیم همه>
