
text <در جهان گر بازجویی نیست بی‌سودا سری>
  block
    text <در جهان گر بازجویی نیست بی‌سودا سری>
    text <لیک این سودا غریب آمد به عالم نادری>
  block
    text <جمله سوداها بر این فن عاقبت حسرت خورند>
    text <ز آنک صد پر دارد این و نیست آن‌ها را پری>
  block
    text <پیش باغش باغ عالم نقش گرمابه‌ست و بس>
    text <نی در او میوه بقایی نی در او شاخ تری>
  block
    text <آن ز سحری تر نماید چون بگیری شاخ او>
    text <می‌برد شاخش تو را با خواجه قارون تا ثری>
  block
    text <صورت او چون عصا و باطن او اژدها>
    text <چون نه‌ای موسی مرو بر اژدهای قاهری>
  block
    text <کف موسی کو که تا گردد عصا آن اژدها>
    text <گردن آن اژدها را گیرد او چون لمتری>
  block
    text <گر کشیده می‌شوی آن سو ز جذب اژدهاست>
    text <ز آنک او بس گرسنه‌ست و تو مر او را چون خوری>
  block
    text <جذب او چون آتشی آمد درافکن خود در آب>
    text <دفع هر ضدی به ضدی دفع ناری کوثری>
  block
    text <چون تو در بلخی روان شو سوی بغداد ای پدر>
    text <تا به هر دم دورتر باشی ز مرو و از هری>
  block
    text <تو مری باشی و چاکر اندر این حضرت به است>
    text <ای افندی هین مگو این را مری و آن را مری>
  block
    text <ور فسردی در تکبر آفتابی را بجو>
    text <در گداز هر فسرده شمس باشد ماهری>
  block
    text <آفتاب حشر را ماند گدازد هر جماد>
    text <از زمین و آسمان و کوه و سنگ و گوهری>
  block
    text <تا بداند اهل محشر کاین همه یخ بوده است>
    text <عقل جز وی ننگ مانده بر سر یخ چون خری>
  block
    text <ای خر لرزان شده بر روی یخ در زیر بار>
    text <پوز بردارد به بالا خر که یا رب آخری>
  block
    text <شمس تبریزی چو عقل جزو را یاری دهد>
    text <بال و پر یابد خر او برپرد چون جعفری>
