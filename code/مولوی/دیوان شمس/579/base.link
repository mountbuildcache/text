
text <دگرباره سر مستان ز مستی در سجود آمد>
  block
    text <دگرباره سر مستان ز مستی در سجود آمد>
    text <مگر آن مطرب جان‌ها ز پرده در سرود آمد>
  block
    text <سراندازان و جانبازان دگرباره بشوریدند>
    text <وجود اندر فنا رفت و فنا اندر وجود آمد>
  block
    text <دگرباره جهان پر شد ز بانگ صور اسرافیل>
    text <امین غیب پیدا شد که جان را زاد و بود آمد>
  block
    text <ببین اجزای خاکی را که جان تازه پذرفتند>
    text <همه خاکیش پاکی شد زیان‌ها جمله سود آمد>
  block
    text <ندارد رنگ آن عالم ولیک از تابه دیده>
    text <چو نور از جان رنگ آمیز این سرخ و کبود آمد>
  block
    text <نصیب تن از این رنگست نصیب جان از این لذت>
    text <ازیرا ز آتش مطبخ نصیب دیگ دود آمد>
  block
    text <بسوز ای دل که تا خامی نیاید بوی دل از تو>
    text <کجا دیدی که بی‌آتش کسی را بوی عود آمد>
  block
    text <همیشه بوی با عودست نه رفت از عود و نه آمد>
    text <یکی گوید که دیر آمد یکی گوید که زود آمد>
  block
    text <ز صف نگریخت شاهنشه ولی خود و زره پرده‌ست>
    text <حجاب روی چون ماهش ز زخم خلق خود آمد>
