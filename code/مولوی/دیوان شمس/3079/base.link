
text <بیامدیم دگربار سوی مولایی>
  block
    text <بیامدیم دگربار سوی مولایی>
    text <که تا به زانوی او نیست هیچ دریایی>
  block
    text <هزار عقل ببندی به هم بدو نرسد>
    text <کجا رسد به مه چرخ دست یا پایی>
  block
    text <فلک به طمع گلو را دراز کرد بدو>
    text <نیافت بوسه ولیکن چشید حلوایی>
  block
    text <هزار حلق و گلو شد دراز سوی لبش>
    text <که ریز بر سر ما نیز من و سلوایی>
  block
    text <بیامدیم دگربار سوی معشوقی>
    text <که می‌رسید به گوش از هواش هیهایی>
  block
    text <بیامدیم دگربار سوی آن حرمی>
    text <که فرق سجده کنش هست آسمان سایی>
  block
    text <بیامدیم دگربار سوی آن چمنی>
    text <که هست بلبل او را غلام عنقایی>
  block
    text <بیامدیم بدو کو جدا نبود از ما>
    text <که مشک پر نشود بی‌وجود سقایی>
  block
    text <همیشه مشک بچفسیده بر تن سقا>
    text <که نیست بی‌تو مرا دست و دانش و رایی>
  block
    text <بیامدیم دگربار سوی آن بزمی>
    text <که شد ز نقل خوشش کام نیشکرخایی>
  block
    text <بیامدیم دگربار سوی آن چرخی>
    text <که جان چو رعد زند در خمش علالایی>
  block
    text <بیامدیم دگربار سوی آن عشقی>
    text <که دیو گشت ز آسیب او پری زایی>
  block
    text <خموش زیر زبان ختم کن تو باقی را>
    text <که هست بر تو موکل غیور لالایی>
  block
    text <حدیث مفخر تبریز شمس دین کم گو>
    text <که نیست درخور آن گفت عقل گویایی>
