
text <باز گردد عاقبت این در بلی>
  block
    text <باز گردد عاقبت این در بلی>
    text <رو نماید یار سیمین بر بلی>
  block
    text <ساقی ما یاد این مستان کند>
    text <بار دیگر با می و ساغر بلی>
  block
    text <نوبهار حسن آید سوی باغ>
    text <بشکفد آن شاخه‌های تر بلی>
  block
    text <طاق‌های سبز چون بندد چمن>
    text <جفت گردد ورد و نیلوفر بلی>
  block
    text <دامن پرخاک و خاشاک زمین>
    text <پر شود از مشک و از عنبر بلی>
  block
    text <آن بر سیمین و این روی چو زر>
    text <اندرآمیزند سیم و زر بلی>
  block
    text <این سر مخمور اندیشه پرست>
    text <مست گردد زان می احمر بلی>
  block
    text <این دو چشم اشکبار نوحه گر>
    text <روشنی یابد از آن منظر بلی>
  block
    text <گوش‌ها که حلقه در گوش وی است>
    text <حلقه‌ها یابند از آن زرگر بلی>
  block
    text <شاهد جان چون شهادت عرضه کرد>
    text <یابد ایمان این دل کافر بلی>
  block
    text <چون براق عشق از گردون رسید>
    text <وارهد عیسی جان زین خر بلی>
  block
    text <جمله خلق جهان در یک کس است>
    text <او بود از صد جهان بهتر بلی>
  block
    text <من خمش کردم ولیکن در دلم>
    text <تا ابد روید نی و شکر بلی>
