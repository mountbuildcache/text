
text <هر کی در او نیست از این عشق رنگ>
  block
    text <هر کی در او نیست از این عشق رنگ>
    text <نزد خدا نیست به جز چوب و سنگ>
  block
    text <عشق برآورد ز هر سنگ آب>
    text <عشق تراشید ز آیینه زنگ>
  block
    text <کفر به جنگ آمد و ایمان به صلح>
    text <عشق بزد آتش در صلح و جنگ>
  block
    text <عشق گشاید دهن از بحر دل>
    text <هر دو جهان را بخورد چون نهنگ>
  block
    text <عشق چو شیرست نه مکر و نه ریو>
    text <نیست گهی روبه و گاهی پلنگ>
  block
    text <چونک مدد بر مدد آید ز عشق>
    text <جان برهد از تن تاریک و تنگ>
  block
    text <عشق ز آغاز همه حیرتست>
    text <عقل در او خیره و جان گشته دنگ>
  block
    text <در تبریزست دلم ای صبا>
    text <خدمت ما را برسان بی‌درنگ>
