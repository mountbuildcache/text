
text <فراغتی دهدم عشق تو ز خویشاوند>
  block
    text <فراغتی دهدم عشق تو ز خویشاوند>
    text <از آنک عشق تو بنیاد عافیت برکند>
  block
    text <از آنک عشق نخواهد به جز خرابی کار>
    text <از آنک عشق نگیرد ز هیچ آفت پند>
  block
    text <چه جای مال و چه نام نکو و حرمت و بوش>
    text <چه خان و مان و سلامت چه اهل و یا فرزند>
  block
    text <که جان عاشق چون تیغ عشق برباید>
    text <هزار جان مقدس به شکر آن بنهند>
  block
    text <هوای عشق تو و آن گاه خوف ویرانی>
    text <تو کیسه بسته و آن گاه عشق آن لب قند>
  block
    text <سرک فروکش و کنج سلامتی بنشین>
    text <ز دست کوته ناید هوای سرو بلند>
  block
    text <برو ز عشق نبردی تو بوی در همه عمر>
    text <نه عشق داری عقلیست این به خود خرسند>
  block
    text <چه صبر کردن و دامن ز فتنه بربودن>
    text <نشسته تا که چه آید ز چرخ روزی چند>
  block
    text <درآمد آتش عشق و بسوخت هر چه جز اوست>
    text <چو جمله سوخته شد شاد شین و خوش می‌خند>
  block
    text <و خاصه عشق کسی کز الست تا به کنون>
    text <نبوده است چنو خود به حرمت پیوند>
  block
    text <اگر تو گویی دیدم ورا برای خدا>
    text <گشای دیده دیگر و این دو را بربند>
  block
    text <کز این نظر دو هزاران هزار چون من و تو>
    text <به هر دو عالم دایم هلاک و کور شدند>
  block
    text <اگر به دیده من غیر آن جمال آید>
    text <بکنده باد مرا هر دو دیده‌ها به کلند>
  block
    text <بصیرت همه مردان مرد عاجز شد>
    text <کجا رسد به جمال و جلال شاه لوند>
  block
    text <دریغ پرده هستی خدای برکندی>
    text <چنانک آن در خیبر علی حیدر کند>
  block
    text <که تا بدیدی دیده که پنج نوبت او>
    text <هزار ساله از آن سو که گفته شد بزنند>
