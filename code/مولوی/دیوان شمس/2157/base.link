
text <سنگ شکاف می‌کند در هوس لقای تو>
  block
    text <سنگ شکاف می‌کند در هوس لقای تو>
    text <جان پر و بال می‌زند در طرب هوای تو>
  block
    text <آتش آب می‌شود عقل خراب می‌شود>
    text <دشمن خواب می‌شود دیده من برای تو>
  block
    text <جامه صبر می‌درد عقل ز خویش می‌رود>
    text <مردم و سنگ می‌خورد عشق چو اژدهای تو>
  block
    text <بند مکن رونده را گریه مکن تو خنده را>
    text <جور مکن که بنده را نیست کسی به جای تو>
  block
    text <آب تو چون به جو رود کی سخنم نکو رود>
    text <گاه دمم فرودرد از سبب حیای تو>
  block
    text <چیست غذای عشق تو این جگر کباب تو>
    text <چیست دل خراب من کارگه وفای تو>
  block
    text <خابیه جوش می‌کند کیست که نوش می‌کند>
    text <چنگ خروش می‌کند در صفت و ثنای تو>
  block
    text <عشق درآمد از درم دست نهاد بر سرم>
    text <دید مرا که بی‌توام گفت مرا که وای تو>
  block
    text <دیدم صعب منزلی درهم و سخت مشکلی>
    text <رفتم و مانده‌ام دلی کشته به دست و پای تو>
