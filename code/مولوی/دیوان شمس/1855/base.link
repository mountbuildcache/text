
text <چه دانستم که این سودا مرا زین سان کند مجنون>
  block
    text <چه دانستم که این سودا مرا زین سان کند مجنون>
    text <دلم را دوزخی سازد دو چشمم را کند جیحون>
  block
    text <چه دانستم که سیلابی مرا ناگاه برباید>
    text <چو کشتی ام دراندازد میان قلزم پرخون>
  block
    text <زند موجی بر آن کشتی که تخته تخته بشکافد>
    text <که هر تخته فروریزد ز گردش‌های گوناگون>
  block
    text <نهنگی هم برآرد سر خورد آن آب دریا را>
    text <چنان دریای بی‌پایان شود بی‌آب چون هامون>
  block
    text <شکافد نیز آن هامون نهنگ بحرفرسا را>
    text <کشد در قعر ناگاهان به دست قهر چون قارون>
  block
    text <چو این تبدیل‌ها آمد نه هامون ماند و نه دریا>
    text <چه دانم من دگر چون شد که چون غرق است در بی‌چون>
  block
    text <چه دانم‌های بسیار است لیکن من نمی‌دانم>
    text <که خوردم از دهان بندی در آن دریا کفی افیون>
