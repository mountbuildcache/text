
text <هر روز بامداد سلام علیکما>
  block
    text <هر روز بامداد سلام علیکما>
    text <آن جا که شه نشیند و آن وقت مرتضا>
  block
    text <دل ایستاد پیشش بسته دو دست خویش>
    text <تا دست شاه بخشد پایان زر و عطا>
  block
    text <جان مست کاس و تا ابدالدهر گه گهی>
    text <بر خوان جسم کاسه نهد دل نصیب ما>
  block
    text <تا زان نصیب بخشد دست مسیح عشق>
    text <مر مرده را سعادت و بیمار را دوا>
  block
    text <برگ تمام یابد از او باغ عشرتی>
    text <هم بانوا شود ز طرب چنگل دوتا>
  block
    text <در رقص گشته تن ز نواهای تن به تن>
    text <جان خود خراب و مست در آن محو و آن فنا>
  block
    text <زندان شده بهشت ز نای و ز نوش عشق>
    text <قاضی عقل مست در آن مسند قضا>
  block
    text <سوی مدرس خرد آیند در سؤال>
    text <کاین فتنه عظیم در اسلام شد چرا>
  block
    text <مفتی عقل کل به فتوی دهد جواب>
    text <کاین دم قیامت‌ست روا کو و ناروا>
  block
    text <در عیدگاه وصل برآمد خطیب عشق>
    text <با ذوالفقار و گفت مر آن شاه را ثنا>
  block
    text <از بحر لامکان همه جان‌های گوهری>
    text <کرده نثار گوهر و مرجان جان‌ها>
  block
    text <خاصان خاص و پردگیان سرای عشق>
    text <صف صف نشسته در هوسش بر در سرا>
  block
    text <چون از شکاف پرده بر ایشان نظر کند>
    text <بس نعره‌های عشق برآید که مرحبا>
  block
    text <می‌خواست سینه‌اش که سنایی دهد به چرخ>
    text <سینای سینه‌اش بنگنجید در سما>
  block
    text <هر چار عنصرند در این جوش همچو دیک>
    text <نی نار برقرار و نه خاک و نم هوا>
  block
    text <گه خاک در لباس گیا رفت از هوس>
    text <گه آب خود هوا شد از بهر این ولا>
  block
    text <از راه روغناس شده آب آتشی>
    text <آتش شده ز عشق هوا هم در این فضا>
  block
    text <ارکان به خانه خانه بگشته چو بیذقی>
    text <از بهر عشق شاه نه از لهو چون شما>
  block
    text <ای بی‌خبر برو که تو را آب روشنی‌ست>
    text <تا وارهد ز آب و گلت صفوت صفا>
  block
    text <زیرا که طالب صفت صفوت‌ست آب>
    text <وان نیست جز وصال تو با قلزم ضیا>
  block
    text <ز آدم اگر بگردی او بی‌خدای نیست>
    text <ابلیس وار سنگ خوری از کف خدا>
  block
    text <آری خدای نیست ولیکن خدای را>
    text <این سنتی‌ست رفته در اسرار کبریا>
  block
    text <چون پیش آدم از دل و جان و بدن کنی>
    text <یک سجده‌ای به امر حق از صدق بی‌ریا>
  block
    text <هر سو که تو بگردی از قبله بعد از آن>
    text <کعبه بگردد آن سو بهر دل تو را>
  block
    text <مجموع چون نباشم در راه پس ز من>
    text <مجموع چون شوند رفیقان باوفا>
  block
    text <دیوارهای خانه چو مجموع شد به نظم>
    text <آن گاه اهل خانه در او جمع شد دلا>
  block
    text <چون کیسه جمع نبود باشد دریده درز>
    text <پس سیم جمع چون شود از وی یکی بیا>
  block
    text <مجموع چون شوم چو به تبریز شد مقیم>
    text <شمس الحقی که او شد سرجمع هر علا>
