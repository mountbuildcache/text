
text <همه خوردند و برفتند و بماندم من و تو>
  block
    text <همه خوردند و برفتند و بماندم من و تو>
    text <چو مرا یافته‌ای صحبت هر خام مجو>
  block
    text <همه سرسبزی جان تو ز اقبال دل است>
    text <هله چون سبزه و چون بید مرو زین لب جو>
  block
    text <پر شود خانه دل ماه رخان زیبا>
    text <گرهی همچو زلیخا گرهی یوسف رو>
  block
    text <حلقه حلقه بر او رقص کنان دست زنان>
    text <سوی او خنبد هر یک که منم بنده تو>
  block
    text <هر ضمیری که در او آن شه تشریف دهد>
    text <هر سوی باغ بود هر طرفی مجلس و طو>
  block
    text <چند هنگامه نهی هر طرفی بهر طمع>
    text <تو پراکنده شدی جمع نشد نیم تسو>
  block
    text <هله ای عشق که من چاکر و شاگرد توام>
    text <که بسی خوب و لطیف است تو را صورت و خو>
  block
    text <گر می مجلسی و آب حیات همه‌ای>
    text <همه دل گشته و فارغ شده از فرج و گلو>
  block
    text <هله ای دل که ز من دیده تو تیزتر است>
    text <عجب آن کیست چو شمس و چو قمر بر سر کو>
  block
    text <آنک در زلزله او است دو صد چون مه و چرخ>
    text <و آنک که در سلسله او است دو صد سلسله مو>
  block
    text <هفت بحر ار بفزایند و به هفتاد رسند>
    text <بود او را به گه عبره به زیر زانو>
  block
    text <او مگر صورت عشق است و نماند به بشر>
    text <خسروان بر در او گشته ایاز و قتلو>
  block
    text <فلک و مهر و ستاره لمع از وی دزدند>
    text <یوسف و پیرهنش برده از او صورت و بو>
  block
    text <همه شیران بده در حمله او چون سگ لنگ>
    text <همه ترکان شده زیبایی او را هندو>
  block
    text <لب ببند و صفت لعل لب او کم کن>
    text <همه هیچند به پیش لب او هیچ مگو>
