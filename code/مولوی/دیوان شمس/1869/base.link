
text <رو مذهب عاشق را برعکس روش‌ها دان>
  block
    text <رو مذهب عاشق را برعکس روش‌ها دان>
    text <کز یار دروغی‌ها از صدق به و احسان>
  block
    text <حال است محال او مزد است وبال او>
    text <عدل است همه ظلمش داد است از او بهتان>
  block
    text <نرم است درشت او کعبه‌ست کنشت او>
    text <خاری که خلد دلبر خوشتر ز گل و ریحان>
  block
    text <آن دم که ترش باشد بهتر ز شکرخانه>
    text <وان دل که ملول آید خوش بوس و کنار است آن>
  block
    text <وان دم که تو را گوید والله ز تو بیزارم>
    text <آن آب خضر باشد از چشمه گه حیوان>
  block
    text <وان دم که بگوید نی در نیش هزار آری>
    text <بیگانگیش خویشی در مذهب بی‌خویشان>
  block
    text <کفرش همه ایمان شد سنگش همه مرجان شد>
    text <بخلش همه احسان شد جرمش همگی غفران>
  block
    text <گر طعنه زنی گویی تو مذهب کژ داری>
    text <من مذهب ابرویش بخریدم و دادم جان>
  block
    text <زین مذهب کژ مستم بس کردم و لب بستم>
    text <بردار دل روشن باقیش فرو می خوان>
  block
    text <شمس الحق تبریزی یا رب چه شکرریزی>
    text <گویی ز دهان من صد حجت و صد برهان>
