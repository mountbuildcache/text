
text <نظاره چه می‌آیی در حلقه بیداری>
  block
    text <نظاره چه می‌آیی در حلقه بیداری>
    text <گر سینه نپوشانی تیری بخوری کاری>
  block
    text <در حلقه سر اندرکن دل را تو قویتر کن>
    text <شاهی است تو باور کن بر کرسی جباری>
  block
    text <تا بازرهی زان دم تا مست شوی هر دم>
    text <گاهی ز لب لعلش گاهی ز می ناری>
  block
    text <بگشای دهانت را خاشاک مجو در می>
    text <خاشاک کجا باشد در ساغر هشیاری>
  block
    text <ای خواجه چرا جویی دلداری از آن جانان>
    text <بس نیست رخ خوبش دلجویی و دلداری>
  block
    text <دی نامه او خواندم در قصه بی‌خویشی>
    text <بنوشتم از عالم صد نامه بیزاری>
  block
    text <نقش تو چو نقش من رخ بر رخ خود کرده‌ست>
    text <با ما غم دل گویی یا قصه جان آری>
  block
    text <من با صنم معنی تن جامه برون کردم>
    text <چون عشق بزد آتش در پرده ستاری>
  block
    text <در رنگ رخم عشقش چون عکس جمالش دید>
    text <افتاد به پایم عشق در عذر گنه کاری>
  block
    text <شمس الحق تبریزی آیی و نبینندت>
    text <زیرا که چو جان آیی بی‌رنگ صباواری>
