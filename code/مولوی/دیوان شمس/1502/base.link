
text <ز زندان خلق را آزاد کردم>
  block
    text <ز زندان خلق را آزاد کردم>
    text <روان عاشقان را شاد کردم>
  block
    text <دهان اژدها را بردریدم>
    text <طریق عشق را آباد کردم>
  block
    text <ز آبی من جهانی برتنیدم>
    text <پس آنگه آب را پرباد کردم>
  block
    text <ببستم نقش‌ها بر آب کان را>
    text <نه بر عاج و نه بر شمشاد کردم>
  block
    text <ز شادی نقش خود جان می دراند>
    text <که من نقش خودش میعاد کردم>
  block
    text <ز چاهی یوسفان را برکشیدم>
    text <که از یعقوب ایشان یاد کردم>
  block
    text <چو خسرو زلف شیرینان گرفتم>
    text <اگر قصد یکی فرهاد کردم>
  block
    text <زهی باغی که من ترتیب کردم>
    text <زهی شهری که من بنیاد کردم>
  block
    text <جهان داند که تا من شاه اویم>
    text <بدادم داد ملک و داد کردم>
  block
    text <جهان داند که بیرون از جهانم>
    text <تصور بهر استشهاد کردم>
  block
    text <چه استادان که من شهمات کردم>
    text <چه شاگردان که من استاد کردم>
  block
    text <بسا شیران که غریدند بر ما>
    text <چو روبه عاجز و منقاد کردم>
  block
    text <خمش کن آنک او از صلب عشق است>
    text <بسستش اینک من ارشاد کردم>
  block
    text <ولیک آن را که طوفان بلا برد>
    text <فروشد گر چه من فریاد کردم>
  block
    text <مگر از قعر طوفانش برآرم>
    text <چنانک نیست را ایجاد کردم>
  block
    text <برآمد شمس تبریزی بزد تیغ>
    text <زبان از تیغ او پولاد کردم>
