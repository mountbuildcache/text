
text <چو مست روی توام ای حکیم فرزانه>
  block
    text <چو مست روی توام ای حکیم فرزانه>
    text <به من نگر تو بدان چشم‌های مستانه>
  block
    text <ز چشم مست تو پیچد دلم که دیوانه است>
    text <که جنس همدگر افتاد مست و دیوانه>
  block
    text <دل خراب مرا بین خوشی به من بنگر>
    text <که آفتاب نظر خوش کند به ویرانه>
  block
    text <بکن نظر که بدان یک نظر که درنگری>
    text <درخت‌های عجب سر کند ز یک دانه>
  block
    text <دو چشم تو عجمی ترک و مست و خون ریزند>
    text <که می‌زند عجمی تیرهای ترکانه>
  block
    text <مرا و خانه دل را چنان به یغما برد>
    text <که می‌دود حسنک پابرهنه در خانه>
  block
    text <به باغ روی تو آییم و خانه برشکنیم>
    text <هزار خانه چو صحرا کنیم مردانه>
  block
    text <صلاح دین تو چو ماهی و فارغی زین شرح>
    text <که فارغ است سر زلف حور از شانه>
