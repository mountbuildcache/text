
text <جانم به چه آرامد ای یار به آمیزش>
  block
    text <جانم به چه آرامد ای یار به آمیزش>
    text <صحت به چه دریابد بیمار به آمیزش>
  block
    text <هر چند به بر گیری او را نبود سیری>
    text <دانی به چه بنشیند این بار به آمیزش>
  block
    text <آن تشنه ده روزه کی به شود از کوزه>
    text <الا که کند آبش خوش خوار به آمیزش>
  block
    text <در وصل تو می‌جوید وز شرم نمی‌گوید>
    text <کامسال طرب خواهد چون پار به آمیزش>
  block
    text <کاری که کند بنده تقدیر زند خنده>
    text <کای خفته بجو آخر این کار به آمیزش>
  block
    text <زیرا که به آمیزش یک خشت شود قصری>
    text <زیرا که شود جامه یک تار به آمیزش>
  block
    text <اندر چمن عشقت شمس الحق تبریزی>
    text <صد گلشن و گل گردد یک خار به آمیزش>
