
text <ای گل تو را اگر چه که رخسار نازکست>
  block
    text <ای گل تو را اگر چه که رخسار نازکست>
    text <رخ بر رخش مدار که آن یار نازکست>
  block
    text <در دل مدار نیز که رخ بر رخش نهی>
    text <کو سر دل بداند و دلدار نازکست>
  block
    text <چون آرزو ز حد شد دزدیده سجده کن>
    text <بسیار هم مکوش که بسیار نازکست>
  block
    text <گر بیخودی ز خویش همه وقت وقت تو است>
    text <گر نی به وقت آی که اسرار نازکست>
  block
    text <دل را ز غم بروب که خانه خیال او است>
    text <زیرا خیال آن بت عیار نازک است>
  block
    text <روزی بتافت سایه گل بر خیال دوست>
    text <بر دوست کار کرد که این کار نازکست>
  block
    text <اندر خیال مفخر تبریز شمس دین>
    text <منگر تو خوار کان شه خون خوار نازکست>
