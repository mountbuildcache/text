
text <امشب ای دلدار مهمان توییم>
  block
    text <امشب ای دلدار مهمان توییم>
    text <شب چه باشد روز و شب آن توییم>
  block
    text <هر کجا باشیم و هر جا که رویم>
    text <حاضران کاسه و خوان توییم>
  block
    text <نقش‌های صنعت دست توییم>
    text <پروریده نعمت و نان توییم>
  block
    text <چون کبوترزاده برج توییم>
    text <در سفر طواف ایوان توییم>
  block
    text <حیث ما کنتم فولوا شطره>
    text <با زجاجه دل پری خوان توییم>
  block
    text <هر زمان نقشی کنی در مغز ما>
    text <ما صحیفه خط و عنوان توییم>
  block
    text <همچو موسی کم خوریم از دایه شیر>
    text <زانک مست شیر و پستان توییم>
  block
    text <ایمنیم از دزد و مکر راه زن>
    text <زانک چون زر در حرمدان توییم>
  block
    text <زان چنین مست است و دلخوش جان ما>
    text <که سبکسار و گران جان توییم>
  block
    text <گوی زرین فلک رقصان ماست>
    text <چون نباشد چون که چوگان توییم>
  block
    text <خواه چوگان ساز ما را خواه گوی>
    text <دولت این بس که به میدان توییم>
  block
    text <خواه ما را مار کن خواهی عصا>
    text <معجز موسی و برهان توییم>
  block
    text <گر عصا سازیم بیفشانیم برگ>
    text <وقت خشم و جنگ ثعبان توییم>
  block
    text <عشق ما را پشت داری می کند>
    text <زانک خندان روی بستان توییم>
  block
    text <سایه ساز ماست نور سایه سوز>
    text <زانک همچون مه به میزان توییم>
  block
    text <هم تو بگشا این دهان را هم تو بند>
    text <بند آن توست و انبان توییم>
