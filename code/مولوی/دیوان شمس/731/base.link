
text <پیش از آن کاندر جهان باغ و می و انگور بود>
  block
    text <پیش از آن کاندر جهان باغ و می و انگور بود>
    text <از شراب لایزالی جان ما مخمور بود>
  block
    text <ما به بغداد جهان جان اناالحق می‌زدیم>
    text <پیش از آن کاین دار و گیر و نکته منصور بود>
  block
    text <پیش از آن کاین نفس کل در آب و گل معمار شد>
    text <در خرابات حقایق عیش ما معمور بود>
  block
    text <جان ما همچون جهان بد جام جان چون آفتاب>
    text <از شراب جان جهان تا گردن اندر نور بود>
  block
    text <ساقیا این معجبان آب و گل را مست کن>
    text <تا بداند هر یکی کو از چه دولت دور بود>
  block
    text <جان فدای ساقیی کز راه جان در می‌رسد>
    text <تا براندازد نقاب از هر چه آن مستور بود>
  block
    text <ما دهان‌ها باز مانده پیش آن ساقی کز او>
    text <خمرهای بی‌خمار و شهد بی‌زنبور بود>
  block
    text <یا دهان ما بگیر ای ساقی ور نی فاش شد>
    text <آنچ در هفتم زمین چون گنج‌ها گنجور بود>
  block
    text <شهر تبریز ار خبر داری بگو آن عهد را>
    text <آن زمان کی شمس دین بی‌شمس دین مشهور بود>
