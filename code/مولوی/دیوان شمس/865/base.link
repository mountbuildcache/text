
text <جانا بیار باده که ایام می‌رود>
  block
    text <جانا بیار باده که ایام می‌رود>
    text <تلخی غم به لذت آن جام می‌رود>
  block
    text <جامی که عقل و روح حریف و جلیس اوست>
    text <نی نفس کوردل که سوی دام می‌رود>
  block
    text <با جام آتشین چو تو از در درآمدی>
    text <وسواس و غم چو دود سوی بام می‌رود>
  block
    text <گر بر سرت گلست مشویش شتاب کن>
    text <بر آب و گل بساز که هنگام می‌رود>
  block
    text <آن چیز را بجوش که او هوش می‌برد>
    text <وان خام را بپز که سخن خام می‌رود>
  block
    text <زان باده داده‌ای تو به خورشید و ماه و چرخ>
    text <هر یک بدان نشاط چنین رام می‌رود>
  block
    text <والله که ذره نیز از آن جام بیخودست>
    text <از کرم مست گشته به اکرام می‌رود>
  block
    text <آرام بخش جان را زان می که از تفش>
    text <صبر و قرار و توبه و آرام می‌رود>
  block
    text <چون بوی وی رسد به خماران بود چنانک>
    text <آن مادر رحیم بر ایتام می‌رود>
  block
    text <امروز خاک جرعه می سیر سیر خورد>
    text <خورشیدوار جام کرم عام می‌رود>
  block
    text <سوی کشنده آید کشته چنانک زود>
    text <خون از بدن به شیشه حجام می‌رود>
  block
    text <چون کعبه که رود به در خانه ولی>
    text <این رحمت خدای به ارحام می‌رود>
  block
    text <تا مست نیست از همه لنگان سپس ترست>
    text <در بیخودی به کعبه به یک گام می‌رود>
  block
    text <تا باخودست راز نهان دارد از ادب>
    text <چون مست شد چه چاره که خودکام می‌رود>
  block
    text <خاموش و نام باده مگو پیش مرد خام>
    text <چون خاطرش به باده بدنام می‌رود>
