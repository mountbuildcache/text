
text <کدام لب که از او بوی جان نمی‌آید>
  block
    text <کدام لب که از او بوی جان نمی‌آید>
    text <کدام دل که در او آن نشان نمی‌آید>
  block
    text <مثال اشتر هر ذره‌ای چه می‌خاید>
    text <اگر نواله از آن شهره خوان نمی‌آید>
  block
    text <سگان طمع چپ و راست از چه می‌پویند>
    text <چو بوی قلیه از آن دیگدان نمی‌آید>
  block
    text <چراست پنجه شیران چو برگ گل لرزان>
    text <اگر ز غیب به دل‌ها سنان نمی‌آید>
  block
    text <هزار بره و گرگ از چه روی هم علفند>
    text <به جان چو هیبت و بانگ شبان نمی‌آید>
  block
    text <برون گوش دو صد نعره جان همی‌شنود>
    text <تو هوش دار چنین گر چنان نمی‌آید>
  block
    text <در این جهان کهن جان نو چرا روید>
    text <چو هر دمی مددی زان جهان نمی‌آید>
  block
    text <به دست خویش تو در چشم می‌فشانی خاک>
    text <نه آن که صورت نو نو عیان نمی‌آید>
  block
    text <شکسته قرن نگر صد هزار ذوالقرنین>
    text <قرین بسیست که صاحب قران نمی‌آید>
  block
    text <دهان و دست به آب وفا کی می‌شوید>
    text <که دم دمش می جان در دهان نمی‌آید>
  block
    text <دو سه قدم به سوی باغ عشق کس ننهاد>
    text <که صد سلامش از آن باغبان نمی‌آید>
  block
    text <ورای عشق هزاران هزار ایوان هست>
    text <ز عزت و عظمت در گمان نمی‌آید>
  block
    text <به هر دمی ز درونت ستاره‌ای تابد>
    text <که هین مگو کاثری ز آسمان نمی‌آید>
  block
    text <دهان ببند و دهان آفرین کند شرحش>
    text <به صورتی که تو را در زبان نمی‌آید>
