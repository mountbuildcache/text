
text <دوش من پیغام کردم سوی تو استاره را>
  block
    text <دوش من پیغام کردم سوی تو استاره را>
    text <گفتمش خدمت رسان از من تو آن مه پاره را>
  block
    text <سجده کردم گفتم این سجده بدان خورشید بر>
    text <کو به تابش زر کند مر سنگ‌های خاره را>
  block
    text <سینه خود باز کردم زخم‌ها بنمودمش>
    text <گفتمش از من خبر ده دلبر خون خواره را>
  block
    text <سو به سو گشتم که تا طفل دلم خامش شود>
    text <طفل خسپد چون بجنباند کسی گهواره را>
  block
    text <طفل دل را شیر ده ما را ز گردش وارهان>
    text <ای تو چاره کرده هر دم صد چو من بیچاره را>
  block
    text <شهر وصلت بوده است آخر ز اول جای دل>
    text <چند داری در غریبی این دل آواره را>
  block
    text <من خمش کردم ولیکن از پی دفع خمار>
    text <ساقی عشاق گردان نرگس خماره را>
