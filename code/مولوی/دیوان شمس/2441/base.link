
text <آخر مراعاتی بکن مر بی‌دلان را ساعتی>
  block
    text <آخر مراعاتی بکن مر بی‌دلان را ساعتی>
    text <ای ماه رو تشریف ده مر آسمان را ساعتی>
  block
    text <ای آن که هستت در سخن مستی می‌های کهن>
    text <دلداریی تلقین بکن مر ترجمان را ساعتی>
  block
    text <تن چون کمانم دل چو زه ای جان کمان بر چرخ نه>
    text <سوی فراز چرخ نه آن نردبان را ساعتی>
  block
    text <پیر از غمت هر جا فتی زان پیش کید آفتی>
    text <بنما که بینم دولتی بس جاودان را ساعتی>
  block
    text <ای از کفت دریا نمی‌محروم کردی محرمی>
    text <در خواب کن جانا دمی مر پاسبان را ساعتی>
  block
    text <عشقت می بی‌چون دهد در می همه افیون نهد>
    text <مستت نشانی چون دهد آن بی‌نشان را ساعتی>
  block
    text <از رخ جهان پرنور کن چشم فلک مخمور کن>
    text <از جان عالم دور کن این اندهان را ساعتی>
  block
    text <ای صد درج خوشتر ز جان وصف تو ناید در زبان>
    text <الا که صوفی گوید آن پیش آر آن را ساعتی>
  block
    text <استغفرالله ای خرد صوفی بدو کی ره برد>
    text <هر مرغ زان سو کی پرد درکش زبان را ساعتی>
  block
    text <ای کرده مه دراعه شق از عشقت ای خورشید حق>
    text <از بهر لعلش ای شفق بگذار کان را ساعتی>
  block
    text <جز عشق او در دل مکن تدبیر بی‌حاصل مکن>
    text <اندر مکان منزل مکن لا کن مکان را ساعتی>
  block
    text <ای امن‌ها در خوف تو ای ساکنی در طوف تو>
    text <جان داده طمع سوف تو امن و امان را ساعتی>
  block
    text <بنگر در این فریاد کن آخر وفا هم یاد کن>
    text <برتاب شاها داد کن این سو عنان را ساعتی>
  block
    text <یک دم بدین سو رای کن جان را تو شکرخای کن>
    text <در دیده ما جای کن نور عیان را ساعتی>
  block
    text <تیرم چو قصد جه کنم پرم بده تا به کنم>
    text <ابرو نما تا زه کنم من آن کمان را ساعتی>
  block
    text <ای زاغ هجران تهی چون زاغ از من کی رهی>
    text <کی گوید آن نور شهی خواهم فلان را ساعتی>
  block
    text <ای نفس شیر شیررگ چون یافتی زان عشق تک>
    text <انداز تو در پیش سگ این لوت و خوان را ساعتی>
  block
    text <ای از می جان بی‌خبر تا چند لافی از هنر>
    text <افکن تو در قعر سقر آن دام نان را ساعتی>
  block
    text <کو شهریار این زمن مخدوم شمس الدین من>
    text <تبریز خدمت کن به تن آن شه نشان را ساعتی>
