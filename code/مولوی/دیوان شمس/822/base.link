
text <عشق اکنون مهربانی می‌کند>
  block
    text <عشق اکنون مهربانی می‌کند>
    text <جان جان امروز جانی می‌کند>
  block
    text <در شعاع آفتاب معرفت>
    text <ذره ذره غیب دانی می‌کند>
  block
    text <کیمیای کیمیاسازست عشق>
    text <خاک را گنج معانی می‌کند>
  block
    text <گاه درها می‌گشاید بر فلک>
    text <گه خرد را نردبانی می‌کند>
  block
    text <گه چو صهبا بزم شادی می‌نهد>
    text <گه چو دریا درفشانی می‌کند>
  block
    text <گه چو روح الله طبیبی می‌شود>
    text <گه خلیلش میزبانی می‌کند>
  block
    text <اعتمادی دارد او بر عشق دوست>
    text <گر سماع لن ترانی می‌کند>
  block
    text <اندر این طوفان که خونست آب او>
    text <لطف خود را نوح ثانی می‌کند>
  block
    text <بانگ انانستعین ما شنید>
    text <لطف و داد و مستعانی می‌کند>
  block
    text <چون قرین شد عشق او با جان‌ها>
    text <مو به مو صاحب قرانی می‌کند>
  block
    text <ارمغان‌های غریب آورده است>
    text <قسمت آن ارمغانی می‌کند>
  block
    text <هر که می‌بندد ره عشاق را>
    text <جاهلی و قلتبانی می‌کند>
  block
    text <سرنگون اندررود در آب شور>
    text <هر که چون لنگر گرانی می‌کند>
  block
    text <تا چه خوردست این دهان کز ذوق آن>
    text <اقتضای بی‌زبانی می‌کند>
