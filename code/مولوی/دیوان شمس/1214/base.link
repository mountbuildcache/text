
text <بیا که دانه لطیفست رو ز دام مترس>
  block
    text <بیا که دانه لطیفست رو ز دام مترس>
    text <قمارخانه درآ و ز ننگ وام مترس>
  block
    text <بیا بیا که حریفان همه به گوش تواند>
    text <بیا بیا که حریفان تو را غلام مترس>
  block
    text <بیا بیا به شرابی و ساقیی که مپرس>
    text <درآ درآ بر آن شاه خوش سلام مترس>
  block
    text <شنیده‌ای که در این راه بیم جان و سر است>
    text <چو یار آب حیاتست از این پیام مترس>
  block
    text <چو عشق عیسی وقتست و مرده می‌جوید>
    text <بمیر پیش جمالش چو من تمام مترس>
  block
    text <اگر چه رطل گرانست او سبک روحست>
    text <ز دست دوست فروکش هزار جام مترس>
  block
    text <غلام شیر شدی بی‌کباب کی مانی>
    text <چو پخته خوار نباشی ز هیچ خام مترس>
  block
    text <حریف ماه شدی از عسس چه غم داری>
    text <صبوح روح چو دیدی ز صبح و شام مترس>
  block
    text <خیال دوست بیاورد سوی من جامی>
    text <که گیر باده خاص و ز خاص و عام مترس>
  block
    text <بگفتمش مه روزه‌ست و روز گفت خموش>
    text <که نشکند می جان روزه و صیام مترس>
  block
    text <در این مقام خلیلست و بایزید حریف>
    text <بگیر جام مقیم و در این مقام مترس>
