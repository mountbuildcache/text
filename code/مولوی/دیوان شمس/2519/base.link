
text <غلام پاسبانانم که یارم پاسبانستی>
  block
    text <غلام پاسبانانم که یارم پاسبانستی>
    text <به چستی و به شبخیزی چو ماه و اخترانستی>
  block
    text <غلام باغبانانم که یارم باغبانستی>
    text <به تری و به رعنایی چو شاخ ارغوانستی>
  block
    text <نباشد عاشقی عیبی وگر عیب است تا باشد>
    text <که نفسم عیب دان آمد و یارم غیب دانستی>
  block
    text <اگر عیب همه عالم تو را باشد چو عشق آمد>
    text <بسوزد جمله عیبت را که او بس قهرمانستی>
  block
    text <گذشتم بر گذرگاهی بدیدم پاسبانی را>
    text <نشسته بر سر بامی که برتر ز آسمانستی>
  block
    text <کلاه پاسبانانه قبای پاسبانانه>
    text <ولیک از های های او در عالم در امانستی>
  block
    text <به دست دیدبان او یکی آیینه‌ای شش سو>
    text <که حال شش جهت یک یک در آیینه بیانستی>
  block
    text <چو من دزدی بدم رهبر طمع کردم بدان گوهر>
    text <برآوردم یکی شکلی که بیرون از گمانستی>
  block
    text <ز هر سویی که گردیدم نشانه تیر او دیدم>
    text <ز هر شش سو برون رفتم که آن ره بی‌نشانستی>
  block
    text <همه سوها ز بی‌سو شد نشان از بی‌نشان آمد>
    text <چو آمد راه واگشتن ز آینده نهانستی>
  block
    text <چو زان شش پرده تاری برون رفتم به عیاری>
    text <ز نور پاسبان دیدم که او شاه جهانستی>
  block
    text <چو باغ حسن شه دیدم حقیقت شد بدانستم>
    text <که هم شه باغبانستی و هم شه باغ جانستی>
  block
    text <از او گر سنگسار آیی تو شیشه عشق را مشکن>
    text <ازیرا رونق نقدت ز سنگ امتحانستی>
  block
    text <ز شاهان پاسبانی خود ظریف و طرفه می‌آید>
    text <چنان خود را خلق کرده که نشناسی که آنستی>
  block
    text <لباس جسم پوشیده که کمتر کسوه آن است>
    text <سخن در حرف آورده که آن دونتر زبانستی>
  block
    text <به گل اندوده خورشیدی میان خاک ناهیدی>
    text <درون دلق جمشیدی که گنج خاکدانستی>
  block
    text <زبان وحییان را او ز ازل وجه العرب بوده>
    text <زبان هندوی گوید که خود از هندوانستی>
  block
    text <زمین و آسمان پیشش دو که برگ است پنداری>
    text <که در جسم از زمینستی و در عمر از زمانستی>
  block
    text <ز یک خندش مصور شد بهشت ار هشت ور بیش است>
    text <به چشم ابلهان گویی ز جنت ارمغانستی>
  block
    text <بر او صفرا کنند آنگه ز نخوت اصل سیم و زر>
    text <که ما زر و هنر داریم و غافل زو که کانستی>
  block
    text <چه عذر آرند آن روزی که عذرا گردد از پرده>
    text <چه خون گریند آن صبحی که خورشیدش عیانستی>
  block
    text <میان بلغم و صفرا و خون و مره و سودا>
    text <نماید روح از تأثیر گویی در میانستی>
  block
    text <ز تن تا جان بسی راه است و در تن می‌نماند جان>
    text <چنین دان جان عالم را کز او عالم جوانستی>
  block
    text <نه شخص عالم کبری چنین بر کار بی‌جان است>
    text <که چرخ ار بی‌روانستی بدین سان کی روانستی>
  block
    text <زمین و آسمان‌ها را مدد از عالم عقل است>
    text <که عقل اقلیم نورانی و پاک درفشانستی>
  block
    text <جهان عقل روشن را مددها از صفات آید>
    text <صفات ذات خلاقی که شاه کن فکانستی>
  block
    text <که این تیر عوارض را که می‌پرد به هر سویی>
    text <کمان پنهان کند صانع ولی تیر از کمانستی>
  block
    text <اگر چه عقل بیدار است آن از حی قیوم است>
    text <اگر چه سگ نگهبان است تأثیر شبانستی>
  block
    text <چو سگ آن از شبان بیند زیانش جمله سودستی>
    text <چو سگ خود را شبان بیند همه سودش زیانستی>
  block
    text <چو خود را ملک او بینی جهان اندر جهان باشی>
    text <وگر خود را ملک دانی جهان از تو جهانستی>
  block
    text <تو عقل کل چو شهری دان سواد شهر نفس کل>
    text <و این اجزا در آمدشد مثال کاروانستی>
  block
    text <خنک آن کاروانی کان سلامت با وطن آید>
    text <غنیمت برده و صحت و بختش همعنانستی>
  block
    text <خفیر ارجعی با او بشیر ابشروا بر ره>
    text <سلام شاه می‌آرند و جان دامن کشانستی>
  block
    text <خواطر چون سوارانند و زوتر زی وطن آیند>
    text <و یا بازان و زاغانند پس در آشیانستی>
  block
    text <خواطر رهبرانند و چو رهبر مر تو را بار است>
    text <مقامت ساعد شه دان که شاه شه نشانستی>
  block
    text <وگر زاغ است آن خاطر که چشمش سوی مردار است>
    text <کسی کش زاغ رهبر شد به گورستان روانستی>
  block
    text <چو در مازاغ بگریزی شود زاغ تو شهبازی>
    text <که اکسیر است شادی ساز او را کاندهانستی>
  block
    text <گر آن اصلی که زاغ و باز از او تصویر می‌یابد>
    text <تجلی سازدی مطلق اصالت را یگانستی>
  block
    text <ور آن نوری کز او زاید غم و شادی به یک اشکم>
    text <دمی پهلو تهی کردی همه کس شادمانستی>
  block
    text <همه اجزا همی‌گویند هر یک ای همه تو تو>
    text <همین گفت ار نه پرده ستی همه با همگنانستی>
  block
    text <درخت جان‌ها رقصان ز باد این چنین باده>
    text <گران باد آشکارستی نه لنگر بادبانستی>
  block
    text <درای کاروان دل به گوشم بانگ می‌آرد>
    text <گر آن بانگش به حس آید هر اشتر ساربانستی>
  block
    text <درافتد از صدف هر دم صدف بازش خورد در دم>
    text <وگر نه عین کری هم کران را ترجمانستی>
  block
    text <سهیل شمس تبریزی نتابد در یمن ور نی>
    text <ادیم طایفی گشتی به هر جا سختیانستی>
  block
    text <ضیاوار ای حسام الدین ضیاء الحق گواهی ده>
    text <ندیدی هیچ دیده گر ضیا نه دیدبانستی>
  block
    text <گواهی ضیا هم او گواهی قمر هم رو>
    text <گواهی مشک اذفربو که بر عالم وزانستی>
  block
    text <اگر گوشت شود دیده گواهی ضیا بشنو>
    text <ولی چشم تو گوش آمد که حرفش گلستانستی>
  block
    text <چو از حرفی گلستانی ز معنی کی گل استانی>
    text <چو پا در قیر جزوستت حجابت قیروانستی>
  block
    text <کتاب حس به دست چپ کتاب عقل دست راست>
    text <تو را نامه به چپ دادند که بیرون ز آستانستی>
  block
    text <چو عقلت طبع حس دارد و دست راست خوی چپ>
    text <و تبدیل طبیعت هم نه کار داستانستی>
  block
    text <خداوندا تو کن تبدیل که خود کار تو تبدیل است>
    text <که اندر شهر تبدیلت زبان‌ها چون سنانستی>
  block
    text <عدم را در وجود آری از این تبدیل افزونتر>
    text <تو نور شمع می‌سازی که اندر شمعدانستی>
  block
    text <تو بستان نامه از چپم به دست راستم درنه>
    text <تو تانی کرد چپ را راست بنده ناتوانستی>
  block
    text <ترازوی سبک دارم گرانش کن به فضل خود>
    text <تو که را که کنی زیرا نه کوه از خود گرانستی>
  block
    text <کمال لطف داند شد کمال نقص را چاره>
    text <که قعر دوزخ ار خواهی به از صدر جنانستی>
