
text <این کیست این این کیست این هذا جنون العاشقین>
  block
    text <این کیست این این کیست این هذا جنون العاشقین>
    text <از آسمان خوشتر شده در نور او روی زمین>
  block
    text <بی‌هوشی جان‌هاست این یا گوهر کان‌هاست این>
    text <یا سرو بستان‌هاست این یا صورت روح الامین>
  block
    text <سرمستی جان جهان معشوقه چشم و دهان>
    text <ویرانی کسب و دکان یغماجی تقوا و دین>
  block
    text <خورشید و ماه از وی خجل گوهر نثار سنگ دل>
    text <کز بیم او پشمین شود هر لحظه کوه آهنین>
  block
    text <خورشید اندر سایه‌اش افزون شده سرمایه‌اش>
    text <صد ماه اندر خرمنش چون نسر طایر دانه چین>
  block
    text <بسم الله ای روح البقا بسم الله ای شیرین لقا>
    text <بسم الله ای شمس الضحا بسم الله ای عین الیقین>
  block
    text <هین روی‌ها را تاب ده هین کشت دل را آب ده>
    text <نعلین برون کن برگذر بر تارک جان‌ها نشین>
  block
    text <ای هوش ما از خود برو وی گوش ما مژده شنو>
    text <وی عقل ما سرمست شو وی چشم ما دولت ببین>
  block
    text <ایوب را آمد نظر یعقوب را آمد پسر>
    text <خورشید شد جفت قمر در مجلس آ عشرت گزین>
  block
    text <من کیسه‌ها می دوختم در حرص زر می سوختم>
    text <ترک گدارویی کنم چون گنج دیدم در کمین>
  block
    text <ای شهسوار امر قل ای پیش عقلت نفس کل>
    text <چون کودکی کز کودکی وز جهل خاید آستین>
  block
    text <چون بیندش صاحب نظر صدتو شود او را بصر>
    text <دستک زنان بالای سر گوید که یا نعم المعین>
  block
    text <در سایه سدره نظر جبریل خو آمد بشر>
    text <درخورد او نبود دگر مهمانی عجل سمین>
  block
    text <بر خوان حق ره یافت او با خاصگان دریافت او>
    text <بنهاده بر کف‌ها طبق بهر نثارش حور عین>
  block
    text <این نامه اسرار جان تا چند خوانی بر چپان>
    text <این نامه می پرد عیان تا کف اصحاب الیمین>
