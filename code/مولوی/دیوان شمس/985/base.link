
text <هر که بهر تو انتظار کند>
  block
    text <هر که بهر تو انتظار کند>
    text <بخت و اقبال را شکار کند>
  block
    text <بهر باران چو کشت منتظر است>
    text <سینه را سبز و لاله زار کند>
  block
    text <بهر خورشید کان چو منتظر است>
    text <سنگ را لعل آبدار کند>
  block
    text <انتظار ادیم بهر سهیل>
    text <اندر او صد هزار کار کند>
  block
    text <آهنی کانتظار صیقل کرد>
    text <روی را صاف و بی‌غبار کند>
  block
    text <ز انتظار رسول تیغ علی>
    text <در غزا خویش ذوالفقار کند>
  block
    text <انتظار جنین درون رحم>
    text <نطفه را شاه خوش عذار کند>
  block
    text <انتظار حبوب زیر زمین>
    text <هر یکی دانه را هزار کند>
  block
    text <آسیا آب را چو منتظر است>
    text <سنگ را چست و بی‌قرار کند>
  block
    text <انتظار قبول وحی خدا>
    text <چشم را چشم اعتبار کند>
  block
    text <انتظار نثار بحر کرم>
    text <سینه را درج در چو نار کند>
  block
    text <شیره را انتظار در دل خم>
    text <بهر مغز شهان عقار کند>
  block
    text <بی کنارست فضل منتظرش>
    text <رانده را لایق کنار کند>
  block
    text <تا قیامت تمام هم نشود>
    text <شرح آن کانتظار یار کند>
  block
    text <ز انتظارات شمس تبریزی>
    text <شمس و ناهید و مه دوار کند>
