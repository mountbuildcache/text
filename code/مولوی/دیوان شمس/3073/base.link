
text <بیا بیا که پشیمان شوی از این دوری>
  block
    text <بیا بیا که پشیمان شوی از این دوری>
    text <بیا به دعوت شیرین ما چه می‌شوری>
  block
    text <حیات موج زنان گشته اندر این مجلس>
    text <خدای ناصر و هر سو شراب منصوری>
  block
    text <به دست طره خوبان به جای دسته گل>
    text <به زیر پای بنفشه به جای محفوری>
  block
    text <هزار جام سعادت بنوش ای نومید>
    text <بگیر صد زر و زور ای غریب زرزوری>
  block
    text <هزار گونه زلیخا و یوسفند این جا>
    text <شراب روح فزای و سماع طنبوری>
  block
    text <جواهر از کف دریای لامکان ز گزاف>
    text <به پیش مؤمن و کافر نهاده کافوری>
  block
    text <میان بحر عسل بانگ می‌زند هر جان>
    text <صلا که بازرهیدم ز شهد زنبوری>
  block
    text <فتاده‌اند به هم عاشقان و معشوقان>
    text <خراب و مست رهیده ز ناز مستوری>
  block
    text <قیامت‌ست همه راز و ماجراها فاش>
    text <که مرده زنده کند ناله‌های ناقوری>
  block
    text <برآر باز سر ای استخوان پوسیده>
    text <اگر چه سخره ماری و طعمه موری>
  block
    text <ز مور و مار خریدت امیر کن فیکون>
    text <بپوش خلعت میری جزای مأموری>
  block
    text <تو راست کان گهر غصه دکان بگذار>
    text <ز نور پاک خوری به که نان تنوری>
  block
    text <شکوفه‌های شراب خدا شکفت بهل>
    text <شکوفه‌ها و خمار شراب انگوری>
  block
    text <جمال حور به از بردگان بلغاری>
    text <شراب روح به از آش‌های بلغوری>
  block
    text <خیال یار به حمام اشک من آمد>
    text <نشست مردمک دیده‌ام به ناطوری>
  block
    text <دو چشم ترک خطا را چه ننگ از تنگی>
    text <چه عار دارد سیاح جان از این عوری>
  block
    text <درخت شو هله ای دانه‌ای که پوسیدی>
    text <تویی خلیفه و دستور ما به دستوری>
  block
    text <کی دیده‌ست چنین روز با چنان روزی>
    text <که واخرد همه را از شبی و شب کوری>
  block
    text <کرم گشاد چو موسی کنون ید بیضا>
    text <جهان شده‌ست چو سینا و سینه نوری>
  block
    text <دلا مقیم شو اکنون به مجلس جان‌ها>
    text <که کدخدای مقیمان بیت معموری>
  block
    text <مباش بسته مستی خراب باش خراب>
    text <یقین بدانک خرابیست اصل معموری>
  block
    text <خراب و مست خدایی در این چمن امروز>
    text <هزار شیشه اگر بشکنی تو معذوری>
  block
    text <به دست ساقی تو خاک می‌شود زر سرخ>
    text <چو خاک پای ویی خسروی و فغفوری>
  block
    text <صلای صحت جان هر کجا که رنجوریست>
    text <تو مرده زنده شدن بین چه جای رنجوری>
  block
    text <غلام شعر بدانم که شعر گفته توست>
    text <که جان جان سرافیل و نفخه صوری>
  block
    text <سخن چو تیر و زبان چو کمان خوارزمی است>
    text <که دیر و دور دهد دست وای از این دوری>
  block
    text <ز حرف و صوت بباید شدن به منطق جان>
    text <اگر غفار نباشد بس است مغفوری>
  block
    text <کز آن طرف شنوااند بی‌زبان دل‌ها>
    text <نه رومیست و نه ترکی و نی نشابوری>
  block
    text <بیا که همره موسی شویم تا که طور>
    text <که کلم الله آمد مخاطبه طوری>
  block
    text <که دامنم بگرفته‌ست و می‌کشد عشقی>
    text <چنانک گرسنه گیرد کنار کندوری>
  block
    text <ز دست عشق کی جسته‌ست تا جهد دل من>
    text <به قبض عشق بود قبضه قلاجوری>
