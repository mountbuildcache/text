
text <هر که را ذوق دین پدید آید>
  block
    text <هر که را ذوق دین پدید آید>
    text <شهد دنیاش کی لذیذ آید>
  block
    text <آن چنان عقل را چه خواهی کرد>
    text <که نگوسار یک نبیذ آید>
  block
    text <عقل بفروش و جمله حیرت خر>
    text <که تو را سود از این خرید آید>
  block
    text <نه از آن حالتیست ای عاقل>
    text <که در او عقل کس بدید آید>
  block
    text <نشود باز این چنین قفلی>
    text <گر همه عقل‌ها کلید آید>
  block
    text <گر درآیند ذره ذره به بانگ>
    text <آن همه بانگ ناشنید آید>
  block
    text <چه شود بیش و کم از این دریا>
    text <بنده گر پاک وگر پلید آید>
  block
    text <هر که رو آورد بدین دریا>
    text <گر یزیدست بایزید آید>
