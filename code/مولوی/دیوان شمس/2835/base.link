
text <ز گزاف ریز باده که تو شاه ساقیانی>
  block
    text <ز گزاف ریز باده که تو شاه ساقیانی>
    text <تو نه‌ای ز جنس خلقان تو ز خلق آسمانی>
  block
    text <دو هزار خنب باده نرسد به جرعه تو>
    text <ز کجا شراب خاکی ز کجا شراب جانی>
  block
    text <می و نقل این جهانی چو جهان وفا ندارد>
    text <می و ساغر خدایی چو خداست جاودانی>
  block
    text <دل و جان و صد دل و جان به فدای آن ملاحت>
    text <جز صورتی که داری تو به خاکیان چه مانی>
  block
    text <بزن آتشی که داری به جهان بی‌قراری>
    text <بشکاف ز آتش خود دل قبه دخانی>
  block
    text <پر و بال بخش جان را که بسی شکسته پر شد>
    text <پر و بال جان شکستی پی حکمتی که دانی>
  block
    text <سخنم به هوشیاری نمکی ندارد ای جان>
    text <قدحی دو موهبت کن چو ز من سخن ستانی>
  block
    text <که هر آنچ مست گوید همه باده گفته باشد>
    text <نکند به کشتی جان جز باده بادبانی>
  block
    text <مددی که نیم مستم بده آن قدح به دستم>
    text <که به دولت تو رستم ز ملولی و گرانی>
  block
    text <هله ای بلای توبه بدران قبای توبه>
    text <بر تو چه جای توبه که قضای ناگهانی>
  block
    text <تو خراب هر دکانی تو بلای خان و مانی>
    text <زه کوه قاف گیری چو شتر همی‌کشانی>
  block
    text <عجب آن دگر بگویم که به گفت می‌نیاید>
    text <تو بگو که از تو خوشتر که شه شکربیانی>
