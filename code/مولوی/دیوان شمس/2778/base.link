
text <ای خدایی که مفرح بخش رنجوران تویی>
  block
    text <ای خدایی که مفرح بخش رنجوران تویی>
    text <در میان لطف و رحمت همچو جان پنهان تویی>
  block
    text <خسته کردی بندگان را تا تو را زاری کنند>
    text <چون خریدار نفیر و لابه و افغان تویی>
  block
    text <جمله درمان خواه و آن درمانشان خواهان توست>
    text <آنک درد و دارو از وی خاست بی‌شک آن تویی>
  block
    text <دردهایی کآدمی را بر در خلقان برد>
    text <آن حجاب از اول است و آخر و پایان تویی>
  block
    text <هر کجا کاری فروبندد تو باشی چشم بند>
    text <هر کجا روشن شود آن شعله تابان تویی>
  block
    text <ناله بخشی خستگان را تا بدان ساکن شوند>
    text <چون حقیقت بنگرم در درد ما نالان تویی>
  block
    text <هم تویی آن کس که می‌گوید تویی والله تویی>
    text <گوی و چوگان و نظاره گر در این میدان تویی>
  block
    text <و آنک منکر می‌شود این را و علت می‌نهد>
    text <در میان وسوسه او نفس علت خوان تویی>
  block
    text <و آنک می‌گوید تویی زین گفت ترسان می‌شود>
    text <در میان جان او در پرده ترسان تویی>
  block
    text <کنج زندان را به یک اندیشه بستان می‌کنی>
    text <رنج هر زندان ز توست و ذوق هر بستان تویی>
  block
    text <در یکی کار آن یکی راغب و آن دیگر نفور>
    text <تو مخالف کرده‌ای شان فتنه ایشان تویی>
  block
    text <آن یکی محبوب این و باز او مکروه آن>
    text <چشم بندی چشم و دل را قبله و سامان تویی>
  block
    text <صد هزاران نقش را تو بنده نقشی کنی>
    text <گویی سلطان است آن دام است خود سلطان تویی>
  block
    text <بندگی و خواجگی و سلطنت خط‌های توست>
    text <خط کژ و خط راست این دبیرستان تویی>
  block
    text <صورت ما خانه‌ها و روح ما مهمان در آن>
    text <نقش و جان‌ها سایه تو جان آن مهمان تویی>
  block
    text <دست در طاعت زنیم و چشم در ایمان نهیم>
    text <بر امید آنک بنمایی که خود ایمان تویی>
  block
    text <دست احسان بر سر ما نه ز احسانی که ما>
    text <چشم روشن در تو آویزیم کان احسان تویی>
  block
    text <غفلت و بیداری ما در توی بر کار و بس>
    text <غفلت ما بی‌فضولی بر چو خود یقضان تویی>
  block
    text <توبه با تو خود فضول است و شکستن خود بتر>
    text <نقش پیمان گر شکست ارواح آن پیمان تویی>
  block
    text <روح‌ها می‌پروری همچون زر و مس و عقیق>
    text <چون مخالف شد جواهر ای عجب چون کان تویی>
  block
    text <روز درپیچد صفت در ما و تابد تا به شب>
    text <شب صفات از ما به تو آید صفاتستان تویی>
  block
    text <روز تا شب ما چنین بر همدگر رحمت کنیم>
    text <شب همه رحمت رود سوی تو چون رحمان تویی>
  block
    text <کو سلاطین جهان گر شاه ایوان بوده‌اند>
    text <پس بدانستیم بی‌شک کاندر این ایوان تویی>
