
text <عقل بند ره روان و عاشقانست ای پسر>
  block
    text <عقل بند ره روان و عاشقانست ای پسر>
    text <بند بشکن ره عیان اندر عیانست ای پسر>
  block
    text <عقل بند و دل فریب و تن غرور و جان حجاب>
    text <راه از این جمله گرانی‌ها نهانست ای پسر>
  block
    text <چون ز عقل و جان و دل برخاستی بیرون شدی>
    text <این یقین و این عیان هم در گمانست ای پسر>
  block
    text <مرد کو از خود نرفتست او نه مردست ای پسر>
    text <عشق کان از جان نباشد آفسانست ای پسر>
  block
    text <سینه خود را هدف کن پیش تیر حکم او>
    text <هین که تیر حکم او اندر کمانست ای پسر>
  block
    text <سینه‌ای کز زخم تیر جذبه او خسته شد>
    text <بر جبین و چهره او صد نشانست ای پسر>
  block
    text <گر روی بر آسمان هفتمین ادریس وار>
    text <عشق جانان سخت نیکونردبانست ای پسر>
  block
    text <هر طرف که کاروانی نازنازان می‌رود>
    text <عشق را بنگر که قبله کاروانست ای پسر>
  block
    text <سایه افکندست عشقش همچو دامی بر زمین>
    text <عشق چون صیاد او بر آسمانست ای پسر>
  block
    text <عشق را از من مپرس از کس مپرس از عشق پرس>
    text <عشق در گفتن چو ابر درفشانست ای پسر>
  block
    text <ترجمانی من و صد چون منش محتاج نیست>
    text <در حقایق عشق خود را ترجمانست ای پسر>
  block
    text <عشق کار خفتگان و نازکان نرم نیست>
    text <عشق کار پردلان و پهلوانست ای پسر>
  block
    text <هر کی او مر عاشقان و صادقان را بنده شد>
    text <خسرو و شاهنشه و صاحب قرانست ای پسر>
  block
    text <این جهان پرفسون از عشق تا نفریبدت>
    text <کاین جهان بی‌وفا از تو جهانست ای پسر>
  block
    text <بیت‌های این غزل گر شد دراز از وصل‌ها>
    text <پرده دیگر شد ولی معنی همانست ای پسر>
  block
    text <هین دهان بربند و خامش کن از این پس چون صدف>
    text <کاین زیانت در حقیقت خصم جانست ای پسر>
