
text <ای شده از جفای تو جانب چرخ دود من>
  block
    text <ای شده از جفای تو جانب چرخ دود من>
    text <جور مکن که بشنود شاد شود حسود من>
  block
    text <بیش مکن تو دود را شاد مکن حسود را>
    text <وه که چه شاد می شود از تلف وجود من>
  block
    text <تلخ مکن امید من ای شکر سپید من>
    text <تا ندرم ز دست تو پیرهن کبود من>
  block
    text <دلبر و یار من تویی رونق کار من تویی>
    text <باغ و بهار من تویی بهر تو بود بود من>
  block
    text <خواب شبم ربوده‌ای مونس من تو بوده‌ای>
    text <درد توام نموده‌ای غیر تو نیست سود من>
  block
    text <جان من و جهان من زهره آسمان من>
    text <آتش تو نشان من در دل همچو عود من>
  block
    text <جسم نبود و جان بدم با تو بر آسمان بدم>
    text <هیچ نبود در میان گفت من و شنود من>
