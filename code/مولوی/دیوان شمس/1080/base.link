
text <ساقیا هستند خلقان از می ما دور دور>
  block
    text <ساقیا هستند خلقان از می ما دور دور>
    text <زان جمال و زان کمال و فر و سیما دور دور>
  block
    text <گر چه پیر کهنه‌ای در حکمت و ذوق و صفا>
    text <از شراب صاف ما هستی تو پیرا دور دور>
  block
    text <چونک بینایان نمی‌بینند رنگ جام را>
    text <عقل خود داند که باشد جان اعمی دور دور>
  block
    text <چون صریح و رمز قاضی می‌نداند جان او>
    text <دور باشد از دل او رمز و ایما دور دور>
  block
    text <تا نبرد تیغ شمس الحق زنار تو را>
    text <جان تو باشد از آن لطف و چلیپا دور دور>
  block
    text <تا ز خوبی بتان خالی نگردد جان تو>
    text <باشی از رخسار آن دلدار زیبا دور دور>
  block
    text <گر چه اندر بزم شاهان تو بدی سرده ولیک>
    text <چون در این بزم اندرآیی باشی این جا دور دور>
  block
    text <تو شنیدی قرب موسی طور سینا نور حق>
    text <در حضور خضر بود آن طور سینا دور دور>
  block
    text <سقف مینا گر چه بس عالیست پیش چشم تو>
    text <لیک پیش رفعتش بد سقف مینا دور دور>
  block
    text <ای گران جان یا سبک شو یا برو از بزم ما>
    text <یا مکن مانند خود از عیش ما را دور دور>
  block
    text <مطرب عشاق بهر من زن این نادر نوا>
    text <زانک هست از گوش کر این بانگ سرنا دور دور>
