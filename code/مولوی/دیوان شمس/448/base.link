
text <امروز روز نوبت دیدار دلبرست>
  block
    text <امروز روز نوبت دیدار دلبرست>
    text <امروز روز طالع خورشید اکبرست>
  block
    text <دی یار قهرباره و خون خواره بود لیک>
    text <امروز لطف مطلق و بیچاره پرورست>
  block
    text <از حور و ماه و روح و پری هیچ دم مزن>
    text <کان‌ها به او نماند او چیز دیگرست>
  block
    text <هر کس که دید چهره او نشد خراب>
    text <او آدمی نباشد او سنگ مرمرست>
  block
    text <هر مؤمنی که ز آتش او باخبر بود>
    text <در چشم صادقان ره عشق کافرست>
  block
    text <ای آنک باده‌های لبش را تو منکری>
    text <در چشم من نگر که پر از می چو ساغرست>
  block
    text <زد حلقه روح قدس مه من بگفت کیست>
    text <آواز داد او که کمین بنده بر درست>
  block
    text <گفتا که با تو کیست بگفت او که عشق تو>
    text <گفتا کجا است عشق بگفت اندر این برست>
  block
    text <ای سیمبر به من نظری کن زکات حسن>
    text <کاین چشم من پر از در و رخسار از زرست>
  block
    text <گفت از شکاف در تو به من درنگر از آنک>
    text <دستیم بر در تو و دستیم بر سرست>
  block
    text <گفتا که ذره ذره جهان عاشق منند>
    text <رو رو که این متاع بر ما محقرست>
  block
    text <پیش آ تو شمس مفخر تبریز شاه عشق>
    text <کاین قصه پرآتش از حرف برترست>
