
text <ز بانگ پست تو ای دل بلند گشت وجود>
  block
    text <ز بانگ پست تو ای دل بلند گشت وجود>
    text <تو نفخ صوری یا خود قیامت موعود>
  block
    text <شنوده‌ام که بسی خلق جان بداد و بمرد>
    text <ز ذوق و لذت آواز و نغمه داوود>
  block
    text <شها نوای تو برعکس بانگ داوودست>
    text <کز آن بمرد و از این زنده می‌شود موجود>
  block
    text <ز حلق نیست نوایت ولیک حلقه رباست>
    text <هزار حلقه ربا را چو حلقه او بربود>
  block
    text <دلا تو راست بگو دوش می کجا خوردی>
    text <که از پگاه تو امروز مولعی به سرود>
  block
    text <سرود و بانگ تو زان رو گشاد می‌آرد>
    text <که آن ز روح معلاست نی ز جسم فرود>
  block
    text <چو بند جسم نگشتی گشاد جان دیدی>
    text <که هر که تخم نکو کشت دخل بد ندرود>
  block
    text <یقین که بوی گل فقر از گلستانیست>
    text <مرود هیچ کسی دید بی‌درخت مرود>
  block
    text <خنک کسی که چو بو برد بوی او را برد>
    text <خنک کسی که گشادی بیافت چشم گشود>
  block
    text <خنک کسی که از این بوی کرته یوسف>
    text <دلش چو دیده یعقوب خسته واشد زود>
  block
    text <ز ناسپاسی ما بسته است روزن دل>
    text <خدای گفت که انسان لربه لکنود>
  block
    text <تو سود می طلبی سود می‌رسد از یار>
    text <ولی چو پی نبری کز کجاست سود چه سود>
  block
    text <ستاره ایست خدا را که در زمین گردد>
    text <که در هوای ویست آفتاب و چرخ کبود>
  block
    text <بسا سحر که درآید به صومعه مؤمن>
    text <که من ستاره سعدم ز من بجو مقصود>
  block
    text <ستاره‌ام که من اندر زمینم و بر چرخ>
    text <به صد مقامم یابند چون خیال خدود>
  block
    text <زمینیان را شمعم سماییان را نور>
    text <فرشتگان را روحم ستارگان را بود>
  block
    text <اگر چه ذره نمایم ولیک خورشیدم>
    text <اگر چه جزو نمایم مراست کل وجود>
  block
    text <اگر چه قبله حاجات آسمان بوده‌ست>
    text <به آسمان منگر سوی من نگر بین جود>
  block
    text <ز روی نخوت و تقلید ننگ دارد از او>
    text <بلیس وار که خود بس بود خدا مسجود>
  block
    text <جواب گویدش آدم که این سجود او راست>
    text <تو احولی و دو می‌بینی از ضلال و جحود>
  block
    text <ز گرد چون و چرا پرده‌ای فرود آورد>
    text <میان اختر دولت میان چشم حسود>
  block
    text <ستاره گوید رو پرده تو افزون باد>
    text <ز من نماندی تنها ز حضرتی مردود>
  block
    text <بسا سال و جوابی که اندر این پرده‌ست>
    text <بدین حجاب ندیدی خلیل را نمرود>
  block
    text <چه پرده است حسد ای خدا میان دو یار>
    text <که دی چو جان بده‌اند این زمان چو گرگ عنود>
  block
    text <چه پرده بود که ابلیس پیش از این پرده>
    text <به سجده بام سموات و ارض می‌پیمود>
  block
    text <به رغبت و به نشاط و به رقت و به نیاز>
    text <به گونه گونه مناجات مهر می‌افزود>
  block
    text <ز پرده حسدی ماند همچو خر بر یخ>
    text <که آن همه پر و بالش بدین حدث آلود>
  block
    text <ز مسجد فلکش راند رو حدث کردی>
    text <حدیث می‌نشنود و حدث همی‌پالود>
  block
    text <چرا روم به چه حجت چه کرده‌ام چه سبب>
    text <بیا که بحث کنیم ای خدای فرد ودود>
  block
    text <اگر به دست تو کردی که جمله کرده تست>
    text <ضلالت و ثنی و مسیحیان و یهود>
  block
    text <مرا چه گمره کردی مراد تو این بود>
    text <چنان کنم که نبینی ز خلق یک محمود>
  block
    text <بگفت اگر بگذارم برآ به کوه بلند>
    text <وگر نه قعر فرورو چو لنگر مشدود>
  block
    text <تو را چه بحث رسد با من ای غراب غروب>
    text <اگر نه مسخ شدستی ز لعنت مورود>
  block
    text <خری که مات تو گردد ببرد از در ما>
    text <نخواهمش که بود عابد چو ما معبود>
  block
    text <ولی کسی که به دستش چراغ عقل بود>
    text <کجا گذارد نور و کجا رود سوی دود>
  block
    text <بگفت من به دمی آن چراغ را بکشم>
    text <بگفت باد نتاند چراغ صدق ربود>
  block
    text <هر آنک پف کند او بر چراغ موهبتم>
    text <بسوزد آن سر و ریشش چو هیزم موقود>
  block
    text <هزار شکر خدا را که عقل کلی باز>
    text <ز بعد فرقت آمد به طالع مسعود>
  block
    text <همه سپند بسوزیم بهر آمدنش>
    text <سپند چه که بسوزیم خویش را چون عود>
  block
    text <چو خویش را بنمود او ز خویش خود ببریم>
    text <به کوه طور چه آریم کاه دودآلود>
  block
    text <چو موش و مار شدستیم ساکن ظلمت>
    text <درون خاک مقیمان عالم محدود>
  block
    text <چو موش جز پی دزدی برون نه‌ایم از خاک>
    text <چه برخوریم از آن رفتن کژ مفسود>
  block
    text <چو موش ماش رها کرد اژدهاش کنی>
    text <چو گربه طالع خوانش شود جمله اسود>
  block
    text <خدای گربه بدان آفرید تا موشان>
    text <نهان شوند به خاک اندرون به حبس خلود>
  block
    text <دم مسیح غلام دمت که پیش از تو>
    text <بد از زمانه دم گیر راه دم مسدود>
  block
    text <همه کسان کس آنند کش کسی کرد او>
    text <همه جهانش ببخشید چون بر او بخشود>
  block
    text <خموش باش که گفتار بی‌زبان داری>
    text <که تار او نبود نطق و بانگ و حرفش پود>
  block
    text <چو سر ز سجده برآورد شمس تبریزی>
    text <هزار کافر و مؤمن نهاد سر به سجود>
