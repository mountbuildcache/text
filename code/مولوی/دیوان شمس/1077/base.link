
text <از کنار خویش یابم هر دمی من بوی یار>
  block
    text <از کنار خویش یابم هر دمی من بوی یار>
    text <چون نگیرم خویش را من هر شبی اندر کنار>
  block
    text <دوش باغ عشق بودم آن هوس بر سر دوید>
    text <مهر او از دیده برزد تا روان شد جویبار>
  block
    text <هر گل خندان که رویید از لب آن جوی مهر>
    text <رسته بود از خار هستی جسته بود از ذوالفقار>
  block
    text <هر درخت و هر گیاهی در چمن رقصان شده>
    text <لیک اندر چشم عامه بسته بود و برقرار>
  block
    text <ناگهان اندررسید از یک طرف آن سرو ما>
    text <تا که بیخود گشت باغ و دست بر هم زد چنار>
  block
    text <رو چو آتش می‌چو آتش عشق آتش هر سه خوش>
    text <جان ز آتش‌های درهم پرفغان این الفرار>
  block
    text <در جهان وحدت حق این عدد را گنج نیست>
    text <وین عدد هست از ضرورت در جهان پنج و چار>
  block
    text <صد هزاران سیب شیرین بشمری در دست خویش>
    text <گر یکی خواهی که گردد جمله را در هم فشار>
  block
    text <صد هزاران دانه انگور از حجاب پوست شد>
    text <چون نماند پوست ماند باده‌های شهریار>
  block
    text <بی‌شمار حرف‌ها این نطق در دل بین که چیست>
    text <ساده رنگی نیست شکلی آمده از اصل کار>
  block
    text <شمس تبریزی نشسته شاهوار و پیش او>
    text <شعر من صف‌ها زده چون بندگان اختیار>
