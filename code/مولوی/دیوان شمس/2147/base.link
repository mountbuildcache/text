
text <چیست که هر دمی چنین می‌کشدم به سوی او>
  block
    text <چیست که هر دمی چنین می‌کشدم به سوی او>
    text <عنبر نی و مشک نی بوی وی است بوی او>
  block
    text <سلسله‌ای است بی‌بها دشمن جمله توبه‌ها>
    text <توبه شکست من کیم سنگ من و سبوی او>
  block
    text <توبه شکست او بسی توبه و این چنین کسی>
    text <پرده دری و دلبری خوی وی است خوی او>
  block
    text <توبه من برای او توبه شکن هوای او>
    text <توبه من گناه من سوخته پیش روی او>
  block
    text <شاخ و درخت عقل و جان نیست مگر به باغ او>
    text <آب حیات جاودان نیست مگر به جوی او>
  block
    text <عشق و نشاط گستری با می و رطل ساغری>
    text <می‌رسد از کنارها غلغل وهای هوی او>
  block
    text <مرد که خودپسند شد همچو کدو بلند شد>
    text <تا نشود ز خود تهی پر نشود کدوی او>
  block
    text <سایه که باز می‌شود جمع و دراز می‌شود>
    text <هست ز آفتاب جان قوت جست و جوی او>
  block
    text <سایه وی است و نور او جمع وی است و دور او>
    text <نور ز عکس روی او سایه ز عکس موی او>
  block
    text <ای مه و آفتاب جان پرده دری مکن عیان>
    text <تا ز فلک فرودرد پرده هفت توی او>
  block
    text <چیست درون جیب من جز تو و من حجاب من>
    text <ای من و تو فنا شده پیش بقای اوی او>
