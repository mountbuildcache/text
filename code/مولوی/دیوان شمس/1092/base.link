
text <اختران را شب وصلست و نثارست و نثار>
  block
    text <اختران را شب وصلست و نثارست و نثار>
    text <چون سوی چرخ عروسیست ز ماه ده و چار>
  block
    text <زهره در خویش نگنجد ز نواهای لطیف>
    text <همچو بلبل که شود مست ز گل فصل بهار>
  block
    text <جدی را بین به کرشمه به اسد می‌نگرد>
    text <حوت را بین که ز دریا چه برآورد غبار>
  block
    text <مشتری اسب دوانید سوی پیر زحل>
    text <که جوانی تو ز سر گیر و بر او مژده بیار>
  block
    text <کف مریخ که پرخون بود از قبضه تیغ>
    text <گشت جان بخش چو خورشید مشرف آثار>
  block
    text <دلو گردون چو از آن آب حیات آمد پر>
    text <شود آن سنبله خشک از او گوهربار>
  block
    text <جوز پرمغز ز میزان و شکستن نرمد>
    text <حمل از مادر خود کی بگریزد به نفار>
  block
    text <تیر غمزه چو رسید از سوی مه بر دل قوس>
    text <شب روی پیشه گرفت از هوسش عقرب وار>
  block
    text <اندر این عید برو گاو فلک قربان کن>
    text <گر نه‌ای چون سرطان در وحلی کژرفتار>
  block
    text <این فلک هست سطرلاب و حقیقت عشقست>
    text <هر چه گوییم از این گوش سوی معنی دار>
  block
    text <شمس تبریز در آن صبح که تو درتابی>
    text <روز روشن شود از روی چو ماهت شب تار>
