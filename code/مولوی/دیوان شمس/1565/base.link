
text <ای دشمن روزه و نمازم>
  block
    text <ای دشمن روزه و نمازم>
    text <وی عمر و سعادت درازم>
  block
    text <هر پرده که ساختم دریدی>
    text <بگذشت از آنک پرده سازم>
  block
    text <ای من چو زمین و تو بهاری>
    text <پیدا شده از تو جمله رازم>
  block
    text <چون صید شدم چگونه پرم>
    text <چون مات توام دگر چه بازم>
  block
    text <پروانه من چو سوخت بر شمع>
    text <دیگر ز چه باشد احترازم>
  block
    text <نزدیکتری به من ز عقلم>
    text <پس سوی تو من چگونه یازم>
  block
    text <بگداز مرا که جمله قندم>
    text <گر من فسرم وگر گدازم>
  block
    text <یک بارگی از وفا مشو دست>
    text <یک بار دگر ببین نیازم>
  block
    text <یک بار دگر مرا فسون خوان>
    text <وز روح مسیح کن طرازم>
  block
    text <بر قنطره بست باج دارم>
    text <از بهر عبور ده جوازم>
  block
    text <خاموش که گفت حاجتش نیست>
    text <در گفتن خویش یاوه تازم>
  block
    text <خاموش که عاقبت مرا کار>
    text <محمود بود چو من ایازم>
