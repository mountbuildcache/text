
text <هر نفس آواز عشق می‌رسد از چپ و راست>
  block
    text <هر نفس آواز عشق می‌رسد از چپ و راست>
    text <ما به چمن می‌رویم عزم تماشا که راست>
  block
    text <نوبت خانه گذشت نوبت بستان رسید>
    text <صبح سعادت دمید وقت وصال و لقاست>
  block
    text <ای شه صاحب قران خیز ز خواب گران>
    text <مرکب دولت بران نوبت وصل آن ماست>
  block
    text <طبل وفا کوفتند راه سما روفتند>
    text <عیش شما نقد شد نسیه فردا کجاست>
  block
    text <روم برآورد دست زنگی شب را شکست>
    text <عالم بالا و پست پرلمعان و صفاست>
  block
    text <ای خنک آن را که او رست از این رنگ و بو>
    text <زانک جز این رنگ و بو در دل و جان رنگ‌هاست>
  block
    text <ای خنک آن جان و دل کو رهد از آب و گل>
    text <گر چه در این آب و گل دستگه کیمیاست>
