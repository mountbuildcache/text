
text <مست می عشق را حیا نی>
  block
    text <مست می عشق را حیا نی>
    text <وین باده عشق را بها نی>
  block
    text <آن عشق چو بزم و باده جان را>
    text <می نوشد و ممکن صلا نی>
  block
    text <با عقل بگفت ماجراها>
    text <جان گفت که وقت ماجرا نی>
  block
    text <از روح بجستم آن صفا گفت>
    text <آن هست صفا ولی ز ما نی>
  block
    text <گفتم که مکن نهان از این مس>
    text <ای کفو تو زر و کیمیا نی>
  block
    text <کاین برق حدیث تو از آن است>
    text <جز جان افزا و دلربا نی>
  block
    text <گفتا غلطی که آن نیم من>
    text <ما بوالحسنیم و بوالعلا نی>
  block
    text <گفتم که به حق نرگسانت>
    text <دفعم بمده به شیوه‌ها نی>
  block
    text <کاین غمزه مست خونی تو>
    text <کشته‌ست هزار و خونبها نی>
  block
    text <بالله که تویی که بی‌تویی تو>
    text <ای کبر تو غیر کبریا نی>
  block
    text <گر ز آنک تویی و گر نه‌ای تو>
    text <از تو گذری دو دیده را نی>
  block
    text <گر فرمایی که نیست هست است>
    text <کو زهره که گویمت چرا نی>
  block
    text <مغناطیسی و جان چو آهن>
    text <می‌آید مست و دست و پا نی>
  block
    text <چون گرم شوم ز جام اول>
    text <غیر تسلیم در قضا نی>
  block
    text <چون شد به سرم میم سراسر>
    text <می را تسلیم یا رضا نی>
  block
    text <از بهر نسیم زلف جعدت>
    text <یکتا زلفی که جز دو تا نی>
  block
    text <ای باد صبا به انتظارت>
    text <از بهر صبا و خود صبا نی>
  block
    text <پس ما چه زنیم ای قلندر>
    text <اندر گره و گره گشا نی>
  block
    text <گر ز آنک نه هر دمی خداوند>
    text <کو جز سر و خاصه خدا نی>
  block
    text <مخدومی شمس دین تبریز>
    text <چون خورشیدش در این سما نی>
