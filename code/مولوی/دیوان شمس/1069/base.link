
text <در سماع عاشقان زد فر و تابش بر اثیر>
  block
    text <در سماع عاشقان زد فر و تابش بر اثیر>
    text <گر سماع منکران اندرنگیرد گو مگیر>
  block
    text <قسمت حقست قومی در میان آفتاب>
    text <پای کوبانند و قومی در میان زمهریر>
  block
    text <قسمت حقست قومی در میان آب شور>
    text <تلخ و غمگینند و قومی در میان شهد و شیر>
  block
    text <نوبت الفقر فخری تا قیامت می‌زنند>
    text <تو که داری می‌خور و می‌ده شب و روز ای فقیر>
  block
    text <فقر را در نور یزدان جو مجو اندر پلاس>
    text <هر برهنه مرد بودی مرد بودی نیز سیر>
  block
    text <بانگ مرغان می‌رسد بر می‌فشانی پر و بال>
    text <لیک اگر خواهی بپری پای را برکش ز قیر>
  block
    text <عقل تو دربند جان و طبع تو دربند نان>
    text <مغزها اندر خمار و دست‌ها اندر خمیر>
  block
    text <عارفا گر کاهلی آمد قران کاهلان>
    text <جاء نصرالله آمد ابشروا جاء البشیر>
  block
    text <گرمی خود را دگر جا خرج کردی ای جوان>
    text <هر کی آن جا گرم باشد این طرف باشد زحیر>
  block
    text <گرمیی با سردیی و سردیی با گرمیی>
    text <چونک آن جا گرم بودی سردی این جا ناگزیر>
  block
    text <لیک نومیدی رها کن گرمی حق بی‌حدست>
    text <پیش این خورشید گرمی ذره‌ای باشد سعیر>
  block
    text <همچو مغناطیس می‌کش طالبان را بی‌زبان>
    text <بس بود بسیار گفتی ای نذیر بی‌نظیر>
