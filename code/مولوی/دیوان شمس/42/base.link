
text <کار تو داری صنما قدر تو باری صنما>
  block
    text <کار تو داری صنما قدر تو باری صنما>
    text <ما همه پابسته تو شیر شکاری صنما>
  block
    text <دلبر بی‌کینه ما شمع دل سینه ما>
    text <در دو جهان در دو سرا کار تو داری صنما>
  block
    text <ذره به ذره بر تو سجده کنان بر در تو>
    text <چاکر و یاری گر تو آه چه یاری صنما>
  block
    text <هر نفسی تشنه ترم بسته جوع البقرم>
    text <گفت که دریا بخوری گفتم کری صنما>
  block
    text <هر کی ز تو نیست جدا هیچ نمیرد به خدا>
    text <آنگه اگر مرگ بود پیش تو باری صنما>
  block
    text <نیست مرا کار و دکان هستم بی‌کار جهان>
    text <زان که ندانم جز تو کارگزاری صنما>
  block
    text <خواه شب و خواه سحر نیستم از هر دو خبر>
    text <کیست خبر چیست خبر روزشماری صنما>
  block
    text <روز مرا دیدن تو شب غم ببریدن تو>
    text <از تو شبم روز شود همچو نهاری صنما>
  block
    text <باغ پر از نعمت من گلبن بازینت من>
    text <هیچ ندید و نبود چون تو بهاری صنما>
  block
    text <جسم مرا خاک کنی خاک مرا پاک کنی>
    text <باز مرا نقش کنی ماه عذاری صنما>
  block
    text <فلسفیک کور شود نور از او دور شود>
    text <زو ندمد سنبل دین چونک نکاری صنما>
  block
    text <فلسفی این هستی من عارف تو مستی من>
    text <خوبی این زشتی آن هم تو نگاری صنما>
