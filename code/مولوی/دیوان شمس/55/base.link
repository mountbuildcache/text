
text <شب قدر است جسم تو کز او یابند دولت‌ها>
  block
    text <شب قدر است جسم تو کز او یابند دولت‌ها>
    text <مه بدرست روح تو کز او بشکافت ظلمت‌ها>
  block
    text <مگر تقویم یزدانی که طالع‌ها در او باشد>
    text <مگر دریای غفرانی کز او شویند زلت‌ها>
  block
    text <مگر تو لوح محفوظی که درس غیب از او گیرند>
    text <و یا گنجینه رحمت کز او پوشند خلعت‌ها>
  block
    text <عجب تو بیت معموری که طوافانش املاکند>
    text <عجب تو رق منشوری کز او نوشند شربت‌ها>
  block
    text <و یا آن روح بی‌چونی کز این‌ها جمله بیرونی>
    text <که در وی سرنگون آمد تأمل‌ها و فکرت‌ها>
  block
    text <ولی برتافت بر چون‌ها مشارق‌های بی‌چونی>
    text <بر آثار لطیف تو غلط گشتند الفت‌ها>
  block
    text <عجایب یوسفی چون مه که عکس اوست در صد چه>
    text <از او افتاده یعقوبان به دام و جاه ملت‌ها>
  block
    text <چو زلف خود رسن سازد ز چه‌هاشان براندازد>
    text <کشدشان در بر رحمت رهاندشان ز حیرت‌ها>
  block
    text <چو از حیرت گذر یابد صفات آن را که دریابد>
    text <خمش که بس شکسته شد عبارت‌ها و عبرت‌ها>
