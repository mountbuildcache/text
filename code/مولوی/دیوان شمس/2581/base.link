
text <ای سوخته یوسف در آتش یعقوبی>
  block
    text <ای سوخته یوسف در آتش یعقوبی>
    text <گه بیت و غزل گویی گه پای عمل کوبی>
  block
    text <گه دور بگردانی گاهی شکر افشانی>
    text <گه غوطه خوری عریان در چشمه ایوبی>
  block
    text <خلقان همه مرد و زن لب بسته و در شیون>
    text <وز دولت و داد او ما غرقه این خوبی>
  block
    text <بر عشق چو می‌چسبد عاشق ز چه رو خسپد>
    text <چون دوست نمی‌خسپد با آن همه مطلوبی>
  block
    text <آن دوست که می‌باید چون سوی تو می‌آید>
    text <از بهر چنان مهمان چون خانه نمی‌روبی>
  block
    text <چون رزم نمی‌سازی چون چست نمی‌تازی>
    text <چون سر تو نیندازی از غصه محجوبی>
  block
    text <ای نعل تو در آتش آن سوی ز پنج و شش>
    text <از جذبه آن است این کاندر غم و آشوبی>
  block
    text <کی باشد و کی باشد کو گل ز تو بتراشد>
    text <بی‌عیب خرد جان را از جمله معیوبی>
  block
    text <اجزای درختان را چون میوه کند دارا>
    text <بنگر که چه مبدل شد آن چوب از آن چوبی>
  block
    text <زین به بتوان گفتن اما بمگو تن زن>
    text <منگر ز حساب ای جان در عالم محسوبی>
