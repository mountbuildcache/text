
text <آن کیست آن آن کیست آن کو سینه را غمگین کند>
  block
    text <آن کیست آن آن کیست آن کو سینه را غمگین کند>
    text <چون پیش او زاری کنی تلخ تو را شیرین کند>
  block
    text <اول نماید مار کر آخر بود گنج گهر>
    text <شیرین شهی کاین تلخ را در دم نکوآیین کند>
  block
    text <دیوی بود حورش کند ماتم بود سورش کند>
    text <وان کور مادرزاد را دانا و عالم بین کند>
  block
    text <تاریک را روشن کند وان خار را گلشن کند>
    text <خار از کفت بیرون کشد وز گل تو را بالین کند>
  block
    text <بهر خلیل خویشتن آتش دهد افروختن>
    text <وان آتش نمرود را اشکوفه و نسرین کند>
  block
    text <روشن کن استارگان چاره گر بیچارگان>
    text <بر بنده او احسان کند هم بند را تحسین کند>
  block
    text <جمله گناه مجرمان چون برگ دی ریزان کند>
    text <در گوش بدگویان خود عذر گنه تلقین کند>
  block
    text <گوید بگو یا ذا الوفا اغفر لذنب قد هفا>
    text <چون بنده آید در دعا او در نهان آمین کند>
  block
    text <آمین او آنست کو اندر دعا ذوقش دهد>
    text <او را برون و اندرون شیرین و خوش چون تین کند>
  block
    text <ذوقست کاندر نیک و بد در دست و پا قوت دهد>
    text <کاین ذوق زور رستمان جفت تن مسکین کند>
  block
    text <با ذوق مسکین رستمی بی‌ذوق رستم پرغمی>
    text <گر ذوق نبود یار جان جان را چه باتمکین کند>
  block
    text <دل را فرستادم به گه کو تیز داند رفت ره>
    text <تا سوی تبریز وفا اوصاف شمس الدین کند>
