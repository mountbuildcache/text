
text <من از عالم تو را تنها گزینم>
  block
    text <من از عالم تو را تنها گزینم>
    text <روا داری که من غمگین نشینم>
  block
    text <دل من چون قلم اندر کف توست>
    text <ز توست ار شادمان وگر حزینم>
  block
    text <بجز آنچ تو خواهی من چه باشم>
    text <بجز آنچ نمایی من چه بینم>
  block
    text <گه از من خار رویانی گهی گل>
    text <گهی گل بویم و گه خار چینم>
  block
    text <مرا تو چون چنان داری چنانم>
    text <مرا تو چون چنین خواهی چنینم>
  block
    text <در آن خمی که دل را رنگ بخشی>
    text <چه باشم من چه باشد مهر و کینم>
  block
    text <تو بودی اول و آخر تو باشی>
    text <تو به کن آخرم از اولینم>
  block
    text <چو تو پنهان شوی از اهل کفرم>
    text <چو تو پیدا شوی از اهل دینم>
  block
    text <بجز چیزی که دادی من چه دارم>
    text <چه می جویی ز جیب و آستینم>
