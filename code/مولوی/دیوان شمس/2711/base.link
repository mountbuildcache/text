
text <بیا ای یار کامروز آن مایی>
  block
    text <بیا ای یار کامروز آن مایی>
    text <چو گل باید که با ما خوش برآیی>
  block
    text <خدایا چشم بد را دور گردان>
    text <خداوندا نگه دار از جدایی>
  block
    text <اگر چشم بد من راه من زد>
    text <به یک جامی ز خویشم ده رهایی>
  block
    text <نهادم دست بر دل تا نپرد>
    text <تو دل از سنگ خارا درربایی>
  block
    text <نه من مانم نه دل ماند نه عالم>
    text <اگر فردا بدین صورت درآیی>
  block
    text <بیا ای جان ما را زندگانی>
    text <بیا ای چشم ما را روشنایی>
  block
    text <به هر جایی ز سودای تو دودی است>
    text <کجایی تو کجایی تو کجایی>
  block
    text <یکی شاخی ز نور پاک یزدان>
    text <که جان جان جمله میوه‌هایی>
  block
    text <به لطف از آب حیوان درگذشتی>
    text <کند لطفش ز لطف تو گدایی>
  block
    text <اگر کفر است اگر اسلام بشنو>
    text <تو یا نور خدایی یا خدایی>
  block
    text <خمش کن چشم در خورشید درنه>
    text <که مستغنی است خورشید از گدایی>
