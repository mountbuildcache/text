
text <چون نداری تاب دانش چشم بگشا در صفات>
  block
    text <چون نداری تاب دانش چشم بگشا در صفات>
    text <چون نبینی بی‌جهت را نور او بین در جهات>
  block
    text <حوریان بین نوریان بین زیر این ازرق تتق>
    text <مسلمات مؤمنات قانتات تائبات>
  block
    text <هر یکی با نازباز و هر یکی عاشق نواز>
    text <هر یکی شمع طراز و هر یکی صبح نجات>
  block
    text <هر یکی بسته دهان و موشکاف اندر بیان>
    text <هر یکی شکرستان و هر یکی کان نبات>
  block
    text <جان کهنه می‌فشان و جان تازه می‌ستان>
    text <در فقیری می‌خرام و می‌ستان ز ایشان زکات>
  block
    text <شیر جان زین مریمان خور چونک زاده ثاینی>
    text <تا چو عیسی فارغ آیی از بنین و از بنات>
  block
    text <روز و شب را چون دو مجنون درکشان در سلسله>
    text <ای که هر روزت چو عید و هر شبت قدر و برات>
  block
    text <چونک شه بنمود رخ را اسب شد همراه پیل>
    text <عقل مسکین گشت مات و جان میان برد و مات>
  block
    text <عاشقان را وقت شورش ابله و شپشپ مبین>
    text <کوه جودی عاجز آید پیش ایشان در ثبات>
  block
    text <جان جمله پیشه‌ها عشقست اما آنک او>
    text <تره زار دل نبیند درفتد در ترهات>
  block
    text <من خمش کردم چو دیدم خوشتر از خود ناطقی>
    text <پیش او میرم بگویم اقتلونی یا ثقات>
  block
    text <شمس تبریزی چو بگشاید دهان چون شکر>
    text <از طرب در جنبش آید هم رمیم و هم رفات>
  block
    text <رو خمش کن قول کم گو بعد از این فعال باش>
    text <چند گویی فاعلاتن فاعلاتن فاعلات>
