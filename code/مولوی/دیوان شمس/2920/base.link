
text <ای بهار سبز و تر شاد آمدی>
  block
    text <ای بهار سبز و تر شاد آمدی>
    text <وی نگار سیمبر شاد آمدی>
  block
    text <درفکندی در سر و جان فتنه‌ای>
    text <ای حیات جان و سر شاد آمدی>
  block
    text <درفکن اندر دماغ مرد و زن>
    text <صد هزاران شور و شر شاد آمدی>
  block
    text <از بر سیمین تو کارم زر است>
    text <ای بلای سیم و زر شاد آمدی>
  block
    text <پای خود بر تارک خورشید نه>
    text <ای تو خورشید و قمر شاد آمدی>
  block
    text <لعل گوید از میان کان تو را>
    text <سوی آن کوه و کمر شاد آمدی>
  block
    text <شمس تبریزی که عالم از رخت>
    text <هست مست و بی‌خبر شاد آمدی>
