
text <اگر زمین و فلک را پر از سلام کنیم>
  block
    text <اگر زمین و فلک را پر از سلام کنیم>
    text <وگر سگان تو را فرش سیم خام کنیم>
  block
    text <وگر همای تو را هر سحر که می آید>
    text <ز جان و دیده و دل حلقه‌های دام کنیم>
  block
    text <وگر هزار دل پاک را به هر سر راه>
    text <به دست نامه پرخون به تو پیام کنیم>
  block
    text <وگر چو نقره و زر پاک و خالص از پی تو>
    text <میان آتش تو منزل و مقام کنیم>
  block
    text <به ذات پاک منزه که بعد این همه کار>
    text <به هر طرف نگرانیم تا کدام کنیم>
  block
    text <قرار عاقبت کار هم بر این افتاد>
    text <که خویش را همه حیران و خیره نام کنیم>
  block
    text <و آنگهی که رسد باده‌های حیرانان>
    text <ز شیشه خانه دل صد هزار جام کنیم>
  block
    text <چو سیمبر به صفا تنگمان به بر گیرد>
    text <فلک که کره تند است ماش رام کنیم>
  block
    text <چو مغز روح از آن باده‌ها به جوش آید>
    text <چهار حد جهان را به تک دو گام کنیم>
  block
    text <ز شمس تبریز انگشتری چو بستانیم>
    text <هزار خسرو تمغاج را غلام کنیم>
