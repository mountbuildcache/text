
text <عیش‌هاتان نوش بادا هر زمان ای عاشقان>
  block
    text <عیش‌هاتان نوش بادا هر زمان ای عاشقان>
    text <وز شما کان شکر باد این جهان ای عاشقان>
  block
    text <نوش و جوش عاشقان تا عرش و تا کرسی رسید>
    text <برگذشت از عرش و فرش این کاروان ای عاشقان>
  block
    text <از لب دریا چه گویم لب ندارد بحر جان>
    text <برفزوده‌ست از مکان و لامکان ای عاشقان>
  block
    text <ما مثال موج‌ها اندر قیام و در سجود>
    text <تا بدید آید نشان از بی‌نشان ای عاشقان>
  block
    text <گر کسی پرسد کیانید ای سراندازان شما>
    text <هین بگوییدش که جان جان جان ای عاشقان>
  block
    text <گر کسی غواص نبود بحر جان بخشنده است>
    text <کو همی‌بخشد گهرها رایگان ای عاشقان>
  block
    text <این چنین شد وان چنان شد خلق را در حقه کرد>
    text <بازرستیم از چنین و از چنان ای عاشقان>
  block
    text <ما رمیت اذ رمیت از شکارستان غیب>
    text <می جهاند تیرهای بی‌کمان ای عاشقان>
  block
    text <چون ز جست و جوی دل نومید گشتم آمدم>
    text <خفته دیدم دل ستان با دلستان ای عاشقان>
  block
    text <گفتم ای دل خوش گزیدی دل بخندید و بگفت>
    text <گل ستاند گل ستان از گلستان ای عاشقان>
  block
    text <زیر پای من گل است و زیر پاهاشان گل است>
    text <چون بکوبم پا میان منکران ای عاشقان>
  block
    text <خرما آن دم که از مستی جانان جان ما>
    text <می نداند آسمان از ریسمان ای عاشقان>
  block
    text <طرفه دریایی معلق آمد این دریای عشق>
    text <نی به زیر و نی به بالا نی میان ای عاشقان>
  block
    text <تا بدید آمد شعاع شمس تبریزی ز شرق>
    text <جان مطلق شد زمین و آسمان ای عاشقان>
