
text <لولیکان توییم در بگشا ای صنم>
  block
    text <لولیکان توییم در بگشا ای صنم>
    text <لولیکان را دمی بار ده ای محتشم>
  block
    text <ای تو امان جهان ای تو جهان را چو جان>
    text <ای شده خندان دهان از کرمت دم به دم>
  block
    text <امن دو عالم تویی گوهر آدم تویی>
    text <هین که رسید از حبش بر سر کوی حشم>
  block
    text <چون برسد کوس تو کمتر جاسوس تو>
    text <گردد هر لولیی صاحب طبل و علم>
  block
    text <رایت نصرت فرست لشکر عشرت فرست>
    text <تا که ز شادی ما جان نبرد هیچ غم>
  block
    text <تیغ عرب برکنیم بر سر ترکان زنیم>
    text <چون لطفت برکشد بر خط لولی رقم>
  block
    text <خوف مهل در میان بانگ بزن کالامان>
    text <عشرت با خوف جان راست نیاید به هم>
  block
    text <مهر برآور به جوش وز دل چنگ آن خروش>
    text <پر کن از عیش گوش پر کن از می شکم>
  block
    text <تا سوی تبریز جان جانب شمس الزمان>
    text <آید صافی روان گوید ای من منم>
