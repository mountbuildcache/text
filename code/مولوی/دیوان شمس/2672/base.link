
text <دلا در روزه مهمان خدایی>
  block
    text <دلا در روزه مهمان خدایی>
    text <طعام آسمانی را سرایی>
  block
    text <در این مه چون در دوزخ ببندی>
    text <هزاران در ز جنت برگشایی>
  block
    text <نخواهد ماند این یخ زود بفروش>
    text <بیاموز از خدا این کدخدایی>
  block
    text <برون کن خرقه کان زین چار رقعه‌ست>
    text <ترابی آتشی آبی هوایی>
  block
    text <برهنه کن تو جزو جان و بنما>
    text <ز خرقه گر به کل بیرون نیایی>
  block
    text <بیامد جان که عذر عشق خواهد>
    text <که عفوم کن که جان عذرهایی>
  block
    text <در این مه عذر ما بپذیر ای عشق>
    text <خطا کردیم ای ترک خطایی>
  block
    text <به خنده گوید او دستت گرفتم>
    text <که می‌دانم که بس بی‌دست و پایی>
  block
    text <تو را پرهیز فرمودم طبیبم>
    text <که تو رنجور این خوف و رجایی>
  block
    text <بکن پرهیز تا شربت بسازم>
    text <که تا دور ابد باخود نیایی>
  block
    text <خمش کردم که شرحش عشق گوید>
    text <که گفت او است جان را جان فزایی>
