
text <تو نه چنانی که منم من نه چنانم که تویی>
  block
    text <تو نه چنانی که منم من نه چنانم که تویی>
    text <تو نه بر آنی که منم من نه بر آنم که تویی>
  block
    text <من همه در حکم توام تو همه در خون منی>
    text <گر مه و خورشید شوم من کم از آنم که تویی>
  block
    text <با همه ای رشک پری چون سوی من برگذری>
    text <باش چنین تیز مران تا که بدانم که تویی>
  block
    text <دوش گذشتی ز درم بوی نبردم ز تو من>
    text <کرد خبر گوش مرا جان و روانم که تویی>
  block
    text <چون همه جان روید و دل همچو گیاه خاک درت>
    text <جان و دلی را چه محل ای دل و جانم که تویی>
  block
    text <ای نظرت ناظر ما ای چو خرد حاضر ما>
    text <لیک مرا زهره کجا تا به جهانم که تویی>
  block
    text <چون تو مرا گوش کشان بردی از آن جا که منم>
    text <بر سر آن منظره‌ها هم بنشانم که تویی>
  block
    text <مستم و تو مست ز من سهو و خطا جست ز من>
    text <من نرسم لیک بدان هم تو رسانم که تویی>
  block
    text <زین همه خاموش کنم صبر و صبر نوش کنم>
    text <عذر گناهی که کنون گفت زبانم که تویی>
