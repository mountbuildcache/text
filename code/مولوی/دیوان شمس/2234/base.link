
text <ای دیده من جمال خود اندر جمال تو>
  block
    text <ای دیده من جمال خود اندر جمال تو>
    text <آیینه گشته‌ام همه بهر خیال تو>
  block
    text <و این طرفه‌تر که چشم نخسپد ز شوق تو>
    text <گرمابه رفته هر سحری از وصال تو>
  block
    text <خاتون خاطرم که بزاید به هر دمی>
    text <آبستن است لیک ز نور جلال تو>
  block
    text <آبستن است نه مهه کی باشدش قرار>
    text <او را خبر کجاست ز رنج و ملال تو>
  block
    text <ای عشق اگر بجوشد خونم به غیر تو>
    text <بادا به بی‌مرادی خونم حلال تو>
  block
    text <سر تا قدم ز عشق مرا شد زبان حال>
    text <افغان به عرش برده و پرسان ز حال تو>
  block
    text <گر از عدم هزار جهان نو شود دگر>
    text <بر صفحه جمال تو باشد چو خال تو>
  block
    text <از بس که غرقه‌ام چو مگس در حلاوتت>
    text <پروا نباشدم به نظر در خصال تو>
  block
    text <در پیش شمس خسرو تبریز ای فلک>
    text <می‌باش در سجود که این شد کمال تو>
