
text <زهره عشق هر سحر بر در ما چه می‌کند>
  block
    text <زهره عشق هر سحر بر در ما چه می‌کند>
    text <دشمن جان صد قمر بر در ما چه می‌کند>
  block
    text <هر که بدید از او نظر باخبرست و بی‌خبر>
    text <او ملکست یا بشر بر در ما چه می‌کند>
  block
    text <زیر جهان زبر شده آب مرا ز سر شده>
    text <سنگ از او گهر شده بر در ما چه می‌کند>
  block
    text <ای بت شنگ پرده‌ای گر تو نه فتنه کرده‌ای>
    text <هر نفسی چنین حشر بر در ما چه می‌کند>
  block
    text <گر نه که روز روشنی پیشه گرفته رهزنی>
    text <روز به روز و ره گذر بر در ما چه می‌کند>
  block
    text <ور نه که دوش مست او آمد و درشکست او>
    text <پس به نشانه این کمر بر در ما چه می‌کند>
  block
    text <گر نه جمال حسن او گرد برآرد از عدم>
    text <این همه گرد شور و شر بر در ما چه می‌کند>
  block
    text <از تبریز شمس دین سوی که رای می‌کند>
    text <بحر چه موج زد گهر بر در ما چه می‌کند>
