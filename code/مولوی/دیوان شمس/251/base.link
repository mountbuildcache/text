
text <پیشتر آ پیشتر ای بوالوفا>
  block
    text <پیشتر آ پیشتر ای بوالوفا>
    text <از من و ما بگذر و زوتر بیا>
  block
    text <پیشتر آ درگذر از ما و من>
    text <پیشتر آ تا نه تو باشی نه ما>
  block
    text <کبر و تکبر بگذار و بگیر>
    text <در عوض کبر چنین کبریا>
  block
    text <گفت الست و تو بگفتی بلی>
    text <شکر بلی چیست کشیدن بلا>
  block
    text <سر بلی چیست که یعنی منم>
    text <حلقه زن درگه فقر و فنا>
  block
    text <هم برو از جا و هم از جا مرو>
    text <جا ز کجا حضرت بی‌جا کجا>
  block
    text <پاک شو از خویش و همه خاک شو>
    text <تا که ز خاک تو بروید گیا>
  block
    text <ور چو گیا خشک شوی خوش بسوز>
    text <تا که ز سوز تو فروزد ضیا>
  block
    text <ور شوی از سوز چو خاکستری>
    text <باشد خاکستر تو کیمیا>
  block
    text <بنگر در غیب چه سان کیمیاست>
    text <کو ز کف خاک بسازد تو را>
  block
    text <از کف دریا بنگارد زمین>
    text <دود سیه را بنگارد سما>
  block
    text <لقمه نان را مدد جان کند>
    text <باد نفس را دهد این علم‌ها>
  block
    text <پیش چنین کار و کیا جان بده>
    text <فقر به جان داند جود و سخا>
  block
    text <جان پر از علت او را دهی>
    text <جان بستانی خوش و بی‌منتها>
  block
    text <بس کنم این گفتن و خامش کنم>
    text <در خمشی به سخن جان فزا>
