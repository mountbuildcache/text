
text <باز نگار می کشد چون شتران مهار من>
  block
    text <باز نگار می کشد چون شتران مهار من>
    text <یارکشی است کار او بارکشی است کار من>
  block
    text <پیش رو قطارها کرد مرا و می کشد>
    text <آن شتران مست را جمله در این قطار من>
  block
    text <اشتر مست او منم خارپرست او منم>
    text <گاه کشد مهار من گاه شود سوار من>
  block
    text <اشتر مست کف کند هر چه بود تلف کند>
    text <لیک نداند اشتری لذت نوشخوار من>
  block
    text <راست چو کف برآورم بر کف او کف افکنم>
    text <کف چو به کف او رسد جوش کند بخار من>
  block
    text <کار کنم چو کهتران بار کشم چو اشتران>
    text <بار کی می کشم ببین عزت کار و بار من>
  block
    text <نرگس او ز خون من چون شکند خمار خود>
    text <صبر و قرار او برد صبر من و قرار من>
  block
    text <گشته خیال روی او قبله نور چشم من>
    text <وان سخنان چون زرش حلقه گوشوار من>
  block
    text <باغ و بهار را بگو لاف خوشی چه می زنی>
    text <من بنمایمت خوشی چون برسد بهار من>
  block
    text <می چو خوری بگو به می بر سر من چه می زنی>
    text <در سر خود ندیده‌ای باده بی‌خمار من>
  block
    text <باز سپیدی و برو میر شکار را بگو>
    text <هر دو مرا تویی بلی میر من و شکار من>
  block
    text <مطلع این غزل شتر بود از آن دراز شد>
    text <ز اشتر کوتهی مجو ای شه هوشیار من>
