
text <به بخت و طالع ما ای افندی>
  block
    text <به بخت و طالع ما ای افندی>
    text <سفر کردی از این جا ای افندی>
  block
    text <چراغم مرد و دودم رفت بالا>
    text <دو چشمم ماند بالا ای افندی>
  block
    text <زمین تا آسمان دود سیاه‌ست>
    text <سیه پوشید سودا ای افندی>
  block
    text <در این عالم مرا تنها تو بودی>
    text <بماندم بی‌تو تنها ای افندی>
  block
    text <کجا بختی که اندر آتش تو>
    text <ببیند حال ما را ای افندی>
  block
    text <همی‌گویم افندی ای افندی>
    text <جوابم گوی و بازآ ای افندی>
  block
    text <چه بازآیم چه گویم من که رفتم>
    text <ورای هفت دریا ای افندی>
  block
    text <چه حیران و چه دشمن کام گشتم>
    text <تو رحمت کن خدایا ای افندی>
  block
    text <همی‌ترسم که تا آن رحمت آید>
    text <نماند بنده برجا ای افندی>
  block
    text <تتیپایش افندی این چه کردی>
    text <تتیپا ثا تتیپا ای افندی>
