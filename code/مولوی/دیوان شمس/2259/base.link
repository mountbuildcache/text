
text <هله طبل وفا بزن که بیامد اوان تو>
  block
    text <هله طبل وفا بزن که بیامد اوان تو>
    text <می چون ارغوان بده که شکفت ارغوان تو>
  block
    text <بفشاریم شیره از شکرانگور باغ تو>
    text <بفشانیم میوه‌ها ز درخت جوان تو>
  block
    text <بمران جان و عقل را ز سر خوان فضل خود>
    text <چه خورد یا چه کم کند مگسی دو ز خوان تو>
  block
    text <طمع جمله طامعان بود از خرمنت جوی>
    text <دو ده مختصر بود دو جهان در جهان تو>
  block
    text <همه روز آفتاب اگر ز ضیا تیغ می‌زند>
    text <به کم از ذره می‌شود ز نهیب سنان تو>
  block
    text <چو زمین بوس می‌کند پی تو جان آسمان>
    text <به چه پر برپرد زمین به سوی آسمان تو>
  block
    text <بنشیند شکسته پر سوی تو می‌کند نظر>
    text <که همین جاش می‌رسد مدد ارمغان تو>
  block
    text <نه گذشته‌ست در جهان نه شب و نی سحرگهان>
    text <که دمم آتشین نشد ز دم پاسبان تو>
  block
    text <نه مرا وعده کرده‌ای نه که سوگند خورده‌ای>
    text <که به هنگام برشدن برسد نردبان تو>
  block
    text <چو بدان چشم عبهری به سوی بنده بنگری>
    text <بپرد جانش از مکان به سوی لامکان تو>
  block
    text <بنوازیش کای حزین مخور اندوه بعد از این>
    text <که خروشید آسمان ز خروش و فغان تو>
  block
    text <منم از مادر و پدر به نوازش رحیمتر>
    text <جهت پختگی تو برسید امتحان تو>
  block
    text <بکنم باغ و جنتی و دوایی ز درد تو>
    text <بکنم آسمان تو به از این از دخان تو>
  block
    text <همه گفتیم و اصل را بنگفتیم دلبرا>
    text <که همان به که راز تو شنوند از دهان تو>
