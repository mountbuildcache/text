
text <ما را کنار گیر تو را خود کنار نیست>
  block
    text <ما را کنار گیر تو را خود کنار نیست>
    text <عاشق نواختن به خدا هیچ عار نیست>
  block
    text <بی حد و بی‌کناری نایی تو در کنار>
    text <ای بحر بی‌امان که تو را زینهار نیست>
  block
    text <زان شب که ماه خویش نمودی به عاشقان>
    text <چون چرخ بی‌قرار کسی را قرار نیست>
  block
    text <جز فیض بحر فضل تو ما را امید نیست>
    text <جز گوهر ثنای تو ما را نثار نیست>
  block
    text <تا کار و بار عشق هوای تو دیده‌ام>
    text <ما را تحیریست که با کار کار نیست>
  block
    text <یک میر وانما که تو را او اسیر نیست>
    text <یک شیر وانما که تو را او شکار نیست>
  block
    text <مرغان جسته‌ایم ز صد دام مردوار>
    text <دامیست دام تو که از این سو مطار نیست>
  block
    text <آمد رسول عشق تو چون ساقی صبوح>
    text <با جام باده‌ای که مر آن را خمار نیست>
  block
    text <گفتم که ناتوانم و رنجورم از فراق>
    text <گفتا بگیر هین که گه اعتذار نیست>
  block
    text <گفتم بهانه نیست تو خود حال من ببین>
    text <مپذیر عذر بنده اگر زار زار نیست>
  block
    text <کارم به یک دم آمد از دمدمه جفا>
    text <هنگام مردنست زمان عقار نیست>
  block
    text <گفتا که حال خویش فراموش کن بگیر>
    text <زیرا که عاشقان را هیچ اختیار نیست>
  block
    text <تا نگذری ز راحت و رنج و ز یاد خویش>
    text <سوی مقربان وصالت گذار نیست>
  block
    text <آبی بزن از این می و بنشان غبار هوش>
    text <جز ماه عشق هر چه بود جز غبار نیست>
