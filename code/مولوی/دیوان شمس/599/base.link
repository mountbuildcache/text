
text <امشب عجبست ای جان گر خواب رهی یابد>
  block
    text <امشب عجبست ای جان گر خواب رهی یابد>
    text <وان چشم کجا خسپد کو چون تو شهی یابد>
  block
    text <ای عاشق خوش مذهب زنهار مخسب امشب>
    text <کان یار بهانه جو بر تو گنهی یابد>
  block
    text <من بنده آن عاشق کو نر بود و صادق>
    text <کز چستی و شبخیزی از مه کلهی یابد>
  block
    text <در خدمت شه باشد شب همره مه باشد>
    text <تا از ملاء اعلا چون مه سپهی یابد>
  block
    text <بر زلف شب آن غازی چون دلو رسن بازی>
    text <آموخت که یوسف را در قعر چهی یابد>
  block
    text <آن اشتر بیچاره نومید شدست از جو>
    text <می‌گردد در خرمن تا مشت کهی یابد>
  block
    text <بالش چو نمی‌یابد از اطلس روی تو>
    text <باشد ز شب قدرت شال سیهی یابد>
  block
    text <زان نعل تو در آتش کردند در این سودا>
    text <تا هر دل سودایی در خود شرهی یابد>
  block
    text <امشب شب قدر آمد خامش شو و خدمت کن>
    text <تا هر دل اللهی ز الله ولهی یابد>
  block
    text <اندر پی خورشیدش شب رو پی امیدش>
    text <تا ماه بلند تو با مه شبهی یابد>
