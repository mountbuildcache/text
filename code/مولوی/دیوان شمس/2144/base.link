
text <کار جهان هر چه شود کار تو کو بار تو کو>
  block
    text <کار جهان هر چه شود کار تو کو بار تو کو>
    text <گر دو جهان بتکده شد آن بت عیار تو کو>
  block
    text <گیر که قحط است جهان نیست دگر کاسه و نان>
    text <ای شه پیدا و نهان کیله و انبار تو کو>
  block
    text <گیر که خار است جهان گزدم و مار است جهان>
    text <ای طرب و شادی جان گلشن و گلزار تو کو>
  block
    text <گیر که خود مرد سخا کشت بخیلی همه را>
    text <ای دل و ای دیده ما خلعت و ادرار تو کو>
  block
    text <گیر که خورشید و قمر هر دو فروشد به سقر>
    text <ای مدد سمع و بصر شعله و انوار تو کو>
  block
    text <گیر که خود جوهریی نیست پی مشتریی>
    text <چون نکنی سروریی ابر گهربار تو کو>
  block
    text <گیر دهانی نبود گفت زبانی نبود>
    text <تا دم اسرار زند جوشش اسرار تو کو>
  block
    text <هین همه بگذار که ما مست وصالیم و لقا>
    text <بی‌گه شد زود بیا خانه خمار تو کو>
  block
    text <تیز نگر مست مرا همدل و هم دست مرا>
    text <گر نه خرابی و خرف جبه و دستار تو کو>
  block
    text <برد کلاه تو غری برد قبایت دگری>
    text <روی تو زرد از قمری پشت و نگهدار تو کو>
  block
    text <بر سر مستان ابد خارجیی راه زند>
    text <شحنگیی چون نکنی زخم تو کو دار تو کو>
  block
    text <خامش ای حرف فشان درخور گوش خمشان>
    text <ترجمه خلق مکن حالت و گفتار تو کو>
