
text <فقیر است او فقیر است او فقیر ابن الفقیر است او>
  block
    text <فقیر است او فقیر است او فقیر ابن الفقیر است او>
    text <خبیر است او خبیر است او خبیر ابن الخبیر است او>
  block
    text <لطیف است او لطیف است او لطیف ابن اللطیف است او>
    text <امیر است او امیر است او امیر ملک گیر است او>
  block
    text <پناه است او پناه است او پناه هر گناه است او>
    text <چراغ است او چراغ است او چراغ بی‌نظیر است او>
  block
    text <سکون است او سکون است او سکون هر جنون است او>
    text <جهان است او جهان است او جهان شهد و شیر است او>
  block
    text <چو گفتی سر خود با او بگفتی با همه عالم>
    text <وگر پنهان کنی می‌دان که دانای ضمیر است او>
  block
    text <وگر ردت کنند این‌ها بنگذارد تو را تنها>
    text <درآ در ظل این دولت که شاه ناگریز است او>
  block
    text <به سوی خرمن او رو که سرسبزت کند ای جان>
    text <به زیر دامن او رو که دفع تیغ و تیر است او>
  block
    text <هر آنچ او بفرماید سمعنا و اطعنا گو>
    text <ز هر چیزی که می‌ترسی مجیر است او مجیر است او>
  block
    text <اگر کفر و گنه باشد وگر دیو سیه باشد>
    text <چو زد بر آفتاب او یکی بدر منیر است او>
  block
    text <سخن با عشق می‌گویم سبق از عشق می‌گیرم>
    text <به پیش او کشم جان را که بس اندک پذیر است او>
  block
    text <بتی دارد در این پرده بتی زیبا ولی مرده>
    text <مکش اندر برش چندین که سرد و زمهریر است او>
  block
    text <دو دست و پا حنی کرده دو صد مکر و مری کرده>
    text <جوان پیداست در چادر ولیکن سخت پیر است او>
  block
    text <اگر او شیر نر بودی غذای او جگر بودی>
    text <ولیکن یوز را ماند که جویای پنیر است او>
  block
    text <ندارد فر سلطانی نشاید هم به دربانی>
    text <که اندر عشق تتماجی برهنه همچو سیر است او>
  block
    text <اگر در تیر او باشی دوتا همچون کمان گردی>
    text <از او شیری کجا آید ز خرگوشی اسیر است او>
  block
    text <دلم جوشید و می‌خواهد که صد چشمه روان گردد>
    text <ببست او راه آب من به ره بستن نکیر است او>
