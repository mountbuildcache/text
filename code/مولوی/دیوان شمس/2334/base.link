
text <ای طبل رحیل از طرف چرخ شنیده>
  block
    text <ای طبل رحیل از طرف چرخ شنیده>
    text <وی رخت از این جای بدان جای کشیده>
  block
    text <ای نرگس چشم و رخ چون لاله کجایی>
    text <از گور تو آن نرگس و آن لاله دمیده>
  block
    text <اندر لحد بی‌در و بی‌بام مقیمی>
    text <ای بر در و بر بام به صد ناز دویده>
  block
    text <کو شیوه ابروی تو کو غمزه چشمت>
    text <ای چشم بد مرگ بدان هر دو رسیده>
  block
    text <ای دست تو بوسه گه لب‌های عزیزان>
    text <در دست فنا مانده تو با دست بریده>
  block
    text <این‌ها همه سهل است اگر مرغ ضمیرت>
    text <بر چرخ پریده بود و دام دریده>
  block
    text <صورت چه کم آید چه برد جان به سلامت>
    text <موزه چه کم آید چو بود پای رهیده>
  block
    text <صد شکر کند جان چو رهد از تن و صورت>
    text <ای بی‌خبر از چاشنی جان جریده>
  block
    text <کو لذت آب و گل و کو آب حیاتی>
    text <کو قبه گردونی و کو بام خمیده>
  block
    text <یا رب چه طلسم است کز آن خلد نفوریم>
    text <ما در تک این دوزخ امشاج خزیده>
  block
    text <محسود فلک بوده و مسجود ملایک>
    text <وز همت ناپاک ز ما دیو رمیده>
  block
    text <باغ آی و ز باران سخن نرگس و گل چین>
    text <نرگس ندهد قطره ای از بام چکیده>
  block
    text <بربند دهان از سخن و باده لب نوش>
    text <تا قصه کند چشم خمار از ره دیده>
