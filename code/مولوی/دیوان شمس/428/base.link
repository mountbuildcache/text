
text <این چنین پابند جان میدان کیست>
  block
    text <این چنین پابند جان میدان کیست>
    text <ما شدیم از دست این دستان کیست>
  block
    text <عشق گردان کرد ساغرهای خاص>
    text <عشق می‌داند که او گردان کیست>
  block
    text <جان حیاتی داد کوه و دشت را>
    text <ای خدایا ای خدایا جان کیست>
  block
    text <این چه باغست این که جنت مست اوست>
    text <وین بنفشه و سوسن و ریحان کیست>
  block
    text <شاخ گل از بلبلان گویاترست>
    text <سرو رقصان گشته کاین بستان کیست>
  block
    text <یاسمن گفتا نگویی با سمن>
    text <کاین چنین نرگس ز نرگسدان کیست>
  block
    text <چون بگفتم یاسمن خندید و گفت>
    text <بیخودم من می‌ندانم کان کیست>
  block
    text <می‌دود چون گوی زرین آفتاب>
    text <ای عجب اندر خم چوگان کیست>
  block
    text <ماه همچون عاشقان اندر پیش>
    text <فربه و لاغر شده حیران کیست>
  block
    text <ابر غمگین در غم و اندیشه است>
    text <سر پرآتش عجب گریان کیست>
  block
    text <چرخ ازرق پوش روشن دل عجب>
    text <روز و شب سرمست و سرگردان کیست>
  block
    text <درد هم از درد او پرسان شده>
    text <کای عجب این درد بی‌درمان کیست>
  block
    text <شمس تبریزی گشاده‌ست این گره>
    text <ای عجب این قدرت و امکان کیست>
