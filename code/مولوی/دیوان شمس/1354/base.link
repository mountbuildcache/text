
text <تو را سعادت بادا در آن جمال و جلال>
  block
    text <تو را سعادت بادا در آن جمال و جلال>
    text <هزار عاشق اگر مرد خون مات حلال>
  block
    text <به یک دمم بفروزی به یک دمم بکشی>
    text <چو آتشیم به پیش تو ای لطیف خصال>
  block
    text <دل آب و قالب کوزه‌ست و خوف بر کوزه>
    text <چو آب رفت به اصلش شکسته گیر سفال>
  block
    text <تو را چگونه فریبم چه در جوال کنم>
    text <که اصل مکر تویی و چراغ هر محتال>
  block
    text <تو در جوال نگنجی و دام را بدری>
    text <که دیده است که شیری رود درون جوال>
  block
    text <نه گربه‌ای که روی در جوال و بسته شوی>
    text <که شیر پیش تو بر ریگ می‌زند دنبال>
  block
    text <هزار صورت زیبا بروید از دل و جان>
    text <چو ابر عشق تو بارید در بی‌امثال>
  block
    text <مثال آنک ببارد ز آسمان باران>
    text <چو قبه قبه شود جوی و حوض و آب زلال>
  block
    text <چه قبه قبه کز آن قبه‌ها برون آیند>
    text <گل و بنفشه و نسرین و سنبل چو هلال>
  block
    text <بگویمت که از این‌ها کیان برون آیند>
    text <شنودم از تکشان بانگ ژغرغ خلخال>
  block
    text <ردای احمد مرسل بگیر ای عاشق>
    text <صلای عشق شنو هر دم از روان بلال>
  block
    text <بهل مرا که بگوییم عجایبت ای عشق>
    text <دری گشایم در غیب خلق را ز مقال>
  block
    text <همه چو کوس و چو طبلیم دل تهی پیشت>
    text <برآوریم فغان چون زنی تو زخم دوال>
  block
    text <چگونه طبل نپرد بپر کرمنا>
    text <که باشدش چو تو سلطان زننده و طبال>
  block
    text <خود آفتاب جهانی تو شمس تبریزی>
    text <ولی مدام نه آن شمس کو رسد به زوال>
