
text <به جان جمله مستان که مستم>
  block
    text <به جان جمله مستان که مستم>
    text <بگیر ای دلبر عیار دستم>
  block
    text <به جان جمله جانبازان که جانم>
    text <به جان رستگارانش که رستم>
  block
    text <عطاردوار دفترباره بودم>
    text <زبردست ادیبان می نشستم>
  block
    text <چو دیدم لوح پیشانی ساقی>
    text <شدم مست و قلم‌ها را شکستم>
  block
    text <جمال یار شد قبله نمازم>
    text <ز اشک رشک او شد آبدستم>
  block
    text <ز حسن یوسفی سرمست بودم>
    text <که حسنش هر دمی گوید الستم>
  block
    text <در آن مستی ترنجی می بریدم>
    text <ترنج اینک درست و دست خستم>
  block
    text <مبادم سر اگر جز تو سرم هست>
    text <بسوزا هستیم گر بی‌تو هستم>
  block
    text <تویی معبود در کعبه و کنشتم>
    text <تویی مقصود از بالا و پستم>
  block
    text <شکار من بود ماهی و یونس>
    text <چو حاصل شد ز جعدت شصت شستم>
  block
    text <چو دیدم خوان تو بس چشم سیرم>
    text <چو خوردم ز آب تو زین جوی جستم>
  block
    text <برای طبع لنگان لنگ رفتم>
    text <ز بیم چشم بد سر نیز بستم>
  block
    text <همان ارزد کسی کش می پرستد>
    text <زهی من که مر او را می پرستم>
  block
    text <ببرد از کسی کآخر ببرد>
    text <به سوی عدل بگریزید ز استم>
  block
    text <چو ری با سین و تی و میم پیوست>
    text <بدین پیوند رو بنمود رستم>
  block
    text <یقین شد که جماعت رحمت آمد>
    text <جماعت را به جان من چاکرستم>
  block
    text <خمش کردم شکار شیر باشم>
    text <که تا گوید شکار مفترستم>
