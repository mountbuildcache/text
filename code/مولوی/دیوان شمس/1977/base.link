
text <در ستایش‌های شمس الدین نباشم مفتتن>
  block
    text <در ستایش‌های شمس الدین نباشم مفتتن>
    text <تا تو گویی کاین غرض نفی من است از لا و لن>
  block
    text <چونک هست او کل کل صافی صافی کمال>
    text <وصف او چون نوبهار و وصف اجزا یاسمن>
  block
    text <هر یکی نوعی گلی و هر یکی نوعی ثمر>
    text <او چو سرمجموع باغ و جان جان صد چمن>
  block
    text <چون ستودی باغ را پس جمله را بستوده‌ای>
    text <چون ستودی حق را داخل شود نقش وثن>
  block
    text <ور وثن را مدح گویی نیست داخل حسن حق>
    text <گر چه هم می بازگردد آن به خالق فاعلمن>
  block
    text <لیک باقی وصف‌ها بستوده باشی جزو در>
    text <شمس حق و دین چو دریا کی شود داخل بدن>
  block
    text <حق همی‌گوید منم هش دار ای کوته نظر>
    text <شمس حق و دین بهانه‌ست اندر این برداشتن>
  block
    text <هر چه تو با فخر تبریز آوری بی‌خردگی>
    text <آن به عین ذات من تو کرده‌ای ای ممتحن>
