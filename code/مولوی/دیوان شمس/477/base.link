
text <ز آفتاب سعادت مرا شراباتست>
  block
    text <ز آفتاب سعادت مرا شراباتست>
    text <که ذره‌های تنم حلقه خراباتست>
  block
    text <صلای چهره خورشید ما که فردوسست>
    text <صلای سایه زلفین او که جناتست>
  block
    text <به آسمان و زمین لطف ایتیا فرمود>
    text <که آسمان و زمین مست آن مراعاتست>
  block
    text <ز هست و نیست برون‌ست تختگاه ملک>
    text <هزار ساله از آن سوی نفی و اثباتست>
  block
    text <هزار در ز صفا اندرون دل بازست>
    text <شتاب کن که ز تأخیرها بس آفاتست>
  block
    text <حیات‌های حیات آفرین بود آن جا>
    text <از آنک شاه حقایق نه شاه شهماتست>
  block
    text <ز نردبان درون هر نفس به معراجند>
    text <پیاله‌های پر از خون نگر که آیاتست>
  block
    text <در آن هوا که خداوند شمس تبریزیست>
    text <نه لاف چرخه چرخ‌ست و نی سماواتست>
