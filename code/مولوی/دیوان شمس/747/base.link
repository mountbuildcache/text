
text <ای طربناکان ز مطرب التماس می‌کنید>
  block
    text <ای طربناکان ز مطرب التماس می‌کنید>
    text <سوی عشرت‌ها روید و میل بانگ نی کنید>
  block
    text <شهسوار اسب شادی‌ها شوید ای مقبلان>
    text <اسب غم را در قدم‌های طرب‌ها پی کنید>
  block
    text <زان می صافی ز خم وحدتش ای باخودان>
    text <عقل و هوش و عاقبت بینی همه لاشیء کنید>
  block
    text <نوبهاری هست با صد رنگ گلزار و چمن>
    text <ترک سرد و خشک و ادباری ماه دی کنید>
  block
    text <کشتگان خواهید دیدن سربریده جوق جوق>
    text <ایها العشاق مرتدید اگر هی هی کنید>
  block
    text <سوی چینست آن بت چینی که طالب گشته‌اید>
    text <این چه عقلست این که هر دم قصد راه ری کنید>
  block
    text <در خرابات بقا اندر سماع گوش جان>
    text <ترک تکرار حروف ابجد و حطی کنید>
  block
    text <از شراب صرف باقی کاسه سر پر کنید>
    text <فرش عقل و عاقلی از بهر لله طی کنید>
  block
    text <از صفات باخودی بیرون شوید ای عاشقان>
    text <خویشتن را محو دیدار جمال حی کنید>
  block
    text <با شه تبریز شمس الدین خداوند شهان>
    text <جان فدا دارید و تن قربان ز بهر وی کنید>
