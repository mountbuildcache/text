
text <در خلاصه عشق آخر شیوه اسلام کو>
  block
    text <در خلاصه عشق آخر شیوه اسلام کو>
    text <در کشوف مشکلاتش صاحب اعلام کو>
  block
    text <آهوی عرشی که او خود عاشق نافه خود است>
    text <التفات او به دانه طوف او بر دام کو>
  block
    text <گر چه هر روزی به هجران همچو سالی می‌بود>
    text <چونک از هجران گذشتی لیل یا ایام کو>
  block
    text <جانور را زادنش از ماده و نر وز رحم>
    text <در ولادت‌های روحانی بگو ارحام کو>
  block
    text <ساقیا هشیار نتوان عشق را دریافتن>
    text <بوی جامت بی‌قرارم کرد آخر جام کو>
  block
    text <هست احرامت در این حج جامه هستیت را>
    text <از سر سرت بکندن شرط این احرام کو>
  block
    text <چونک هستی را فکندی روح اندر روح بین>
    text <جوق جوق و جمله فرد آن جایگه اجرام کو>
  block
    text <وین همه جان‌های تشنه بحر را چون یافتند>
    text <محو گشتند اندر آن جا جز یکی علام کو>
  block
    text <دور و نزدیک و ضیاع و شهر و اقلیم و سواد>
    text <زین سوی بحر است از آن سو شهر یا اقلام کو>
  block
    text <آنچ این تن می‌نویسد بی‌قلم نبود یقین>
    text <آنک جان بر خود نویسد حاجت اقلام کو>
  block
    text <هوش و عقل آدمیزادی ز سردی وی است>
    text <چونک آن می گرم کردش عقل یا احلام کو>
  block
    text <اندر آن بی‌هوشی آری هوش دیگر لون هست>
    text <هوش بیداری کجا و رأیت احلام کو>
  block
    text <مرغ تا اندر قفس باشد به حکم دیگری است>
    text <چون قفس بشکست و شد بر وی از آن احکام کو>
  block
    text <با حضور عقل آثام است بر نفس از گنه>
    text <با حضور عقل عقل این نفس را آثام کو>
  block
    text <در مساس تن به تن محتاج حمام است مرد>
    text <در مساس روح‌ها خود حاجت حمام کو>
  block
    text <گر شوی تو رام خود رامت شود جمله جهان>
    text <گر تو رستم زاده‌ای این رخشت آخر رام کو>
  block
    text <گر تو ترک پخته گویی خام مسکر باشدت>
    text <پس تو را در جام سر آثار و بوی خام کو>
  block
    text <چون بخوردی بی‌قدم بخرام در دریای غیب>
    text <تو اگر مستی بیا مستانه‌ای بخرام کو>
  block
    text <فرض لازم شد عبادت عشق را آخر بگو>
    text <فرض و ندب و واجب و تعلیم و استلزام کو>
  block
    text <عشقبازی‌های جان و آنگهی اکراه و زور>
    text <عشق بربسته کجا و ای ولی اکرام کو>
  block
    text <رنج بر رخسار عاشق راحت اندر جان او>
    text <رنج خود آوازه ای آن جا به جز انعام کو>
  block
    text <خدمتی از خوف خود انعام را باشد ولیک>
    text <خدمتی از عشق را امثال کالانعام کو>
  block
    text <یک قدم راه است گر توفیق باشد دستگیر>
    text <پس حدیث راه دور و رفتن اعوام کو>
  block
    text <لیک سایه آن صنم باید که بر تو اوفتد>
    text <آن صنم کش مثل اندر جمله اصنام کو>
  block
    text <آن خداوند به حق شمس الحق و دین کفو او>
    text <در همه آبا و در اجداد و در اعمام کو>
  block
    text <درخور در یتیمش کی شود آن هفت بحر>
    text <گر نظیرش هست در ارواح یا اجسام کو>
  block
    text <در رکاب اسپ عشقش از قبیل روحیان>
    text <جز قباد و سنجر و کاووس یا بهرام کو>
  block
    text <دیده را از خاک تبریز ارمغان آراد باد>
    text <ز آنک جز آن خاک این خاکیش را آرام کو>
