
text <هین کژ و راست می‌روی باز چه خورده‌ای بگو>
  block
    text <هین کژ و راست می‌روی باز چه خورده‌ای بگو>
    text <مست و خراب می‌روی خانه به خانه کو به کو>
  block
    text <با کی حریف بوده‌ای بوسه ز کی ربوده‌ای>
    text <زلف که را گشوده‌ای حلقه به حلقه مو به مو>
  block
    text <نی تو حریف کی کنی ای همه چشم و روشنی>
    text <خفیه روی چو ماهیان حوض به حوض جو به جو>
  block
    text <راست بگو به جان تو ای دل و جانم آن تو>
    text <ای دل همچو شیشه‌ام خورده میت کدو کدو>
  block
    text <راست بگو نهان مکن پشت به عاشقان مکن>
    text <چشمه کجاست تا که من آب کشم سبو سبو>
  block
    text <در طلبم خیال تو دوش میان انجمن>
    text <می‌نشناخت بنده را می‌نگریست رو به رو>
  block
    text <چون بشناخت بنده را بنده کژرونده را>
    text <گفت بیا به خانه هی چند روی تو سو به سو>
  block
    text <عمر تو رفت در سفر با بد و نیک و خیر و شر>
    text <همچو زنان خیره سر حجره به حجره شو به شو>
  block
    text <گفتمش ای رسول جان ای سبب نزول جان>
    text <ز آنک تو خورده‌ای بده چند عتاب و گفت و گو>
  block
    text <گفت شراره‌ای از آن گر ببری سوی دهان>
    text <حلق و دهان بسوزدت بانگ زنی گلو گلو>
  block
    text <لقمه هر خورنده را درخور او دهد خدا>
    text <آنچ گلو بگیردت حرص مکن مجو مجو>
  block
    text <گفتم کو شراب جان ای دل و جان فدای آن>
    text <من نه‌ام از شتردلان تا برمم به های و هو>
  block
    text <حلق و گلوبریده با کو برمد از این ابا>
    text <هر کی بلنگد او از این هست مرا عدو عدو>
  block
    text <دست کز آن تهی بود گر چه شهنشهی بود>
    text <دست بریده‌ای بود مانده به دیر بر سمو>
  block
    text <خامش باش و معتمد محرم راز نیک و بد>
    text <آنک نیازمودیش راز مگو به پیش او>
