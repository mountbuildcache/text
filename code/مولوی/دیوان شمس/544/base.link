
text <ای که ز یک تابش تو کوه احد پاره شود>
  block
    text <ای که ز یک تابش تو کوه احد پاره شود>
    text <چه عجب ار مشت گلی عاشق و بیچاره شود>
  block
    text <چونک به لطفش نگری سنگ حجر موم شود>
    text <چونک به قهرش نگری موم تو خود خاره شود>
  block
    text <نوحه کنی نوحه کنی مرده دل زنده شود>
    text <کار کنی کار کنی جان تو این کاره شود>
  block
    text <عزم سفر دارد جان می‌نهیش بند گران>
    text <برسکلد بند تو را عاقبت آواره شود>
  block
    text <چونک سلیمان برود دیو شهنشاه شود>
    text <چون برود صبر و خرد نفس تو اماره شود>
  block
    text <عشق گرفتست جهان رنگ نبینی تو از او>
    text <لیک چو بر تن بزند زردی رخساره شود>
  block
    text <شه بچه‌ای باید کو مشتری لعل بود>
    text <نادره‌ای باید کو بهر تو غمخواره شود>
  block
    text <بشنو از قل خدا هست زمین مهد شما>
    text <گر نبود طفل چرا بسته گهواره شود>
  block
    text <چون بجهی از غضبش دامن حلمش بکشی>
    text <آتش سوزنده تو را لطف و کرم باره شود>
  block
    text <گردش این سایه من سخره خورشید حق است>
    text <نی چو منجم که دلش سخره استاره شود>
