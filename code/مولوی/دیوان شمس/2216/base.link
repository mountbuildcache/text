
text <تن مزن ای پسر خوش دم خوش کام بگو>
  block
    text <تن مزن ای پسر خوش دم خوش کام بگو>
    text <بهر آرام دلم نام دلارام بگو>
  block
    text <پرده من مدران و در احسان بگشا>
    text <شیشه دل مشکن قصه آن جام بگو>
  block
    text <ور در لطف ببستی در اومید مبند>
    text <بر سر بام برآ و ز سر بام بگو>
  block
    text <ور حدیث و صفت او شر و شوری دارد>
    text <صفت این دل تنگ شررآشام بگو>
  block
    text <چونک رضوان بهشتی تو صلایی درده>
    text <چونک پیغامبر عشقی هله پیغام بگو>
  block
    text <آه زندانی این دام بسی بشنودیم>
    text <حال مرغی که برسته‌ست از این دام بگو>
  block
    text <سخن بند مگو و صفت قند بگو>
    text <صفت راه مگو و ز سرانجام بگو>
  block
    text <شرح آن بحر که واگشت همه جان‌ها او است>
    text <که فزون است ز ایام و ز اعوام بگو>
  block
    text <ور تنور تو بود گرم و دعای تو قبول>
    text <غم هر ممتحن سوخته خام بگو>
  block
    text <شکر آن بهره که ما یافته‌ایم از در فضل>
    text <فرصت ار دست دهد هم بر بهرام بگو>
  block
    text <وگر از عام بترسی که سخن فاش کنی>
    text <سخن خاص نهان در سخن عام بگو>
  block
    text <ور از آن نیز بترسی هله چون مرغ چمن>
    text <دم به دم زمزمه بی‌الف و لام بگو>
  block
    text <همچو اندیشه که دانی تو و دانای ضمیر>
    text <سخنی بی‌نقط و بی‌مد و ادغام بگو>
