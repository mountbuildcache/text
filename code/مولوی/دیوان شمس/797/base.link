
text <ز اول روز که مخموری مستان باشد>
  block
    text <ز اول روز که مخموری مستان باشد>
    text <شیخ را ساغر جان در کف دستان باشد>
  block
    text <پیش او ذره صفت هر سحری رقص کنیم>
    text <این چنین عادت خورشیدپرستان باشد>
  block
    text <تا ابد این رخ خورشید سحر در سحرست>
    text <تا دل سنگ از او لعل بدخشان باشد>
  block
    text <ای صلاح دل و دین تو ز برون جهتی>
    text <تا چنین شش جهت از نور تو رخشان باشد>
  block
    text <بنده عشق تو در عشق کجا سرد شود>
    text <چون صلاح دل و دین آتش سوزان باشد>
  block
    text <تو رضای دل او جو اگرت دل باید>
    text <دل او چون طلبد آنک گران جان باشد>
  block
    text <ای بس ایمان که شود کفر چو با او نبود>
    text <ای بسی کفر که از دولتش ایمان باشد>
  block
    text <گلخنی را چو ببینی به دل و روی سیاه>
    text <هر چه از کان گهر گوید بهتان باشد>
  block
    text <شمس تبریز تو سلطان همه خوبانی>
    text <هم جمال تو مگر یوسف کنعان باشد>
