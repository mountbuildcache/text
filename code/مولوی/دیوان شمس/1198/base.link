
text <سیمرغ کوه قاف رسیدن گرفت باز>
  block
    text <سیمرغ کوه قاف رسیدن گرفت باز>
    text <مرغ دلم ز سینه پریدن گرفت باز>
  block
    text <مرغی که تا کنون ز پی دانه مست بود>
    text <درسوخت دانه را و طپیدن گرفت باز>
  block
    text <چشمی که غرقه بود به خون در شب فراق>
    text <آن چشم روی صبح به دیدن گرفت باز>
  block
    text <صدیق و مصطفی به حریفی درون غار>
    text <بر غار عنکبوت تنیدن گرفت باز>
  block
    text <دندان عیش کند شد از هجر ترش روی>
    text <امروز قند وصل گزیدن گرفت باز>
  block
    text <پیراهن سیاه که پوشید روز فصل>
    text <تا جایگاه ناف دریدن گرفت باز>
  block
    text <مستورگان مصر ز دیدار یوسفی>
    text <هر یک ترنج و دست بریدن گرفت باز>
  block
    text <افغان ز یوسفی که زلیخاش در مزاد>
    text <با تنگ‌های لعل خریدن گرفت باز>
  block
    text <آهوی چشم خونی آن شیر یوسفان>
    text <در خون عاشقان بچریدن گرفت باز>
  block
    text <خاتون روح خانه نشین از سرای تن>
    text <چادرکشان ز عشق دویدن گرفت باز>
  block
    text <دیگ خیال عشق دلارام خام پز>
    text <سه پایه دماغ پزیدن گرفت باز>
  block
    text <نظاره خلیل کن آخر که شهد و شیر>
    text <از اصبعین خویش مزیدن گرفت باز>
  block
    text <آن دل که توبه کرد ز عشقش ستیز شد>
    text <افسون و مکر دوست شنیدن گرفت باز>
  block
    text <بر بام فکر خفته ستان دل به عشق ما>
    text <یک یک ستاره را شمریدن گرفت باز>
  block
    text <سودای عشق لولی دزد سیاه کار>
    text <بر زلف چون رسن بخزیدن گرفت باز>
  block
    text <صراف ناز ناقد نقد ضمیر عشق>
    text <بر کف قراضه‌ها بگزیدن گرفت باز>
  block
    text <تبریز را کرامت شمس حقست و او>
    text <گوش مرا به خویش کشیدن گرفت باز>
