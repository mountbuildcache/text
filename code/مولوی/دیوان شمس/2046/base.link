
text <مستی و عاشقی و جوانی و جنس این>
  block
    text <مستی و عاشقی و جوانی و جنس این>
    text <آمد بهار خرم و گشتند همنشین>
  block
    text <صورت نداشتند مصور شدند خوش>
    text <یعنی مخیلات مصورشده ببین>
  block
    text <دهلیز دیده است دل آنچ به دل رسید>
    text <در دیده اندرآید صورت شود یقین>
  block
    text <تبلی السرایر است و قیامت میان باغ>
    text <دل‌ها همی‌نمایند آن دلبران چین>
  block
    text <یعنی تو نیز دل بنما گر دلیت هست>
    text <تا کی نهان بود دل تو در میان طین>
  block
    text <ایاک نعبد است زمستان دعای باغ>
    text <در نوبهار گوید ایاک نستعین>
  block
    text <ایاک نعبد آنک به دریوزه آمدم>
    text <بگشا در طرب مگذارم دگر حزین>
  block
    text <ایاک نستعین که ز پری میوه‌ها>
    text <اشکسته می‌شوم نگهم دار ای معین>
  block
    text <هر لحظه لاله گوید با گل که ای عجب>
    text <نرگس چه خیره می‌نگرد سوی یاسمین>
  block
    text <سوسن زبان برون کند افسوس می‌کند>
    text <گوید سمن فسوس مکن بر کس ای لسین>
  block
    text <یکتا مزوری است بنفشه شده دوتا>
    text <نیلوفر است واقف تزویرش ای قرین>
  block
    text <سر چپ و راست می‌فکند سنبل از خمار>
    text <اریاح بر یسارش و ریحانش در یمین>
  block
    text <سبزه پیاده می‌دود اندر رکاب سرو>
    text <غنچه نهان همی‌کند از چشم بد جبین>
  block
    text <بید پیاده بر لب جو اندر آینه>
    text <حیران که شاخ تر ز چه افشاند آستین>
  block
    text <اول فشاندنی است که تا جمع آورد>
    text <وآنگه کند نثار درافشان واپسین>
  block
    text <در باغ مجلسی چو نهاد آفریدگار>
    text <مرغان چو مطربان بسرایند آفرین>
  block
    text <آن میر مطربان که ورا نام بلبل است>
    text <مست است و عاشق گل از آن است خوش حنین>
  block
    text <گوید به کبک فاخته کآخر کجا بدیت>
    text <گوید بدان طرف که مکان نبود و مکین>
  block
    text <شاهین به باز گوید کاین صیدهای خوب>
    text <کی صید کرد از عدم آورد بر زمین>
  block
    text <یک جوق گلرخان و دگر جوق نوخطان>
    text <کاندر حجاب غیب کرامند و کاتبین>
  block
    text <ما چند صورتیم یزک وار آمده>
    text <نک می‌رسند لشکر خوبان از آن کمین>
  block
    text <یوسف رخان رسند ز کنعان آن جهان>
    text <شیرین لبان رسند ز دریای انگبین>
  block
    text <نک نامه شان رسید به خرما و نیشکر>
    text <و آن نار دانه دانه و بی‌هیچ دانه بین>
  block
    text <ای وادیی که سیب در او رنگ و بوی یافت>
    text <مغز ترنج نیز معطر شد و ثمین>
  block
    text <انگور دیر آمد زیرا پیاده بود>
    text <دیر آ و پخته آ که تویی فتنه‌ای مهین>
  block
    text <ای آخرین سابق و ای ختم میوه‌ها>
    text <وی چنگ درزده تو به حبل الله متین>
  block
    text <شیرینیت عجایب و تلخیت خود مپرس>
    text <چون عقل کز وی است شر و خیر و کفر و دین>
  block
    text <اندر بلا چو شکر و اندر رخا نبات>
    text <تلخی بلای توست چو خار ترنگبین>
  block
    text <ای عارف معارف و ای واصل اصول>
    text <ای دست تو دراز و زمانه تو را رهین>
  block
    text <از دست توست خربزه در خانه‌ای نهان>
    text <در نی دریچه نی که تو جانی و من جنین>
  block
    text <از تو کدو گریخت رسن بازیی گرفت>
    text <آن نیم کوزه کی رهد از چشمه معین>
  block
    text <چون گوش تو نداشت ببستند گردنش>
    text <گوشش اگر بدی بکشیدیش خوش طنین>
  block
    text <فی جیدها ببست خدا حبل من مسد>
    text <زیرا نداشت گوش به پیغام مستبین>
  block
    text <گوشی که نشنود ز خدا گوش خر بود>
    text <از حق شنو تو هر نفسی دعوت مبین>
  block
    text <ای حلق تو ببسته تقاضای حلق و فرج>
    text <بی‌گوش چون کدو تو رسن بسته بر وتین>
  block
    text <حلقه به گوش شه شو و حلق از رسن بخر>
    text <مردم ز راه گوش شود فربه و سمین>
  block
    text <باقیش برنویسد آن شهریار لوح>
    text <نقاش چین بگوید تو نقش‌ها مچین>
  block
    text <نقاش چین بگفتم آن روح محض را>
    text <آن خسرو یگانه تبریز شمس دین>
