
text <بیار باده که دیر است در خمار توام>
  block
    text <بیار باده که دیر است در خمار توام>
    text <اگر چه دلق کشانم نه یار غار توام>
  block
    text <بیار رطل و سبو کارم از قدح بگذشت>
    text <غلام همت و داد بزرگوار توام>
  block
    text <در این زمان که خمارم مطیع من می باش>
    text <چو مست گشتم از آن پس به اختیار توام>
  block
    text <بیار جام اناالحق شراب منصوری>
    text <در این زمان که چو منصور زیر دار توام>
  block
    text <به یاد آر سخن‌ها و شرط‌ها که ز الست>
    text <قرار دادی با من بر آن قرار توام>
  block
    text <بگو به ساغرش ای کف تو گر سوار منی>
    text <عجبتر اینک در این لحظه من سوار توام>
  block
    text <میان حلقه به ظاهر تو در دوار منی>
    text <ولی چو درنگرم نیک در دوار توام>
  block
    text <به زیر چرخ ننوشم شراب ای زهره>
    text <که من عدو قدح‌های زهربار توام>
  block
    text <چو شیشه زان شده‌ام تا که جام شه باشم>
    text <شها بگیر به دستم که دست کار توام>
  block
    text <عجب که شیشه شکافید و می نمی‌ریزد>
    text <چگونه ریزد داند که بر کنار توام>
  block
    text <اگر به قد چو کمانم ولی ز تیر توام>
    text <چو زعفران شدم اما به لاله زار توام>
  block
    text <چگونه کافر باشم چو بت پرست توام>
    text <چگونه فاسق باشم شرابخوار توام>
  block
    text <بیا بیا که تو راز زمانه می دانی>
    text <بپوش راز دل من که رازدار توام>
  block
    text <چو آفتاب رخ تو بتافت بر رخ من>
    text <گمان فتاد رخم را که هم عذار توام>
  block
    text <شمرد مرغ دلم حلقه‌های دام تو را>
    text <از آن خویش شمارم که در شمار توام>
  block
    text <اگر چه در چه پستم نه سربلند توام>
    text <وگر چه اشتر مستم نه در قطار توام>
  block
    text <میان خون دل پرخون بگفت خاک تو را>
    text <اگر چه غرقه خونم نه در تغار توام>
  block
    text <اگر چه مال ندارم نه دستمال توام>
    text <اگر چه کار ندارم نه مست کار توام>
  block
    text <برآی مفخر آفاق شمس تبریزی>
    text <که عاشق رخ پرنور شمس وار توام>
