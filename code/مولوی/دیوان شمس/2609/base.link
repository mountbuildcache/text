
text <در عشق کجا باشد مانند تو عشقینی>
  block
    text <در عشق کجا باشد مانند تو عشقینی>
    text <شاهان ز هوای تو در خرقه دلقینی>
  block
    text <بر خوان تو استاده هر گوشه سلیمانی>
    text <وز غایت مستی تو همکاسه مسکینی>
  block
    text <بس جان گزین بوده سلطان یقین بوده>
    text <سردفتر دین بوده از عشق تو بی‌دینی>
  block
    text <کو گوهر جان بودن کو حرف بپیمودن>
    text <کو سینه ره بینی کو دیده شه بینی>
  block
    text <هر مست میت خورده دو دست برآورده>
    text <کاین عشق فزون بادا وز هر طرف آمینی>
  block
    text <گویند بخوان یاسین تا عشق شود تسکین>
    text <جانی که به لب آمد چه سود ز یاسینی>
  block
    text <آن دلشده خاکی کز عشق زمین بوسد>
    text <در دولت تو بنهد بر پشت فلک زینی>
  block
    text <آوه خنک آن دل را کو لازم آن جان شد>
    text <گه باده جان گیرد گه طره مشکینی>
  block
    text <هرگز نکند ما را عالم به جوال اندر>
    text <کز شمس حق تبریز پر کردم خرجینی>
