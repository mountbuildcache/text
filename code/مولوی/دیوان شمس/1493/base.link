
text <ما عاشق و سرگشته و شیدای دمشقیم>
  block
    text <ما عاشق و سرگشته و شیدای دمشقیم>
    text <جان داده و دل بسته سودای دمشقیم>
  block
    text <زان صبح سعادت که بتابید از آن سو>
    text <هر شام و سحر مست سحرهای دمشقیم>
  block
    text <بر باب بریدیم که از یار بریدیم>
    text <زان جامع عشاق به خضرای دمشقیم>
  block
    text <از چشمه بونواس مگر آب نخوردی>
    text <ما عاشق آن ساعد سقای دمشقیم>
  block
    text <بر مصحف عثمان بنهم دست به سوگند>
    text <کز لولوی آن دلبر لالای دمشقیم>
  block
    text <از باب فرج دوری و از باب فرادیس>
    text <کی داند کاندر چه تماشای دمشقیم>
  block
    text <بر ربوه برآییم چو در مهد مسیحیم>
    text <چون راهب سرمست ز حمرای دمشقیم>
  block
    text <در نیرب شاهانه بدیدیم درختی>
    text <در سایه آن شسته و دروای دمشقیم>
  block
    text <اخضر شده میدان و بغلطیم چو گویی>
    text <از زلف چو چوگان که به صحرای دمشقیم>
  block
    text <کی بی‌مزه مانیم چو در مزه درآییم>
    text <دروازه شرقی سویدای دمشقیم>
  block
    text <اندر جبل صالح کانی است ز گوهر>
    text <زان گوهر ما غرقه دریای دمشقیم>
  block
    text <چون جنت دنیاست دمشق از پی دیدار>
    text <ما منتظر رأیت حسنای دمشقیم>
  block
    text <از روم بتازیم سوم بار سوی شام>
    text <کز طره چون شام مطرای دمشقیم>
  block
    text <مخدومی شمس الحق تبریز گر آن جاست>
    text <مولای دمشقیم و چه مولای دمشقیم>
