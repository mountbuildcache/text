
text <سوی باغ ما سفر کن بنگر بهار باری>
  block
    text <سوی باغ ما سفر کن بنگر بهار باری>
    text <سوی یار ما گذر کن بنگر نگار باری>
  block
    text <نرسی به باز پران پی سایه‌اش همی‌دو>
    text <به شکارگاه غیب آ بنگر شکار باری>
  block
    text <به نظاره و تماشا به سواحل آ و دریا>
    text <بستان ز اوج موجش در شاهوار باری>
  block
    text <چو شکار گشت باید به کمند شاه اولی>
    text <چو برهنه گشت باید به چنین قمار باری>
  block
    text <بکشان تو لنگ لنگان ز بدن به عالم جان>
    text <بنگر ترنج و ریحان گل و سبزه زار باری>
  block
    text <هله چنگیان بالا ز برای سیم و کالا>
    text <به سماع زهره ما بزنید تار باری>
  block
    text <به میان این ظریفان به سماع این حریفان>
    text <ره بوسه گر نباشد برسد کنار باری>
  block
    text <به چنین شراب ارزد ز خمار خسته بودن>
    text <پی این قرار برگو دل بی‌قرار باری>
  block
    text <ز سبو فغان برآمد که ز تف می‌شکستم>
    text <هله ای قدح به پیش آ بستان عقار باری>
  block
    text <پی خسروان شیرین هنر است شور کردن>
    text <به چنین حیات جان‌ها دل و جان سپار باری>
  block
    text <به دکان عشق روزی ز قضا گذار کردم>
    text <دل من رمید کلی ز دکان و کار باری>
  block
    text <من از آن درج گذشتم که مرا تو چاره سازی>
    text <دل و جان به باد دادم تو نگاه دار باری>
  block
    text <هله بس کنم که شرحش شه خوش بیان بگوید>
    text <هله مطرب معانی غزلی بیار باری>
