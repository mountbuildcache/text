
text <فریفت یار شکربار من مرا به طریق>
  block
    text <فریفت یار شکربار من مرا به طریق>
    text <که شعر تازه بگو و بگیر جام عتیق>
  block
    text <چه چاره آنچ بگوید ببایدم کردن>
    text <چگونه عاق شوم با حیات کان و عقیق>
  block
    text <غلام ساقی خویشم شکار عشوه او>
    text <که سکر لذت عیش است و باده نعم رفیق>
  block
    text <به شب مثال چراغند و روز چون خورشید>
    text <ز عاشقی و ز مستی زهی گزیده فریق>
  block
    text <شما و هر چه مراد شماست از بد و نیک>
    text <من و منازل ساقی و جام‌های رحیق>
  block
    text <بیار باده لعلی که در معادن روح>
    text <درافکند شررش صد هزار جوش و حریق>
  block
    text <روا بود چو تو خورشید و در زمین سایه>
    text <روا بود چو تو ساقی و در زمانه مفیق>
  block
    text <گشای زانوی اشتر بدر عقال عقول>
    text <بجه ز رق جهانی به جرعه‌های رقیق>
  block
    text <چو زانوی شتر تو گشاده شد ز عقال>
    text <اگر چه خفته بود طایرست در تحقیق>
  block
    text <همی‌دود به که و دشت و بر و بحر روان>
    text <به قدر عقل تو گفتم نمی‌کنم تعمیق>
  block
    text <کمال عشق در آمیزش‌ست پیش آیید>
    text <به اختلاط مخلد چو روغن و چو سویق>
  block
    text <چو اختلاط کند خاک با حقایق پاک>
    text <کند سجود مخلد به شکر آن توقیق>
