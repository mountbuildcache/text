
text <چندانک خواهی جنگ کن یا گرم کن تهدید را>
  block
    text <چندانک خواهی جنگ کن یا گرم کن تهدید را>
    text <می‌دان که دود گولخن هرگز نیاید بر سما>
  block
    text <ور خود برآید بر سما کی تیره گردد آسمان>
    text <کز دود آورد آسمان چندان لطیفی و ضیا>
  block
    text <خود را مرنجان ای پدر سر را مکوب اندر حجر>
    text <با نقش گرمابه مکن این جمله چالیش و غزا>
  block
    text <گر تو کنی بر مه تفو بر روی تو بازآید آن>
    text <ور دامن او را کشی هم بر تو تنگ آید قبا>
  block
    text <پیش از تو خامان دگر در جوش این دیگ جهان>
    text <بس برطپیدند و نشد درمان نبود الا رضا>
  block
    text <بگرفت دم مار را یک خارپشت اندر دهن>
    text <سر درکشید و گرد شد مانند گویی آن دغا>
  block
    text <آن مار ابله خویش را بر خار می‌زد دم به دم>
    text <سوراخ سوراخ آمد او از خود زدن بر خارها>
  block
    text <بی صبر بود و بی‌حیل خود را بکشت او از عجل>
    text <گر صبر کردی یک زمان رستی از او آن بدلقا>
  block
    text <بر خارپشت هر بلا خود را مزن تو هم هلا>
    text <ساکن نشین وین ورد خوان جاء القضا ضاق الفضا>
  block
    text <فرمود رب العالمین با صابرانم همنشین>
    text <ای همنشین صابران افرغ علینا صبرنا>
  block
    text <رفتم به وادی دگر باقی تو فرما ای پدر>
    text <مر صابران را می‌رسان هر دم سلامی نو ز ما>
