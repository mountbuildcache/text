
text <زهی لواء و علم لا اله الا الله>
  block
    text <زهی لواء و علم لا اله الا الله>
    text <که زد بر اوج قدم لا اله الا الله>
  block
    text <چگونه گرد برآورد شاه موسی وار>
    text <ز بحر هست و عدم لا اله الا الله>
  block
    text <ستاده‌اند صفات صفا ز خجلت او>
    text <به پیش او به قدم لا اله الا الله>
  block
    text <یکی ستم ز وی از صد هزار عدل به است>
    text <زهی خوشی ستم لا اله الا الله>
  block
    text <ز هر طرف که نظر کرد می برویاند>
    text <هزار باغ ارم لا اله الا الله>
  block
    text <ز بحر غم به کناری رسم عجب روزی>
    text <ز موج لطف و کرم لا اله الا الله>
  block
    text <ندارد از شه من هیچ بوی جان آن کس>
    text <که ببینیش تو به غم لا اله الا الله>
  block
    text <چو دیده کحل نپذرفت از شه تبریز>
    text <زهی دریغ و ندم لا اله الا الله>
  block
    text <برآید از دل و از جان الست شه شنود>
    text <هزار بانگ نعم لا اله الا الله>
  block
    text <بهشت لطف و بلندی خدیو شمس الدین>
    text <زهی شفای سقم لا اله الا الله>
  block
    text <دلم طواف به تبریز می‌کند محرم>
    text <در آن حریم حرم لا اله الا الله>
  block
    text <زهی خوشی که بگویم که کیست هان بر در>
    text <بگوید او که منم لا اله الا الله>
