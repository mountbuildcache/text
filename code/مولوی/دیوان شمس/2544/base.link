
text <شنیدم کاشتری گم شد ز کردی در بیابانی>
  block
    text <شنیدم کاشتری گم شد ز کردی در بیابانی>
    text <بسی اشتر بجست از هر سوی کرد بیابانی>
  block
    text <چو اشتر را ندید از غم بخفت اندر کنار ره>
    text <دلش از حسرت اشتر میان صد پریشانی>
  block
    text <در آخر چون درآمد شب بجست از خواب و دل پرغم>
    text <برآمد گوی مه تابان ز روی چرخ چوگانی>
  block
    text <به نور مه بدید اشتر میان راه استاده>
    text <ز شادی آمدش گریه به سان ابر نیسانی>
  block
    text <رخ اندر ماه روشن کرد و گفتا چون دهم شرحت>
    text <که هم خوبی و نیکویی و هم زیبا و تابانی>
  block
    text <خداوندا در این منزل برافروز از کرم نوری>
    text <که تا گم کرده خود را بیابد عقل انسانی>
  block
    text <شب قدر است در جانب چرا قدرش نمی‌دانی>
    text <تو را می‌شورد او هر دم چرا او را نشورانی>
  block
    text <تو را دیوانه کرده‌ست او قرار جانت برده‌ست او>
    text <غم جان تو خورده‌ست او چرا در جانش ننشانی>
  block
    text <چو او آب است و تو جویی چرا خود را نمی‌جویی>
    text <چو او مشک است و تو بویی چرا خود را نیفشانی>
