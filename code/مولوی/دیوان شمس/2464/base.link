
text <هر طربی که در جهان گشت ندیم کهتری>
  block
    text <هر طربی که در جهان گشت ندیم کهتری>
    text <می‌برمد از او دلم چون دل تو ز مقذری>
  block
    text <هر هنری و هر رهی کان برسد به ابلهی>
    text <نیست به پیش همتم زو طربی و مفخری>
  block
    text <گر شکر است عسکری چون برسد به هر دهن>
    text <زو نخورد شکرلبی فر ندهد به مخبری>
  block
    text <گر قمر است و گر فلک ور صنمی است بانمک>
    text <کان همه است مشترک می‌نبود ورا فری>
  block
    text <آنچ بداد عامه را خلعت خاص نبود آن>
    text <سور سگان کافران می‌نخورد غضنفری>
  block
    text <مجلس خاص بایدم گر چه بود سوی عدم>
    text <شربت عام کم خورم گر چه بود ز کوثری>
  block
    text <لاف مسیح می‌زنی بول خران چه بو کنی>
    text <با حدثی چه خو کنی همچو روان کافری>
  block
    text <گر نبدی متاع زر اصل وجود بول خر>
    text <جان خران به بوی آن برنزدی چرا خوری>
  block
    text <مرد چو گوهری بود قیمت خویش خود کند>
    text <شاد نشد به شحنگی هیچ قباد و سنجری>
  block
    text <زر تو بریز بر گهر چونک بماند زیر زر>
    text <برنجهید بر زبر آن سبک است و ابتری>
  block
    text <ور بجهید بر زبر قیمت او است بیشتر>
    text <بیش کنش نثار زر هست عزیز گوهری>
  block
    text <ما گهریم و این جهان همچو زری در امتحان>
    text <بر سر زر برآ که لا گر تو نه‌ای محقری>
  block
    text <شهوت حلق بی‌نمک شهوت فرج پس دوک>
    text <با سگ و خوک مشترک با خر و گاو همسری>
  block
    text <نیست سزای مهتری نیست هوای سروری>
    text <همت شاه و سنجری قبله گه پیمبری>
  block
    text <عشق و نیاز و بندگی هست نشان زندگی>
    text <در طلب تجلیی در نظری و منظری>
  block
    text <آب حیات جستنی جامه در آب شستنی>
    text <بر در دل نشستنی تا بگشایدت دری>
  block
    text <در طرب و معاشقه در نظر و معانقه>
    text <فرض بود مسابقه بر دل هر مظفری>
  block
    text <نیست روش طرنطران بنگر سوی آسمان>
    text <در تک و پوی اختران هر یک چون مسخری>
  block
    text <روز خنوسشان ببین شام کنوسشان ببین>
    text <سیر نفوسشان ببین گرد سرای مهتری>
  block
    text <غارب و شارقان حق طالب و عاشقان حق>
    text <در تک و پوی و در سبق بی‌قدمی و بی‌پری>
  block
    text <گرم روی خور نگر شب روی قمر نگر>
    text <ولوله سحر نگر راست چو روز محشری>
  block
    text <جان تقی فرشته‌ای جان شقی درشته‌ای>
    text <نفس کریم کشتیی نفس لئیم لنگری>
  block
    text <رحم چو جوی شیر بین شهوت جوی انگبین>
    text <عمر چو جوی آب دان شوق چو خمر احمری>
  block
    text <در تو نهان چهارجو هیچ نبینیش که کو>
    text <همچو صفات و ذات هو هست نهان و ظاهری>
  block
    text <جوشش شوق از کجا جنبش ذوق از کجا>
    text <لذت عمر در کمین رحم به زیر چادری>
  block
    text <خلق شده شکار او فرجه کنان کار او>
    text <در پی اختیار او هر یک بسته زیوری>
  block
    text <شب به مثال هندوی روز مثال جادوی>
    text <عدل مثال مشعله ظلم چو کور یا کری>
  block
    text <عقل حریف جنگیی نفس مثال زنگیی>
    text <عشق چو مست و بنگیی صبر و حیا چو داوری>
  block
    text <شاه بگفته نکته ای خفیه به گوش هر کسی>
    text <گفته به جان هر یکی غیر پیام دیگری>
  block
    text <جنگ میان بندگان کینه میان زندگان>
    text <او فکند به هر زمان اینت ظریف یاوری>
  block
    text <گفت حدیث چرب و خوش با گل و داد خنده‌اش>
    text <گفت به ابر نکته ای کرد دو چشم او تری>
  block
    text <گوید گل که بزم به گوید ابر گریه به>
    text <هیچ یکی ز یک دگر پند نکرده باوری>
  block
    text <گفته به شاخ رقص کن گفته به برگ کف بزن>
    text <گفته به چرخ چرخ زن گرد منازل ثری>
  block
    text <گفته به عقل طیره شو گفته به عشق خیره شو>
    text <گفته به صبر خون گری در غم هجر دلبری>
  block
    text <گفته به رخ بخند خوش گفته به زلف پرده کش>
    text <گفته به باد درربا پرده ز روی عبهری>
  block
    text <گفته به موج شور کن کف ز زلال دور کن>
    text <گفته به دل عبور کن بر رخ هر مصوری>
  block
    text <هر طرفی علامتی هر نفسی قیامتی>
    text <تا نکنی ملامتی گر شده‌ام سخنوری>
  block
    text <بر سر من نبشت حق در دل من چه کشت حق>
    text <صبر مرا بکشت حق صبر نماند و صابری>
  block
    text <این همه آب و روغن است آنچ در این دل من است>
    text <آه چه جای گفتن است آه ز عشق پروری>
  block
    text <لاح صبوح سره فاح نسیم بره>
    text <جاء اوان دره برزه لمن یری>
  block
    text <انزله من العلی انشأه من الولا>
    text <املاه من الملا فهمه لمن دری>
  block
    text <زینه لوصله الحقه باصله>
    text <نوره بنوره ایقظه من الکری>
  block
    text <لیس لهم ندیده کلهم عبیده>
    text <عز و جل و اغتنی لیس یرام بالشری>
  block
    text <اکرمنا ابرنا طیبنا و سرنا>
    text <حدثنا به ما نجی اخبرنا بما جری>
  block
    text <طاب جوار ظله من علی مقله>
    text <عز وجود مثله فی البلدان و القری>
  block
    text <از تبریز شمس دین یک سحری طلوع کرد>
    text <ساخت شعاع نور او از دل بنده مظهری>
