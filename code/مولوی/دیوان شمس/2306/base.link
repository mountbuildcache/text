
text <ناموس مکن پیش آ ای عاشق بیچاره>
  block
    text <ناموس مکن پیش آ ای عاشق بیچاره>
    text <تا مرد نظر باشی نی مردم نظاره>
  block
    text <ای عاشق الاهو ز استاره بگیر این خو>
    text <خورشید چو درتابد فانی شود استاره>
  block
    text <آن‌ها که قوی دستند دست تو چرا بستند>
    text <زیرا تو کنون طفلی وین عالم گهواره>
  block
    text <چون در سخن‌ها سفت و الارض مهادا گفت>
    text <ای میخ زمین گشته وز شهر دل آواره>
  block
    text <ای بنده شیر تن هستی تو اسیر تن>
    text <دندان خرد بنما نعمت خور همواره>
  block
    text <تا طفل بود سلطان دایه کندش زندان>
    text <تا شیر خورد ز ایشان نبود شه میخواره>
  block
    text <از سنگ سبو ترسد اما چو شود چشمه>
    text <هر لحظه سبو آید تازان به سوی خاره>
  block
    text <گوید که اگر زین پس او بشکندم شادم>
    text <جان داد مرا آبش یک باره و صد باره>
  block
    text <گر در ره او مردم هم زنده بدو گردم>
    text <خود پاره دهم او را تا او کندم پاره>
