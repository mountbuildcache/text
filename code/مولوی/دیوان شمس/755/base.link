
text <شاه ما از جمله شاهان پیش بود و بیش بود>
  block
    text <شاه ما از جمله شاهان پیش بود و بیش بود>
    text <زانک شاهنشاه ما هم شاه و هم درویش بود>
  block
    text <شاه ما از پرده برجان چو خود را جلوه کرد>
    text <جان ما بی‌خویش شد زیرا که شه بی‌خویش بود>
  block
    text <شاه ما از جان ما هم دور و هم نزدیک بود>
    text <جان ما با شاه ما نزدیک و دوراندیش بود>
  block
    text <صاف او بی‌درد بود و راحتش بی‌درد بود>
    text <گلشن بی‌خار بود و نوش او بی‌نیش بود>
  block
    text <یک صفت از لطف شه آن جا که پرده برگرفت>
    text <آب و آتش صلح کرد و گرگ دایه میش بود>
  block
    text <جان مطلق شد ز نورش صورتی کو جان نداشت>
    text <گشت قربان رهش آن کس که او بدکیش بود>
  block
    text <نیست می‌گفتیم اندر هست گفت آری بیا>
    text <هست شد عالم از او موقوف یک آریش بود>
