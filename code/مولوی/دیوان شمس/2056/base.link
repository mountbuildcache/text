
text <خواجه غلط کرده‌ای در روش یار من>
  block
    text <خواجه غلط کرده‌ای در روش یار من>
    text <صد چو تو هم گم شود در من و در کار من>
  block
    text <نبود هر گردنی لایق شمشیر عشق>
    text <خون سگان کی خورد ضیغم خون خوار من>
  block
    text <قلزم من کی کشد تخته هر کشتیی>
    text <شوره تو کی چرد ز ابر گهربار من>
  block
    text <سر بمگردان چنین پوز مجنبان چنان>
    text <چون تو خری کی رسد در جو انبار من>
  block
    text <خواجه به خویش آ یکی چشم گشا اندکی>
    text <گر چه نه بر پای توست اندک و بسیار من>
  block
    text <گفت که عاشق چرا مست شد و بی‌حیا>
    text <باده حیا کی هلد خاصه ز خمار من>
  block
    text <فتنه گرگی شده هم دغل و مکر او>
    text <دام وی از وی کند قانص عیار من>
  block
    text <بر سر بازار او گرگ کهن کی خرند>
    text <هر طرفی یوسفی زنده به بازار من>
  block
    text <همچو تو جغدی کجا باغ ارم را سزد>
    text <بلبل جان هم نیافت راه به گلزار من>
  block
    text <مفخر تبریزیان شمس حق و دین بگو>
    text <بلک صدای تو است این همه گفتار من>
