
text <عجب آن دلبر زیبا کجا شد>
  block
    text <عجب آن دلبر زیبا کجا شد>
    text <عجب آن سرو خوش بالا کجا شد>
  block
    text <میان ما چو شمعی نور می‌داد>
    text <کجا شد ای عجب بی‌ما کجا شد>
  block
    text <دلم چون برگ می‌لرزد همه روز>
    text <که دلبر نیم شب تنها کجا شد>
  block
    text <برو بر ره بپرس از رهگذریان>
    text <که آن همراه جان افزا کجا شد>
  block
    text <برو در باغ پرس از باغبانان>
    text <که آن شاخ گل رعنا کجا شد>
  block
    text <برو بر بام پرس از پاسبانان>
    text <که آن سلطان بی‌همتا کجا شد>
  block
    text <چو دیوانه همی‌گردم به صحرا>
    text <که آن آهو در این صحرا کجا شد>
  block
    text <دو چشم من چو جیحون شد ز گریه>
    text <که آن گوهر در این دریا کجا شد>
  block
    text <ز ماه و زهره می‌پرسم همه شب>
    text <که آن مه رو بر این بالا کجا شد>
  block
    text <چو آن ماست چون با دیگرانست>
    text <چو این جا نیست او آن جا کجا شد>
  block
    text <دل و جانش چو با الله پیوست>
    text <اگر زین آب و گل شد لاکجا شد>
  block
    text <بگو روشن که شمس الدین تبریز>
    text <چو گفت الشمس لا یخفی کجا شد>
