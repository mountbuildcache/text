
text <ببرد عقل و دلم را براق عشق معانی>
  block
    text <ببرد عقل و دلم را براق عشق معانی>
    text <مرا بپرس کجا برد آن طرف که ندانی>
  block
    text <بدان رواق رسیدم که ماه و چرخ ندیدم>
    text <بدان جهان که جهان هم جدا شود ز جهانی>
  block
    text <یکی دمیم امان ده که عقل من به من آید>
    text <بگویمت صفت جان تو گوش دار که جانی>
  block
    text <ولیک پیشتر آ خواجه گوش بر دهنم ده>
    text <که گوش دارد دیوار و این سریست نهانی>
  block
    text <عنایتیست ز جانان چنین غریب کرامت>
    text <ز راه گوش درآید چراغ‌های عیانی>
  block
    text <رفیق خضر خرد شو به سوی چشمه حیوان>
    text <که تا چو چشمه خورشید روز نور فشانی>
  block
    text <چنانک گشت زلیخا جوان به همت یوسف>
    text <جهان کهنه بیابد از این ستاره جوانی>
  block
    text <فروخورد مه و خورشید و قطب هفت فلک را>
    text <سهیل جان چو برآید ز سوی رکن یمانی>
  block
    text <دمی قراضه دین را بگیر و زیر زبان نه>
    text <که تا به نقد ببینی که در درونه چه کانی>
  block
    text <فتاده‌ای به دهان‌ها همی‌گزندت مردم>
    text <لطیف و پخته چو نانی بدان همیشه چنانی>
  block
    text <چو ذره پای بکوبی چو نور دست تو گیرد>
    text <ز سردیست و ز تری که همچو ریگ گرانی>
  block
    text <چو آفتاب برآمد به خاک تیره بگوید>
    text <که چون قرین تو گشتم تو صاحب دو قرانی>
  block
    text <تو بز نه‌ای که برآیی چراغپایه به بازی>
    text <که پیش گله شیران چو نره شیر شبانی>
  block
    text <چراغ پنج حست را به نور دل بفروزان>
    text <حواس پنج نمازست و دل چو سبع مثانی>
  block
    text <همی‌رسد ز سموات هر صبوح ندایی>
    text <که ره بری به نشانی چو گرد ره بنشانی>
  block
    text <سپس مکش چو مخنث عنان عزم که پیشت>
    text <دو لشکرست که در وی تو پیش رو چو سنانی>
  block
    text <شکر به پیش تو آمد که برگشای دهان را>
    text <چرا ز دعوت شکر چو پسته بسته دهانی>
  block
    text <بگیر طبله شکر بخور به طبل که نوشت>
    text <مکوب طبل فسانه چرا حریف زبانی>
  block
    text <ز شمس مفخر تبریز آفتاب پرستی>
    text <که اوست شمس معارف رئیس شمس مکانی>
