
text <یک لحظه و یک ساعت دست از تو نمی‌دارم>
  block
    text <یک لحظه و یک ساعت دست از تو نمی‌دارم>
    text <زیرا که تویی کارم زیرا که تویی بارم>
  block
    text <از قند تو می نوشم با پند تو می کوشم>
    text <من صید جگرخسته تو شیر جگرخوارم>
  block
    text <جان من و جان تو گویی که یکی بوده‌ست>
    text <سوگند بدین یک جان کز غیر تو بیزارم>
  block
    text <از باغ جمال تو یک بند گیاهم من>
    text <وز خلعت وصل تو یک پاره کلهوارم>
  block
    text <بر گرد تو این عالم خار سر دیوار است>
    text <بر بوی گل وصلت خاری است که می خارم>
  block
    text <چون خار چنین باشد گلزار تو چون باشد>
    text <ای خورده و ای برده اسرار تو اسرارم>
  block
    text <خورشید بود مه را بر چرخ حریف ای جان>
    text <دانم که بنگذاری در مجلس اغیارم>
  block
    text <رفتم بر درویشی گفتا که خدا یارت>
    text <گویی به دعای او شد چون تو شهی یارم>
  block
    text <دیدم همه عالم را نقش در گرمابه>
    text <ای برده تو دستارم هم سوی تو دست آرم>
  block
    text <هر جنس سوی جنسش زنجیر همی‌درد>
    text <من جنس کیم کاین جا در دام گرفتارم>
  block
    text <گرد دل من جانا دزدیده همی‌گردی>
    text <دانم که چه می جویی ای دلبر عیارم>
  block
    text <در زیر قبا جانا شمعی پنهان داری>
    text <خواهی که زنی آتش در خرمن و انبارم>
  block
    text <ای گلشن و گلزارم وی صحت بیمارم>
    text <ای یوسف دیدارم وی رونق بازارم>
  block
    text <تو گرد دلم گردان من گرد درت گردان>
    text <در دست تو در گردش سرگشته چو پرگارم>
  block
    text <در شادی روی تو گر قصه غم گویم>
    text <گر غم بخورد خونم والله که سزاوارم>
  block
    text <بر ضرب دف حکمت این خلق همی‌رقصند>
    text <بی‌پرده تو رقصد یک پرده نپندارم>
  block
    text <آواز دفت پنهان وین رقص جهان پیدا>
    text <پنهان بود این خارش هر جای که می خارم>
  block
    text <خامش کنم از غیرت زیرا ز نبات تو>
    text <ابر شکرافشانم جز قند نمی‌بارم>
  block
    text <در آبم و در خاکم در آتش و در بادم>
    text <این چار بگرد من اما نه از این چارم>
  block
    text <گه ترکم و گه هندو گه رومی و گه زنگی>
    text <از نقش تو است ای جان اقرارم و انکارم>
  block
    text <تبریز دل و جانم با شمس حق است این جا>
    text <هر چند به تن اکنون تصدیع نمی‌آرم>
