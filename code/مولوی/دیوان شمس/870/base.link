
text <چشمم همی‌پرد مگر آن یار می‌رسد>
  block
    text <چشمم همی‌پرد مگر آن یار می‌رسد>
    text <دل می‌جهد نشانه که دلدار می‌رسد>
  block
    text <این هدهد از سپاه سلیمان همی‌پرد>
    text <وین بلبل از نواحی گلزار می‌رسد>
  block
    text <جامی بخر به جانی ور زانک مفلسی>
    text <بفروش خویش را که خریدار می‌رسد>
  block
    text <آن گوش انتظار خبر نوش می‌کند>
    text <وان چشم اشکبار به دیدار می‌رسد>
  block
    text <آن دل که پاره پاره شد و پاره‌هاش خون>
    text <آن پاره پاره رفته به یک بار می‌رسد>
  block
    text <قد چو چنگ را که دلش تار تار شد>
    text <نک زخمه نشاط به هر تار می‌رسد>
  block
    text <آن خارخار باغ و تقاضاش رد نشد>
    text <گل‌های خوش عذار سوی خار می‌رسد>
  block
    text <آن زینهار گفتن عاشق تهی نبود>
    text <اینک سپاه وصل به زنهار می‌رسد>
  block
    text <نک طوطیان عشق گشادند پر و بال>
    text <کز سوی مصر قند به قنطار می‌رسد>
  block
    text <شهر ایمنست جمله دزدان گریختند>
    text <از بیم آنک شحنه قهار می‌رسد>
  block
    text <چندین هزار جعفر طرار شب گریخت>
    text <کآمد خبر که جعفر طیار می‌رسد>
  block
    text <فاش و صریح گو که صفات بشر گریخت>
    text <زیرا صفات خالق جبار می‌رسد>
  block
    text <ای مفلسان باغ خزان راهتان بزد>
    text <سلطان نوبهار به ایثار می‌رسد>
  block
    text <در خامشیست تابش خورشید بی‌حجاب>
    text <خاموش کاین حجاب ز گفتار می‌رسد>
