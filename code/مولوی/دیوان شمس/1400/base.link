
text <تیز دوم تیز دوم تا به سواران برسم>
  block
    text <تیز دوم تیز دوم تا به سواران برسم>
    text <نیست شوم نیست شوم تا بر جانان برسم>
  block
    text <خوش شده‌ام خوش شده‌ام پاره آتش شده‌ام>
    text <خانه بسوزم بروم تا به بیابان برسم>
  block
    text <خاک شوم خاک شوم تا ز تو سرسبز شوم>
    text <آب شوم سجده کنان تا به گلستان برسم>
  block
    text <چونک فتادم ز فلک ذره صفت لرزانم>
    text <ایمن و بی‌لرز شوم چونک به پایان برسم>
  block
    text <چرخ بود جای شرف خاک بود جای تلف>
    text <بازرهم زین دو خطر چون بر سلطان برسم>
  block
    text <عالم این خاک و هوا گوهر کفر است و فنا>
    text <در دل کفر آمده‌ام تا که به ایمان برسم>
  block
    text <آن شه موزون جهان عاشق موزون طلبد>
    text <شد رخ من سکه زر تا که به میزان برسم>
  block
    text <رحمت حق آب بود جز که به پستی نرود>
    text <خاکی و مرحوم شوم تا بر رحمان برسم>
  block
    text <هیچ طبیبی ندهد بی‌مرضی حب و دوا>
    text <من همگی درد شوم تا که به درمان برسم>
