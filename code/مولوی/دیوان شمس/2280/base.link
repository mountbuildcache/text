
text <ای عاشقان ای عاشقان دیوانه‌ام کو سلسله>
  block
    text <ای عاشقان ای عاشقان دیوانه‌ام کو سلسله>
    text <ای سلسله جنبان جان عالم ز تو پرغلغله>
  block
    text <زنجیر دیگر ساختی در گردنم انداختی>
    text <وز آسمان درتاختی تا رهزنی بر قافله>
  block
    text <برخیز ای جان از جهان برپر ز خاک خاکدان>
    text <کز بهر ما بر آسمان گردان شده‌ست این مشعله>
  block
    text <آن را که باشد درد دل کی رهزند باران گل>
    text <از عشق باشد او بحل کو را نشد که خردله>
  block
    text <روزی مخنث بانگ زد گفتا که ای چوبان بد>
    text <آن بز عجب ما را گزد در من نظر کرد از گله>
  block
    text <گفتا مخنث را گزد هم بکشدش زیر لگد>
    text <اما چه غم زو مرد را گفتا نکو گفتی هله>
  block
    text <کو عقل تا گویا شوی کو پای تا پویا شوی>
    text <وز خشک در دریا شوی ایمن شوی از زلزله>
  block
    text <سلطان سلطانان شوی در ملک جاویدان شوی>
    text <بالاتر از کیوان شوی بیرون شوی زین مزبله>
  block
    text <چون عقل کل صاحب عمل جوشان چو دریای عسل>
    text <چون آفتاب اندر حمل چون مه به برج سنبله>
  block
    text <صد زاغ و جغد و فاخته در تو نواها ساخته>
    text <بشنیدیی اسرار دل گر کم شدی این مشغله>
  block
    text <بی‌دل شو ار صاحب دلی دیوانه شو گر عاقلی>
    text <کاین عقل جزوی می‌شود در چشم عشقت آبله>
  block
    text <تا صورت غیبی رسد وز صورتت بیرون کشد>
    text <کز جعد پیچاپیچ او مشکل شده‌ست این مسله>
  block
    text <اما در این راه از خوشی باید که دامن برکشی>
    text <زیرا ز خون عاشقان آغشته‌ست این مرحله>
  block
    text <رو رو دلا با قافله تنها مرو در مرحله>
    text <زیرا که زاید فتنه‌ها این روزگار حامله>
  block
    text <از رنج‌ها مطلق روی اندر امان حق روی>
    text <در بحر چون زورق روی رفتی دلا رو بی‌گله>
  block
    text <چون دل ز جان برداشتی رستی ز جنگ و آشتی>
    text <آزاد و فارغ گشته‌ای هم از دکان هم از غله>
  block
    text <ز اندیشه جانت رسته شد راه خطرها بسته شد>
    text <آن کو به تو پیوسته شد پیوسته باشد در چله>
  block
    text <در روز چون ایمن شدی زین رومی باعربده>
    text <شب هم مکن اندیشه‌ای زین زنگی پرزنگله>
  block
    text <خامش کن ای شیرین لقا رو مشک بربند ای سقا>
    text <زیرا نگنجد موج‌ها اندر سبو و بلبله>
