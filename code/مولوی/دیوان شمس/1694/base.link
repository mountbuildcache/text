
text <بازآمدم خرامان تا پیش تو بمیرم>
  block
    text <بازآمدم خرامان تا پیش تو بمیرم>
    text <ای بارها خریده از غصه و زحیرم>
  block
    text <من چون زمین خشکم لطف تو ابر و مشکم>
    text <جز رعد تو نخواهم جز جعد تو نگیرم>
  block
    text <خوشتر اسیری تو صد بار از امیری>
    text <خاصه دمی که گویی ای خسته دل اسیرم>
  block
    text <خاکی به تو رسیده به از زری رمیده>
    text <خاصه دمی که گویی ای بی‌نوا فقیرم>
  block
    text <از ماجرا گذر کن گو عقل ماجرا را>
    text <چنگ است ورد و ذکرم باده‌ست شیخ و پیرم>
  block
    text <ای جان جان مستان ای گنج تنگدستان>
    text <در جنت جمالت من غرق شهد و شیرم>
  block
    text <من رستخیز دیدم وز خویش نابدیدم>
    text <گر چون کمان خمیدم پرنده همچو تیرم>
  block
    text <خاکی بدم ز بادت بالا گرفت خاکم>
    text <بی‌تو کجا روم من ای از تو ناگزیرم>
  block
    text <ای نور دیده و دین گفتی به عقل بنشین>
    text <ای پرده‌ها دریده کی می هلی ستیزم>
  block
    text <من بنده الستم آن تو بوده استم>
    text <آن خیره کش فراقت می راند خیر خیرم>
  block
    text <کی خندد این درختم بی‌نوبهار رویت>
    text <کی دررسد فطیرم تا نسرشی خمیرم>
  block
    text <تا خوان تو بدیدم آزاد از ثریدم>
    text <تا خویش تو بدیدم از خویش خود نفیرم>
  block
    text <از من گذر چو کردی از عقل و جان گذشتم>
    text <در من اثر چو کردی بر گنبد اثیرم>
  block
    text <در قعده‌ام سلامی ای جان گزین من کن>
    text <تا بی‌سلام نبود این قعده اخیرم>
  block
    text <من کف چرا نکوبم چون در کف است خوبم>
    text <من پا چرا نکوبم چون بم شده‌ست زیرم>
  block
    text <تبریز شمس دین را از ما رسان تو خدمت>
    text <خدمت به مشرقی به کز روش مستنیرم>
