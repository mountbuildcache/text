
text <کجا باشد دورویان را میان عاشقان جایی>
  block
    text <کجا باشد دورویان را میان عاشقان جایی>
    text <که با صد رو طمع دارد ز روز عشق فردایی>
  block
    text <طمع دارند و نبودشان که شاه جان کند ردشان>
    text <ز آهن سازد او سدشان چو ذوالقرنین آسایی>
  block
    text <دورویی با چنان رویی پلیدی در چنان جویی>
    text <چه گنجد پیش صدیقان نفاقی کارفرمایی>
  block
    text <که بیخ بیشه جان را همه رگ‌های شیران را>
    text <بداند یک به یک آن را بدیده نورافزایی>
  block
    text <بداند عاقبت‌ها را فرستد راتبت‌ها را>
    text <ببخشد عافیت‌ها را به هر صدیق و یکتایی>
  block
    text <براندازد نقابی را نماید آفتابی را>
    text <دهد نوری خدایی را کند او تازه انشایی>
  block
    text <اگر این شه دورو باشد نه آتش خلق و خو باشد>
    text <برای جست و جو باشد ز فکر نفس کژپایی>
  block
    text <دورویی او است بی‌کینه ازیرا او است آیینه>
    text <ز عکس تو در آن سینه نماید کین و بدرایی>
  block
    text <مزن پهلو به آن نوری که مانی تا ابد کوری>
    text <تو با شیران مکن زوری که روباهی به سودایی>
  block
    text <که با شیران مری کردن سگان را بشکند گردن>
    text <نه مکری ماند و نی فن و نه دورویی نه صدتایی>
