
text <این کیست این این کیست این شیرین و زیبا آمده>
  block
    text <این کیست این این کیست این شیرین و زیبا آمده>
    text <سرمست و نعلین در بغل در خانه ما آمده>
  block
    text <خانه در او حیران شده اندیشه سرگردان شده>
    text <صد عقل و جان اندر پیش بی‌دست و بی‌پا آمده>
  block
    text <آمد به مکر آن لعل لب کفچه به کف آتش طلب>
    text <تا خود که را سوزد عجب آن یار تنها آمده>
  block
    text <ای معدن آتش بیا آتش چه می‌جویی ز ما>
    text <والله که مکر است و دغا ای ناگه این جا آمده>
  block
    text <روپوش چون پوشد تو را ای روی تو شمس الضحی>
    text <ای کنج و خانه از رخت چون دشت و صحرا آمده>
  block
    text <ای یوسف از بالای چه بر آب چه زد عکس تو>
    text <آن آب چه از عشق تو جوشیده بالا آمده>
  block
    text <شاد آمدی شاد آمدی جادو و استاد آمدی>
    text <چون هدهد پیغامبری از پیش عنقا آمده>
  block
    text <ای آب حیوان در جگر هر جور تو صد من شکر>
    text <هر لحظه‌ای شکلی دگر از رب اعلا آمده>
  block
    text <ای دلنواز و دلبری کاندرنگنجی در بری>
    text <ای چشم ما از گوهرت افزون ز دریا آمده>
  block
    text <چرخ و زمین آیینه‌ای وز عکس ماه روی تو>
    text <آن آینه زنده شده و اندر تماشا آمده>
  block
    text <خاموش کن خاموش کن از راه دیگر جوش کن>
    text <ای دود آتش‌های تو سودای سرها آمده>
