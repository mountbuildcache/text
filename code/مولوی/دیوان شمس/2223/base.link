
text <ای همه سرگشتگان مهمان تو>
  block
    text <ای همه سرگشتگان مهمان تو>
    text <آفتاب از آسمان پرسان تو>
  block
    text <چشم بد از روی خوبت دور باد>
    text <ای هزاران جان فدای جان تو>
  block
    text <چون فدا گردند جاویدان شوند>
    text <ز آنک اکسیر است جان را کان تو>
  block
    text <گاو و بزغاله و بره گردون چرخ>
    text <باد ای ماه بتان قربان تو>
  block
    text <ز آنک قربان‌ها همه باقی شوند>
    text <در هوای عید بی‌پایان تو>
  block
    text <در سرای عصمت یزدان تویی>
    text <بخت و دولت روز و شب دربان تو>
  block
    text <ای خدا این باغ را سرسبز دار>
    text <در بهارستان بی‌نقصان تو>
  block
    text <تا ملایک میوه از وی می‌کشند>
    text <می‌چرند از نخل و سیبستان تو>
  block
    text <این شکرخانه همیشه باز باد>
    text <پرنبات و شکر پنهان تو>
  block
    text <آب این جو ای خدا تیره مباد>
    text <تا به هر سو می‌رود ز احسان تو>
  block
    text <این دعا را یا رب آمین هم تو کن>
    text <ای دعا آن تو آمین آن تو>
  block
    text <چنگ و قانون جهان را تارهاست>
    text <ناله هر تار در فرمان تو>
  block
    text <من بخفتم تو مرا انگیختی>
    text <تا چو گویم در خم چوگان تو>
  block
    text <ور نه خاکی از کجا عشق از کجا>
    text <گر نبودی جذبه‌های جان تو>
  block
    text <خاک خشکی مست شد تر می‌زند>
    text <آن توست این آن توست این آن تو>
  block
    text <دی مرا پرسید لطفش کیستی>
    text <گفتم ای جان گربه در انبان تو>
  block
    text <گفت ای گربه بشارت مر تو را>
    text <که تو را شیری کند سلطان تو>
  block
    text <من خمش کردم توام نگذاشتی>
    text <همچو چنگم سخره افغان تو>
