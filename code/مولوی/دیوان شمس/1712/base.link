
text <ما در جهان موافقت کس نمی‌کنیم>
  block
    text <ما در جهان موافقت کس نمی‌کنیم>
    text <ما خانه زیر گنبد اطلس نمی‌کنیم>
  block
    text <مخمور و مست و تشنه و بسیارخواره‌ایم>
    text <بس کرده‌اند جمله و ما بس نمی‌کنیم>
  block
    text <این موج رحمت است و عدو چون کف و خس است>
    text <ما ترک موج دل پی هر خس نمی‌کنیم>
  block
    text <ما قصر و چارطاق بر این عرصه فنا>
    text <چون عاد و چون ثمود مقرنس نمی‌کنیم>
  block
    text <جز صدر قصر عشق در آن ساحت خلود>
    text <چون نوح و چون خلیل مسس نمی‌کنیم>
  block
    text <ما را مطار زان سوی قاف است در شکار>
    text <ما قصد صید مرده چو کرکس نمی‌کنیم>
  block
    text <دیو سیاه غرچه فریب پلید را>
    text <بر جای حور پاک معرس نمی‌کنیم>
  block
    text <ما آن نهاله را که بر و میوه‌اش جفاست>
    text <در تیره خاک حرص مغرس نمی‌کنیم>
  block
    text <از لذتی که هست نظر را ز قدس او>
    text <ما خود نظر به جان مقدس نمی‌کنیم>
  block
    text <خاموش نظم و قافیه را ما از این سپس>
    text <از رشک غیر جنس مجنس نمی‌کنیم>
