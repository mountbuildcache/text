
text <امیر دل همی‌گوید تو را گر تو دلی داری>
  block
    text <امیر دل همی‌گوید تو را گر تو دلی داری>
    text <که عاشق باش تا گیری ز نان و جامه بیزاری>
  block
    text <تو را گر قحط نان باشد کند عشق تو خبازی>
    text <وگر گم گشت دستارت کند عشق تو دستاری>
  block
    text <ببین بی‌نان و بی‌جامه خوش و طیار و خودکامه>
    text <ملایک را و جان‌ها را بر این ایوان زنگاری>
  block
    text <چو زین لوت و از این فرنی شود آزاد و مستغنی>
    text <پی ملکی دگر افتد تو را اندیشه و زاری>
  block
    text <وگر دربند نان مانی بیاید یار روحانی>
    text <تو را گوید که یاری کن نیاری کردنش یاری>
  block
    text <عصای عشق از خارا کند چشمه روان ما را>
    text <تو زین جوع البقر یارا مکن زین بیش بقاری>
  block
    text <فروریزد سخن در دل مرا هر یک کند لابه>
    text <که اول من برون آیم خمش مانم ز بسیاری>
  block
    text <الا یا صاحب الدار رایت الحسن فی جاری>
    text <فاوقد بیننا نارا یطفی نوره ناری>
  block
    text <چو من تازی همی‌گویم به گوشم پارسی گوید>
    text <مگر بدخدمتی کردم که رو این سو نمی‌آری>
  block
    text <نکردی جرم ای مه رو ولی انعام عام او>
    text <به هر باغی گلی سازد که تا نبود کسی عاری>
  block
    text <غلامان دارد او رومی غلامان دارد او زنگی>
    text <به نوبت روی بنماید به هندو و به ترکاری>
  block
    text <غلام رومیش شادی غلام زنگیش انده>
    text <دمی این را دمی آن را دهد فرمان و سالاری>
  block
    text <همه روی زمین نبود حریف آفتاب و مه>
    text <به شب پشت زمین روشن شود روی زمین تاری>
  block
    text <شب این روز آن باشد فراق آن وصال این>
    text <قدح در دور می‌گردد ز صحت‌ها و بیماری>
  block
    text <گرت نبود شبی نوبت مبر گندم از این طاحون>
    text <که بسیار آسیا بینی که نبود جوی او جاری>
  block
    text <چو من قشر سخن گفتم بگو ای نغز مغزش را>
    text <که تا دریا بیاموزد درافشانی و درباری>
