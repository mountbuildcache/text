
text <تا چه خیال بسته‌ای ای بت بدگمان من>
  block
    text <تا چه خیال بسته‌ای ای بت بدگمان من>
    text <تا چو خیال گشته‌ام ای قمر چو جان من>
  block
    text <از پس مرگ من اگر دیده شود خیال تو>
    text <زود روان روان شود در پی تو روان من>
  block
    text <بنده‌ام آن جمال را تا چه کنم کمال را>
    text <بس بودم کمال تو آن تو است آن من>
  block
    text <جانب خویش نگذرم در رخ خویش ننگرم>
    text <زانک به عیب ننگرد دیده غیب دان من>
  block
    text <چشم مرا نگارگر ساخت به سوی آن قمر>
    text <تا جز ماه ننگرد زهره آسمان من>
  block
    text <چون نگرم به غیر تو ای به دو دیده سیر تو>
    text <خاصه که در دو دیده شد نور تو پاسبان من>
  block
    text <من چو که بی‌نشان شدم چون قمر جهان شدم>
    text <دیده بود مگر کسی در رخ تو نشان من>
  block
    text <شاد شده زمان‌ها از عجب زمانه‌ای>
    text <صاف شده مکان‌ها زان مه بی‌مکان من>
  block
    text <از تبریز شمس دین تا که فشاند آستین>
    text <خشک نشد ز اشک و خون یک نفس آستان من>
