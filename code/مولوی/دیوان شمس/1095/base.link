
text <داد جاروبی به دستم آن نگار>
  block
    text <داد جاروبی به دستم آن نگار>
    text <گفت کز دریا برانگیزان غبار>
  block
    text <باز آن جاروب را ز آتش بسوخت>
    text <گفت کز آتش تو جاروبی برآر>
  block
    text <کردم از حیرت سجودی پیش او>
    text <گفت بی‌ساجد سجودی خوش بیار>
  block
    text <آه بی‌ساجد سجودی چون بود>
    text <گفت بی‌چون باشد و بی‌خارخار>
  block
    text <گردنک را پیش کردم گفتمش>
    text <ساجدی را سر ببر از ذوالفقار>
  block
    text <تیغ تا او بیش زد سر بیش شد>
    text <تا برست از گردنم سر صد هزار>
  block
    text <من چراغ و هر سرم همچون فتیل>
    text <هر طرف اندر گرفته از شرار>
  block
    text <شمع‌ها می‌ورشد از سرهای من>
    text <شرق تا مغرب گرفته از قطار>
  block
    text <شرق و مغرب چیست اندر لامکان>
    text <گلخنی تاریک و حمامی به کار>
  block
    text <ای مزاجت سرد کو تاسه دلت>
    text <اندر این گرمابه تا کی این قرار>
  block
    text <برشو از گرمابه و گلخن مرو>
    text <جامه کن دربنگر آن نقش و نگار>
  block
    text <تا ببینی نقش‌های دلربا>
    text <تا ببینی رنگ‌های لاله زار>
  block
    text <چون بدیدی سوی روزن درنگر>
    text <کان نگار از عکس روزن شد نگار>
  block
    text <شش جهت حمام و روزن لامکان>
    text <بر سر روزن جمال شهریار>
  block
    text <خاک و آب از عکس او رنگین شده>
    text <جان بباریده به ترک و زنگبار>
  block
    text <روز رفت و قصه‌ام کوته نشد>
    text <ای شب و روز از حدیثش شرمسار>
  block
    text <شاه شمس الدین تبریزی مرا>
    text <مست می‌دارد خمار اندر خمار>
