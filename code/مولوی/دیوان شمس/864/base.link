
text <بلبل نگر که جانب گلزار می‌رود>
  block
    text <بلبل نگر که جانب گلزار می‌رود>
    text <گلگونه بین که بر رخ گلنار می‌رود>
  block
    text <میوه تمام گشته و بیرون شده ز خویش>
    text <منصوروار خوش به سر دار می‌رود>
  block
    text <اشکوفه برگ ساخته نهر نثار شاه>
    text <کاندر بهار شاه به ایثار می‌رود>
  block
    text <آن لاله‌ای چو راهب دل سوخته بدرد>
    text <در خون دیده غرق به کهسار می‌رود>
  block
    text <نه ماه خار کرد فغان در وفای گل>
    text <گل آن وفا چو دید سوی خار می‌رود>
  block
    text <ماندست چشم نرگس حیران به گرد باغ>
    text <کاین جا حدیث دیده و دیدار می‌رود>
  block
    text <آب حیات گشته روان در بن درخت>
    text <چون آتشی که در دل احرار می‌رود>
  block
    text <هر گلرخی که بود ز سرما اسیر خاک>
    text <بر عشق گرمدار به بازار می‌رود>
  block
    text <اندر بهار وحی خدا درس عام گفت>
    text <بنوشت باغ و مرغ به تکرار می‌رود>
  block
    text <این طالبان علم که تحصیل کرده‌اند>
    text <هر یک گرفته خلعت و ادرار می‌رود>
  block
    text <گویی بهار گفت که الله مشتریست>
    text <گل جندره زده به خریدار می‌رود>
  block
    text <گل از درون دل دم رحمان فزون شنید>
    text <زودتر ز جمله بی‌دل و دستار می‌رود>
  block
    text <دل در بهار بیند هر شاخ جفت یار>
    text <یاد آورد ز وصل و سوی یار می‌رود>
  block
    text <ای دل تو مفلسی و خریدار گوهری>
    text <آن جا حدیث زر به خروار می‌رود>
  block
    text <نی نی حدیث زر به خروار کی کنند>
    text <کان جا حدیث جان به انبار می‌رود>
  block
    text <این نفس مطمئنه خموشی غذای اوست>
    text <وین نفس ناطقه سوی گفتار می‌رود>
