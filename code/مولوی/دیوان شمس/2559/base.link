
text <الا ای یوسف مصری از این دریای ظلمانی>
  block
    text <الا ای یوسف مصری از این دریای ظلمانی>
    text <روان کن کشتی وصلت برای پیر کنعانی>
  block
    text <یکی کشتی که این دریا ز نور او بگیرد چشم>
    text <که از شعشاع آن کشتی بگردد بحر نورانی>
  block
    text <نه زان نوری که آن باشد به جان چاکران لایق>
    text <از آن نوری که آن باشد جمال و فر سلطانی>
  block
    text <در آن بحر جلالت‌ها که آن کشتی همی‌گردد>
    text <چو باشد عاشق او حق که باشد روح روحانی>
  block
    text <چو آن کشتی نماید رخ برآید گرد آن دریا>
    text <نماند صعبیی دیگر بگردد جمله آسانی>
  block
    text <چه آسانی که از شادی ز عاشق هر سر مویی>
    text <در آن دریا به رقص اندرشده غلطان و خندانی>
  block
    text <نبیند خنده جان را مگر که دیده جان‌ها>
    text <نماید خدها در جسم آب و خاک ارکانی>
  block
    text <ز عریانی نشانی‌هاست بر درز لباس او>
    text <ز چشم و گوش و فهم و وهم اگر خواهی تو برهانی>
  block
    text <تو برهان را چه خواهی کرد که غرق عالم حسی>
    text <برو می‌چر چو استوران در این مرعای شهوانی>
  block
    text <مگر الطاف مخدومی خداوندی شمس دین>
    text <رباید مر تو را چون باد از وسواس شیطانی>
  block
    text <کز این جمله اشارت‌ها هم از کشتی هم از دریا>
    text <مکن فهمی مگر در حق آن دریای ربانی>
  block
    text <چو این را فهم کردی تو سجودی بر سوی تبریز>
    text <که تا او را بیابد جان ز رحمت‌های یزدانی>
