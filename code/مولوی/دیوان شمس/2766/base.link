
text <ای بی‌تو محال جان فزایی>
  block
    text <ای بی‌تو محال جان فزایی>
    text <وی در دل و جان ما کجایی>
  block
    text <گر نیم شبی زنان و گویان>
    text <سرمست ز کوی ما درآیی>
  block
    text <جان پیش کشیم و جان چه باشد>
    text <آخر نه تو جان جان مایی>
  block
    text <در بام فلک درافتد آتش>
    text <گر بر سر بام خود برآیی>
  block
    text <با روی تو کیست قرص خورشید>
    text <تا لاف زند ز روشنایی>
  block
    text <هم چشمی و هم چراغ ما را>
    text <هم دفع بلا و هم بلایی>
  block
    text <در دیده ناامید هر دم>
    text <ای دیده دل چه می‌نمایی>
  block
    text <ای بلبل مست از فغانت>
    text <می‌آید بوی آشنایی>
  block
    text <می‌نال که ناله مرهم آمد>
    text <بر زخم جراحت جدایی>
  block
    text <تا کشف شود ز ناله تو>
    text <چیزی ز حقیقت خدایی>
