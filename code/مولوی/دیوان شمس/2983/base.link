
text <ای ساقیی که آن می احمر گرفته‌ای>
  block
    text <ای ساقیی که آن می احمر گرفته‌ای>
    text <وی مطربی که آن غزل تر گرفته‌ای>
  block
    text <ای زهره‌ای که آتش در آسمان زدی>
    text <مریخ را بگو که چه خنجر گرفته‌ای>
  block
    text <از جان و از جهان دل عاشق ربوده‌ای>
    text <الحق شکار نازک و لاغر گرفته‌ای>
  block
    text <ای هجر تو ز روز قیامت درازتر>
    text <این چه قیامتی است که از سر گرفته‌ای>
  block
    text <ای آسمان چو دور ندیمانش دیده‌ای>
    text <در دور خویش شکل مدور گرفته‌ای>
  block
    text <پیلان شیردل چو کفت را مسخرند>
    text <این چند پشه را چه مسخر گرفته‌ای>
  block
    text <هان ای فقیر روز فقیری گله مکن>
    text <زیرا که صد چو ملکت سنجر گرفته‌ای>
  block
    text <ای روی خویش دیده تو در روی خوب یار>
    text <آیینه‌ای عظیم منور گرفته‌ای>
  block
    text <ای دل طپان چرایی چون برگ هر دمی>
    text <چون دامن بهار معنبر گرفته‌ای>
  block
    text <ای چشم گریه چیست به هر ساعتی تو را>
    text <چون کحل از مسیح پیمبر گرفته‌ای>
  block
    text <هجده هزار عالم اگر ملک تو شود>
    text <بی روی دوست چیز محقر گرفته‌ای>
  block
    text <داری تکی که بگذری از خنگ آسمان>
    text <کاهل چرا شدی صفت خر گرفته‌ای>
  block
    text <خامش کن و زبان دگر گو و رسم نو>
    text <این رسم کهنه را چه مکرر گرفته‌ای>
