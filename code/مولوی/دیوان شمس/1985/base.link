
text <صنما بیار باده بنشان خمار مستان>
  block
    text <صنما بیار باده بنشان خمار مستان>
    text <که ببرد عشق رویت همگی قرار مستان>
  block
    text <می کهنه را کشان کن به صبوح گلستان کن>
    text <که به جوش اندرآمد فلک از عقار مستان>
  block
    text <بده آن قرار جان را گل و لاله زار جان را>
    text <ز نبات و قند پر کن دهن و کنار مستان>
  block
    text <قدحی به دست برنه به کف شکرلبان ده>
    text <بنشان به آب رحمت به کرم غبار مستان>
  block
    text <صنما به چشم مستت دل و جان غلام دستت>
    text <به می خوشی که هستت ببر اختیار مستان>
  block
    text <چو شراب لاله رنگت به دماغ‌ها برآید>
    text <گل سرخ شرم دارد ز رخ و عذار مستان>
  block
    text <چو جناح و قلب مجلس ز شراب یافت مونس>
    text <ببرد گلوی غم را سر ذوالفقار مستان>
  block
    text <صنما تو روز مایی غم و غصه سوز مایی>
    text <ز تو است ای معلا همه کار و بار مستان>
  block
    text <بکشان تو گوش شیران چو شتر قطارشان کن>
    text <که تو شیرگیر حقی به کفت مهار مستان>
  block
    text <ز عقیق جام داری نمکی تمام داری>
    text <چه غریب دام داری جهت شکار مستان>
  block
    text <سخنی بماند جانی که تو بی‌بیان بدانی>
    text <که تو رشک ساقیانی سر و افتخار مستان>
