
text <این خانه که پیوسته در او بانگ چغانه‌ست>
  block
    text <این خانه که پیوسته در او بانگ چغانه‌ست>
    text <از خواجه بپرسید که این خانه چه خانه‌ست>
  block
    text <این صورت بت چیست اگر خانه کعبه‌ست>
    text <وین نور خدا چیست اگر دیر مغانه‌ست>
  block
    text <گنجی‌ست در این خانه که در کون نگنجد>
    text <این خانه و این خواجه همه فعل و بهانه‌ست>
  block
    text <بر خانه منه دست که این خانه طلسم‌ست>
    text <با خواجه مگویید که او مست شبانه‌ست>
  block
    text <خاک و خس این خانه همه عنبر و مشک‌ست>
    text <بانگ در این خانه همه بیت و ترانه‌ست>
  block
    text <فی الجمله هر آن کس که در این خانه رهی یافت>
    text <سلطان زمینست و سلیمان زمانه‌ست>
  block
    text <ای خواجه یکی سر تو از این بام فروکن>
    text <کاندر رخ خوب تو ز اقبال نشانه‌ست>
  block
    text <سوگند به جان تو که جز دیدن رویت>
    text <گر ملک زمینست فسونست و فسانه‌ست>
  block
    text <حیران شده بستان که چه برگ و چه شکوفه‌ست>
    text <واله شده مرغان که چه دامست و چه دانه‌ست>
  block
    text <این خواجه چرخست که چون زهره و ماه‌ست>
    text <وین خانه عشق است که بی‌حد و کرانه‌ست>
  block
    text <چون آینه جان نقش تو در دل بگرفته‌ست>
    text <دل در سر زلف تو فرورفته چو شانه‌ست>
  block
    text <در حضرت یوسف که زنان دست بریدند>
    text <ای جان تو به من آی که جان آن میانه‌ست>
  block
    text <مستند همه خانه کسی را خبری نیست>
    text <از هر کی درآید که فلانست و فلانه‌ست>
  block
    text <شومست بر آستانه مشین خانه درآ زود>
    text <تاریک کند آنک ورا جاش ستانه‌ست>
  block
    text <مستان خدا گر چه هزارند یکی اند>
    text <مستان هوا جمله دوگانه‌ست و سه گانه‌ست>
  block
    text <در بیشه شیران رو وز زخم میندیش>
    text <کاندیشه ترسیدن اشکال زنانه‌ست>
  block
    text <کان جا نبود زخم همه رحمت و مهرست>
    text <لیکن پس در وهم تو ماننده فانه‌ست>
  block
    text <در بیشه مزن آتش و خاموش کن ای دل>
    text <درکش تو زبان را که زبان تو زبانه‌ست>
