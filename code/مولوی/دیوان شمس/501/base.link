
text <امشب از چشم و مغز خواب گریخت>
  block
    text <امشب از چشم و مغز خواب گریخت>
    text <دید دل را چنین خراب گریخت>
  block
    text <خواب دل را خراب دید و یباب>
    text <بی نمک بود از این کباب گریخت>
  block
    text <خواب مسکین به زیر پنجه عشق>
    text <زخم‌ها خورد وز اضطراب گریخت>
  block
    text <عشق همچون نهنگ لب بگشاد>
    text <خواب چون ماهی اندر آب گریخت>
  block
    text <خواب چون دید خصم بی‌زنهار>
    text <مول مولی بزد شتاب گریخت>
  block
    text <ماه ما شب برآمد و این خواب>
    text <همچو سایه ز آفتاب گریخت>
  block
    text <خواب چون دید دولت بیدار>
    text <همچو گنجشک از عقاب گریخت>
  block
    text <شکرلله همای بازآمد>
    text <چونک باز آمد این غراب گریخت>
  block
    text <عشق از خواب یک سؤالی کرد>
    text <چون فروماند از جواب گریخت>
  block
    text <خواب می‌بست شش جهت را در>
    text <چون خدا کرد فتح باب گریخت>
  block
    text <شمس تبریز از خیالت خواب>
    text <چون خطاییست کز صواب گریخت>
