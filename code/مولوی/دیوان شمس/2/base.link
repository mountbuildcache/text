
text <ای طایران قدس را عشقت فزوده بال‌ها>
  block
    text <ای طایران قدس را عشقت فزوده بال‌ها>
    text <در حلقه سودای تو روحانیان را حال‌ها>
  block
    text <در لا احب الآفلین پاکی ز صورت‌ها یقین>
    text <در دیده‌های غیب بین هر دم ز تو تمثال‌ها>
  block
    text <افلاک از تو سرنگون خاک از تو چون دریای خون>
    text <ماهت نخوانم ای فزون از ماه‌ها و سال‌ها>
  block
    text <کوه از غمت بشکافته وان غم به دل درتافته>
    text <یک قطره خونی یافته از فضلت این افضال‌ها>
  block
    text <ای سروران را تو سند بشمار ما را زان عدد>
    text <دانی سران را هم بود اندر تبع دنبال‌ها>
  block
    text <سازی ز خاکی سیدی بر وی فرشته حاسدی>
    text <با نقد تو جان کاسدی پامال گشته مال‌ها>
  block
    text <آن کو تو باشی بال او ای رفعت و اجلال او>
    text <آن کو چنین شد حال او بر روی دارد خال‌ها>
  block
    text <گیرم که خارم خار بد خار از پی گل می‌زهد>
    text <صراف زر هم می‌نهد جو بر سر مثقال‌ها>
  block
    text <فکری بدست افعال‌ها خاکی بدست این مال‌ها>
    text <قالی بدست این حال‌ها حالی بدست این قال‌ها>
  block
    text <آغاز عالم غلغله پایان عالم زلزله>
    text <عشقی و شکری با گله آرام با زلزال‌ها>
  block
    text <توقیع شمس آمد شفق طغرای دولت عشق حق>
    text <فال وصال آرد سبق کان عشق زد این فال‌ها>
  block
    text <از رحمة للعالمین اقبال درویشان ببین>
    text <چون مه منور خرقه‌ها چون گل معطر شال‌ها>
  block
    text <عشق امر کل ما رقعه‌ای او قلزم و ما جرعه‌ای>
    text <او صد دلیل آورده و ما کرده استدلال‌ها>
  block
    text <از عشق گردون مؤتلف بی‌عشق اختر منخسف>
    text <از عشق گشته دال الف بی‌عشق الف چون دال‌ها>
  block
    text <آب حیات آمد سخن کاید ز علم من لدن>
    text <جان را از او خالی مکن تا بردهد اعمال‌ها>
  block
    text <بر اهل معنی شد سخن اجمال‌ها تفصیل‌ها>
    text <بر اهل صورت شد سخن تفصیل‌ها اجمال‌ها>
  block
    text <گر شعرها گفتند پر پر به بود دریا ز در>
    text <کز ذوق شعر آخر شتر خوش می‌کشد ترحال‌ها>
