
text <ای دل بی‌قرار من راست بگو چه گوهری>
  block
    text <ای دل بی‌قرار من راست بگو چه گوهری>
    text <آتشیی تو آبیی آدمیی تو یا پری>
  block
    text <از چه طرف رسیده‌ای وز چه غذا چریده‌ای>
    text <سوی فنا چه دیده‌ای سوی فنا چه می‌پری>
  block
    text <بیخ مرا چه می‌کنی قصد فنا چه می‌کنی>
    text <راه خرد چه می‌زنی پرده خود چه می‌دری>
  block
    text <هر حیوان و جانور از عدمند بر حذر>
    text <جز تو که رخت خویش را سوی عدم همی‌بری>
  block
    text <گرم و شتاب می‌روی مست و خراب می‌روی>
    text <گوش به پند کی نهی عشوه خلق کی خوری>
  block
    text <از سر کوه این جهان سیل تویی روان روان>
    text <جانب بحر لامکان از دم من روانتری>
  block
    text <باغ و بهار خیره سر کز چه نسیم می‌وزی>
    text <سوسن و سرو مست تو تا چه گلی چه عبهری>
  block
    text <بانک دفی که صنج او نیست حریف چنبرش>
    text <درنرود به گوش ما چون هذیان کافری>
  block
    text <موسی عشق تو مرا گفت که لامساس شو>
    text <چون نگریزم از همه چون نرمم ز سامری>
  block
    text <از همه من گریختم گر چه میان مردمم>
    text <چون به میان خاک کان نقده زر جعفری>
  block
    text <گر دو هزار بار زر نعره زند که من زرم>
    text <تا نرود ز کان برون نیست کسیش مشتری>
