
text <چون بجهد خنده ز من خنده نهان دارم از او>
  block
    text <چون بجهد خنده ز من خنده نهان دارم از او>
    text <روی ترش سازم از او بانگ و فغان آرم از او>
  block
    text <با ترشان لاغ کنی خنده زنی جنگ شود>
    text <خنده نهان کردم من اشک همی‌بارم از او>
  block
    text <شهر بزرگ است تنم غم طرفی من طرفی>
    text <یک طرفی آبم از او یک طرفی نارم از او>
  block
    text <با ترشانش ترشم با شکرانش شکرم>
    text <روی من او پشت من او پشت طرب خارم از او>
  block
    text <صد چو تو و صد چو منش مست شده در چمنش>
    text <رقص کنان دست زنان بر سر هر طارم از او>
  block
    text <طوطی قند و شکرم غیر شکر می نخورم>
    text <هر چه به عالم ترشی دورم و بیزارم از او>
  block
    text <گر ترشی داد تو را شهد و شکر داد مرا>
    text <سکسک و لنگی تو از او من خوش و رهوارم از او>
  block
    text <هر کی در این ره نرود دره و دوله‌ست رهش>
    text <من که در این شاه رهم بر ره هموارم از او>
  block
    text <مسجد اقصاست دلم جنت مأواست دلم>
    text <حور شده نور شده جمله آثارم از او>
  block
    text <هر کی حقش خنده دهد از دهنش خنده جهد>
    text <تو اگر انکاری از او من همه اقرارم از او>
  block
    text <قسمت گل خنده بود گریه ندارد چه کند>
    text <سوسن و گل می‌شکفد در دل هشیارم از او>
  block
    text <صبر همی‌گفت که من مژده ده وصلم از او>
    text <شکر همی‌گفت که من صاحب انبارم از او>
  block
    text <عقل همی‌گفت که من زاهد و بیمارم از او>
    text <عشق همی‌گفت که من ساحر و طرارم از او>
  block
    text <روح همی‌گفت که من گنج گهر دارم از او>
    text <گنج همی‌گفت که من در بن دیوارم از او>
  block
    text <جهل همی‌گفت که من بی‌خبرم بیخود از او>
    text <علم همی‌گفت که من مهتر بازارم از او>
  block
    text <زهد همی‌گفت که من واقف اسرارم از او>
    text <فقر همی‌گفت که من بی‌دل و دستارم از او>
  block
    text <از سوی تبریز اگر شمس حقم بازرسد>
    text <شرح شود کشف شود جمله گفتارم از او>
