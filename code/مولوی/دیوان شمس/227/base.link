
text <به جان پاک تو ای معدن سخا و وفا>
  block
    text <به جان پاک تو ای معدن سخا و وفا>
    text <که صبر نیست مرا بی‌تو ای عزیز بیا>
  block
    text <چه جای صبر که گر کوه قاف بود این صبر>
    text <ز آفتاب جدایی چو برف گشت فنا>
  block
    text <ز دور آدم تا دور اعور دجال>
    text <چو جان بنده نبودست جان سپرده تو را>
  block
    text <تو خواه باور کن یا بگو که نیست چنین>
    text <وفای عشق تو دارم به جان پاک وفا>
  block
    text <ملامتم مکنید ار دراز می‌گویم>
    text <بود که کشف شود حال بنده پیش شما>
  block
    text <که آتشیست که دیگ مرا همی‌جوشد>
    text <کز او شکاف کند گر رسد به سقف سما>
  block
    text <اگر چه سقف سما ز آفتاب و آتش او>
    text <خلل نکرد و نگشت از تفش سیه سیما>
  block
    text <روان شدست یکی جوی خون ز هستی من>
    text <خبر ندارم من کز کجاست تا به کجا>
  block
    text <به جو چه گویم کای جو مرو چه جنگ کنم>
    text <برو بگو تو به دریا مجوش ای دریا>
  block
    text <به حق آن لب شیرین که می‌دمی در من>
    text <که اختیار ندارد به ناله این سرنا>
  block
    text <خموش باش و مزن آتش اندر این بیشه>
    text <نمی‌شکیبی می‌نال پیش او تنها>
