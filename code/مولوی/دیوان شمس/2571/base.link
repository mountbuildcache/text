
text <ای شاه مسلمانان وی جان مسلمانی>
  block
    text <ای شاه مسلمانان وی جان مسلمانی>
    text <پنهان شده و افکنده در شهر پریشانی>
  block
    text <ای آتش در آتش هم می‌کش و هم می‌کش>
    text <سلطان سلاطینی بر کرسی سبحانی>
  block
    text <شاهنشه هر شاهی صد اختر و صد ماهی>
    text <هر حکم که می‌خواهی می‌کن که همه جانی>
  block
    text <گفتی که تو را یارم رخت تو نگهدارم>
    text <از شیر عجب باشد بس نادره چوپانی>
  block
    text <گر نیست و گر هستم گر عاقل و گر مستم>
    text <ور هیچ نمی‌دانم دانم که تو می‌دانی>
  block
    text <گر در غم و در رنجم در پوست نمی‌گنجم>
    text <کز بهر چو تو عیدی قربانم و قربانی>
  block
    text <گه چون شب یغمایی هر مدرکه بربایی>
    text <روز از تن همچون شب چون صبح برون رانی>
  block
    text <گه جامه بگردانی گویی که رسولم من>
    text <یا رب که چه گردد جان چون جامه بگردانی>
  block
    text <در رزم تویی فارس بر بام تویی حارس>
    text <آن چیست عجب جز تو کو را تو نگهبانی>
  block
    text <ای عشق تویی جمله بر کیست تو را حمله>
    text <ای عشق عدم‌ها را خواهی که برنجانی>
  block
    text <ای عشق تویی تنها گر لطفی و گر قهری>
    text <سرنای تو می‌نالد هم تازی و سریانی>
  block
    text <گر دیده ببندی تو ور هیچ نخندی تو>
    text <فر تو همی‌تابد از تابش پیشانی>
  block
    text <پنهان نتوان بردن در خانه چراغی را>
    text <ای ماه چه می‌آیی در پرده پنهانی>
  block
    text <ای چشم نمی‌بینی این لشکر سلطان را>
    text <وی گوش نمی‌نوشی این نوبت سلطانی>
  block
    text <گفتم که به چه دهی آن گفتا که به بذل جان>
    text <گنجی است به یک حبه در غایت ارزانی>
  block
    text <لاحول کجا راند دیوی که تو بگماری>
    text <باران نکند ساکن گردی که تو ننشانی>
  block
    text <چون سرمه جادویی در دیده کشی دل را>
    text <تمییز کجا ماند در دیده انسانی>
  block
    text <هر نیست بود هستی در دیده از آن سرمه>
    text <هر وهم برد دستی از عقل به آسانی>
  block
    text <از خاک درت باید در دیده دل سرمه>
    text <تا سوی درت آید جوینده ربانی>
  block
    text <تا جزو به کل تازد حبه سوی کان یازد>
    text <قطره سوی بحر آید از سیل کهستانی>
  block
    text <نی سیل بود این جا نی بحر بود آن جا>
    text <خامش که نشد ظاهر هرگز سر روحانی>
