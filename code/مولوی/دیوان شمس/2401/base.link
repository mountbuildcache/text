
text <ای صد هزار خرمن‌ها را بسوخته>
  block
    text <ای صد هزار خرمن‌ها را بسوخته>
    text <زین پس مدار خرمن ما را بسوخته>
  block
    text <از عشق سنگ خارا بر آهنی زده>
    text <برقی بجسته ز آهن و خارا بسوخته>
  block
    text <از سر قدم بساختم ای آفتاب حسن>
    text <هم سر به جوش آمده هم پا بسوخته>
  block
    text <سرنای این دلم ز تو بنواخت پرده‌ای>
    text <هم پرده‌اش دریده و سرنا بسوخته>
  block
    text <در اصل زمهریر گر افتد ز آتشت>
    text <تا روز حشر بینی سرما بسوخته>
  block
    text <از عالم نه جای ندا کرد عشق تو>
    text <هر جان که گوش داشته برجا بسوخته>
  block
    text <ای لطف سوزشی که شرار جمال تو>
    text <جان را کشیده پیش و به عمدا بسوخته>
  block
    text <آن روی سرخ را می احمر دمی بدید>
    text <صفرای عشق او می حمرا بسوخته>
  block
    text <آن خد احمر ار بنمایی دمی دگر>
    text <سودای تو برآید و صفرا بسوخته>
  block
    text <طبعی که لاف زلف مطرا همی‌زدی>
    text <از جعد طره تو مطرا بسوخته>
  block
    text <در وا شدم به جستن تو جانب فلک>
    text <در وا نگشت ماندم دروا بسوخته>
  block
    text <کی بینم از شعاع وصال تو آتشی>
    text <راه دراز هجر ز پهنا بسوخته>
  block
    text <من چون سپند رقص کنان اندر او شده>
    text <شعر تر و قصیده غرا بسوخته>
  block
    text <اندرفتاده برق به دکان عاشقان>
    text <بازار و نقد و ناقد و کالا بسوخته>
  block
    text <زر گشته مس جسم ز اکسیر جان چنانک>
    text <ز اکسیر مس‌ها را استا بسوخته>
  block
    text <ایمان و مؤمنان همه حیران شده ز عشق>
    text <زنار پیر راهب ترسا بسوخته>
  block
    text <برقی ز شمس دین و ز تبریز آمده>
    text <ابری که پرده گشت ز بالا بسوخته>
