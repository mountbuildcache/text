
text <الا ای رو ترش کرده که تا نبود مرا مدخل>
  block
    text <الا ای رو ترش کرده که تا نبود مرا مدخل>
    text <نبشته گرد روی خود صلا نعم الادام الخل>
  block
    text <دو سه گام ار ز حرص و کین به حلم آیی عسل جوشی>
    text <که عالم‌ها کنی شیرین نمی‌آیی زهی کاهل>
  block
    text <غلط دیدم غلط گفتم همیشه با غلط جفتم>
    text <که گر من دیدمی رویت نماندی چشم من احول>
  block
    text <دلا خود را در آیینه چو کژ بینی هرآیینه>
    text <تو کژ باشی نه آیینه تو خود را راست کن اول>
  block
    text <یکی می‌رفت در چاهی چو در چه دید او ماهی>
    text <مه از گردون ندا کردش من این سویم تو لاتعجل>
  block
    text <مجو مه را در این پستی که نبود در عدم هستی>
    text <نروید نیشکر هرگز چو کارد آدمی حنظل>
  block
    text <خوشی در نفی تست ای جان تو در اثبات می‌جویی>
    text <از آن جا جو که می‌آید نگردد مشکل این جا حل>
  block
    text <تو آن بطی کز اشتابی ستاره جست در آبی>
    text <تو آنی کز برای پا همی‌زد او رگ اکحل>
  block
    text <در این پایان در این ساران چو گم گشتند هشیاران>
    text <چه سازم من که من در ره چنان مستم که لاتسأل>
  block
    text <خدایا دست مست خود بگیر ار نی در این مقصد>
    text <ز مستی آن کند با خود که در مستی کند منبل>
  block
    text <گرم زیر و زبر کردی به خود نزدیکتر کردی>
    text <که صحت آید از دردی چو افشرده شود دنبل>
  block
    text <ز بعد این می و مستی چو کار من تو کردستی>
    text <توکل کرده‌ام بر تو صلا ای کاهلان تنبل>
  block
    text <تویی ای شمس تبریزی نه زین مشرق نه زین مغرب>
    text <نه آن شمسی که هر باری کسوف آید شود مختل>
