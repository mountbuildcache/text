
text <هله عاشقان بکوشید که چو جسم و جان نماند>
  block
    text <هله عاشقان بکوشید که چو جسم و جان نماند>
    text <دلتان به چرخ پرد چو بدن گران نماند>
  block
    text <دل و جان به آب حکمت ز غبارها بشویید>
    text <هله تا دو چشم حسرت سوی خاکدان نماند>
  block
    text <نه که هر چه در جهانست نه که عشق جان آنست>
    text <جز عشق هر چه بینی همه جاودان نماند>
  block
    text <عدم تو همچو مشرق اجل تو همچو مغرب>
    text <سوی آسمان دیگر که به آسمان نماند>
  block
    text <ره آسمان درونست پر عشق را بجنبان>
    text <پر عشق چون قوی شد غم نردبان نماند>
  block
    text <تو مبین جهان ز بیرون که جهان درون دیده‌ست>
    text <چو دو دیده را ببستی ز جهان جهان نماند>
  block
    text <دل تو مثال بامست و حواس ناودان‌ها>
    text <تو ز بام آب می‌خور که چو ناودان نماند>
  block
    text <تو ز لوح دل فروخوان به تمامی این غزل را>
    text <منگر تو در زبانم که لب و زبان نماند>
  block
    text <تن آدمی کمان و نفس و سخن چو تیرش>
    text <چو برفت تیر و ترکش عمل کمان نماند>
