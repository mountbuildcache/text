
text <عشقا تو را قاضی برم کاشکستیم همچون صنم>
  block
    text <عشقا تو را قاضی برم کاشکستیم همچون صنم>
    text <از من نخواهد کس گوا که شاهدم نی ضامنم>
  block
    text <مقضی تویی قاضی تویی مستقبل و ماضی تویی>
    text <خشمین تویی راضی تویی تا چون نمایی دم به دم>
  block
    text <ای عشق زیبای منی هم من توام هم تو منی>
    text <هم سیلی و هم خرمنی هم شادیی هم درد و غم>
  block
    text <آن‌ها تویی وین‌ها تویی وزین و آن تنها تویی>
    text <وان دشت باپهنا تویی وان کوه و صحرای کرم>
  block
    text <شیرینی خویشان تویی سرمستی ایشان تویی>
    text <دریای درافشان تویی کان‌های پرزر و درم>
  block
    text <عشق سخن کوشی تویی سودای خاموشی تویی>
    text <ادراک و بی‌هوشی تویی کفر و هدی عدل و ستم>
  block
    text <ای خسرو شاهنشهان ای تختگاهت عقل و جان>
    text <ای بی‌نشان با صد نشان ای مخزنت بحر عدم>
  block
    text <پیش تو خوبان و بتان چون پیش سوزن لعبتان>
    text <زشتش کنی نغزش کنی بردری از مرگ و سقم>
  block
    text <هر نقش با نقشی دگر چون شیر بودی و شکر>
    text <گر واقفندی نقش‌ها که آمدند از یک قلم>
  block
    text <آن کس که آمد سوی تو تا جان دهد در کوی تو>
    text <رشک تو گوید که برو لطف تو خواند که نعم>
  block
    text <لطف تو سابق می شود جذاب عاشق می شود>
    text <بر قهر سابق می شود چون روشنایی بر ظلم>
  block
    text <هر زنده‌ای را می کشد وهم خیالی سو به سو>
    text <کرده خیالی را کفت لشکرکش و صاحب علم>
  block
    text <دیگر خیالی آوری ز اول رباید سروری>
    text <آن را اسیر این کنی ای مالک الملک و حشم>
  block
    text <هر دم خیالی نو رسد از سوی جان اندر جسد>
    text <چون کودکان قلعه بزم گوید ز قسام القسم>
  block
    text <خامش کنم بندم دهان تا برنشورد این جهان>
    text <چون می نگنجی در بیان دیگر نگویم بیش و کم>
