
text <بیا بیا که ز هجرت نه عقل ماند نه دین>
  block
    text <بیا بیا که ز هجرت نه عقل ماند نه دین>
    text <قرار و صبر برفته‌ست زین دل مسکین>
  block
    text <ز روی زرد و دل درد و سوز سینه مپرس>
    text <که آن به شرح نگنجد بیا به چشم ببین>
  block
    text <چو نان پخته ز تاب تو سرخ رو بودم>
    text <چو نان ریزه کنونم ز خاک ره برچین>
  block
    text <چو آینه ز جمالت خیال چین بودم>
    text <کنون تو چهره من زرد بین و چین بر چین>
  block
    text <مثال آبم در جوی کژروان چپ و راست>
    text <فراق از چپ و از راستم گشاده کمین>
  block
    text <به روز و شب چو زمین رو بر آسمان دارم>
    text <ز روی تو که نگنجد در آسمان و زمین>
  block
    text <سحر ز درد نوشتیم نامه پیش صبا>
    text <که از برای خدا ره سوی سفر بگزین>
  block
    text <اگر سر تو به گل دربود مشوی بیا>
    text <وگر به خار رسد پا به کندنش منشین>
  block
    text <بیا بیا و خلاصم ده از بیا و برو>
    text <بیا چنانک رهد جانم از چنان و چنین>
  block
    text <پیام کردم کای تو پیمبر عشاق>
    text <بگو برای خدا زود ای رسول امین>
  block
    text <که غرق آبم و آتش ز موج دیده و دل>
    text <مرا چه چاره نوشت او که چاره تو همین>
  block
    text <نشست نقش دعایم به عالم گردون>
    text <کجاست گوش نمازی که بشنود آمین>
  block
    text <هزار آینه و صد هزار صورت را>
    text <دهم به عشق صلاح جهان صلاح الدین>
