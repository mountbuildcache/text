
text <کشید این دل گریبانم به سوی کوی آن یارم>
  block
    text <کشید این دل گریبانم به سوی کوی آن یارم>
    text <در آن کویی که می خوردم گرو شد کفش و دستارم>
  block
    text <ز عقل خود چو رفتم من سر زلفش گرفتم من>
    text <کنون در حلقه زلفش گرفتارم گرفتارم>
  block
    text <چو هر دم می فزون باشد ببین حالم که چون باشد>
    text <چنان می‌های صدساله چنین عقلی که من دارم>
  block
    text <بگوید در چنان مستی نهان کن سر ز من رستی>
    text <مسلمانان در آن حالت چه پنهان ماند اسرارم>
  block
    text <مرا می گوید آن دلبر که از عاشق فنا خوشتر>
    text <نگارا چند بشتابی نه آخر اندر این کارم>
  block
    text <چو ابر نوبهاری من چه خوش گریان و خندانم>
    text <از آن می‌های کاری من چه خوش بی‌هوش هشیارم>
  block
    text <چو عنقا کوه قافی را تو پران بینی از عشقش>
    text <اگر آن که خبر یابد ز لعل یار عیارم>
  block
    text <منم چو آسمان دوتو ز عشق شمس تبریزی>
    text <بزن تو زخمه آهسته که تا برنسکلد تارم>
