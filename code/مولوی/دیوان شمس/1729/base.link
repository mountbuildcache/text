
text <اگر چه شرط نهادیم و امتحان کردیم>
  block
    text <اگر چه شرط نهادیم و امتحان کردیم>
    text <ز شرط‌ها بگذشتیم و رایگان کردیم>
  block
    text <اگر چه یک طرف از آسمان زمینی شد>
    text <نه پاره پاره زمین را هم آسمان کردیم>
  block
    text <اگر چه بام بلندست آسمان مگریز>
    text <چه غم خوری ز بلندی چو نردبان کردیم>
  block
    text <پرت دهیم که چون تیر بر فلک بپری>
    text <اگر ز غم تن بیچاره را کمان کردیم>
  block
    text <اگر چه جان مدد جسم شد کثیفی یافت>
    text <لطافتش بنمودیم و باز جان کردیم>
  block
    text <اگر تو دیوی ما دیو را فرشته کنیم>
    text <وگر تو گرگی ما گرگ را شبان کردیم>
  block
    text <تو ماهیی که به بحر عسل بخواهی تاخت>
    text <هزار بارت از آن شهد در دهان کردیم>
  block
    text <اگر چه مرغ ضعیفی بجوی شاخ بلند>
    text <بر این درخت سعادت که آشیان کردیم>
  block
    text <بگیر ملک دو عالم که مالک الملکیم>
    text <بیا به بزم که شمشیر در میان کردیم>
  block
    text <هزار ذره از این قطب آفتابی یافت>
    text <بسا قراضه قلبی که ماش کان کردیم>
  block
    text <بسا یخی بفسرده کز آفتاب کرم>
    text <فسردگیش ببردیم و خوش روان کردیم>
  block
    text <گر آب روح مکدر شد اندر این گرداب>
    text <ز سیل‌ها و مددهاش خوش عنان کردیم>
  block
    text <چرا شکفته نباشی چو برگ می لرزی>
    text <چه ناامیدی از ما که را زیان کردیم>
  block
    text <بسا دلی که چو برگ درخت می لرزید>
    text <به آخرش بگزیدیم و باغبان کردیم>
  block
    text <الست گفتیم از غیب و تو بلی گفتی>
    text <چه شد بلی تو چون غیب را عیان کردیم>
  block
    text <پنیر صدق بگیر و به باغ روح بیا>
    text <که ما بلی تو را باغ و بوستان کردیم>
  block
    text <خموش باش که تا سر به سر زبان گردی>
    text <زبان نبود زبان تو ما زبان کردیم>
