
text <ای تو نگار خانگی خانه درآ از این سفر>
  block
    text <ای تو نگار خانگی خانه درآ از این سفر>
    text <پسته لعل برگشا تا نشود گران شکر>
  block
    text <ساقی روح چون تویی کشتی نوح چون تویی>
    text <تا که تهیست ساغرم خون چه پرست این جگر>
  block
    text <طعنه زند مرا ز کین رو صنمی دگر گزین>
    text <در دو جهان یکی بگو کو صنمی کجا دگر>
  block
    text <آن قلمی که نقش کرد چونک بدید نقش تو>
    text <گفت که‌های گم شدم این ملکست یا بشر>
  block
    text <جان و جهان چرا چنین عیب و ملامتم کنی>
    text <در دل من درآ ببین هر نفسی یکی حشر>
  block
    text <عشق بگوید الصلا مایده دو صد بلا>
    text <خشک لبی و چشم تر مایده بین ز خشک و تر>
  block
    text <چونک چشیدی این دو را جلوه شود بتی تو را>
    text <شهره یکی ستاره‌ای بنده او دو صد قمر>
  block
    text <فاش بگو که شمس دین خاصبک و شه یقین>
    text <در تبریز همچو دین اوست نهان و مشتهر>
