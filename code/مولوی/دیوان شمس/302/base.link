
text <در هوایت بی‌قرارم روز و شب>
  block
    text <در هوایت بی‌قرارم روز و شب>
    text <سر ز پایت برندارم روز و شب>
  block
    text <روز و شب را همچو خود مجنون کنم>
    text <روز و شب را کی گذارم روز و شب>
  block
    text <جان و دل از عاشقان می‌خواستند>
    text <جان و دل را می‌سپارم روز و شب>
  block
    text <تا نیابم آن چه در مغز منست>
    text <یک زمانی سر نخارم روز و شب>
  block
    text <تا که عشقت مطربی آغاز کرد>
    text <گاه چنگم گاه تارم روز و شب>
  block
    text <می‌زنی تو زخمه و بر می‌رود>
    text <تا به گردون زیر و زارم روز و شب>
  block
    text <ساقیی کردی بشر را چل صبوح>
    text <زان خمیر اندر خمارم روز و شب>
  block
    text <ای مهار عاشقان در دست تو>
    text <در میان این قطارم روز و شب>
  block
    text <می‌کشم مستانه بارت بی‌خبر>
    text <همچو اشتر زیر بارم روز و شب>
  block
    text <تا بنگشایی به قندت روزه‌ام>
    text <تا قیامت روزه دارم روز و شب>
  block
    text <چون ز خوان فضل روزه بشکنم>
    text <عید باشد روزگارم روز و شب>
  block
    text <جان روز و جان شب ای جان تو>
    text <انتظارم انتظارم روز و شب>
  block
    text <تا به سالی نیستم موقوف عید>
    text <با مه تو عیدوارم روز و شب>
  block
    text <زان شبی که وعده کردی روز بعد>
    text <روز و شب را می‌شمارم روز و شب>
  block
    text <بس که کشت مهر جانم تشنه است>
    text <ز ابر دیده اشکبارم روز و شب>
