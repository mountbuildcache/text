
text <شدم ز عشق به جایی که عشق نیز نداند>
  block
    text <شدم ز عشق به جایی که عشق نیز نداند>
    text <رسید کار به جایی که عقل خیره بماند>
  block
    text <هزار ظلم رسیده ز عقل گشت رهیده>
    text <چو عقل بسته شد این جا بگو کیش برهاند>
  block
    text <دلا مگر که تو مستی که دل به عقل ببستی>
    text <که او نشست نیابد تو را کجا بنشاند>
  block
    text <متاع عقل نشانست و عشق روح فشانست>
    text <که عشق وقت نظاره نثار جان بفشاند>
  block
    text <هزار جان و دل و عقل گر به هم تو ببندی>
    text <چو عشق با تو نباشد به روزنش نرساند>
  block
    text <به روی بت نرسی تو مگر به دام دو زلفش>
    text <ولیک کوشش می‌کن که کوششت بپزاند>
  block
    text <چو باز چشم تو را بست دست اوست گشایش>
    text <ولی به هر سر کویی تو را چو کبک دواند>
  block
    text <هر آنک بالش دارد ز آستان عنایت>
    text <غلام خفتن اویم که هیچ خفته نماند>
  block
    text <میانه گیرد آهو میانه دل شیری>
    text <هزار آهوی دیگر ز شیر او برهاند>
  block
    text <چو در درونه صیاد مرغ یافت قبولی>
    text <هزار مرغ گرفته ز دام او بپراند>
  block
    text <هر آن دلی که به تبریز و شمس دین شده باشد>
    text <چو شاه ماه به میدان چرخ اسب دواند>
