
text <وصف آن مخدوم می‌کن گر چه می‌رنجد حسود>
  block
    text <وصف آن مخدوم می‌کن گر چه می‌رنجد حسود>
    text <کاین حسودی کم نخواهد گشت از چرخ کبود>
  block
    text <گر چه خود نیکو نیاید وصف می از هوشیار>
    text <چون پی مست از خمار غمزه مستش چه سود>
  block
    text <مست آن می گر نه‌ای می دو پی دستار و دل>
    text <چونک دستار و دلت را غمزه‌های او ربود>
  block
    text <گر دو صد هستیت باشد در وجودش نیست شو>
    text <زانک شاید نیست گشتن از برای آن وجود>
  block
    text <نیم شب برخاستم دل را ندیدم پیش او>
    text <گرد خانه جستم این دل را که او را خود چه بود>
  block
    text <چون بجستم خانه خانه یافتم بیچاره را>
    text <در یکی کنجی به ناله کی خدا اندر سجود>
  block
    text <گوش بنهادم که تا خود التماس وصل کیست>
    text <دیدمش کاندر پی زاری زبان را برگشود>
  block
    text <کای نهان و آشکارا آشکارا پیش تو>
    text <این نهانم آتش است و آشکارم آه و دود>
  block
    text <از برای آنک خوبان را نجویی در شکست>
    text <صد هزاران جوی‌ها در جوی خوبی درفزود>
  block
    text <می‌شمرد از شه نشان‌ها لیک نامش می‌نگفت>
    text <در درون ظلمت شب اندر آن گفت و شنود>
  block
    text <آنگهان زیر زبان می‌گفت یارم نام او>
    text <می‌نگویم گر چه نامش هست خوش بوتر ز عود>
  block
    text <زانک در وهم من آید دزدگوشی از بشر>
    text <کو در این شب گوش می‌دارد حدیثم ای ودود>
  block
    text <سخت می‌آید مرا نام خوشش پیش کسی>
    text <کو به عزت نشنود آن نام او را از جحود>
  block
    text <ور به عزت بشنود غیرت بسوزد مر مرا>
    text <اندر این عاجز شدست او بی‌طریق و بی‌ورود>
  block
    text <بانگ کردش هاتفی تو نام آن کس یاد کن>
    text <غم مخور از هیچ کس در ذکر نامش ای عنود>
  block
    text <زانک نامش هست مفتاح مراد جان تو>
    text <زود نام او بگو تا در گشاید زود زود>
  block
    text <دل نمی‌یارست نامش گفتن و در بسته ماند>
    text <تا سحرگه روز شد خورشید ناگه رو نمود>
  block
    text <با هزاران لابه‌هاتف همین تبریز گفت>
    text <گشت بی‌هوش و فتاد این دل شکستن تار و پود>
  block
    text <چون شدم بی‌هوش آنگه نقش شد بر روی او>
    text <نام آن مخدوم شمس الدین در آن دریای جود>
