
text <اشکم دهل شده‌ست از این جام دم به دم>
  block
    text <اشکم دهل شده‌ست از این جام دم به دم>
    text <می زن دهل به شکر دلا لم و لم و لم>
  block
    text <هین طبل شکر زن که می طبل یافتی>
    text <گه زیر می زن ای دل و گه بم و بم و بم>
  block
    text <از بهر من بخر دهلی از دهلزنان>
    text <تا برکنم ز باغ جهان شاخ و بیخ غم>
  block
    text <لشکر رسید و عشق سپهدار لشکرست>
    text <صحرا و کوه پر شد از طبل و از علم>
  block
    text <ما پر شدیم تا به گلو ساقی از ستیز>
    text <می ریزد آن شراب به اسراف همچو یم>
  block
    text <دانی که بحر موج چرا می زند به جوش>
    text <از من شنو که بحریم و بحر اندرم>
  block
    text <تنگ آمده‌ست و می طلبد موضع فراخ>
    text <بر می جهد به سوی هوا آب لاجرم>
  block
    text <کان آب از آسمان سفری خوی بوده‌ست>
    text <اندر هوا و سیل و که و جوی ای صنم>
  block
    text <آب حیات ما کم از آن آب بحر نیست>
    text <ما موج می زنیم ز هستی سوی عدم>
  block
    text <نی در جهان خاک قرار است روح را>
    text <نی در هوای گنبد این چرخ خم به خم>
  block
    text <زان باغ کو شکفت همان جاست میل جان>
    text <یعنی کنار صنع شهنشاه محتشم>
  block
    text <بس بس مکن هنوز تو را باده خوردنی است>
    text <ما راضییم خواجه بدین ظلم و این ستم>
  block
    text <خاموش باش فتنه درافکنده‌ای به شهر>
    text <خاموشیش مجوی که دریاست جان عم>
