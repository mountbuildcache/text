
text <آمد بهار خرم و آمد رسول یار>
  block
    text <آمد بهار خرم و آمد رسول یار>
    text <مستیم و عاشقیم و خماریم و بی‌قرار>
  block
    text <ای چشم و ای چراغ روان شو به سوی باغ>
    text <مگذار شاهدان چمن را در انتظار>
  block
    text <اندر چمن ز غیب غریبان رسیده‌اند>
    text <رو رو که قاعدست که القادم یزار>
  block
    text <گل از پی قدوم تو در گلشن آمدست>
    text <خار از پی لقای تو گشتست خوش عذار>
  block
    text <ای سرو گوش دار که سوسن به شرح تو>
    text <سر تا به سر زبان شد بر طرف جویبار>
  block
    text <غنچه گره گره شد و لطفت گره گشاست>
    text <از تو شکفته گردد و بر تو کند نثار>
  block
    text <گویی قیامتست که برکرد سر ز خاک>
    text <پوسیدگان بهمن و دی مردگان پار>
  block
    text <تخمی که مرده بود کنون یافت زندگی>
    text <رازی که خاک داشت کنون گشت آشکار>
  block
    text <شاخی که میوه داشت همی‌نازد از نشاط>
    text <بیخی که آن نداشت خجل گشت و شرمسار>
  block
    text <آخر چنین شوند درختان روح نیز>
    text <پیدا شود درخت نکوشاخ بختیار>
  block
    text <لشکر کشیده شاه بهار و بساخت برگ>
    text <اسپر گرفته یاسمن و سبزه ذوالفقار>
  block
    text <گویند سر بریم فلان را جو گندنا>
    text <آن را ببین معاینه در صنع کردگار>
  block
    text <آری چو دررسد مدد نصرت خدا>
    text <نمرود را برآید از پشه‌ای دمار>
