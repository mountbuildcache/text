
text <رو سر بنه به بالین تنها مرا رها کن>
  block
    text <رو سر بنه به بالین تنها مرا رها کن>
    text <ترک من خراب شب گرد مبتلا کن>
  block
    text <ماییم و موج سودا شب تا به روز تنها>
    text <خواهی بیا ببخشا خواهی برو جفا کن>
  block
    text <از من گریز تا تو هم در بلا نیفتی>
    text <بگزین ره سلامت ترک ره بلا کن>
  block
    text <ماییم و آب دیده در کنج غم خزیده>
    text <بر آب دیده ما صد جای آسیا کن>
  block
    text <خیره کشی است ما را دارد دلی چو خارا>
    text <بکشد کسش نگوید تدبیر خونبها کن>
  block
    text <بر شاه خوبرویان واجب وفا نباشد>
    text <ای زردروی عاشق تو صبر کن وفا کن>
  block
    text <دردی است غیر مردن آن را دوا نباشد>
    text <پس من چگونه گویم کاین درد را دوا کن>
  block
    text <در خواب دوش پیری در کوی عشق دیدم>
    text <با دست اشارتم کرد که عزم سوی ما کن>
  block
    text <گر اژدهاست بر ره عشقی است چون زمرد>
    text <از برق این زمرد هی دفع اژدها کن>
  block
    text <بس کن که بیخودم من ور تو هنرفزایی>
    text <تاریخ بوعلی گو تنبیه بوالعلا کن>
