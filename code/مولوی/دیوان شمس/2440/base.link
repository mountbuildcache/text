
text <ای آفتاب سرکشان با کهکشان آمیختی>
  block
    text <ای آفتاب سرکشان با کهکشان آمیختی>
    text <مانند شیر و انگبین با بندگان آمیختی>
  block
    text <یا چون شراب جان فزا هر جزو را دادی طرب>
    text <یا همچو یاران کرم با خاکدان آمیختی>
  block
    text <یا همچو عشق جان فدا در لاابالی ماردی>
    text <با عقل پرحرص شحیح خرده دان آمیختی>
  block
    text <ای آتش فرمانروا در آب مسکن ساختی>
    text <وی نرگس عالی نظر با ارغوان آمیختی>
  block
    text <چندان در آتش درشدی کآتش در آتش درزدی>
    text <چندان نشان جستی که تو با بی‌نشان آمیختی>
  block
    text <ای سر الله الصمد ای بازگشت نیک و بد>
    text <پهلو تهی کردی ز خود با پهلوان آمیختی>
  block
    text <جان‌ها بجستندت بسی بویی نبرد از تو کسی>
    text <آیس شدند و خسته دل خود ناگهان آمیختی>
  block
    text <از جنس نبود حیرتی بی‌جنس نبود الفتی>
    text <تو این نه‌ای و آن نه‌ای با این و آن آمیختی>
  block
    text <هر دو جهان مهمان تو بنشسته گرد خوان تو>
    text <صد گونه نعمت ریختی با میهمان آمیختی>
  block
    text <آمیختی چندانک او خود را نمی‌داند ز تو>
    text <آری کجا داند چو تو با تن چو جان آمیختی>
  block
    text <پیرا جوان گردی چو تو سرسبز این گلشن شدی>
    text <تیرا به صیدی دررسی چون با کمان آمیختی>
  block
    text <ای دولت و بخت همه دزدیده‌ای رخت همه>
    text <چالاک رهزن آمدی با کاروان آمیختی>
  block
    text <چرخ و فلک ره می‌رود تا تو رهش آموختی>
    text <جان و جهان بر می‌پرد تا با جهان آمیختی>
  block
    text <حیرانم اندر لطف تو کاین قهر چون سر می‌کشد>
    text <گردن چو قصابان مگر با گردران آمیختی>
  block
    text <خوبان یوسف چهره را آموختی عاشق کشی>
    text <و آن خار چون عفریت را با گلستان آمیختی>
  block
    text <این را رها کن عارفا آن را نظر کن کز صفا>
    text <رستی ز اجزای زمین با آسمان آمیختی>
  block
    text <رستی ز دام ای مرغ جان در شاخ گل آویختی>
    text <جستی ز وسواس جنان و اندر جنان آمیختی>
  block
    text <از بام گردون آمدی ای آب آب زندگی>
    text <از بام ما جولان زدی با ناودان آمیختی>
  block
    text <شب دزد کی یابد تو را چون نیستی اندر سرا>
    text <بر بام چوبک می‌زنی با پاسبان آمیختی>
  block
    text <اسرار این را مو به مو بی‌پرده و حرفی بگو>
    text <ای آنک حرف و لحن را اندر بیان آمیختی>
