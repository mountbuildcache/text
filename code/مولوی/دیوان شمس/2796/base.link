
text <ای که جان‌ها خاک پایت صورت اندیش آمدی>
  block
    text <ای که جان‌ها خاک پایت صورت اندیش آمدی>
    text <دست بر در نه درآ در خانه خویش آمدی>
  block
    text <نیست بر هستی شکستی گرد چون انگیختی>
    text <چون تو پس کردی جهان چونی چو واپیش آمدی>
  block
    text <در دو عالم قاعده نیش است وآنگه ذوق نوش>
    text <تو ورای هر دو عالم نوش بی‌نیش آمدی>
  block
    text <خویش را ذوقی بود بیگانه را ذوق نوی>
    text <هم قدیمی هم نوی بیگانه و خویش آمدی>
  block
    text <بر دل و جان قلندر ریش و مرهم هر دو تو>
    text <فقر را ای نور مطلق مرهم و ریش آمدی>
  block
    text <کیش هفتاد و دو ملت جمله قربان تواند>
    text <تا تو شاهنشاه باقربان و باکیش آمدی>
  block
    text <ای که بر خوان فلک با ماه همکاسه شدی>
    text <ماه را یک لقمه کردی کآفتابیش آمدی>
  block
    text <عقل و حس مهتاب را کی گز تواند کرد لیک>
    text <داندی خورشید بی‌گز کز مهان بیش آمدی>
  block
    text <عشق شمس الدین تبریزی که عید اکبر است>
    text <کی تو را قربان کند چون لاغری میش آمدی>
