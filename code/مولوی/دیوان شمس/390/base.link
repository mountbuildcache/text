
text <ساربانا اشتران بین سر به سر قطار مست>
  block
    text <ساربانا اشتران بین سر به سر قطار مست>
    text <میر مست و خواجه مست و یار مست اغیار مست>
  block
    text <باغبانا رعد مطرب ابر ساقی گشت و شد>
    text <باغ مست و راغ مست و غنچه مست و خار مست>
  block
    text <آسمانا چند گردی گردش عنصر ببین>
    text <آب مست و باد مست و خاک مست و نار مست>
  block
    text <حال صورت این چنین و حال معنی خود مپرس>
    text <روح مست و عقل مست و خاک مست اسرار مست>
  block
    text <رو تو جباری رها کن خاک شو تا بنگری>
    text <ذره ذره خاک را از خالق جبار مست>
  block
    text <تا نگویی در زمستان باغ را مستی نماند>
    text <مدتی پنهان شدست از دیده مکار مست>
  block
    text <بیخ‌های آن درختان می نهانی می‌خورند>
    text <روزکی دو صبر می‌کن تا شود بیدار مست>
  block
    text <گر تو را کوبی رسد از رفتن مستان مرنج>
    text <با چنان ساقی و مطرب کی رود هموار مست>
  block
    text <ساقیا باده یکی کن چند باشد عربده>
    text <دوستان ز اقرار مست و دشمنان ز انکار مست>
  block
    text <باد را افزون بده تا برگشاید این گره>
    text <باده تا در سر نیفتد کی دهد دستار مست>
  block
    text <بخل ساقی باشد آن جا یا فساد باده‌ها>
    text <هر دو ناهموار باشد چون رود رهوار مست>
  block
    text <روی‌های زرد بین و باده گلگون بده>
    text <زانک از این گلگون ندارد بر رخ و رخسار مست>
  block
    text <باده‌ای داری خدایی بس سبک خوار و لطیف>
    text <زان اگر خواهد بنوشد روز صد خروار مست>
  block
    text <شمس تبریزی به دورت هیچ کس هشیار نیست>
    text <کافر و مؤمن خراب و زاهد و خمار مست>
