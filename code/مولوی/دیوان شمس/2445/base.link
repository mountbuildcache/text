
text <از بامدادان ساغری پر کرد خوش خماره‌ای>
  block
    text <از بامدادان ساغری پر کرد خوش خماره‌ای>
    text <چون فرقدی عرعرقدی شکرلبی مه پاره‌ای>
  block
    text <آن نرگس سرمست او و آن طره چون شست او>
    text <و آن ساغری در دست او هر چاره بیچاره‌ای>
  block
    text <چنگ از شمال و از یمین اندر بر حوران عین>
    text <در گلشنی پر یاسمین بر چشمه‌ای فواره‌ای>
  block
    text <ای ساقی شیرین صلا جان علی و بوالعلا>
    text <بر کف بنه ساغر هلا بر رغم هر غم باره‌ای>
  block
    text <چون آفتاب آسمان می‌گرد و جوهر می‌فشان>
    text <بر تشنگان و خاکیان در عالم غداره‌ای>
  block
    text <ای ساحر و ای ذوفنون ای مایه پنجه جنون>
    text <هنگام کار آمد کنون ما هر یکی آن کاره‌ای>
  block
    text <چون ساغری پرداختم جامه حیا انداختم>
    text <عشقی عجب می‌باختم با غره غراره‌ای>
  block
    text <افلاکیان بر آسمان زان بوی باده سرگران>
    text <ماه مرا سجده کنان سرمست هر فراره‌ای>
  block
    text <انهار باده سو به سو در هر چمن پنجاه جو>
    text <بر سنگ زن بشکن سبو بر رغم هر خشم آره‌ای>
  block
    text <رحمت به پستی می‌رسد اکسیر هستی می‌رسد>
    text <سلطان مستی می‌رسد با لشکر جراره‌ای>
  block
    text <خیمه معیشت برکنی آتش به خیمه درزنی>
    text <گر از سر بامی کنی در سابقان نظاره‌ای>
  block
    text <مستی چو کشتی و عمد هر لحظه کژمژ می‌شود>
    text <بر موج‌ها بر می‌زند در قلزمی زخاره‌ای>
  block
    text <می‌گویم ای صاحب عمل و ای رسته جانت از علل>
    text <چون رستی از حبس اجل بی‌روزن و درساره‌ای>
  block
    text <زین عالم تلخ و ترش زین چرخ پیر طفل کش>
    text <هم قصه گو و هم خمش هم بنده هم اماره‌ای>
  block
    text <گفتا مرا شاه جهان درداد یک ساغر نهان>
    text <خود را بدیدم ناگهان در شهر جان سیاره‌ای>
  block
    text <پنهان بود بر مرد و زن در رفتن و در آمدن>
    text <راه جهان ممتحن از غیرت ستاره‌ای>
  block
    text <چون معبرم خیره نگر نی رخنه پیدا و نه در>
    text <چون چشمه‌ای برکرده سر بی‌معدنی از خاره‌ای>
  block
    text <ای چاشنی شکران درده همان رطل گران>
    text <شیرم بده چون مادران بیرون کش از گهواره‌ای>
  block
    text <ای ساز و ناز ناکسان حیرت فزای نرگسان>
    text <ای خاک را روزی رسان مقصود هر آواره‌ای>
  block
    text <زان باده همچون عسس ایمن کن هر دزد و خس>
    text <سجده کنانند این نفس هر فکر دل افشاره‌ای>
  block
    text <ای جام راح روح جو آسایش مجروح جو>
    text <ای ساقی خورشیدرو خون ریز هر استاره‌ای>
  block
    text <ای روزی دل‌ها رسان جان کسان و ناکسان>
    text <ترکاری و یاغی به سان هموار و ناهمواره‌ای>
  block
    text <چون نفخ صوری در صور شورنده حشر و حشر>
    text <زنجیر تو چون طوق زر تشریف هر جباره‌ای>
  block
    text <بردی ز جان معقول را وین عقل چون معزول را>
    text <کردی دماغ گول را از علم تو عیاره‌ای>
  block
    text <تا گردن شک می‌زند بر میر و بر بک می‌زند>
    text <بر عقل خنبک می‌زند یا بر فن مکاره‌ای>
  block
    text <بس کن درآ در انجمن در انخلاق مرد و زن>
    text <می‌ساز و صورت می‌شکن در خلوت فخاره‌ای>
  block
    text <چون گل سخن گوی و خمش هرگز نباشد روترش>
    text <در صدر دل مانند هش بر اوج چون طیاره‌ای>
