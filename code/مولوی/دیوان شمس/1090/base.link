
text <صنما این چه گمانست فرودست حقیر>
  block
    text <صنما این چه گمانست فرودست حقیر>
    text <تا بدین حد مکن و جان مرا خوار مگیر>
  block
    text <کوه را که کند اندر نظر مرد قضا>
    text <کاه را کوه کند ذاک علی الله یسیر>
  block
    text <خنک آن چشم که گوهر ز خسی بشناسد>
    text <خنک آن قافله‌ای که بودش دوست خفیر>
  block
    text <حاکمی هر چه تو نامم بنهی خشنودم>
    text <جان پاک تو که جان از تو شکورست و شکیر>
  block
    text <ماه را گر تو حبش نام نهی سجده کند>
    text <سرو را چنبر خوانی نکند هیچ نفیر>
  block
    text <زانک دشنام تو بهتر ز ثناهای جهان>
    text <ز کجا بانگ سگان و ز کجا شیر زئیر>
  block
    text <ای که بطال تو بهتر ز همه مشتغلان>
    text <جز تو جمله همه لاست از آنیم فقیر>
  block
    text <تاج زرین بده و سیلی آن یار بخر>
    text <ور کسی نشنود این را انما انت نذیر>
  block
    text <بر قفای تو چو باشد اثر سیلی دوست>
    text <بوسه‌ها یابد رویت ز نگاران ضمیر>
  block
    text <مرد دنیا عدمی را حشمی پندارد>
    text <عمر در کار عدم کی کند ای دوست بصیر>
  block
    text <رفت مردی به طبیبی به کله درد شکم>
    text <گفت او را تو چه خوردی که برستست زحیر>
  block
    text <بیشتر رنج که آید همه از فعل گلوست>
    text <گفت من سوخته نان خوردم از پست فطیر>
  block
    text <گفت سنقر برو آن کحل عزیزی به من آر>
    text <گفت درد شکم و کحل خه ای شیخ کبیر>
  block
    text <گفت تا چشم تو مر سوخته را بشناسد>
    text <تا ننوشی تو دگر سوخته ای نیم ضریر>
  block
    text <نیست را هست گمان برده‌ای از ظلمت چشم>
    text <چشمت از خاک در شاه شود خوب و منیر>
  block
    text <هله ای شارح دل‌ها تو بگو شرح غزل>
    text <من اگر شرح کنم نیز برنجد دل میر>
