
text <چگونه برنپرد جان چو از جناب جلال>
  block
    text <چگونه برنپرد جان چو از جناب جلال>
    text <خطاب لطف چو شکر به جان رسد که تعال>
  block
    text <در آب چون نجهد زود ماهی از خشکی>
    text <چو بانگ موج به گوشش رسد ز بحر زلال>
  block
    text <چرا ز صید نپرد به سوی سلطان باز>
    text <چو بشنود خبر ارجعی ز طبل و دوال>
  block
    text <چرا چو ذره نیاید به رقص هر صوفی>
    text <در آفتاب بقا تا رهاندش ز زوال>
  block
    text <چنان لطافت و خوبی و حسن و جان بخشی>
    text <کسی از او بشکیبد زهی شقا و ضلال>
  block
    text <بپر بپر هله ای مرغ سوی معدن خویش>
    text <که از قفس برهید و باز شد پر و بال>
  block
    text <ز آب شور سفر کن به سوی آب حیات>
    text <رجوع کن به سوی صدر جان ز صف نعال>
  block
    text <برو برو تو که ما نیز می‌رسیم ای جان>
    text <از این جهان جدایی بدان جهان وصال>
  block
    text <چو کودکان هله تا چند ما به عالم خاک>
    text <کنیم دامن خود پر ز خاک و سنگ و سفال>
  block
    text <ز خاک دست بداریم و بر سما پریم>
    text <ز کودکی بگریزیم سوی بزم رجال>
  block
    text <مبین که قالب خاکی چه در جوالت کرد>
    text <جوال را بشکاف و برآر سر ز جوال>
  block
    text <به دست راست بگیر از هوا تو این نامه>
    text <نه کودکی که ندانی یمین خود ز شمال>
  block
    text <بگفت پیک خرد را خدا که پا بردار>
    text <بگفت دست اجل را که گوش حرص بمال>
  block
    text <ندا رسید روان را روان شو اندر غیب>
    text <منال و گنج بگیر و دگر ز رنج منال>
  block
    text <تو کن ندا و تو آواز ده که سلطانی>
    text <تو راست لطف جواب و تو راست علم سؤال>
