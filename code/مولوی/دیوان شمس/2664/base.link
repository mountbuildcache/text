
text <از این تنگین قفس جانا پریدی>
  block
    text <از این تنگین قفس جانا پریدی>
    text <وزین زندان طراران رهیدی>
  block
    text <ز روی آینه گل دور کردی>
    text <در آیینه بدیدی آنچ دیدی>
  block
    text <خبرها می‌شنیدی زیر و بالا>
    text <بر آن بالا ببین آنچ شنیدی>
  block
    text <چو آب و گل به آب و گل سپردی>
    text <قماش روح بر گردون کشیدی>
  block
    text <ز گردش‌های جسمانی بجستی>
    text <به گردش‌های روحانی رسیدی>
  block
    text <بجستی ز اشکم مادر که دنیاست>
    text <سوی بابای عقلانی دویدی>
  block
    text <بخور هر دم می شیرینتر از جان>
    text <به هر تلخی که بهر ما چشیدی>
  block
    text <گزین کن هر چه می‌خواهی و بستان>
    text <چو ما را بر همه عالم گزیدی>
  block
    text <از این دیگ جهان رفتی چو حلوا>
    text <به خوان آن جهان زیرا پزیدی>
  block
    text <اگر چه بیضه خالی شد ز مرغت>
    text <برون بیضه عالم پریدی>
  block
    text <در این عالم نگنجی زین سپس تو>
    text <همان سو پر که هر دم در مزیدی>
  block
    text <خمش کن رو که قفل تو گشادند>
    text <اجل بنمود قفلت را کلیدی>
