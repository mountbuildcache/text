
text <ای نوش کرده نیش را بی‌خویش کن باخویش را>
  block
    text <ای نوش کرده نیش را بی‌خویش کن باخویش را>
    text <باخویش کن بی‌خویش را چیزی بده درویش را>
  block
    text <تشریف ده عشاق را پرنور کن آفاق را>
    text <بر زهر زن تریاق را چیزی بده درویش را>
  block
    text <با روی همچون ماه خود با لطف مسکین خواه خود>
    text <ما را تو کن همراه خود چیزی بده درویش را>
  block
    text <چون جلوه مه می‌کنی وز عشق آگه می‌کنی>
    text <با ما چه همره می‌کنی چیزی بده درویش را>
  block
    text <درویش را چه بود نشان جان و زبان درفشان>
    text <نی دلق صدپاره کشان چیزی بده درویش را>
  block
    text <هم آدم و آن دم تویی هم عیسی و مریم تویی>
    text <هم راز و هم محرم تویی چیزی بده درویش را>
  block
    text <تلخ از تو شیرین می‌شود کفر از تو چون دین می‌شود>
    text <خار از تو نسرین می‌شود چیزی بده درویش را>
  block
    text <جان من و جانان من کفر من و ایمان من>
    text <سلطان سلطانان من چیزی بده درویش را>
  block
    text <ای تن پرست بوالحزن در تن مپیچ و جان مکن>
    text <منگر به تن بنگر به من چیزی بده درویش را>
  block
    text <امروز ای شمع آن کنم بر نور تو جولان کنم>
    text <بر عشق جان افشان کنم چیزی بده درویش را>
  block
    text <امروز گویم چون کنم یک باره دل را خون کنم>
    text <وین کار را یک سون کنم چیزی بده درویش را>
  block
    text <تو عیب ما را کیستی تو مار یا ماهیستی>
    text <خود را بگو تو چیستی چیزی بده درویش را>
  block
    text <جان را درافکن در عدم زیرا نشاید ای صنم>
    text <تو محتشم او محتشم چیزی بده درویش را>
