
text <هم آگه و هم ناگه مهمان من آمد او>
  block
    text <هم آگه و هم ناگه مهمان من آمد او>
    text <دل گفت که کی آمد جان گفت مه مه رو>
  block
    text <او آمد در خانه ما جمله چو دیوانه>
    text <اندر طلب آن مه رفته به میان کو>
  block
    text <او نعره زنان گشته از خانه که این جایم>
    text <ما غافل از این نعره هم نعره زنان هر سو>
  block
    text <آن بلبل مست ما بر گلشن ما نالان>
    text <چون فاخته ما پران فریادکنان کوکو>
  block
    text <در نیم شبی جسته جمعی که چه دزد آمد>
    text <و آن دزد همی‌گوید دزد آمد و آن دزد او>
  block
    text <آمیخته شد بانگش با بانگ همه زان سان>
    text <پیدا نشود بانگش در غلغله شان یک مو>
  block
    text <و هو معکم یعنی با توست در این جستن>
    text <آنگه که تو می‌جویی هم در طلب او را جو>
  block
    text <نزدیکتر است از تو با تو چه روی بیرون>
    text <چون برف گدازان شو خود را تو ز خود می‌شو>
  block
    text <از عشق زبان روید جان را مثل سوسن>
    text <می‌دار زبان خامش از سوسن گیر این خو>
