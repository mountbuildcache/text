
text <ای دل چه اندیشیده‌ای در عذر آن تقصیرها>
  block
    text <ای دل چه اندیشیده‌ای در عذر آن تقصیرها>
    text <زان سوی او چندان وفا زین سوی تو چندین جفا>
  block
    text <زان سوی او چندان کرم زین سو خلاف و بیش و کم>
    text <زان سوی او چندان نعم زین سوی تو چندین خطا>
  block
    text <زین سوی تو چندین حسد چندین خیال و ظن بد>
    text <زان سوی او چندان کشش چندان چشش چندان عطا>
  block
    text <چندین چشش از بهر چه تا جان تلخت خوش شود>
    text <چندین کشش از بهر چه تا دررسی در اولیا>
  block
    text <از بد پشیمان می‌شوی الله گویان می‌شوی>
    text <آن دم تو را او می‌کشد تا وارهاند مر تو را>
  block
    text <از جرم ترسان می‌شوی وز چاره پرسان می‌شوی>
    text <آن لحظه ترساننده را با خود نمی‌بینی چرا>
  block
    text <گر چشم تو بربست او چون مهره‌ای در دست او>
    text <گاهی بغلطاند چنین گاهی ببازد در هوا>
  block
    text <گاهی نهد در طبع تو سودای سیم و زر و زن>
    text <گاهی نهد در جان تو نور خیال مصطفی>
  block
    text <این سو کشان سوی خوشان وان سو کشان با ناخوشان>
    text <یا بگذرد یا بشکند کشتی در این گرداب‌ها>
  block
    text <چندان دعا کن در نهان چندان بنال اندر شبان>
    text <کز گنبد هفت آسمان در گوش تو آید صدا>
  block
    text <بانک شعیب و ناله‌اش وان اشک همچون ژاله‌اش>
    text <چون شد ز حد از آسمان آمد سحرگاهش ندا>
  block
    text <گر مجرمی بخشیدمت وز جرم آمرزیدمت>
    text <فردوس خواهی دادمت خامش رها کن این دعا>
  block
    text <گفتا نه این خواهم نه آن دیدار حق خواهم عیان>
    text <گر هفت بحر آتش شود من درروم بهر لقا>
  block
    text <گر رانده آن منظرم بستست از او چشم ترم>
    text <من در جحیم اولیترم جنت نشاید مر مرا>
  block
    text <جنت مرا بی‌روی او هم دوزخست و هم عدو>
    text <من سوختم زین رنگ و بو کو فر انوار بقا>
  block
    text <گفتند باری کم گری تا کم نگردد مبصری>
    text <که چشم نابینا شود چون بگذرد از حد بکا>
  block
    text <گفت ار دو چشمم عاقبت خواهند دیدن آن صفت>
    text <هر جزو من چشمی شود کی غم خورم من از عمی>
  block
    text <ور عاقبت این چشم من محروم خواهد ماندن>
    text <تا کور گردد آن بصر کو نیست لایق دوست را>
  block
    text <اندر جهان هر آدمی باشد فدای یار خود>
    text <یار یکی انبان خون یار یکی شمس ضیا>
  block
    text <چون هر کسی درخورد خود یاری گزید از نیک و بد>
    text <ما را دریغ آید که خود فانی کنیم از بهر لا>
  block
    text <روزی یکی همراه شد با بایزید اندر رهی>
    text <پس بایزیدش گفت چه پیشه گزیدی ای دغا>
  block
    text <گفتا که من خربنده‌ام پس بایزیدش گفت رو>
    text <یا رب خرش را مرگ ده تا او شود بنده خدا>
