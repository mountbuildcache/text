
text <هر زمان کز غیب عشق یار ما خنجر کشد>
  block
    text <هر زمان کز غیب عشق یار ما خنجر کشد>
    text <گر بخواهم ور نخواهم او مرا اندرکشد>
  block
    text <همچو پره و قفل من چون جفت گردم با کسی>
    text <همچو مرغ کشته آن دم پرم از من برکشد>
  block
    text <کفر و دین عاشقانش هم رقوم عشق اوست>
    text <حاش لله کان رقم بر طایفه دیگر کشد>
  block
    text <چون گشاید باگشادم چون ببندد بسته‌ام>
    text <گوی میدان خود کی باشد تا ز چوگان سر کشد>
  block
    text <همچو ابراهیم گاهم جانب آتش برد>
    text <همچو احمد گاهم از آتش سوی کوثر کشد>
  block
    text <گویی آتش خوشتر آید مر تو را یا کوثرش>
    text <خوشترم آنست کان سلطان مرا خوشتر کشد>
  block
    text <آب و آتش خوشتر آمد رنج و راحت داد اوست>
    text <زین سبب‌ها ساخت تا بر دیده‌ها چادر کشد>
  block
    text <دوست را دشمن نماید آب را آتش کند>
    text <مؤمنی را ناگهان در حلقه کافر کشد>
  block
    text <سرخوشان و سرکشان را عشق او بند و گشاست>
    text <سرکشان را موکشان آن عشق در چنبر کشد>
  block
    text <بر حذر باید بدن گر چه حذر هم داد اوست>
    text <آن حذر او داد کز بهر بچه مادر کشد>
