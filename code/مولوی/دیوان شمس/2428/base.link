
text <فصل بهاران شد ببین بستان پر از حور و پری>
  block
    text <فصل بهاران شد ببین بستان پر از حور و پری>
    text <گویی سلیمان بر سپه عرضه نمود انگشتری>
  block
    text <رومی رخان ماه وش زاییده از خاک حبش>
    text <چون تو مسلمانان خوش بیرون شده از کافری>
  block
    text <گلزار بین گلزار بین در آب نقش یار بین>
    text <و آن نرگس خمار بین و آن غنچه‌های احمری>
  block
    text <گلبرگ‌ها بر همدگر افتاده بین چون سیم و زر>
    text <آویزها و حلقه‌ها بی‌دستگاه زرگری>
  block
    text <در جان بلبل گل نگر وز گل به عقل کل نگر>
    text <وز رنگ در بی‌رنگ پر تا بوک آن جا ره بری>
  block
    text <گل عقل غارت می‌کند نسرین اشارت می‌کند>
    text <کاینک پس پرده است آن کو می‌کند صورتگری>
  block
    text <ای صلح داده جنگ را وی آب داده سنگ را>
    text <چون این گل بدرنگ را در رنگ‌ها می‌آوری>
  block
    text <گر شاخه‌ها دارد تری ور سرو دارد سروری>
    text <ور گل کند صد دلبری ای جان تو چیزی دیگری>
  block
    text <چه جای باغ و راغ و گل چه جای نقل و جام مل>
    text <چه جای روح و عقل کل کز جان جان هم خوشتری>
