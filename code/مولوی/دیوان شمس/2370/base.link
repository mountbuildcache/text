
text <این چه باد صرصر است از آسمان پویان شده>
  block
    text <این چه باد صرصر است از آسمان پویان شده>
    text <صد هزاران کشتی از وی مست و سرگردان شده>
  block
    text <مخلص کشتی ز باد و غرقه کشتی ز باد>
    text <هم بدو زنده شده‌ست و هم بدو بی‌جان شده>
  block
    text <باد اندر امر یزدان چون نفس در امر تو>
    text <ز امر تو دشنام گشته وز تو مدحت خوان شده>
  block
    text <بادها را مختلف از مروحه تقدیر دان>
    text <از صبا معمور عالم با وبا ویران شده>
  block
    text <باد را یا رب نمودی مروحه پنهان مدار>
    text <مروحه دیدن چراغ سینه پاکان شده>
  block
    text <هر که بیند او سبب باشد یقین صورت پرست>
    text <و آنک بیند او مسبب نور معنی دان شده>
  block
    text <اهل صورت جان دهند از آرزوی شبه‌ای>
    text <پیش اهل بحر معنی درها ارزان شده>
  block
    text <شد مقلد خاک مردان نقل‌ها ز ایشان کند>
    text <و آن دگر خاموش کرده زیر زیر ایشان شده>
  block
    text <چشم بر ره داشت پوینده قراضه می‌بچید>
    text <آن قراضه چین ره را بین کنون در کان شده>
  block
    text <همچو مادر بر بچه لرزیم بر ایمان خویش>
    text <از چه لرزد آن ظریف سر به سر ایمان شده>
  block
    text <همچو ماهی می‌گدازی در غم سرلشکری>
    text <بینمت چون آفتابی بی‌حشم سلطان شده>
  block
    text <چند گویی دود برهان است بر آتش خمش>
    text <بینمت بی‌دود آتش گشته و برهان شده>
  block
    text <چند گشت و چند گردد بر سرت کیوان بگو>
    text <بینمت همچون مسیحا بر سر کیوان شده>
  block
    text <ای نصیبه جو ز من که این بیار و آن بیار>
    text <بینمت رسته از این و آن و آن و آن شده>
  block
    text <بس کن ای مست معربد ناطق بسیارگو>
    text <بینمت خاموش گویان چون کفه میزان شده>
