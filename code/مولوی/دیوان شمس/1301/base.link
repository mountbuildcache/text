
text <ما دو سه رند عشرتی جمع شدیم این طرف>
  block
    text <ما دو سه رند عشرتی جمع شدیم این طرف>
    text <چون شتران رو به رو پوز نهاده در علف>
  block
    text <از چپ و راست می‌رسد مست طمع هر اشتری>
    text <چون شتران فکنده لب مست و برآوریده کف>
  block
    text <غم مخورید هر شتر ره نبرد بدین اغل>
    text <زانک به پستی‌اند و ما بر سر کوه بر شرف>
  block
    text <کس به درازگردنی بر سر کوه کی رسد>
    text <ور چه کنند عف عفی غم نخوریم ما ز عف>
  block
    text <بحر اگر شود جهان کشتی نوح اندرآ>
    text <کشتی نوح کی بود سخره غرقه و تلف>
  block
    text <کان زمردیم ما آفت چشم اژدها>
    text <آنک لدیغ غم بود حصه اوست وااسف>
  block
    text <جمله جهان پرست غم در پی منصب و درم>
    text <ما خوش و نوش و محترم مست طرب در این کنف>
  block
    text <مست شدند عارفان مطرب معرفت بیا>
    text <زود بگو رباعیی پیش درآ بگیر دف>
  block
    text <باد به بیشه درفکن در سر سرو و بید زن>
    text <تا که شوند سرفشان بید و چنار صف به صف>
  block
    text <بید چو خشک و کل بود برگ ندارد و ثمر>
    text <جنبش کی کند سرش از دم و باد لاتخف>
  block
    text <چاره خشک و بی‌مدد نفخه ایزدی بود>
    text <کوست به فعل یک به یک نیست ضعیف و مستخف>
  block
    text <نخله خشک ز امر حق داد ثمر به مریمی>
    text <یافت ز نفخ ایزدی مرده حیات مؤتنف>
  block
    text <ابله اگر زنخ زند تو ره عشق گم مکن>
    text <پیشه عشق برگزین هرزه شمر دگر حرف>
  block
    text <چون غزلی به سر بری مدحت شمس دین بگو>
    text <وز تبریز یاد کن کوری خصم ناخلف>
