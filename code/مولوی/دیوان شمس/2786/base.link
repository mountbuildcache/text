
text <آتشینا آب حیوان از کجا آورده‌ای>
  block
    text <آتشینا آب حیوان از کجا آورده‌ای>
    text <دانم این باری که الحق جان فزا آورده‌ای>
  block
    text <مشرق و مغرب بدرد همچو ابر از یک دگر>
    text <چون چنین خورشید از نور خدا آورده‌ای>
  block
    text <خیره گان روی خود را از ره و منزل مپرس>
    text <چون بر ایشان شعله‌های کبریا آورده‌ای>
  block
    text <احمقی باشد اگر جانی بمیرد بعد از این>
    text <چون چنین دریای جوشان از بقا آورده‌ای>
  block
    text <از قضا و از قدر مر عاشقان را خوف نیست>
    text <چون قدر را مست گشته با قضا آورده‌ای>
  block
    text <می‌نگنجد جان ما در پوست از شادی تو>
    text <کاین جمال جان فزا از بهر ما آورده‌ای>
  block
    text <شمس تبریزی جفا کردی و دانم این قدر>
    text <کز میان هر جفایی صد وفا آورده‌ای>
