
text <جفای تلخ تو گوهر کند مرا ای جان>
  block
    text <جفای تلخ تو گوهر کند مرا ای جان>
    text <که بحر تلخ بود جای گوهر و مرجان>
  block
    text <وفای توست یکی بحر دیگر خوش خوار>
    text <که چارجوی بهشت است از تکش جوشان>
  block
    text <منم سکندر این دم به مجمع البحرین>
    text <که تا رهانم جان را ز علت و بحران>
  block
    text <که تا ببندم سدی عظیم بر یأجوج>
    text <که تا رهند خلایق ز حمله ایشان>
  block
    text <از آنک ایشان مر بحر را درآشامند>
    text <که هیچ آب نماند ز تابشان به جهان>
  block
    text <از آنک آتشی‌اند وز عنصر دوزخ>
    text <عدو لطف جنان و حجاب نور جنان>
  block
    text <ز هر شمار برونند از آنک از قهرند>
    text <که قهر وصف حق است و ندارد آن پایان>
  block
    text <برهنه‌اند و همه سترپوششان گوش است>
    text <نه سترپوش دلانه که دیدن است عیان>
  block
    text <لحاف گوش چپستش فراش گوش راست>
    text <به شب نتیجه یأجوج را یقین می‌دان>
  block
    text <لحاف و فرش مقلد چون علم تقلید است>
    text <یقین به معنی یأجوجی است نی انسان>
  block
    text <از آنک دل مثل روزن است کاندر وی>
    text <ز شمس نورفشان است و ذره دست افشان>
  block
    text <هزار نام و صفت دارد این دل و هر نام>
    text <به نسبتی دگر آمد خلاف و دیگر سان>
  block
    text <چنانک شخصی نسبت به تو پدر باشد>
    text <به نسبت دگری یا پسر و یا اخوان>
  block
    text <چو نام‌های خدا در عدد به نسبت شد>
    text <ز روی کافر قاهر ز روی ما رحمان>
  block
    text <بسا کسا که به نسبت به تو که معتقدی>
    text <فرشته است و به نسبت به دیگری شیطان>
  block
    text <چنانک سر تو نسبت به تو بود مکشوف>
    text <به نسبت دگری حال سر تو پنهان>
