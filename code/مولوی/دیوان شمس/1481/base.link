
text <ما آتش عشقیم که در موم رسیدیم>
  block
    text <ما آتش عشقیم که در موم رسیدیم>
    text <چون شمع به پروانه مظلوم رسیدیم>
  block
    text <یک حمله مردانه مستانه بکردیم>
    text <تا علم بدادیم و به معلوم رسیدیم>
  block
    text <در منزل اول به دو فرسنگی هستی>
    text <در قافله امت مرحوم رسیدیم>
  block
    text <آن مه که نه بالاست نه پست است بتابید>
    text <وان جا که نه محمود و نه مذموم رسیدیم>
  block
    text <تا حضرت آن لعل که در کون نگنجد>
    text <بر کوری هر سنگ دل شوم رسیدیم>
  block
    text <با آیت کرسی به سوی عرش پریدیم>
    text <تا حی بدیدیم و به قیوم رسیدیم>
  block
    text <امروز از آن باغ چه بابرگ و نواییم>
    text <تا ظن نبری خواجه که محروم رسیدیم>
  block
    text <ویرانه به بومان بگذاریم چو بازان>
    text <ما بوم نه‌ایم ار چه در این بوم رسیدیم>
  block
    text <زنار گسستیم بر قیصر رومی>
    text <تبریز ببر قصه که در روم رسیدیم>
