
text <با من ای عشق امتحان‌ها می‌کنی>
  block
    text <با من ای عشق امتحان‌ها می‌کنی>
    text <واقفی بر عجزم اما می‌کنی>
  block
    text <ترجمان سر دشمن می‌شوی>
    text <ظن کژ را در دلش جا می‌کنی>
  block
    text <هم تو اندر بیشه آتش می‌زنی>
    text <هم شکایت را تو پیدا می‌کنی>
  block
    text <تا گمان آید که بر تو ظلم رفت>
    text <چون ضعیفان شور و شکوی می‌کنی>
  block
    text <آفتابی ظلم بر تو کی کند>
    text <هر چه می‌خواهی ز بالامی کنی>
  block
    text <می‌کنی ما را حسود همدگر>
    text <جنگ ما را خوش تماشا می‌کنی>
  block
    text <عارفان را نقد شربت می‌دهی>
    text <زاهدان را مست فردا می‌کنی>
  block
    text <مرغ مرگ اندیش را غم می‌دهی>
    text <بلبلان را مست و گویا می‌کنی>
  block
    text <زاغ را مشتاق سرگین می‌کنی>
    text <طوطی خود را شکرخا می‌کنی>
  block
    text <آن یکی را می‌کشی در کان و کوه>
    text <وین دگر را رو به دریا می‌کنی>
  block
    text <از ره محنت به دولت می‌کشی>
    text <یا جزای زلت ما می‌کنی>
  block
    text <اندر این دریا همه سود است و داد>
    text <جمله احسان و مواسا می‌کنی>
  block
    text <این سر نکته است پایانش تو گوی>
    text <گر چه ما را بی‌سر و پا می‌کنی>
