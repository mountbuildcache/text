
text <هر آن نوی که رسد سوی تو قدید شود>
  block
    text <هر آن نوی که رسد سوی تو قدید شود>
    text <چو آب پاک که در تن رود پلید شود>
  block
    text <ز شیر دیو مزیدی مزید تو هم از اوست>
    text <که بایزید از این شیردان یزید شود>
  block
    text <مرید خواند خداوند دیو وسوسه را>
    text <که هر که خورد دم او چو او مرید شود>
  block
    text <چو مشرقست و چو مغرب مثال این دو جهان>
    text <بدین قریب شود مرد زان بعید شود>
  block
    text <هر آن دلی که بشورید و قی شدش آن شیر>
    text <ز شورش و قی آن شیر بوسعید شود>
  block
    text <هر آنک صدر رها کرد و خاک این در شد>
    text <هزار قفل گران را دلش کلید شود>
  block
    text <ترش ترش تو به خسرو مگو که شیرین کو>
    text <پدید آید چون خواجه ناپدید شود>
  block
    text <چو غوره رست ز خامی خویش شد شیرین>
    text <چو ماه روزه به پایان رسید عید شود>
  block
    text <خموش آینه منمای در ولایت زنگ>
    text <نما به قیصر رومش که تا مرید شود>
