
text <بازآمدم چون عید نو تا قفل زندان بشکنم>
  block
    text <بازآمدم چون عید نو تا قفل زندان بشکنم>
    text <وین چرخ مردم خوار را چنگال و دندان بشکنم>
  block
    text <هفت اختر بی‌آب را کاین خاکیان را می خورند>
    text <هم آب بر آتش زنم هم بادهاشان بشکنم>
  block
    text <از شاه بی‌آغاز من پران شدم چون باز من>
    text <تا جغد طوطی خوار را در دیر ویران بشکنم>
  block
    text <ز آغاز عهدی کرده‌ام کاین جان فدای شه کنم>
    text <بشکسته بادا پشت جان گر عهد و پیمان بشکنم>
  block
    text <امروز همچون آصفم شمشیر و فرمان در کفم>
    text <تا گردن گردن کشان در پیش سلطان بشکنم>
  block
    text <روزی دو باغ طاغیان گر سبز بینی غم مخور>
    text <چون اصل‌های بیخشان از راه پنهان بشکنم>
  block
    text <من نشکنم جز جور را یا ظالم بدغور را>
    text <گر ذره‌ای دارد نمک گیرم اگر آن بشکنم>
  block
    text <هر جا یکی گویی بود چوگان وحدت وی برد>
    text <گویی که میدان نسپرد در زخم چوگان بشکنم>
  block
    text <گشتم مقیم بزم او چون لطف دیدم عزم او>
    text <گشتم حقیر راه او تا ساق شیطان بشکنم>
  block
    text <چون در کف سلطان شدم یک حبه بودم کان شدم>
    text <گر در ترازویم نهی می دان که میزان بشکنم>
  block
    text <چون من خراب و مست را در خانه خود ره دهی>
    text <پس تو ندانی این قدر کاین بشکنم آن بشکنم>
  block
    text <گر پاسبان گوید که هی بر وی بریزم جام می>
    text <دربان اگر دستم کشد من دست دربان بشکنم>
  block
    text <چرخ ار نگردد گرد دل از بیخ و اصلش برکنم>
    text <گردون اگر دونی کند گردون گردان بشکنم>
  block
    text <خوان کرم گسترده‌ای مهمان خویشم برده‌ای>
    text <گوشم چرا مالی اگر من گوشهٔ نان بشکنم>
  block
    text <نی نی منم سرخوان تو سرخیل مهمانان تو>
    text <جامی دو بر مهمان کنم تا شرم مهمان بشکنم>
  block
    text <ای که میان جان من تلقین شعرم می کنی>
    text <گر تن زنم خامش کنم ترسم که فرمان بشکنم>
  block
    text <از شمس تبریزی اگر باده رسد مستم کند>
    text <من لاابالی وار خود استون کیوان بشکنم>
