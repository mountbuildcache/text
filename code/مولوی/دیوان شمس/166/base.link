
text <چمنی که تا قیامت گل او به بار بادا>
  block
    text <چمنی که تا قیامت گل او به بار بادا>
    text <صنمی که بر جمالش دو جهان نثار بادا>
  block
    text <ز بگاه میر خوبان به شکار می‌خرامد>
    text <که به تیر غمزه او دل ما شکار بادا>
  block
    text <به دو چشم من ز چشمش چه پیام‌هاست هر دم>
    text <که دو چشم از پیامش خوش و پرخمار بادا>
  block
    text <در زاهدی شکستم به دعا نمود نفرین>
    text <که برو که روزگارت همه بی‌قرار بادا>
  block
    text <نه قرار ماند و نی دل به دعای او ز یاری>
    text <که به خون ماست تشنه که خداش یار بادا>
  block
    text <تن ما به ماه ماند که ز عشق می‌گدازد>
    text <دل ما چو چنگ زهره که گسسته تار بادا>
  block
    text <به گداز ماه منگر به گسستگی زهره>
    text <تو حلاوت غمش بین که یکش هزار بادا>
  block
    text <چه عروسیست در جان که جهان ز عکس رویش>
    text <چو دو دست نوعروسان تر و پرنگار بادا>
  block
    text <به عذار جسم منگر که بپوسد و بریزد>
    text <به عذار جان نگر که خوش و خوش عذار بادا>
  block
    text <تن تیره همچو زاغی و جهان تن زمستان>
    text <که به رغم این دو ناخوش ابدا بهار بادا>
  block
    text <که قوام این دو ناخوش به چهار عنصر آمد>
    text <که قوام بندگانت به جز این چهار بادا>
