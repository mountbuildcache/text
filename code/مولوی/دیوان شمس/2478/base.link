
text <باز چه شد تو را دلا باز چه مکر اندری>
  block
    text <باز چه شد تو را دلا باز چه مکر اندری>
    text <یک نفسی چو بازی و یک نفسی کبوتری>
  block
    text <همچو دعای صالحان دی سوی اوج می‌شدی>
    text <باز چو نور اختران سوی حضیض می‌پری>
  block
    text <کشت مرا به جان تو حیله و داستان تو>
    text <سیل تو می‌کشد مرا تا به کجام می‌بری>
  block
    text <از رحموت گشته‌ای در رهبوت رفته‌ای>
    text <تا دم مهر نشنوی تا سوی دوست ننگری>
  block
    text <گر سبکی کند دلم خنده زنی که هین بپر>
    text <چونک به خود فروروم طعنه زنی که لنگری>
  block
    text <خنده کنم تو گوییم چون سر پخته خنده زن>
    text <گریه کنم تو گوییم چون بن کوزه می‌گری>
  block
    text <ترک تویی ز هندوان چهره ترک کم طلب>
    text <ز آنک نداد هند را صورت ترک تنگری>
  block
    text <خنده نصیب ماه شد گریه نصیب ابر شد>
    text <بخت بداد خاک را تابش زر جعفری>
  block
    text <حسن ز دلبران طلب درد ز عاشقان طلب>
    text <چهره زرد جو ز من وز رخ خویش احمری>
  block
    text <من چو کمینه بنده‌ام خاک شوم ستم کشم>
    text <تو ملکی و زیبدت سرکشی و ستمگری>
  block
    text <مست و خوشم کن آنگهی رقص و خوشی طلب ز من>
    text <در دهنم بنه شکر چون ترشی نمی‌خوری>
  block
    text <دیگ توام خوشی دهم چونک ابای خوش پزی>
    text <ور ترشی پزی ز من هم ترشی برآوری>
  block
    text <دیو شود فرشته‌ای چون نگری در او تو خوش>
    text <ای پرییی که از رخت بوی نمی‌برد پری>
  block
    text <سحر چرا حرام شد ز آنک به عهد حسن تو>
    text <حیف بود که هر خسی لاف زند ز ساحری>
  block
    text <ای دل چون عتاب و غم هست نشان مهر او>
    text <ترک عتاب اگر کند دانک بود ز تو بری>
  block
    text <ای تبریز شمس دین خسرو شمس مشرقت>
    text <پرتو نور آن سری عاریتی است ای سری>
