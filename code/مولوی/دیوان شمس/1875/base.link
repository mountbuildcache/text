
text <ای یار مقامردل پیش آ و دمی کم زن>
  block
    text <ای یار مقامردل پیش آ و دمی کم زن>
    text <زخمی که زنی بر ما مردانه و محکم زن>
  block
    text <گر تخت نهی ما را بر سینه دریا نه>
    text <ور دار زنی ما را بر گنبد اعظم زن>
  block
    text <ازواج موافق را شربت ده و دم دم ده>
    text <امشاج منافق را درهم زن و برهم زن>
  block
    text <اکسیر لدنی را بر خاطر جامد نه>
    text <مخمور یتیمی را بر جام محرم زن>
  block
    text <در دیده عالم نه عدلی نو و عقلی نو>
    text <وان آهوی یاهو را بر کلب معلم زن>
  block
    text <اندر گل بسرشته یک نفخ دگر دردم>
    text <وان سنبل ناکشته بر طینت آدم زن>
  block
    text <گر صادق صدیقی در غار سعادت رو>
    text <چون مرد مسلمانی بر ملک مسلم زن>
  block
    text <جان خواسته‌ای ای جان اینک من و اینک جان>
    text <جانی که تو را نبود بر قعر جهنم زن>
  block
    text <خواهی که به هر ساعت عیسی نوی زاید>
    text <زان گلشن خود بادی بر چادر مریم زن>
  block
    text <گر دار فنا خواهی تا دار بقا گردد>
    text <آن آتش عمرانی در خرمن ماتم زن>
  block
    text <خواهی تو دو عالم را همکاسه و هم یاسه>
    text <آن کحل اناالله را در عین دو عالم زن>
  block
    text <من بس کنم اما تو ای مطرب روشن دل>
    text <از زیر چو سیر آیی بر زمزمه بم زن>
  block
    text <تو دشمن غم‌هایی خاموش نمی‌شایی>
    text <هر لحظه یکی سنگی بر مغز سر غم زن>
