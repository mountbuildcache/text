
text <آن شنیدی که خضر تخته کشتی بشکست>
  block
    text <آن شنیدی که خضر تخته کشتی بشکست>
    text <تا که کشتی ز کف ظالم جبار برست>
  block
    text <خضر وقت تو عشق است که صوفی ز شکست>
    text <صافیست و مثل درد به پستی بنشست>
  block
    text <لذت فقر چو باده‌ست که پستی جوید>
    text <که همه عاشق سجده‌ست و تواضع سرمست>
  block
    text <تا بدانی که تکبر همه از بی‌مزگیست>
    text <پس سزای متکبر سر بی‌ذوق بس است>
  block
    text <گریه شمع همه شب نه که از درد سرست>
    text <چون ز سر رست همه نور شد از گریه برست>
  block
    text <کف هستی ز سر خم مدمغ برود>
    text <چون بگیرد قدح باده جان بر کف دست>
  block
    text <ماهیا هر چه تو را کام دل از بحر بجو>
    text <طمع خام مکن تا نخلد کام ز شست>
  block
    text <بحر می‌غرد و می‌گوید کای امت آب>
    text <راست گویید بر این مایده کس را گله هست>
  block
    text <دم به دم بحر دل و امت او در خوش و نوش>
    text <در خطابات و مجابات بلی‌اند و الست>
  block
    text <نی در آن بزم کس از درد دلی سر بگرفت>
    text <نی در آن باغ و چمن پای کس از خار بخست>
  block
    text <هله خامش به خموشیت اسیران برهند>
    text <ز خموشانه تو ناطق و خاموش بجست>
  block
    text <لب فروبند چو دیدی که لب بسته یار>
    text <دست شمشیرزنان را به چه تدبیر ببست>
