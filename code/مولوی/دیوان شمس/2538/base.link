
text <حجاب از چشم بگشایی که سبحان الذی اسری>
  block
    text <حجاب از چشم بگشایی که سبحان الذی اسری>
    text <جمال خویش بنمایی که سبحان الذی اسری>
  block
    text <شراب عشق می‌جوشی از آن سوتر ز بی‌هوشی>
    text <هزاران عقل بربایی که سبحان الذی اسری>
  block
    text <نهی بر فرق جان تاجی بری دل را به معراجی>
    text <ز دو کونش برافزایی که سبحان الذی اسری>
  block
    text <بپرد دل بیابان‌ها شود پیش از همه جان‌ها>
    text <به ناگاهش تو پیش آیی که سبحان الذی اسری>
  block
    text <هر آن کس را که برداری به اجلالش فرود آری>
    text <در آن بستان بی‌جایی که سبحان الذی اسری>
  block
    text <دلم هر لحظه می‌پرد لباس صبر می‌درد>
    text <از آن شادی که با مایی که سبحان الذی اسری>
  block
    text <ز هر شش سوی بگریزم در آن حضرت درآویزم>
    text <که بس دلبند و زیبایی که سبحان الذی اسری>
  block
    text <حیاتی داد جان‌ها را به رقص آورده دل‌ها را>
    text <عدم را کرده سودایی که سبحان الذی اسری>
  block
    text <گریزان شو به علیین دلا یعنی صلاح الدین>
    text <چو تو بی‌دست و بی‌پایی که سبحان الذی اسری>
