
text <چشم بگشا جان نگر کش سوی جانان می برم>
  block
    text <چشم بگشا جان نگر کش سوی جانان می برم>
    text <پیش آن عید ازل جان بهر قربان می برم>
  block
    text <چون کبوترخانه جان‌ها از او معمور گشت>
    text <پس چرا این زیره را من سوی کرمان می برم>
  block
    text <زانک هر چیزی به اصلش شاد و خندان می رود>
    text <سوی اصل خویش جان را شاد و خندان می برم>
  block
    text <زیر دندان تا نیاید قند شیرین کی بود>
    text <جان همچون قند را من زیر دندان می برم>
  block
    text <تا که زر در کان بود او را نباشد رونقی>
    text <سوی زرگر اندک اندک زودش از کان می برم>
  block
    text <دود آتش کفر باشد نور او ایمان بود>
    text <شمع جان را من ورای کفر و ایمان می برم>
  block
    text <سوی هر ابری که او منکر شود خورشید را>
    text <آفتابی زیر دامن بهر برهان می برم>
  block
    text <شمس تبریز ارمغانم گوهر بحر دل است>
    text <من ز شرم جان پاکت همچو عمان می برم>
