
text <ای آن که مر مرا تو به از جان و دیده‌ای>
  block
    text <ای آن که مر مرا تو به از جان و دیده‌ای>
    text <در جان من هر آنچ ندیدم تو دیده‌ای>
  block
    text <بگزیده‌ام ز هجر تو تابوت آتشین>
    text <آری به حق آنک مرا تو گزیده‌ای>
  block
    text <گر از بریده خون چکد اینک ز چشم من>
    text <خون می‌چکد که بی‌سبب از من بریده‌ای>
  block
    text <از چشم من بپرس چرا چشمه گشته‌ای>
    text <وز قد من بپرس که از کی خمیده‌ای>
  block
    text <از جان من بپرس که با کفش آهنین>
    text <اندر ره فراق کجاها رسیده‌ای>
  block
    text <این هم بپرس از او که تو در حسن و در جمال>
    text <مانند او ز هیچ زبانی شنیده‌ای>
  block
    text <این هم بگو که گر رخ او آفتاب نیست>
    text <چون ابر پاره پاره ز هم چون دریده‌ای>
  block
    text <پیداست در دم تو که از ناف مشک خاست>
    text <کاندر کدام سبزه و صحرا چریده‌ای>
  block
    text <آنی که دیده‌ای تو دلا آسمانیی>
    text <زیرا ز دلبران زمینی رمیده‌ای>
  block
    text <دانم که دیده‌ای تو بدین چشم یوسفی>
    text <تا تو ترنج و دست ز مستی بریده‌ای>
  block
    text <تبریز و شمس دین و دگرها بهانه‌هاست>
    text <کز وی دو کون را تو خطی درکشیده‌ای>
