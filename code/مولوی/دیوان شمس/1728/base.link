
text <مرا اگر تو نخواهی منت به جان خواهم>
  block
    text <مرا اگر تو نخواهی منت به جان خواهم>
    text <وگر درم نگشایی مقیم درگاهم>
  block
    text <چو ماهیم که بیفکند موج بیرونش>
    text <به غیر آب نباشد پناه و دلخواهم>
  block
    text <کجا روم به سر خویش کی دلی دارم>
    text <من و تن و دل من سایه شهنشاهم>
  block
    text <به توست بیخودیم گر خراب و سرمستم>
    text <به توست آگهی من اگر من آگاهم>
  block
    text <نه دلربام تویی گر مرا دلی باقی است>
    text <نه کهربام تویی گر مثل پر کاهم>
  block
    text <نه از حلاوت حلوای بی‌حد لب توست>
    text <که چون کلیچه فتاده کنون در افواهم>
  block
    text <ز هر دو عالم پهلوی خود تهی کردم>
    text <چو هی نشسته به پهلوی لام اللهم>
  block
    text <ز جاه و سلطنت و سروری نیندیشم>
    text <بس است دولت عشق تو منصب و جاهم>
  block
    text <چو قل هو الله مجموع غرق تنزیهم>
    text <نه چون مشبهیان سرنگون اشباهم>
  block
    text <اگر تتار غمت خشم و ترکیی آرد>
    text <به عشق و صبر کمربسته همچو خرگاهم>
  block
    text <اگر چه کاهل و بی‌گاه خیز قافله‌ام>
    text <به سوی توست سفرهای گاه و بی‌گاهم>
  block
    text <برآ چو ماه تمام و تمام این تو بگو>
    text <که زیر عقده هجرت بمانده چون ماهم>
