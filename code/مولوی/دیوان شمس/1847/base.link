
text <خرامان می روی در دل چراغ افروز جان و تن>
  block
    text <خرامان می روی در دل چراغ افروز جان و تن>
    text <زهی چشم و چراغ دل زهی چشمم به تو روشن>
  block
    text <زهی دریای پرگوهر زهی افلاک پراختر>
    text <زهی صحرای پرعبهر زهی بستان پرسوسن>
  block
    text <ز تو اجسام را چستی ز تو ارواح را مستی>
    text <ایا پر کرده گوهرها جهان خاک را دامن>
  block
    text <چه می گویم من ای دلبر نظیر تو دو سه ابتر>
    text <چه تشبیهت کنم دیگر چه دارم من چه دانم من>
  block
    text <بگو ای چشم حیران را چو دیدی لطف جانان را>
    text <چه خواهی دید خلقان را چه گردی گرد آهرمن>
  block
    text <شکار شیر بگذاری شکار خوک برداری>
    text <زهی تدبیر و هشیاری زهی بیگار و جان کندن>
  block
    text <مرا باری عنایاتش خطابات و مراعاتش>
    text <شعاعات و ملاقاتش یکی طوقی است در گردن>
  block
    text <حلاوت‌های آن مفضل قرار و صبر برد از دل>
    text <که دیدم غیر او تا من سکون یابم در این مسکن>
  block
    text <به غیر آن جلال و عز که او دیگر نشد هرگز>
    text <همه درمانده و عاجز ز خاص و عام و مرد و زن>
  block
    text <منم از عشق افروزان مثال آتش از هیزم>
    text <ز غیر عشق بیگانه مثال آب با روغن>
  block
    text <بسوزان هر چه من دارم به غیر دل که اندر دل>
    text <به هر ساعت همی‌سازی ز کر و فر خود گلشن>
  block
    text <غلام زنگی شب را تو کردی ساقی خلقان>
    text <غلام روز رومی را بدادی دار و گیر و فن>
  block
    text <وانگه این دو لالا را رقیب مرد و زن کردی>
    text <که تا چون دانه شان از که گزینی اندر این خرمن>
  block
    text <همه صاحب دلان گندم که بامغزند و بالذت>
    text <همه جسمانیان چون که که بی‌مغزند در مطحن>
  block
    text <درخت سبز صاحب دل میان باغ دین خندان>
    text <درخت خشک بی‌معنی چه باشد هیزم گلخن>
  block
    text <خیالت می رود در دل چو عیسی بهر جان بخشی>
    text <چنانک وحی ربانی به موسی جانب ایمن>
  block
    text <خیالت را نشانی‌ها زر و گوهرفشانی‌ها>
    text <کز او خندان شود دندان کز او گویا شود الکن>
  block
    text <دو غماز دگر دارم یکی عشق و دگر مستی>
    text <حریفان را نمی‌گویم یکی از دیگری احسن>
  block
    text <ز تو ای دیده و دینم هزاران لطف می بینم>
    text <ولیکن خاطر عاشق بداندیش آمد و بدظن>
  block
    text <ز چشم روز می ترسم که چشمش سحرها دارد>
    text <ز زلف شام می ترسم که شب فتنه است و آبستن>
  block
    text <مرا گوید چه می ترسی که کوبد مر تو را محنت>
    text <که سرمه نور دیده شد چو شد ساییده در هاون>
  block
    text <همه خوف از وجود آید بر او کم لرز و کم می زن>
    text <همه ترس از شکست آید شکسته شو ببین مؤمن>
  block
    text <ز ارکان من بدزدیدم زر و در کیسه پیچیدم>
    text <ز ترس بازدادن من چو دزدانم در این مکمن>
  block
    text <سبوس ار چه که پنهان شد میان آرد چون دزدان>
    text <کشاند شحنه دادش ز هر گوشه به پرویزن>
  block
    text <چو هیزم بی‌خبر بودی ز عشق آتش به تو درزد>
    text <بجه چون برق از این آتش برآ چون دود از این روزن>
  block
    text <چه خنجر می کشی این جا تو گردن پیش خنجر نه>
    text <که تا زفتی نگنجی تو درون چشمه سوزن>
  block
    text <در جنت چو تنگ آمد مثال چشمه سوزن>
    text <اگر خواهی چو پشمی شو لتغزل ذاک تغزیلا>
  block
    text <بود کان غزل در سوزن نگنجد کاین دمت غزل است>
    text <که می ریسی ز پنبه تن که بافی حله ادکن>
  block
    text <لباس حله ادکن ز غزل پنبگی ناید>
    text <مگر این پنبه ابریشم شود ز اکسیر آن مخزن>
  block
    text <چو ابریشم شوی آید و ریشم تاب وحی او>
    text <تو را گوید بریس اکنون بدم پیغام مستحسن>
  block
    text <چه باشد وحی در تازی به گوش اندر سخن گفتن>
    text <دهل می نشنود گوشت به جهد و جد نوبت زن>
  block
    text <گران گوشی وانگه تو به گوش اندرکنی پنبه>
    text <چنانک گفت واستغشوا بپیچی سر به پیراهن>
  block
    text <گران گوشی گران جسمی گران جانی نذیر آمد>
    text <که می گوید تو را هر یک الا یا علج لا تؤمن>
  block
    text <سبک گوشی سبک جسمی سبک جانی بشیر آمد>
    text <که می گوید تو را هر یک الا یا لیث لا تحزن>
  block
    text <بهاری باش تا خوبان به بستان در تو آویزند>
    text <که بگریزند این خوبان ز شکل بارد بهمن>
  block
    text <بهار ار نیستی اکنون چو تابستان در آتش رو>
    text <که بی‌آن حسن و بی‌آن عشق باشد مرد مستهجن>
  block
    text <اگر خواهی که هر جزوت شود گویا و شاعر رو>
    text <خمش کن سوی این منطق به نظم و نثر لاترکن>
  block
    text <که برکنده شوی از فکر چون در گفت می آیی>
    text <مکن از فکر دل خود را از این گفت زبان برکن>
  block
    text <قضا خنبک زند گوید که مردان عهدها کردند>
    text <شکستم عهدهاشان را هلا می کوش ما امکن>
  block
    text <ستیزه می کنی با خود کز این پس من چنین باشم>
    text <ز استیزه چه بربندی قضا را بنگر ای کودن>
  block
    text <نکاحی می کند با دل به هر دم صورت غیبی>
    text <نزاید گر چه جمع آیند صد عنین و استرون>
  block
    text <صور را دل شده جاذب چو عنین شهوت کاذب>
    text <ز خوبان نیست عنین را به جز بخشیدن وجکن>
  block
    text <بیا ای شمس تبریزی که سلطانی و خون ریزی>
    text <قضا را گو که از بالا جهان را در بلا مفکن>
