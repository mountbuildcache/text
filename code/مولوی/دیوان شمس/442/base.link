
text <بر عاشقان فریضه بود جست و جوی دوست>
  block
    text <بر عاشقان فریضه بود جست و جوی دوست>
    text <بر روی و سر چو سیل دوان تا بجوی دوست>
  block
    text <خود اوست جمله طالب و ما همچو سایه‌ها>
    text <ای گفت و گوی ما همگی گفت و گوی دوست>
  block
    text <گاهی به جوی دوست چو آب روان خوشیم>
    text <گاهی چو آب حبس شدم در سبوی دوست>
  block
    text <گه چون حویج دیگ بجوشیم و او به فکر>
    text <کفگیر می‌زند که چنینست خوی دوست>
  block
    text <بر گوش ما نهاده دهان او به دمدمه>
    text <تا جان ما بگیرد یک باره بوی دوست>
  block
    text <چون جان جان وی آمد از وی گزیر نیست>
    text <من در جهان ندیدم یک جان عدوی دوست>
  block
    text <بگدازدت ز ناز و چو مویت کند ضعیف>
    text <ندهی به هر دو عالم یکتای موی دوست>
  block
    text <با دوست ما نشسته که ای دوست دوست کو>
    text <کو کو همی‌زنیم ز مستی به کوی دوست>
  block
    text <تصویرهای ناخوش و اندیشه رکیک>
    text <از طبع سست باشد و این نیست سوی دوست>
  block
    text <خاموش باش تا صفت خویش خود کند>
    text <کو های های سرد تو کو های هوی دوست>
