
text <ای آن که بر اسب بقا از دیر فانی می‌روی>
  block
    text <ای آن که بر اسب بقا از دیر فانی می‌روی>
    text <دانا و بینای رهی آن سو که دانی می‌روی>
  block
    text <بی‌همره جسم و عرض بی‌دام و دانه و بی‌غرض>
    text <از تلخکامی می‌رهی در کامرانی می‌روی>
  block
    text <نی همچو عقل دانه چین نی همچو نفس پر ز کین>
    text <نی روح حیوان زمین تو جان جانی می‌روی>
  block
    text <ای چون فلک دربافته‌ای همچو مه درتافته>
    text <از ره نشانی یافته در بی‌نشانی می‌روی>
  block
    text <ای غرقه سودای او ای بیخود از صهبای او>
    text <از مدرسه اسمای او اندر معانی می‌روی>
  block
    text <ای خوی تو چون آب جو داده زمین را رنگ و بو>
    text <تا کس نپندارد که تو بی‌ارمغانی می‌روی>
  block
    text <کو سایه منصور حق تا فاش فرماید سبق>
    text <کز مستعینی می‌رهی در مستعانی می‌روی>
  block
    text <شب کاروان‌ها زین جهان بر می‌رود تا آسمان>
    text <تو خود به تنهایی خود صد کاروانی می‌روی>
  block
    text <ای آفتاب آن جهان در ذره‌ای چونی نهان>
    text <وی پادشاه شه نشان در پاسبانی می‌روی>
  block
    text <ای بس طلسمات عجب بستی برون از روز و شب>
    text <تا چشم پندارد که تو اندر مکانی می‌روی>
  block
    text <ای لطف غیبی چند تو شکل بهاری می‌شوی>
    text <وی عدل مطلق چند تو اندر خزانی می‌روی>
  block
    text <آخر برون آ زین صور چادر برون افکن ز سر>
    text <تا چند در رنگ بشر در گله بانی می‌روی>
  block
    text <ای ظاهر و پنهان چو جان وی چاکر و سلطان چو جان>
    text <کی بینمت پنهان چو جان در بی‌زبانی می‌روی>
