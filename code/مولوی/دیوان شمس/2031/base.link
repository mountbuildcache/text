
text <ای محو راه گشته از محو هم سفر کن>
  block
    text <ای محو راه گشته از محو هم سفر کن>
    text <چشمی ز دل برآور در عین دل نظر کن>
  block
    text <دل آینه است چینی با دل چو همنشینی>
    text <صد تیغ اگر ببینی هم دیده را سپر کن>
  block
    text <دانم که برشکستی تو محو دل شدستی>
    text <در عین نیست هستی یک حمله دگر کن>
  block
    text <تا بشکنی شکاری پهلوی چشمه ساری>
    text <ای شیر بیشه دل چنگال در جگر کن>
  block
    text <چون شد گرو گلیمی بهر در یتیمی>
    text <با فتنه عظیمی تو دست در کمر کن>
  block
    text <ماییم ذره ذره در آفتاب غره>
    text <از ذره خاک بستان در دیده قمر کن>
  block
    text <از ما نماند برجا جان از جنون و سودا>
    text <ای پادشاه بینا ما را ز خود خبر کن>
  block
    text <در عالم منقش ای عشق همچو آتش>
    text <هر نقش را به خود کش وز خویش جانور کن>
  block
    text <ای شاه هر چه مردند رندان سلام کردند>
    text <مستند و می نخوردند آن سو یکی گذر کن>
  block
    text <سیمرغ قاف خیزد در عشق شمس تبریز>
    text <آن پر هست برکن وز عشق بال و پر کن>
