
text <ای هفت دریا گوهر عطا کن>
  block
    text <ای هفت دریا گوهر عطا کن>
    text <وین مس‌ها را پرکیمیا کن>
  block
    text <ای شمع مستان وی سرو بستان>
    text <تا کی ز دستان آخر وفا کن>
  block
    text <بگریست بر ما هر سنگ خارا>
    text <این درد ما را جانا دوا کن>
  block
    text <ای خشم کرده دیدار برده>
    text <این ماجرا را یک دم رها کن>
  block
    text <احسان و مردی بسیار کردی>
    text <آن مردمی را اکنون دو تا کن>
  block
    text <ای خوب مذهب ای ماه و کوکب>
    text <در ظلمت شب چون مه سخا کن>
  block
    text <درد قدیمی رنج سقیمی>
    text <گرد یتیمی از ما جدا کن>
  block
    text <گر در نعیمم در زر و سیمم>
    text <بی‌تو یتیمم درمان ما کن>
  block
    text <من لب ببستم در غم نشستم>
    text <بگشای دستم قصد لقا کن>
