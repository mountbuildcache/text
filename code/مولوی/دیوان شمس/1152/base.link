
text <ببین دلی که نگردد ز جان سپاری سیر>
  block
    text <ببین دلی که نگردد ز جان سپاری سیر>
    text <اسیر عشق نگردد ز رنج و خواری سیر>
  block
    text <ز زخم‌های نهانی که عاشقان دانند>
    text <به خون درست و نگردد ز زخم کاری سیر>
  block
    text <مقیم شد به خرابات و جمله رندان را>
    text <خراب کرد و نشد از شراب باری سیر>
  block
    text <هزار جان مقدس سپرد هر نفسی>
    text <در آن شکار و نشد جان از آن شکاری سیر>
  block
    text <مثال نی ز لب یار کام پرشکرست>
    text <ولیک نیست چو نی از فغان و زاری سیر>
  block
    text <بگفت تو ز چه سیری بگفتم از جز تو>
    text <ولیک هیچ نگردم از آنچ داری سیر>
  block
    text <نه شهر و یار شناسیم ای مسلمانان>
    text <از آنک نیست دل از جام شهریاری سیر>
  block
    text <هوای تو چو بهارست و دل ز توست چو باغ>
    text <که باغ می‌نشود از دم بهاری سیر>
  block
    text <چو شرمسارم از احسان شمس تبریزی>
    text <که جان مباد از این شرم و شرمساری سیر>
