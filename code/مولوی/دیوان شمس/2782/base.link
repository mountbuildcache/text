
text <گر شراب عشق کار جان حیوانیستی>
  block
    text <گر شراب عشق کار جان حیوانیستی>
    text <عشق شمس الدین به عالم فاش و یک سانیستی>
  block
    text <گر نه در انوار غیرت غرق بودی عشق او>
    text <حلقه گوش روان و جان انسانیستی>
  block
    text <گر نبودی بزم شمس الدین برون از هر دو کون>
    text <جام او بر خاک همچون ابر نیسانیستی>
  block
    text <ابر نیسان خود چه باشد نزد بحر فضل او>
    text <قاف تا قاف از میش خود موج طوفانیستی>
  block
    text <آفتاب و ماه را خود کی بدی زهره شعاع>
    text <گر نه در رشک خدا سیماش پنهانیستی>
  block
    text <گر جمالش ماجرا کردی میان یوسفان>
    text <یوسف مصری ابد پابند و زندانیستی>
  block
    text <گر نه از لطفش بپرهیزیدمی من گفتمی>
    text <کز بهشت لطف او فردوس ریحانیستی>
  block
    text <نفس سگ دندان برآوردی گزیدی پای جان>
    text <ساقیا گر نه می سرتیز دندانیستی>
  block
    text <جام همچون شمع را بر آتش می برفروز>
    text <پس بسوز این عقل را گر بیت احزانیستی>
  block
    text <درکش آن معشوقه بدمست را در بزم ما>
    text <کو ز مکر و عشوه‌ها گوییی که دستانیستی>
  block
    text <پس ز جام شمس تبریزی بده یک جرعه‌ای>
    text <بعد از آن مر عاشقان را وقت حیرانیستی>
