
text <صنما بر همه جهان تو چو خورشید سروری>
  block
    text <صنما بر همه جهان تو چو خورشید سروری>
    text <قمرا می‌رسد تو را که به خورشید بنگری>
  block
    text <همه عالم چو جان شود همگی گلستان شود>
    text <شکم خاک کان شود چو تو بر خاک بگذری>
  block
    text <تن من همچو رشته شد به دلم مهر کشته شد>
    text <چو به سر این نوشته شد نبود کار سرسری>
  block
    text <چو سحر پرده می‌درد تو پس پرده می‌روی>
    text <چو به شب پرده می‌کشد تو به شب پرده می‌دری>
  block
    text <صنما خاک پای خود تو مرا سرمه وام ده>
    text <که نظر در تو خیره شد که تو خورشیدمنظری>
  block
    text <رخ خوبان این جهان همه ابرست و تو مهی>
    text <سر شاهان این جهان همه پایست و تو سری>
  block
    text <چو درآمد خیال تو مه نو تیره شد بگفت>
    text <چه عجب گر تو روشنی که از او آب می‌خوری>
