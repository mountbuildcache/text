
text <چو به شهر تو رسیدم تو ز من گوشه گزیدی>
  block
    text <چو به شهر تو رسیدم تو ز من گوشه گزیدی>
    text <چو ز شهر تو برفتم به وداعیم ندیدی>
  block
    text <تو اگر لطف گزینی و اگر بر سر کینی>
    text <همه آسایش جانی همه آرایش عیدی>
  block
    text <سبب غیرت توست آنک نهانی و اگر نی>
    text <همه خورشید عیانی که ز هر ذره پدیدی>
  block
    text <تو اگر گوشه بگیری تو جگرگوشه و میری>
    text <و اگر پرده دری تو همه را پرده دریدی>
  block
    text <دل کفر از تو مشوش سر ایمان به میت خوش>
    text <همه را هوش ربودی همه را گوش کشیدی>
  block
    text <همه گل‌ها گرو دی همه سرها گرو می>
    text <تو هم این را و هم آن را ز کف مرگ خریدی>
  block
    text <چو وفا نبود در گل چو رهی نیست سوی کل>
    text <همه بر توست توکل که عمادی و عمیدی>
  block
    text <اگر از چهره یوسف نفری کف ببریدند>
    text <تو دو صد یوسف جان را ز دل و عقل بریدی>
  block
    text <ز پلیدی و ز خونی تو کنی صورت شخصی>
    text <که گریزد به دو فرسنگ وی از بوی پلیدی>
  block
    text <کنیش طعمه خاکی که شود سبزه پاکی>
    text <برهد او ز نجاست چو در او روح دمیدی>
  block
    text <هله ای دل به سما رو به چراگاه خدا رو>
    text <به چراگاه ستوران چو یکی چند چریدی>
  block
    text <تو همه طمع بر آن نه که در او نیست امیدت>
    text <که ز نومیدی اول تو بدین سوی رسیدی>
  block
    text <تو خمش کن که خداوند سخن بخش بگوید>
    text <که همو ساخت در قفل و همو کرد کلیدی>
