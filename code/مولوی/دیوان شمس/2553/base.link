
text <کجا شد عهد و پیمانی که می‌کردی نمی‌گویی>
  block
    text <کجا شد عهد و پیمانی که می‌کردی نمی‌گویی>
    text <کسی را کو به جان و دل تو را جوید نمی‌جویی>
  block
    text <دل افکاری که روی خود به خون دیده می‌شوید>
    text <چرا از وی نمی‌داری دو دست خود نمی‌شویی>
  block
    text <مثال تیر مژگانت شدم من راست یک سانت>
    text <چرا ای چشم بخت من تو با من کژ چو ابرویی>
  block
    text <چه با لذت جفاکاری که می‌بکشی بدین زاری>
    text <پس آنگه عاشق کشته تو را گوید چو خوش خویی>
  block
    text <ز شیران جمله آهویان گریزان دیدم و پویان>
    text <دلا جویای آن شیری خدا داند چه آهویی>
  block
    text <دلا گر چه نزاری تو مقیم کوی یاری تو>
    text <مرا بس شد ز جان و تن تو را مژده کز آن کویی>
  block
    text <به پیش شاه خوش می‌دو گهی بالا و گه در گو>
    text <از او ضربت ز تو خدمت که او چوگان و تو گویی>
  block
    text <دلا جستیم سرتاسر ندیدم در تو جز دلبر>
    text <مخوان ای دل مرا کافر اگر گویم که تو اویی>
  block
    text <غلام بیخودی ز آنم که اندر بیخودی آنم>
    text <چو بازآیم به سوی خود من این سویم تو آن سویی>
  block
    text <خمش کن کز ملامت او بدان ماند که می‌گوید>
    text <زبان تو نمی‌دانم که من ترکم تو هندویی>
