
text <جمله یاران تو سنگند و توی مرجان چرا>
  block
    text <جمله یاران تو سنگند و توی مرجان چرا>
    text <آسمان با جملگان جسمست و با تو جان چرا>
  block
    text <چون تو آیی جزو جزوم جمله دستک می‌زنند>
    text <چون تو رفتی جمله افتادند در افغان چرا>
  block
    text <با خیالت جزو جزوم می‌شود خندان لبی>
    text <می‌شود با دشمن تو مو به مو دندان چرا>
  block
    text <بی خط و بی‌خال تو این عقل امی می‌بود>
    text <چون ببیند آن خطت را می‌شود خط خوان چرا>
  block
    text <تن همی‌گوید به جان پرهیز کن از عشق او>
    text <جانش می‌گوید حذر از چشمه حیوان چرا>
  block
    text <روی تو پیغامبر خوبی و حسن ایزدست>
    text <جان به تو ایمان نیارد با چنین برهان چرا>
  block
    text <کو یکی برهان که آن از روی تو روشنترست>
    text <کف نبرد کفرها زین یوسف کنعان چرا>
  block
    text <هر کجا تخمی بکاری آن بروید عاقبت>
    text <برنروید هیچ از شه دانه احسان چرا>
  block
    text <هر کجا ویران بود آن جا امید گنج هست>
    text <گنج حق را می‌نجویی در دل ویران چرا>
  block
    text <بی ترازو هیچ بازاری ندیدم در جهان>
    text <جمله موزونند عالم نبودش میزان چرا>
  block
    text <گیرم این خربندگان خود بار سرگین می‌کشند>
    text <این سواران باز می‌مانند از میدان چرا>
  block
    text <هر ترانه اولی دارد دلا و آخری>
    text <بس کن آخر این ترانه نیستش پایان چرا>
