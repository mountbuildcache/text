
text <خنک آن دم که به رحمت سر عشاق بخاری>
  block
    text <خنک آن دم که به رحمت سر عشاق بخاری>
    text <خنک آن دم که برآید ز خزان باد بهاری>
  block
    text <خنک آن دم که بگویی که بیا عاشق مسکین>
    text <که تو آشفته مایی سر اغیار نداری>
  block
    text <خنک آن دم که درآویزد در دامن لطفت>
    text <تو بگویی که چه خواهی ز من ای مست نزاری>
  block
    text <خنک آن دم که صلا دردهد آن ساقی مجلس>
    text <که کند بر کف ساقی قدح باده سواری>
  block
    text <شود اجزای تن ما خوش از آن باده باقی>
    text <برهد این تن طامع ز غم مایده خواری>
  block
    text <خنک آن دم که ز مستان طلبد دوست عوارض>
    text <بستاند گرو از ما بکش و خوب عذاری>
  block
    text <خنک آن دم که ز مستی سر زلف تو بشورد>
    text <دل بیچاره بگیرد به هوس حلقه شماری>
  block
    text <خنک آن دم که بگوید به تو دل کشت ندارم>
    text <تو بگویی که بروید پی تو آنچ بکاری>
  block
    text <خنک آن دم که شب هجر بگوید که شبت خوش>
    text <خنک آن دم که سلامی کند آن نور بهاری>
  block
    text <خنک آن دم که برآید به هوا ابر عنایت>
    text <تو از آن ابر به صحرا گهر لطف بباری>
  block
    text <خورد این خاک که تشنه‌تر از آن ریگ سیاه است>
    text <به تمام آب حیات و نکند هیچ غباری>
  block
    text <دخل العشق علینا بکأوس و عقار>
    text <ظهر السکر علینا لحبیب متوار>
  block
    text <سخنی موج همی‌زد که گهرها بفشاند>
    text <خمشش باید کردن چو در اینش نگذاری>
