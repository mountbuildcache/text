
text <حیلت رها کن عاشقا دیوانه شو دیوانه شو>
  block
    text <حیلت رها کن عاشقا دیوانه شو دیوانه شو>
    text <و اندر دل آتش درآ پروانه شو پروانه شو>
  block
    text <هم خویش را بیگانه کن هم خانه را ویرانه کن>
    text <وآنگه بیا با عاشقان هم خانه شو هم خانه شو>
  block
    text <رو سینه را چون سینه‌ها هفت آب شو از کینه‌ها>
    text <وآنگه شراب عشق را پیمانه شو پیمانه شو>
  block
    text <باید که جمله جان شوی تا لایق جانان شوی>
    text <گر سوی مستان می‌روی مستانه شو مستانه شو>
  block
    text <آن گوشوار شاهدان هم صحبت عارض شده>
    text <آن گوش و عارض بایدت دردانه شو دردانه شو>
  block
    text <چون جان تو شد در هوا ز افسانه شیرین ما>
    text <فانی شو و چون عاشقان افسانه شو افسانه شو>
  block
    text <تو لیلة القبری برو تا لیلة القدری شوی>
    text <چون قدر مر ارواح را کاشانه شو کاشانه شو>
  block
    text <اندیشه‌ات جایی رود وآنگه تو را آن جا کشد>
    text <ز اندیشه بگذر چون قضا پیشانه شو پیشانه شو>
  block
    text <قفلی بود میل و هوا بنهاده بر دل‌های ما>
    text <مفتاح شو مفتاح را دندانه شو دندانه شو>
  block
    text <بنواخت نور مصطفی آن استن حنانه را>
    text <کمتر ز چوبی نیستی حنانه شو حنانه شو>
  block
    text <گوید سلیمان مر تو را بشنو لسان الطیر را>
    text <دامی و مرغ از تو رمد رو لانه شو رو لانه شو>
  block
    text <گر چهره بنماید صنم پر شو از او چون آینه>
    text <ور زلف بگشاید صنم رو شانه شو رو شانه شو>
  block
    text <تا کی دوشاخه چون رخی تا کی چو بیذق کم تکی>
    text <تا کی چو فرزین کژ روی فرزانه شو فرزانه شو>
  block
    text <شکرانه دادی عشق را از تحفه‌ها و مال‌ها>
    text <هل مال را خود را بده شکرانه شو شکرانه شو>
  block
    text <یک مدتی ارکان بدی یک مدتی حیوان بدی>
    text <یک مدتی چون جان شدی جانانه شو جانانه شو>
  block
    text <ای ناطقه بر بام و در تا کی روی در خانه پر>
    text <نطق زبان را ترک کن بی‌چانه شو بی‌چانه شو>
