
text <ای آنک از میانه کران می‌کنی مکن>
  block
    text <ای آنک از میانه کران می‌کنی مکن>
    text <با ما ز خشم روی گران می‌کنی مکن>
  block
    text <دربند سود خویشی و اندر زیان ما>
    text <کس زین نکرد سود زیان می‌کنی مکن>
  block
    text <راضی شدی که بیش نجویی زیان ما>
    text <این از پی رضای کیان می‌کنی مکن>
  block
    text <بر جای باده سرکه غم می‌دهی مده>
    text <در جوی آب خون چه روان می‌کنی مکن>
  block
    text <از چهره‌ام نشاط طرب می‌بری مبر>
    text <بر چهره‌ام ز دیده نشان می‌کنی مکن>
  block
    text <مظلوم می‌کشی و تظلم همی‌کنی>
    text <خود راه می‌زنی و فغان می‌کنی مکن>
  block
    text <پایم به کار نیست که سرمست دلبرم>
    text <مر مست را بهل چه کشان می‌کنی مکن>
  block
    text <گویی بیا که بر تو کنم صبر را شبان>
    text <بر بره گرگ را چه شبان می‌کنی مکن>
  block
    text <در روز زاهدی و به شب زاهدان کشی>
    text <امشب که آشتی است همان می‌کنی مکن>
  block
    text <ای دوستان ز رشک تو خصمان همدگر>
    text <این دوست را چه دشمن آن می‌کنی مکن>
  block
    text <گویی که می مخور پس اگر می همی‌دهی>
    text <مخمور را چه خشک دهان می‌کنی مکن>
  block
    text <گویی چو تیر راست رو اندر هوای ما>
    text <پس تیر راست را چه کمان می‌کنی مکن>
  block
    text <گویی خموش کن تو خموشم نمی‌هلی>
    text <هر موی را ز عشق زبان می‌کنی مکن>
