
text <این کیست این این کیست این این یوسف ثانی است این>
  block
    text <این کیست این این کیست این این یوسف ثانی است این>
    text <خضر است و الیاس این مگر یا آب حیوانی است این>
  block
    text <این باغ روحانی است این یا بزم یزدانی است این>
    text <سرمه سپاهانی است این یا نور سبحانی است این>
  block
    text <آن جان جان افزاست این یا جنت المأواست این>
    text <ساقی خوب ماست این یا باده جانی است این>
  block
    text <تنگ شکر را ماند این سودای سر را ماند این>
    text <آن سیمبر را ماند این شادی و آسانی است این>
  block
    text <امروز مستیم ای پدر توبه شکستیم ای پدر>
    text <از قحط رستیم ای پدر امسال ارزانی است این>
  block
    text <ای مطرب داووددم آتش بزن در رخت غم>
    text <بردار بانگ زیر و بم کاین وقت سرخوانی است این>
  block
    text <مست و پریشان توام موقوف فرمان توام>
    text <اسحاق قربان توام این عید قربانی است این>
  block
    text <رستیم از خوف و رجا عشق از کجا شرم از کجا>
    text <ای خاک بر شرم و حیا هنگام پیشانی است این>
  block
    text <گل‌های سرخ و زرد بین آشوب و بردابرد بین>
    text <در قعر دریا گرد بین موسی عمرانی است این>
  block
    text <هر جسم را جان می کند جان را خدادان می کند>
    text <داور سلیمان می کند یا حکم دیوانی است این>
  block
    text <ای عشق قلماشیت گو از عیش و خوش باشیت گو>
    text <کس می نداند حرف تو گویی که سریانی است این>
  block
    text <خورشید رخشان می رسد مست و خرامان می رسد>
    text <با گوی و چوگان می رسد سلطان میدانی است این>
  block
    text <هر جا یکی گویی بود در حکم چوگان می دود>
    text <چون گوی شو بی‌دست و پا هنگام وحدانی است این>
  block
    text <گویی شوی بی‌دست و پا چوگان او پایت شود>
    text <در پیش سلطان می دوی کاین سیر ربانی است این>
  block
    text <آن آب بازآمد به جو بر سنگ زن اکنون سبو>
    text <سجده کن و چیزی مگو کاین بزم سلطانی است این>
