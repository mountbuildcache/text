
text <مروت نیست در سرها که اندازند دستاری>
  block
    text <مروت نیست در سرها که اندازند دستاری>
    text <کجا گیرد نظام ای جان به صرفه خشک بازاری>
  block
    text <رها کن گرگ خونی را که رو نارد بدان صیدی>
    text <رها کن صرفه جویی را که برناید بدین کاری>
  block
    text <چه باشد زر چه باشد جان چه باشد گوهر و مرجان>
    text <چو نبود خرج سودایی فدای خوبی یاری>
  block
    text <ز بخل ار طوق زر دارم مرا غلی بود غلی>
    text <وگر خلخال زر دارم مرا خاری بود خاری>
  block
    text <برو ای شاخ بی‌میوه تهی می‌گرد چون چرخی>
    text <شدستی پاسبان زر هلا می‌پیچ چون ماری>
  block
    text <تو زر سرخ می‌گویش که او زرد است و رنجوری>
    text <تو خواجه شهر می‌خوانش که او را نیست شلواری>
  block
    text <چرا از بهر همدردان نبازم سیم چون مردان>
    text <چرا چون شربت شافی نباشم نوش بیماری>
  block
    text <نتانم بد کم از چنگی حریف هر دل تنگی>
    text <غذای گوش‌ها گشته به هر زخمی و هر تاری>
  block
    text <نتانم بد کم از باده ز ینبوع طرب زاده>
    text <صلای عیش می‌گوید به هر مخمور و خماری>
  block
    text <کرم آموز تو یارا ز سنگ مرمر و خارا>
    text <که می‌جوشد ز هر عرقش عطابخشی و ایثاری>
  block
    text <چگونه میر و سرهنگی که ننگ صخره و سنگی>
    text <چگونه شیر حق باشد اسیر نفس سگساری>
  block
    text <خمش کردم که رب دین نهان‌ها را کند تعیین>
    text <نماید شاخ زشتش را وگر چه هست ستاری>
