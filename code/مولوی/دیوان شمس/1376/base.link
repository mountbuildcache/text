
text <کاری ندارد این جهان تا چند گل کاری کنم>
  block
    text <کاری ندارد این جهان تا چند گل کاری کنم>
    text <حاجت ندارد یار من تا که منش یاری کنم>
  block
    text <من خاک تیره نیستم تا باد بر بادم دهد>
    text <من چرخ ازرق نیستم تا خرقه زنگاری کنم>
  block
    text <دکان چرا گیرم چو او بازار و دکانم بود>
    text <سلطان جانم پس چرا چون بنده جانداری کنم>
  block
    text <دکان خود ویران کنم دکان من سودای او>
    text <چون کان لعلی یافتم من چون دکانداری کنم>
  block
    text <چون سرشکسته نیستم سر را چرا بندم بگو>
    text <چون من طبیب عالمم بهر چه بیماری کنم>
  block
    text <چون بلبلم در باغ دل ننگست اگر جغدی کنم>
    text <چون گلبنم در گلشنش حیفست اگر خاری کنم>
  block
    text <چون گشته‌ام نزدیک شه از ناکسان دوری کنم>
    text <چون خویش عشق او شدم از خویش بیزاری کنم>
  block
    text <زنجیر بر دستم نهد گر دست بر کاری نهم>
    text <در خنب می غرقم کند گر قصد هشیاری کنم>
  block
    text <ای خواجه من جام میم چون سینه را غمگین کنم>
    text <شمع و چراغ خانه‌ام چون خانه را تاری کنم>
  block
    text <یک شب به مهمان من آ تا قرص مه پیشت کشم>
    text <دل را به پیش من بنه تا لطف و دلداری کنم>
  block
    text <در عشق اگر بی‌جان شوی جان و جهانت من بسم>
    text <گر دزد دستارت برد من رسم دستاری کنم>
  block
    text <دل را منه بر دیگری چون من نیابی گوهری>
    text <آسان درآ و غم مخور تا منت غمخواری کنم>
  block
    text <اخرجت نفسی عن کسل طهرت روحی عن فشل>
    text <لا موت الا بالاجل بر مرگ سالاری کنم>
  block
    text <شکری علی لذاتها صبری علی آفاتها>
    text <یا ساقیی قم هاتها تا عیش و خماری کنم>
  block
    text <الخمر ما خمرته و العیش ما باشرته>
    text <پخته‌ست انگورم چرا من غوره افشاری کنم>
  block
    text <ای مطرب صاحب نظر این پرده می زن تا سحر>
    text <تا زنده باشم زنده سر تا چند مرداری کنم>
  block
    text <پندار کامشب شب پری یا در کنار دلبری>
    text <بی‌خواب شو همچون پری تا من پری داری کنم>
  block
    text <قد شیدوا ارکاننا و استوضحوا برهاننا>
    text <حمدا علی سلطاننا شیرم چه کفتاری کنم>
  block
    text <جاء الصفا زال الحزن شکر الوهاب المنن>
    text <ای مشتری زانو بزن تا من خریداری کنم>
  block
    text <زان از بگه دف می زنم زیرا عروسی می کنم>
    text <آتش زنم اندر تتق تا چند ستاری کنم>
  block
    text <زین آسمان چون تتق من گوشه گیرم چون افق>
    text <ذوالعرش را گردم قنق بر ملک جباری کنم>
  block
    text <الدار من لا دار له و المال من لا مال له>
    text <خامش اگر خامش کنی بهر تو گفتاری کنم>
  block
    text <با شمس تبریزی اگر همخو و هم استاره‌ام>
    text <چون شمس اندر شش جهت باید که انواری کنم>
