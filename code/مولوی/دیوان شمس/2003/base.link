
text <همه خوردند و بخفتند و تهی گشت وطن>
  block
    text <همه خوردند و بخفتند و تهی گشت وطن>
    text <وقت آن شد که درآییم خرامان به چمن>
  block
    text <دامن سیب کشانیم سوی شفتالو>
    text <ببریم از گل تر چند سخن سوی سمن>
  block
    text <نوبهاران چون مسیحی است فسون می‌خواند>
    text <تا برآیند شهیدان نباتی ز کفن>
  block
    text <آن بتان چون جهت شکر دهان بگشادند>
    text <جان به بوسه نرسد مست شد از بوی دهن>
  block
    text <تاب رخسار گل و لاله خبر می‌دهدم>
    text <که چراغی است نهان گشته در این زیر لگن>
  block
    text <برگ می‌لرزد و بر شاخ دلم می‌لرزد>
    text <لرزه برگ ز باد و دلم از خوب ختن>
  block
    text <دست دستان صبا لخلخه را شورانید>
    text <تا بیاموخت به طفلان چمن خلق حسن>
  block
    text <باد روح قدس افتاد و درختان مریم>
    text <دست بازی نگر آن سان که کند شوهر و زن>
  block
    text <ابر چون دید که در زیر تتق خوبانند>
    text <برفشانید نثار گهر و در عدن>
  block
    text <چون گل سرخ گریبان ز طرب بدرانید>
    text <وقت آن شد که به یعقوب رسد پیراهن>
  block
    text <چون عقیق یمنی لب دلبر خندید>
    text <بوی یزدان به محمد رسد از سوی یمن>
  block
    text <چند گفتیم پراکنده دل آرام نیافت>
    text <جز بر آن زلف پراکنده آن شاه زمن>
