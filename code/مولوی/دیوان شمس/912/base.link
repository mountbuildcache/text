
text <نگفتمت مرو آن جا که مبتلات کنند>
  block
    text <نگفتمت مرو آن جا که مبتلات کنند>
    text <که سخت دست درازند بسته پات کنند>
  block
    text <نگفتمت که بدان سوی دام در دامست>
    text <چو درفتادی در دام کی رهات کنند>
  block
    text <نگفتمت به خرابات طرفه مستانند>
    text <که عقل را هدف تیر ترهات کنند>
  block
    text <چو تو سلیم دلی را چو لقمه بربایند>
    text <به هر پیاده شهی را به طرح مات کنند>
  block
    text <بسی مثال خمیرت دراز و گرد کنند>
    text <کهت کنند و دو صد بار کهربات کنند>
  block
    text <تو مرد دل تنکی پیش آن جگرخواران>
    text <اگر روی چو جگربند شوربات کنند>
  block
    text <تو اعتماد مکن بر کمال و دانش خویش>
    text <که کوه قاف شوی زود در هوات کنند>
  block
    text <هزار مرغ عجب از گل تو برسازند>
    text <چو ز آب و گل گذری تا دگر چه‌هات کنند>
  block
    text <برون کشندت از این تن چنان که پنبه ز پوست>
    text <مثال شخص خیالیت بی‌جهات کنند>
  block
    text <چو در کشاکش احکام راضیت یابند>
    text <ز رنج‌ها برهانند و مرتضات کنند>
  block
    text <خموش باش که این کودنان پست سخن>
    text <حشیشی‌اند و همین لحظه ژاژخات کنند>
