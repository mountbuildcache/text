
text <بدار دست ز ریشم که باده‌ای خوردم>
  block
    text <بدار دست ز ریشم که باده‌ای خوردم>
    text <ز بیخودی سر و ریش و سبال گم کردم>
  block
    text <ز پیشگاه و ز درگاه نیستم آگاه>
    text <به پیشگاه خرابات روی آوردم>
  block
    text <خرد که گرد برآورد از تک دریا>
    text <هزار سال دود درنیابد او گردم>
  block
    text <فراختر ز فلک گشت سینه تنگم>
    text <لطیفتر ز قمر گشت چهره زردم>
  block
    text <دکان جمله طبیبان خراب خواهم کرد>
    text <که من سعادت بیمار و داروی دردم>
  block
    text <شرابخانه عالم شده‌ست سینه من>
    text <هزار رحمت بر سینه جوامردم>
  block
    text <هزار حمد و ثنا مر خدای عالم را>
    text <که دنگ عشقم و از ننگ خویشتن فردم>
  block
    text <چو خاک شاه شدم ارغوان ز من رویید>
    text <چو مات شاه شدم جمله لعب را بردم>
  block
    text <چو دانه‌ای که بمیرد هزار خوشه شود>
    text <شدم به فضل خدا صد هزار چون مردم>
  block
    text <منم بهشت خدا لیک نام من عشق است>
    text <که از فشار رهد هر دلی کش افشردم>
  block
    text <رهد ز تیر فلک وز سنان مریخش>
    text <هر آن مرید که او را به عشق پروردم>
  block
    text <چو آفتاب سعادت رسید سوی حمل>
    text <دو صد تموز بجوشید از دی سردم>
  block
    text <خموش باش که گر نی ز خوف فتنه بدی>
    text <هزار پرده دریدی زبان من هر دم>
