
text <شنو ز سینه ترنگاترنگ آوازش>
  block
    text <شنو ز سینه ترنگاترنگ آوازش>
    text <دل خراب طپیدن گرفت از آغازش>
  block
    text <به بر گرفت رباب و ز سر نهاد کله>
    text <ز دست رفت دل من چو دید سر بازش>
  block
    text <دل از بریشم او چون کلابه گردانست>
    text <کلابه ظاهر و پنهان ز چشم قزازش>
  block
    text <دو سه بریشم از این ارغنون فروتر گیرد>
    text <که تند می‌رسد آواز عقل پردازش>
  block
    text <بدانک تن چو غبارست و جان در او چون باد>
    text <ولیک فعل غبار تنست غمازش>
  block
    text <غبار جان بود و می‌رسد دگر جانی>
    text <که ذره ذره به رقص آمدست از آوازش>
  block
    text <جهان تنور و در آن نان‌های رنگارنگ>
    text <تنور و نان چه کند آنک دید خبازش>
  block
    text <ز سینه نیست سماع دل و ز بیرون نیست>
    text <فدات جانم هر جا که هست بنوازش>
  block
    text <شبی به طنز بگفتم دلا به مه بنگر>
    text <که هست مه را چیزی ز لطف پروازش>
  block
    text <چو آفتاب نهان شد به جای او بنهند>
    text <چراغکی که بود شب شراراندازش>
  block
    text <به هر دو دست دل از ماه چشم خود بگرفت>
    text <که دل ز غیرت شه واقفست و از نازش>
