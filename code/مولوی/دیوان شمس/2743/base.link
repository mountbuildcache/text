
text <رو رو که از این جهان گذشتی>
  block
    text <رو رو که از این جهان گذشتی>
    text <وز محنت و امتحان گذشتی>
  block
    text <ای نقش شدی به سوی نقاش>
    text <وی جان سوی جان جان گذشتی>
  block
    text <بر خور هله از درخت ایمان>
    text <کز منزل بی‌امان گذشتی>
  block
    text <در آب حیات رو چو ماهی>
    text <کز غربت خاکدان گذشتی>
  block
    text <از برج به برج رو چو خورشید>
    text <کز انجم آسمان گذشتی>
  block
    text <زان کان که بیامدی شدی باز>
    text <زین خانه و زین دکان گذشتی>
  block
    text <بنما ز کدام راه رفتی>
    text <الحق ز ره نهان گذشتی>
  block
    text <بر بام جهان طواف کردی>
    text <چون آب ز ناودان گذشتی>
  block
    text <خاموش کنون که در خموشی>
    text <از جمله خامشان گذشتی>
