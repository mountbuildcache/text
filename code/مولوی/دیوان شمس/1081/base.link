
text <ای صبا حالی ز خد و خال شمس الدین بیار>
  block
    text <ای صبا حالی ز خد و خال شمس الدین بیار>
    text <عنبر و مشک ختن از چین به قسطنطین بیار>
  block
    text <گر سلامی از لب شیرین او داری بگو>
    text <ور پیامی از دل سنگین او داری بیار>
  block
    text <سر چه باشد تا فدای پای شمس الدین کنم>
    text <نام شمس الدین بگو تا جان کنم بر او نثار>
  block
    text <خلعت خیر و لباس از عشق او دارد دلم>
    text <حسن شمس الدین دثار و عشق شمس الدین شعار>
  block
    text <ما به بوی شمس دین سرخوش شدیم و می‌رویم>
    text <ما ز جام شمس دین مستیم ساقی می میار>
  block
    text <ما دماغ از بوی شمس الدین معطر کرده‌ایم>
    text <فارغیم از بوی عود و عنبر و مشک تتار>
  block
    text <شمس دین بر دل مقیم و شمس دین بر جان کریم>
    text <شمس دین در یتیم و شمس دین نقد عیار>
  block
    text <من نه تنها می‌سرایم شمس دین و شمس دین>
    text <می‌سراید عندلیب از باغ و کبک از کوهسار>
  block
    text <حسن حوران شمس دین و باغ رضوان شمس دین>
    text <عین انسان شمس دین و شمس دین فخر کبار>
  block
    text <روز روشن شمس دین و چرخ گردان شمس دین>
    text <گوهر کان شمس دین و شمس دین لیل و نهار>
  block
    text <شمس دین جام جمست و شمس دین بحر عظیم>
    text <شمس دین عیسی دم است و شمس دین یوسف عذار>
  block
    text <از خدا خواهم ز جان خوش دولتی با او نهان>
    text <جان ما اندر میان و شمس دین اندر کنار>
  block
    text <شمس دین خوشتر ز جان و شمس دین شکرستان>
    text <شمس دین سرو روان و شمس دین باغ و بهار>
  block
    text <شمس دین نقل و شراب و شمس دین چنگ و رباب>
    text <شمس دین خمر و خمار و شمس دین هم نور و نار>
  block
    text <نی خماری کز وی آید انده و حزن و ندم>
    text <آن خمار شمس دین کز وی فزاید افتخار>
  block
    text <ای دلیل بی‌دلان و ای رسول عاشقان>
    text <شمس تبریزی بیا زنهار دست از ما مدار>
