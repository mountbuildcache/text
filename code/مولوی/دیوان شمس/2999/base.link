
text <تا چند از فراق مرا کار بشکنی>
  block
    text <تا چند از فراق مرا کار بشکنی>
    text <زاریم نشنوی و مرا زار بشکنی>
  block
    text <دستم شکست دست فراقت ز کار و بار>
    text <دانستمی دگر به چه مقدار بشکنی>
  block
    text <هین شیشه باز هجر رسیدی به سنگلاخ>
    text <کاین شیشه‌ام تنک شد هشدار بشکنی>
  block
    text <زین سنگلاخ هجر سوی سبزه زار وصل>
    text <گر زوترک نرانی ناچار بشکنی>
  block
    text <خونم فسرده شد به دل اندر چو ناردانگ>
    text <خونش چنین دود چو دل نار بشکنی>
  block
    text <باری چو بشکنی دل پرحسرت مرا>
    text <در وصل روی دلبر عیار بشکنی>
  block
    text <مخدوم شمس دین که شهنشاه بینشی>
    text <کز یک نظر دو صد دل و دلدار بشکنی>
  block
    text <تبریز از تو فخر به اینت مسلم است>
    text <صد تاج را به ریشه دستار بشکنی>
