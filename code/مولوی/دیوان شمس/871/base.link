
text <آمد بهار خرم و رحمت نثار شد>
  block
    text <آمد بهار خرم و رحمت نثار شد>
    text <سوسن چو ذوالفقار علی آبدار شد>
  block
    text <اجزای خاک حامله بودند از آسمان>
    text <نه ماه گشت حامله زان بی‌قرار شد>
  block
    text <گلنار پرگره شد و جوبار پرزره>
    text <صحرا پر از بنفشه و که لاله زار شد>
  block
    text <اشکوفه لب گشاد که هنگام بوسه گشت>
    text <بگشاد سر و دست که وقت کنار شد>
  block
    text <گلزار چرخ چونک گلستان دل بدید>
    text <در رو کشید ابر و ز دل شرمسار شد>
  block
    text <آن خار می‌گریست که ای عیب پوش خلق>
    text <شد مستجاب دعوت او گلعذار شد>
  block
    text <شاه بهار بست کمر را به معذرت>
    text <هر شاخ و هر درخت از او تاجدار شد>
  block
    text <هر چوب در تجمل چون بزم میر گشت>
    text <گر در دو دست موسی یک چوب مار شد>
  block
    text <زنده شدند بار دگر کشتگان دی>
    text <تا منکر قیامت بی‌اعتبار شد>
  block
    text <اصحاب کهف باغ ز خواب اندرآمدند>
    text <چون لطف روح بخش خدا یار غار شد>
  block
    text <ای زنده گشتگان به زمستان کجا بدیت>
    text <آن سو که وقت خواب روان را مطار شد>
  block
    text <آن سو که هر شبی بپرد این حواس و روح>
    text <آن سو که هر شبی نظر و انتظار شد>
  block
    text <مه چون هلال بود سفر کرد آن طرف>
    text <بدری منور آمد و شمع دیار شد>
  block
    text <این پنج حس ظاهر و پنج دگر نهان>
    text <لنگ و ملول رفت و سحر راهوار شد>
  block
    text <بربند این دهان و مپیمای باد بیش>
    text <کز باد گفت راه نظر پرغبار شد>
