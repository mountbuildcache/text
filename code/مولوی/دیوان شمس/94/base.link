
text <زهی عشق زهی عشق که ما راست خدایا>
  block
    text <زهی عشق زهی عشق که ما راست خدایا>
    text <چه نغزست و چه خوبست چه زیباست خدایا>
  block
    text <از آن آب حیاتست که ما چرخ زنانیم>
    text <نه از کف و نه از نای نه دف‌هاست خدایا>
  block
    text <یقین گشت که آن شاه در این عرس نهانست>
    text <که اسباب شکرریز مهیاست خدایا>
  block
    text <به هر مغز و دماغی که درافتاد خیالش>
    text <چه مغزست و چه نغزست چه بیناست خدایا>
  block
    text <تن ار کرد فغانی ز غم سود و زیانی>
    text <ز تست آنک دمیدن نه ز سرناست خدایا>
  block
    text <نی تن را همه سوراخ چنان کرد کف تو>
    text <که شب و روز در این ناله و غوغاست خدایا>
  block
    text <نی بیچاره چه داند که ره پرده چه باشد>
    text <دم ناییست که بیننده و داناست خدایا>
  block
    text <که در باغ و گلستان ز کر و فر مستان>
    text <چه نورست و چه شورست چه سوداست خدایا>
  block
    text <ز تیه خوش موسی و ز مایده عیسی>
    text <چه لوتست و چه قوتست و چه حلواست خدایا>
  block
    text <از این لوت و زین قوت چه مستیم و چه مبهوت>
    text <که از دخل زمین نیست ز بالاست خدایا>
  block
    text <ز عکس رخ آن یار در این گلشن و گلزار>
    text <به هر سو مه و خورشید و ثریاست خدایا>
  block
    text <چو سیلیم و چو جوییم همه سوی تو پوییم>
    text <که منزلگه هر سیل به دریاست خدایا>
  block
    text <بسی خوردم سوگند که خاموش کنم لیک>
    text <مگر هر در دریای تو گویاست خدایا>
  block
    text <خمش ای دل که تو مستی مبادا به جهانی>
    text <نگهش دار ز آفت که برجاست خدایا>
  block
    text <ز شمس الحق تبریز دل و جان و دو دیده>
    text <سراسیمه و آشفته سوداست خدایا>
