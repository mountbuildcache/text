
text <ای دوست شکر بهتر یا آنک شکر سازد>
  block
    text <ای دوست شکر بهتر یا آنک شکر سازد>
    text <خوبی قمر بهتر یا آنک قمر سازد>
  block
    text <ای باغ توی خوشتر یا گلشن گل در تو>
    text <یا آنک برآرد گل صد نرگس تر سازد>
  block
    text <ای عقل تو به باشی در دانش و در بینش>
    text <یا آنک به هر لحظه صد عقل و نظر سازد>
  block
    text <ای عشق اگر چه تو آشفته و پرتابی>
    text <چیزیست که از آتش بر عشق کمر سازد>
  block
    text <بیخود شده آنم سرگشته و حیرانم>
    text <گاهیم بسوزد پر گاهی سر و پر سازد>
  block
    text <دریای دل از لطفش پرخسرو و پرشیرین>
    text <وز قطره اندیشه صد گونه گهر سازد>
  block
    text <آن جمله گهرها را اندرشکند در عشق>
    text <وان عشق عجایب را هم چیز دگر سازد>
  block
    text <شمس الحق تبریزی چون شمس دل ما را>
    text <در فعل کند تیغی در ذات سپر سازد>
