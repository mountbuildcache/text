
text <دوش خوابی دیده‌ام خود عاشقان را خواب کو>
  block
    text <دوش خوابی دیده‌ام خود عاشقان را خواب کو>
    text <کاندرون کعبه می‌جستم که آن محراب کو>
  block
    text <کعبه جان‌ها نه آن کعبه که چون آن جا رسی>
    text <در شب تاریک گویی شمع یا مهتاب کو>
  block
    text <بلک بنیادش ز نوری کز شعاع جان تو>
    text <نور گیرد جمله عالم لیک جان را تاب کو>
  block
    text <خانقاهش جمله از نور است فرشش علم و عقل>
    text <صوفیانش بی‌سر و پا غلبه قبقاب کو>
  block
    text <تاج و تختی کاندرون داری نهان ای نیکبخت>
    text <در گمان کیقباد و سنجر و سهراب کو>
  block
    text <در میان باغ حسنش می‌پر ای مرغ ضمیر>
    text <کایمن آباد است آن جا دام یا مضراب کو>
  block
    text <در درون عاریت‌های تن تو بخششی است>
    text <در میان جان طلب کان بخشش وهاب کو>
  block
    text <در صفت کردن ز دور اطناب شد گفت زمان>
    text <چون رسیدم در طناب خود کنون اطناب کو>
  block
    text <چون برون رفتی ز گل زود آمدی در باغ دل>
    text <پس از آن سو جز سماع و جز شراب ناب کو>
  block
    text <چون ز شورستان تن رفتی سوی بستان جان>
    text <جز گل و ریحان و لاله و چشمه‌های آب کو>
  block
    text <چون هزاران حسن دیدی کان نبد از کالبد>
    text <پس چرا گویی جمال فاتح الابواب کو>
  block
    text <ای فقیه از بهر لله علم عشق آموز تو>
    text <ز آنک بعد از مرگ حل و حرمت و ایجاب کو>
  block
    text <چون به وقت رنج و محنت زود می‌یابی درش>
    text <بازگویی او کجا درگاه او را باب کو>
  block
    text <باش تا موج وصالش دررباید مر تو را>
    text <غیب گردی پس بگویی عالم اسباب کو>
  block
    text <ار چه خط این بوابت هوس شد در رقاع>
    text <رقعه عشقش بخوان بنمایدت بواب کو>
  block
    text <هر کسی را نایب حق تا نگویی زینهار>
    text <در بساط قاضی آ آنگه ببین نواب کو>
  block
    text <تا نمالی گوش خود را خلق بینی کار و بار>
    text <چون بمالی چشم خود را گویی آن را تاب کو>
  block
    text <در خرابات حقیقت پیش مستان خراب>
    text <در چنان صافی نبینی درد و خس و انساب کو>
  block
    text <در حساب فانیی عمرت تلف شد بی‌حساب>
    text <در صفای یار بنگر شبهت حساب کو>
  block
    text <چون میت پردل کند در بحر دل غوطی خوری>
    text <این ترانه می‌زنی کاین بحر را پایاب کو>
