
text <ای لولیان ای لولیان یک لولیی دیوانه شد>
  block
    text <ای لولیان ای لولیان یک لولیی دیوانه شد>
    text <طشتش فتاد از بام ما نک سوی مجنون خانه شد>
  block
    text <می‌گشت گرد حوض او چون تشنگان در جست و جو>
    text <چون خشک نانه ناگهان در حوض ما ترنانه شد>
  block
    text <ای مرد دانشمند تو دو گوش از این بربند تو>
    text <مشنو تو این افسون که او ز افسون ما افسانه شد>
  block
    text <زین حلقه نجهد گوش‌ها کو عقل برد از هوش‌ها>
    text <تا سر نهد بر آسیا چون دانه در پیمانه شد>
  block
    text <بازی مبین بازی مبین این جا تو جانبازی گزین>
    text <سرها ز عشق جعد او بس سرنگون چون شانه شد>
  block
    text <غره مشو با عقل خود بس اوستاد معتمد>
    text <کاستون عالم بود او نالانتر از حنانه شد>
  block
    text <من که ز جان ببریده‌ام چون گل قبا بدریده‌ام>
    text <زان رو شدم که عقل من با جان من بیگانه شد>
  block
    text <این قطره‌های هوش‌ها مغلوب بحر هوش شد>
    text <ذرات این جان ریزه‌ها مستهلک جانانه شد>
  block
    text <خامش کنم فرمان کنم وین شمع را پنهان کنم>
    text <شمعی که اندر نور او خورشید و مه پروانه شد>
