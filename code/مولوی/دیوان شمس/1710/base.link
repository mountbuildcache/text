
text <با روی تو ز سبزه و گلزار فارغیم>
  block
    text <با روی تو ز سبزه و گلزار فارغیم>
    text <با چشم تو ز باده و خمار فارغیم>
  block
    text <خانه گرو نهاده و در کوی تو مقیم>
    text <دکان خراب کرده و از کار فارغیم>
  block
    text <رختی که داشتیم به یغما ببرد عشق>
    text <از سود و از زیان و ز بازار فارغیم>
  block
    text <دعوی عشق وانگه ناموس و نام و ننگ>
    text <ما ننگ را خریده و از عار فارغیم>
  block
    text <غم را چه زهره باشد تا نام ما برد>
    text <دستی بزن که از غم و غمخواره فارغیم>
  block
    text <ای روترش که کاله گران است چون خرم>
    text <بگذر مخر که ما ز خریدار فارغیم>
  block
    text <ما را مسلم آمد شادی و خوشدلی>
    text <کز باد و بود اندک و بسیار فارغیم>
  block
    text <بررفت و برگذشت سر ما ز آسمان>
    text <کز ذوق عشق از سر و دستار فارغیم>
  block
    text <ما لاف می زنیم و تو انکار می کنی>
    text <ز اقرار هر دو عالم و ز انکار فارغیم>
  block
    text <مشتی سگان نگر که به هم درفتاده‌اند>
    text <ما سگ نزاده‌ایم و ز مردار فارغیم>
  block
    text <اسرار تو خدای همی‌داند و بس است>
    text <ما از دغا و حیلت و مکار فارغیم>
  block
    text <درسی که عشق داد فراموش کی شود>
    text <از بحث و از جدال و ز تکرار فارغیم>
  block
    text <پنهان تو هر چه کاری پیدا بروید آن>
    text <هر تخم را که خواهی می کار فارغیم>
  block
    text <آهن ربای جذب رفیقان کشید حرف>
    text <ور نی در این طریق ز گفتار فارغیم>
  block
    text <با نور روی مفخر تبریز شمس دین>
    text <از شمس چرخ گنبد دوار فارغیم>
