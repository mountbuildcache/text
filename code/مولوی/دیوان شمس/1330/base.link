
text <بگردان شراب ای صنم بی‌درنگ>
  block
    text <بگردان شراب ای صنم بی‌درنگ>
    text <که بزمست و چنگ و ترنگاترنگ>
  block
    text <ولی بزم روحست و ساقی غیب>
    text <ببویید بوی و نبینید رنگ>
  block
    text <تو صحرای دل بین در آن قطره خون>
    text <زهی دشت بی‌حد در آن کنج تنگ>
  block
    text <در آن بزم قدسند ابدال مست>
    text <نه قدسی که افتد به دست فرنگ>
  block
    text <چه افرنگ عقلی که بود اصل دین>
    text <چو حلقه‌ست بر در در آن کوی و دنگ>
  block
    text <ز خشکیست این عقل و دریاست آن>
    text <بمانده است بیرون ز بیم نهنگ>
  block
    text <بده می گزافه به مستان حق>
    text <که نی عربده بینی آن جا نه جنگ>
  block
    text <یکی جام بنمودشان در الست>
    text <که از جام خورشید دارند ننگ>
  block
    text <تو گویی که بی‌دست و شیشه که دید>
    text <شراب دلارام و بکنی و بنگ>
  block
    text <ببین نیم شب خلق را جمله مست>
    text <ز سغراق خواب و ز ساقی زنگ>
  block
    text <قطار شتر بین که گشتند مست>
    text <ندانند افسار از پالهنگ>
  block
    text <خمش کن که اغلب همه باخودند>
    text <همه شهر لنگند تو هم بلنگ>
  block
    text <ره سیرت شمس تبریز گیر>
    text <به جرات چو شیر و به حمله پلنگ>
