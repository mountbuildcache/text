
text <ز زخم دف کفم بدرید ای جان>
  block
    text <ز زخم دف کفم بدرید ای جان>
    text <چه بستی کیسه را دستی بجنبان>
  block
    text <گشادی کن بجنب آخر نه سنگی>
    text <نه سنگی هم گشاید آب حیوان>
  block
    text <مروت را مگر سیلاب برده‌ست>
    text <که پیدا نیست گرد او به میدان>
  block
    text <درافکن کهنه‌ای گر زر نداری>
    text <تو را جز ریش کهنه نیست درمان>
  block
    text <چو دستت بسته و ریشت گشاده‌ست>
    text <بجنبان ریش را ای ریش جنبان>
  block
    text <گلو بگرفت و آوازم ز نعره>
    text <مگر بسته است راه گوش اخوان>
  block
    text <اگر راه است آبی را در این ناو>
    text <چرا چرخی و سنگی نیست گردان>
  block
    text <وگر این سنگ گردان است کو آرد>
    text <زهی مهمانی بی‌آب و بی‌نان>
  block
    text <به طیبت گفتم این نکته مرنجید>
    text <مدارید از مزح خاطر پریشان>
  block
    text <گلو مخراش و زیر لب بخوانش>
    text <دهانت پر کند از در و مرجان>
  block
    text <مسلم دان خدا را خوان نهادن>
    text <خمش کن این کرم را نیست پایان>
