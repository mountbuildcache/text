
text <شب رفت حریفکان کجایید>
  block
    text <شب رفت حریفکان کجایید>
    text <شب تا برود شما بیایید>
  block
    text <از لعل لبش شراب نوشید>
    text <وز خنده او شکر بخایید>
  block
    text <چون روز شود به هوشیاران>
    text <زین باده نشانه وانمایید>
  block
    text <در جیب شما چو دردمیدند>
    text <عیسی زایید اگر بزایید>
  block
    text <بی هشت بهشت و هفت دوزخ>
    text <همچون مه چهارده برآیید>
  block
    text <یک موی ز هفت و هشت گر هست>
    text <این خلوت خاص را نشایید>
  block
    text <مویی در چشم نیست اندک>
    text <زنهار که سرمه‌ای بسایید>
  block
    text <چون چشم ز موی پاک گردد>
    text <در عشق چو چشم پیشوایید>
  block
    text <در عشق خدیو شمس تبریز>
    text <انصاف که بی‌شما شمایید>
