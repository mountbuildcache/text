
text <تا نلغزی که ز خون راه پس و پیش‌ترست>
  block
    text <تا نلغزی که ز خون راه پس و پیش‌ترست>
    text <آدمی دزد ز زردزد کنون بیشترست>
  block
    text <گربزانند که از عقل و خبر می‌دزدند>
    text <خود چه دارند کسی را که ز خود بی‌خبرست>
  block
    text <خود خود را تو چنین کاسد و بی‌خصم مدان>
    text <که جهان طالب زر و خود تو کان زرست>
  block
    text <که رسول حق الناس معادن گفته‌ست>
    text <معدن نقره و زرست و یقین پرگهرست>
  block
    text <گنج یابی و در او عمر نیابی تو به گنج>
    text <خویش دریاب که این گنج ز تو بر گذرست>
  block
    text <خویش دریاب و حذر کن تو ولیکن چه کنی>
    text <که یکی دزد سبک دست در این ره حذرست>
  block
    text <سحر ار چند که تاریست حساب روزست>
    text <هر که را روی سوی شمس بود چون سحرست>
  block
    text <روح‌ها مست شود از دم صبح از پی آنک>
    text <صبح را روی به شمس است و حریف نظرست>
  block
    text <چند بر بوک و مگر مهره فروگردانی>
    text <که تو بس مفلسی و چرخ فلک پاک برست>
  block
    text <مغز پالوده و بر هیچ نه در خواب شدی>
    text <گوییا لقمه هر روزه تو مغز خرست>
  block
    text <بیشتر جان کن و زر جمع کن و خوشدل باش>
    text <که همه سیم و زر و مال تو مار سقرست>
  block
    text <یک شب از بهر خدا بی‌خور و بی‌خواب بزی>
    text <صد شب از بهر هوا نفس تو بی‌خواب و خورست>
  block
    text <از سر درد و دریغ از پس هر ذره خاک>
    text <آه و فریاد همی‌آید گوش تو کرست>
  block
    text <خون دل بر رخت افشان به سحرگاه از آنک>
    text <توشه راه تو خون دل و آه سحرست>
  block
    text <دل پرامید کن و صیقلیش ده به صفا>
    text <که دل پاک تو آیینه خورشید فرست>
  block
    text <مونس احمد مرسل به جهان کیست بگو>
    text <شمس تبریز شهنشاه که احدی الکبرست>
