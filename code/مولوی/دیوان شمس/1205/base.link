
text <سیر نگشت جان من بس مکن و مگو که بس>
  block
    text <سیر نگشت جان من بس مکن و مگو که بس>
    text <گر چه ملول گشته‌ای کم نزنی ز هیچ کس>
  block
    text <چونک رسول از قنق گشت ملول و شد ترش>
    text <ناصح ایزدی ورا کرد عتاب در عبس>
  block
    text <گر نکنی موافقت درد دلی بگیردت>
    text <همنفسی خوش است خوش هین مگریز یک نفس>
  block
    text <ذوق گرفت هر چه او پخت میان جنس خود>
    text <ما بپزیم هم به هم ما نه کمیم از عدس>
  block
    text <من نبرم ز سرخوشان خاصه از این شکرکشان>
    text <مرگ بود فراقشان مرگ که را بود هوس>
  block
    text <دوش حریف مست من داد سبو به دست من>
    text <بشکنم آن سبوی را بر سر نفس مرتبس>
  block
    text <نفس ضعیف معده را من نکنم حریف خود>
    text <زانک خدوک می‌شود خوان مرا از این مگس>
  block
    text <من پس و پیش ننگرم پرده شرم بردرم>
    text <زانک کمند سکر می می‌کشدم ز پیش و پس>
  block
    text <خوش سحری که روی او باشد آفتاب ما>
    text <شاد شبی که باشد او بر سر کوی دل عسس>
  block
    text <آمد عشق چاشتی شکل طبیب پیش من>
    text <دست نهاد بر رگم گفت ضعیف شد مجس>
  block
    text <گفت کباب خور پی قوت دل بگفتمش>
    text <دل همگی کباب شد سوی شراب ران فرس>
  block
    text <گفت شراب اگر خوری از کف هر خسی مخور>
    text <باده منت دهم گزین صاف شده ز خاک و خس>
  block
    text <گفتم اگر بیابمت من چه کنم شراب را>
    text <نیست روا تیممی بر لب نیل و بر ارس>
  block
    text <خامش باش ای سقا کاین فرس الحیات تو>
    text <آب حیات می‌کشد بازگشا از او جرس>
  block
    text <آب حیات از شرف خود نرسد به هر خلف>
    text <زین سببست مختفی آب حیات در غلس>
