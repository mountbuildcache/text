
text <جانا به غریبستان چندین به چه می‌مانی>
  block
    text <جانا به غریبستان چندین به چه می‌مانی>
    text <بازآ تو از این غربت تا چند پریشانی>
  block
    text <صد نامه فرستادم صد راه نشان دادم>
    text <یا راه نمی‌دانی یا نامه نمی‌خوانی>
  block
    text <گر نامه نمی‌خوانی خود نامه تو را خواند>
    text <ور راه نمی‌دانی در پنجه ره دانی>
  block
    text <بازآ که در آن محبس قدر تو نداند کس>
    text <با سنگ دلان منشین چون گوهر این کانی>
  block
    text <ای از دل و جان رسته دست از دل و جان شسته>
    text <از دام جهان جسته بازآ که ز بازانی>
  block
    text <هم آبی و هم جویی هم آب همی‌جویی>
    text <هم شیر و هم آهویی هم بهتر از ایشانی>
  block
    text <چند است ز تو تا جان تو طرفه تری یا جان>
    text <آمیخته‌ای با جان یا پرتو جانانی>
  block
    text <نور قمری در شب قند و شکری در لب>
    text <یا رب چه کسی یا رب اعجوبه ربانی>
  block
    text <هر دم ز تو زیب و فر از ما دل و جان و سر>
    text <بازار چنین خوشتر خوش بدهی و بستانی>
  block
    text <از عشق تو جان بردن وز ما چو شکر مردن>
    text <زهر از کف تو خوردن سرچشمه حیوانی>
