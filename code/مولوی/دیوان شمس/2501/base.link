
text <گرم سیم و درم بودی مرا مونس چه کم بودی>
  block
    text <گرم سیم و درم بودی مرا مونس چه کم بودی>
    text <وگر یارم فقیرستی ز زر فارغ چه غم بودی>
  block
    text <خدایا حرمت مردان ز دنیا فارغش گردان>
    text <از آن گر فارغستی او ز پیش من چه کم بودی>
  block
    text <نگارا گر مرا خواهی وگر همدرد و همراهی>
    text <مکن آه و مخور حسرت که بختم محتشم بودی>
  block
    text <بتا زیبا و نیکویی رها کن این گدارویی>
    text <اگر چشم تو سیرستی فلک ما را حشم بودی>
  block
    text <ز طمع آدمی باشد که خویش از وی چو بیگانه است>
    text <وگر او بی‌طمع بودی همه کس خال و عم بودی>
  block
    text <بیا چون ما شو ای مه رو نه نعمت جو نه دولت جو>
    text <گر ابلیس این چنین بودی شه و صاحب علم بودی>
  block
    text <از ابلیسی جدا بودی سقط او را ثنا بودی>
    text <جفا او را وفا بودی سقم او را کرم بودی>
  block
    text <زهی اقبال درویشی زهی اسرار بی‌خویشی>
    text <اگر دانستیی پیشت همه هستی عدم بودی>
  block
    text <جهانی هیچ و ما هیچان خیال و خواب ما پیچان>
    text <وگر خفته بدانستی که در خوابم چه غم بودی>
  block
    text <خیالی بیند این خفته در اندیشه فرورفته>
    text <وگر زین خواب آشفته بجستی در نعم بودی>
  block
    text <یکی زندان غم دیده یکی باغ ارم دیده>
    text <وگر بیدار گشتی او نه زندان نی ارم بودی>
