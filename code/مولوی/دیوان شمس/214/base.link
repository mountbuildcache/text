
text <درخت اگر متحرک بدی ز جای به جا>
  block
    text <درخت اگر متحرک بدی ز جای به جا>
    text <نه رنج اره کشیدی نه زخم‌های جفا>
  block
    text <نه آفتاب و نه مهتاب نور بخشیدی>
    text <اگر مقیم بدندی چو صخره صما>
  block
    text <فرات و دجله و جیحون چه تلخ بودندی>
    text <اگر مقیم بدندی به جای چون دریا>
  block
    text <هوا چو حاقن گردد به چاه زهر شود>
    text <ببین ببین چه زیان کرد از درنگ هوا>
  block
    text <چو آب بحر سفر کرد بر هوا در ابر>
    text <خلاص یافت ز تلخی و گشت چون حلوا>
  block
    text <ز جنبش لهب و شعله چون بماند آتش>
    text <نهاد روی به خاکستری و مرگ و فنا>
  block
    text <نگر به یوسف کنعان که از کنار پدر>
    text <سفر فتادش تا مصر و گشت مستثنا>
  block
    text <نگر به موسی عمران که از بر مادر>
    text <به مدین آمد و زان راه گشت او مولا>
  block
    text <نگر به عیسی مریم که از دوام سفر>
    text <چو آب چشمه حیوان‌ست یحیی الموتی>
  block
    text <نگر به احمد مرسل که مکه را بگذاشت>
    text <کشید لشکر و بر مکه گشت او والا>
  block
    text <چو بر براق سفر کرد در شب معراج>
    text <بیافت مرتبه قاب قوس او ادنی>
  block
    text <اگر ملول نگردی یکان یکان شمرم>
    text <مسافران جهان را دو تا دو تا و سه تا>
  block
    text <چو اندکی بنمودم بدان تو باقی را>
    text <ز خوی خویش سفر کن به خوی و خلق خدا>
