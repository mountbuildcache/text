
text <مطربم سرمست شد انگشت بر رق می‌زند>
  block
    text <مطربم سرمست شد انگشت بر رق می‌زند>
    text <پرده عشاق را از دل به رونق می‌زند>
  block
    text <رخت بربندید ای یاران که سلطان دو کون>
    text <ایستاده بر فراز عرش سنجق می‌زند>
  block
    text <اولیا و انبیا حیران شده در حضرتش>
    text <یحیی و داوود و یوسف خوش معلق می‌زند>
  block
    text <عیسی و موسی که باشد چاوشان درگهش>
    text <جبرئیل اندر فسونش سحر مطلق می‌زند>
  block
    text <جان ابراهیم مجنون گشت اندر شوق او>
    text <تیغ را بر حلق اسماعیل و اسحق می‌زند>
  block
    text <احمدش گوید که واشوقا لقا اخواننا>
    text <در هوای عشق او صدیق صدق می‌زند>
  block
    text <لیلی و مجنون به فاقه آه حسرت می‌خورند>
    text <خسرو و شیرین به عشرت جام راوق می‌زند>
  block
    text <شمس تبریز ایستاده مست در دستش کمان>
    text <تیر زهرآلود را بر جان احمق می‌زند>
  block
    text <رستم و حمزه فکنده تیغ و اسپر پیش او>
    text <او چو حیدر گردن هشام و اربق می‌زند>
  block
    text <کیست آن کس کو چنین مردی کند اندر جهان>
    text <شمس تبریزی که ماه بدر را شق می‌زند>
  block
    text <هر که نام شمس تبریزی شنید و سجده کرد>
    text <روح او مقبول حضرت شد اناالحق می‌زند>
  block
    text <ای حسام الدین تو بنویس مدح آن سلطان عشق>
    text <گر چه منکر در هوای عشق او دق می‌زند>
  block
    text <منکرست و روسیه ملعون و مردود ابد>
    text <از حسد همچون سگان از دور بق بق می‌زند>
