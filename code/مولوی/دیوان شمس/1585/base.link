
text <ای جهان آب و گل تا من تو را بشناختم>
  block
    text <ای جهان آب و گل تا من تو را بشناختم>
    text <صد هزاران محنت و رنج و بلا بشناختم>
  block
    text <تو چراگاه خرانی نی مقام عیسیی>
    text <این چراگاه خران را من چرا بشناختم>
  block
    text <آب شیرینم ندادی تا که خوان گسترده‌ای>
    text <دست و پایم بسته‌ای تا دست و پا بشناختم>
  block
    text <دست و پا را چون نبندی گاهواره ت خواند حق>
    text <دست و پا را برگشایم پاگشا بشناختم>
  block
    text <چون درخت از زیر خاکی دست‌ها بالا کنم>
    text <در هوای آن کسی کز وی هوا بشناختم>
  block
    text <ای شکوفه تو به طفلی چون شدی پیر تمام>
    text <گفت رستم از صبا تا من صبا بشناختم>
  block
    text <شاخ بالا زان رود زیرا ز بالا آمده‌ست>
    text <سوی اصل خویش یازم کاصل را بشناختم>
  block
    text <زیر و بالا چند گویم لامکان اصل من است>
    text <من نه از جایم کجا را از کجا بشناختم>
  block
    text <نی خمش کن در عدم رو در عدم ناچیز شو>
    text <چیزها را بین که از ناچیزها بشناختم>
