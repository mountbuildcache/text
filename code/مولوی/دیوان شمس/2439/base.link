
text <دامن کشانم می‌کشد در بتکده عیاره‌ای>
  block
    text <دامن کشانم می‌کشد در بتکده عیاره‌ای>
    text <من همچو دامن می‌دوم اندر پی خون خواره‌ای>
  block
    text <یک لحظه هستم می‌کند یک لحظه پستم می‌کند>
    text <یک لحظه مستم می‌کند خودکامه‌ای خماره‌ای>
  block
    text <چون مهره‌ام در دست او چون ماهیم در شست او>
    text <بر چاه بابل می‌تنم از غمزه سحاره‌ای>
  block
    text <لاهوت و ناسوت من او هاروت و ماروت من او>
    text <مرجان و یاقوت من او بر رغم هر بدکاره‌ای>
  block
    text <در صورت آب خوشی ماهی چو برج آتشی>
    text <در سینه دلبر دلی چون مرمری چون خاره‌ای>
  block
    text <اسرار آن گنج جهان با تو بگویم در نهان>
    text <تو مهلتم ده تا که من با خویش آیم پاره‌ای>
  block
    text <روزی ز عکس روی او بردم سبوی تا جوی او>
    text <دیدم ز عکس نور او در آب جو استاره‌ای>
  block
    text <گفتم که آنچ از آسمان جستم بدیدم در زمین>
    text <ناگاه فضل ایزدی شد چاره بیچاره‌ای>
  block
    text <شکر است در اول صفم شمشیر هندی در کفم>
    text <در باغ نصرت بشکفم از فر گل رخساره‌ای>
  block
    text <آن رفت کز رنج و غمان خم داده بودم چون کمان>
    text <بود این تنم چون استخوان در دست هر سگساره‌ای>
  block
    text <خورشید دیدم نیم شب زهره درآمد در طرب>
    text <در شهر خویش آمد عجب سرگشته‌ای آواره‌ای>
  block
    text <اندر خم طغرای کن نو گشت این چرخ کهن>
    text <عیسی درآمد در سخن بربسته در گهواره‌ای>
  block
    text <در دل نیفتد آتشی در پیش ناید ناخوشی>
    text <سر برنیارد سرکشی نفسی نماند اماره‌ای>
  block
    text <خوش شد جهان عاشقان آمد قران عاشقان>
    text <وارست جان عاشقان از مکر هر مکاره‌ای>
  block
    text <جان لطیف بانمک بر عرش گردد چون ملک>
    text <نبود دگر زیر فلک مانند هر سیاره‌ای>
  block
    text <مانند موران عقل و جان گشتند در طاس جهان>
    text <آن رخنه جویان را نهان وا شد در و درساره‌ای>
  block
    text <بی‌خار گردد شاخ گل زیرا که ایمن شد ز ذل>
    text <زیرا نماندش دشمنی گل چین و گل افشاره‌ای>
  block
    text <خاموش خاموش ای زبان همچون زبان سوسنان>
    text <مانند نرگس چشم شو در باغ کن نظاره‌ای>
