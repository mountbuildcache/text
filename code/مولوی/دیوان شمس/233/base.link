
text <کجاست ساقی جان تا به هم زند ما را>
  block
    text <کجاست ساقی جان تا به هم زند ما را>
    text <بروبد از دل ما فکر دی و فردا را>
  block
    text <چنو درخت کم افتد پناه مرغان را>
    text <چنو امیر بباید سپاه سودا را>
  block
    text <روان شود ز ره سینه صد هزار پری>
    text <چو بر قنینه بخواند فسون احیا را>
  block
    text <کجاست شیر شکاری و حمله‌های خوشش>
    text <که پر کنند ز آهوی مشک صحرا را>
  block
    text <ز مشرقست و ز خورشید نور عالم را>
    text <ز آدمست در و نسل و بچه حوا را>
  block
    text <کجاست بحر حقایق کجاست ابر کرم>
    text <که چشم‌های روان داده است خارا را>
  block
    text <کجاست کان شه ما نیست لیک آن باشد>
    text <که چشم بند کند سحرهاش بینا را>
  block
    text <چنان ببندد چشمت که ذره را بینی>
    text <میان روز و نبینی تو شمس کبری را>
  block
    text <ز چشم بند ویست آنک زورقی بینی>
    text <میان بحر و نبینی تو موج دریا را>
  block
    text <تو را طپیدن زورق ز بحر غمز کند>
    text <چنانک جنبش مردم به روز اعمی را>
  block
    text <نخوانده‌ای ختم الله خدای مهر نهد>
    text <همو گشاید مهر و برد غطاها را>
  block
    text <دو چشم بسته تو در خواب نقش‌ها بینی>
    text <دو چشم باز شود پرده آن تماشا را>
  block
    text <عجب مدار اگر جان حجاب جانانست>
    text <ریاضتی کن و بگذار نفس غوغا را>
  block
    text <عجبتر اینک خلایق مثال پروانه>
    text <همی‌پرند و نبینی تو شمع دل‌ها را>
  block
    text <چه جرم کردی ای چشم ما که بندت کرد>
    text <بزار و توبه کن و ترک کن خطاها را>
  block
    text <سزاست جسم بفرسودن این چنین جان را>
    text <سزاست مشی علی الراس آن تقاضا را>
  block
    text <خموش باش که تا وحی‌های حق شنوی>
    text <که صد هزار حیاتست وحی گویا را>
