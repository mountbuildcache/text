
text <مسلمانان مسلمانان مرا ترکی است یغمایی>
  block
    text <مسلمانان مسلمانان مرا ترکی است یغمایی>
    text <که او صف‌های شیران را بدراند به تنهایی>
  block
    text <کمان را چون بجنباند بلرزد آسمان را دل>
    text <فروافتد ز بیم او مه و زهره ز بالایی>
  block
    text <به پیش خلق نامش عشق و پیش من بلای جان>
    text <بلا و محنتی شیرین که جز با وی نیاسایی>
  block
    text <چو او رخسار بنماید نماند کفر و تاریکی>
    text <چو جعد خویش بگشاید نه دین ماند نه ترسایی>
  block
    text <مرا غیرت همی‌گوید خموش ار جانت می‌باید>
    text <ز جان خویش بیزارم اگر دارد شکیبایی>
  block
    text <ندارد چاره دیوانه به جز زنجیر خاییدن>
    text <حلالستت حلالستت اگر زنجیر می‌خایی>
  block
    text <بگو اسرار ای مجنون ز هشیاران چه می‌ترسی>
    text <قبا بشکاف ای گردون قیامت را چه می‌پایی>
  block
    text <وگر پرواز عشق تو در این عالم نمی‌گنجد>
    text <به سوی قاف قربت پر که سیمرغی و عنقایی>
  block
    text <اگر خواهی که حق گویم به من ده ساغر مردی>
    text <وگر خواهی که ره بینم درآ ای چشم و بینایی>
  block
    text <در آتش بایدت بودن همه تن همچو خورشیدی>
    text <اگر خواهی که عالم را ضیا و نور افزایی>
  block
    text <گدازان بایدت بودن چو قرص ماه اگر خواهی>
    text <که از خورشید خورشیدان تو را باشد پذیرایی>
  block
    text <اگر دلگیر شد خانه نه پاگیر است برجه رو>
    text <وگر نازک دلی منشین بر گیجان سودایی>
  block
    text <گهی سودای فاسد بین زمانی فاسد سودا>
    text <گهی گم شو از این هر دو اگر همخرقه مایی>
  block
    text <به ترک ترک اولیتر سیه رویان هندو را>
    text <که ترکان راست جانبازی و هندو راست لالایی>
  block
    text <منم باری بحمدالله غلام ترک همچون مه>
    text <که مه رویان گردونی از او دارند زیبایی>
  block
    text <دهان عشق می‌خندد که نامش ترک گفتم من>
    text <خود این او می‌دمد در ما که ما ناییم و او نایی>
  block
    text <چه نالد نای بیچاره جز آنک دردمد نایی>
    text <ببین نی‌های اشکسته به گورستان چو می‌آیی>
  block
    text <بمانده از دم نایی نه جان مانده نه گویایی>
    text <زبان حالشان گوید که رفت از ما من و مایی>
  block
    text <هلا بس کن هلا بس کن منه هیزم بر این آتش>
    text <که می‌ترسم که این آتش بگیرد راه بالایی>
