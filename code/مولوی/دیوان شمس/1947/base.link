
text <سوی بیماران خود شد شاه مه رویان من>
  block
    text <سوی بیماران خود شد شاه مه رویان من>
    text <گفت ای رخ‌های زرد و زعفرانستان من>
  block
    text <زعفرانستان خود را آب خواهم داد آب>
    text <زعفران را گل کنم از چشمه حیوان من>
  block
    text <زرد و سرخ و خار و گل در حکم و در فرمان ماست>
    text <سر منه جز بر خط فرمان من فرمان من>
  block
    text <ماه رویان جهان از حسن ما دزدند حسن>
    text <ذره‌ای دزدیده‌اند از حسن و از احسان من>
  block
    text <عاقبت آن ماه رویان کاه رویان می شوند>
    text <حال دزدان این بود در حضرت سلطان من>
  block
    text <روز شد ای خاکیان دزدیده‌ها را رد کنید>
    text <خاک را ملک از کجا حسن از کجا ای جان من>
  block
    text <شب چو شد خورشید غایب اختران لافی زنند>
    text <زهره گوید آن من دان ماه گوید آن من>
  block
    text <مشتری از کیسه زر جعفری بیرون کند>
    text <با زحل مریخ گوید خنجر بران من>
  block
    text <وان عطارد صدر گیرد که منم صدرالصدور>
    text <چرخ‌ها ملک من است و برج‌ها ارکان من>
  block
    text <آفتاب از سوی مشرق صبحدم لشکر کشد>
    text <گوید ای دزدان کجا رفتید اینک آن من>
  block
    text <زهره زهره درید و ماه را گردن شکست>
    text <شد عطارد خشک و بارد با رخ رخشان من>
  block
    text <کار مریخ و زحل از نور ماهم درشکست>
    text <مشتری مفلس برآمد کاه شد همیان من>
  block
    text <چون یکی میدان دوانید آفتاب آمد ندا>
    text <هان و هان ای بی‌ادب بیرون شو از میدان من>
  block
    text <آفتاب آفتابم آفتابا تو برو>
    text <در چه مغرب فرورو باش در زندان من>
  block
    text <وقت صبح از گور مشرق سر برآر و زنده شو>
    text <منکران حشر را آگه کن از برهان من>
  block
    text <عید هر کس آن مهی باشد که او قربان او است>
    text <عید تو ماه من آمد ای شده قربان من>
  block
    text <شمس تبریزی چو تافت از برج لاشرقیه>
    text <تاب ذات او برون شد از حد و امکان من>
