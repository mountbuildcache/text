
text <اگر سرمست اگر مخمور باشم>
  block
    text <اگر سرمست اگر مخمور باشم>
    text <مهل کز مجلس تو دور باشم>
  block
    text <رخم از قبله جان نور گیرد>
    text <چو با یاد تو اندر گور باشم>
  block
    text <قرارم کی بود خود در تک گور>
    text <چو بر دمگاه نفخ صور باشم>
  block
    text <صد افسنتین و داروهای نافع>
    text <تویی جان را چو من رنجور باشم>
  block
    text <شوم شیرین ز لطف گوهر تو>
    text <اگر چون بحر تلخ و شور باشم>
  block
    text <اگر غم همچو شب عالم بگیرد>
    text <برآ ای صبح تا منصور باشم>
  block
    text <تویی روز و منم استاره روز>
    text <عجب نبود اگر مشهور باشم>
  block
    text <به من شادند جمله روزجویان>
    text <چو پیش آهنگ چون تو نور باشم>
  block
    text <مرا مخمور می داری نه از بخل>
    text <ولی تا ساکن و مستور باشم>
  block
    text <بدان مستور می داری چو حوتم>
    text <که تا از عقربت مهجور باشم>
  block
    text <چه غم دارم ز نیش عقرب ای ماه>
    text <چو غرق شهد چون زنبور باشم>
  block
    text <خمش کردم ولیکن عشق خواهد>
    text <که پیش زخمه‌اش طنبور باشم>
