
text <اندر دو کون جانا بی‌تو طرب ندیدم>
  block
    text <اندر دو کون جانا بی‌تو طرب ندیدم>
    text <دیدم بسی عجایب چون تو عجب ندیدم>
  block
    text <گفتند سوز آتش باشد نصیب کافر>
    text <محروم ز آتش تو جز بولهب ندیدم>
  block
    text <من بر دریچه دل بس گوش جان نهادم>
    text <چندان سخن شنیدم اما دو لب ندیدم>
  block
    text <بر بنده ناگهانی کردی نثار رحمت>
    text <جز لطف بی‌حد تو آن را سبب ندیدم>
  block
    text <ای ساقی گزیده مانندت ای دو دیده>
    text <اندر عجم نیامد و اندر عرب ندیدم>
  block
    text <زان باده که عصیرش اندر چرش نیامد>
    text <وان شیشه که نظیرش اندر حلب ندیدم>
  block
    text <چندان بریز باده کز خود شوم پیاده>
    text <کاندر خودی و هستی غیر تعب ندیدم>
  block
    text <ای شمس و ای قمر تو ای شهد و ای شکر تو>
    text <ای مادر و پدر تو جز تو نسب ندیدم>
  block
    text <ای عشق بی‌تناهی وی مظهر الهی>
    text <هم پشت و هم پناهی کفوت لقب ندیدم>
  block
    text <پولادپاره‌هاییم آهن رباست عشقت>
    text <اصل همه طلب تو در تو طلب ندیدم>
  block
    text <خامش کن ای برادر فضل و ادب رها کن>
    text <تا تو ادب بخواندی در تو ادب ندیدم>
  block
    text <ای شمس حق تبریز ای اصل اصل جان‌ها>
    text <بی‌بصره وجودت من یک رطب ندیدم>
