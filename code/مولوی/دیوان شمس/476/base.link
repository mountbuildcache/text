
text <بخند بر همه عالم که جای خنده تو راست>
  block
    text <بخند بر همه عالم که جای خنده تو راست>
    text <که بنده قد و ابروی تست هر کژ و راست>
  block
    text <فتد به پای تو دولت نهد به پیش تو سر>
    text <که آدمی و پری در ره تو بی‌سر و پاست>
  block
    text <پریر جان من از عشق سوی گلشن رفت>
    text <تو را ندید به گلشن دمی نشست و نخاست>
  block
    text <برون دوید ز گلشن چو آب سجده کنان>
    text <که جویبار سعادت که اصل جاست کجاست>
  block
    text <چو اهل دل ز دلم قصه تو بشنیدند>
    text <ز جمله نعره برآمد که مست دلبر ماست>
  block
    text <پس آدمی و پری جمع گشت بر من و گفت>
    text <بده ز شرق نشان‌ها که این دمت چو صباست>
  block
    text <جفات نیز شکروار چاشنی دارد>
    text <زهی جفا که در او صد هزار گنج وفاست>
  block
    text <قفا بداد و سفر کرد شمس تبریزی>
    text <بگو مرا تو که خورشید را چه رو و قفاست>
