
text <گشته‌ست طپان جانم ای جان و جهان برگو>
  block
    text <گشته‌ست طپان جانم ای جان و جهان برگو>
    text <هین سلسله درجنبان ای ساقی جان برگو>
  block
    text <سلطان خوشان آمد و آن شاه نشان آمد>
    text <تا چند کشی گوشم ای گوش کشان برگو>
  block
    text <سری است سمندر را ز آتش بنمی سوزد>
    text <جانی است قلندر را نادرتر از آن برگو>
  block
    text <بنگر حشر مستان از دست بنه دستان>
    text <با رطل گران پیش آ با ضرب گران برگو>
  block
    text <زان غمزه چون تیرش و ابروی کمان گیرش>
    text <اسرار سلحشوری با تیر و کمان برگو>
  block
    text <برگو هله جان برگو پیش همگان برگو>
    text <و آن نکته که می‌دانی با او پنهان برگو>
  block
    text <از جام رحیق او مست است عشیق او>
    text <پیغام عقیق او ای گوهر کان برگو>
  block
    text <من بی‌زبر و زیرم در پنجه آن شیرم>
    text <ز احوال جهان سیرم ز احوال فلان برگو>
  block
    text <زیر است نوای غم و اندرخور شادی بم>
    text <یک لحظه چنین برگو یک لحظه چنان برگو>
  block
    text <خورشید معینت شد اقبال قرینت شد>
    text <مقصود یقینت شد بی‌شک و گمان برگو>
  block
    text <چون بگذری ای عارف زین آب و گل ناشف>
    text <زان سو مثل هاتف بی‌نام و نشان برگو>
  block
    text <در عالم جان جا کن در غیب تماشا کن>
    text <رویی به روان‌ها کن زین گرم روان برگو>
  block
    text <من بیخود و سرمستم اینک سر خم بستم>
    text <ای شاه زبردستم بی‌کام و دهان برگو>
