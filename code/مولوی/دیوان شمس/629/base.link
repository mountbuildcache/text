
text <عاشق چو منی باید می‌سوزد و می‌سازد>
  block
    text <عاشق چو منی باید می‌سوزد و می‌سازد>
    text <ور نی مثل کودک تا کعب همی‌بازد>
  block
    text <مه رو چو تویی باید ای ماه غلام تو>
    text <تا بر همه مه رویان می‌چربد و می‌نازد>
  block
    text <عاشق چو منی باید کز مستی و بی‌خویشی>
    text <با خلق نپیوندد با خویش نپردازد>
  block
    text <فارس چو تویی باید ای شاه سوار من>
    text <کز وهم و گمان زان سو می‌راند و می‌تازد>
  block
    text <عشق آب حیات آمد برهاندت از مردن>
    text <ای شاه که او خود را در عشق دراندازد>
  block
    text <چون شاخ زرست این جان می‌کش به خودش می‌دان>
    text <چندان که کشش بیند سوی تو همی‌یازد>
  block
    text <باری دل و جان من مستست در آن معدن>
    text <هر روز چو نوعشقان فرهنگ نو آغازد>
  block
    text <چون چنگ شوی از غم خم داده وانگه او>
    text <در بر کشدت شیرین بی‌واسطه بنوازد>
  block
    text <آن آهوی مفتونش چون تازه شود خونش>
    text <آن شیر بدان آهو در میمنه بگرازد>
  block
    text <شمس الحق تبریزی بر شمس فلک روزی>
    text <باشد که طراز نو شعشاع تو بطرازد>
