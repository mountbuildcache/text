
text <همرنگ جماعت شو تا لذت جان بینی>
  block
    text <همرنگ جماعت شو تا لذت جان بینی>
    text <در کوی خرابات آ تا دردکشان بینی>
  block
    text <درکش قدح سودا هل تا بشوی رسوا>
    text <بربند دو چشم سر تا چشم نهان بینی>
  block
    text <بگشای دو دست خود گر میل کنارستت>
    text <بشکن بت خاکی را تا روی بتان بینی>
  block
    text <از بهر عجوزی را تا چند کشی کابین>
    text <وز بهر سه نان تا کی شمشیر و سنان بینی>
  block
    text <نک ساقی بی‌جوری در مجلس او دوری>
    text <در دور درآ بنشین تا کی دوران بینی>
  block
    text <این جاست ربا نیکو جانی ده و صد بستان>
    text <گرگی و سگی کم کن تا مهر شبان بینی>
  block
    text <شب یار همی‌گردد خشخاش مخور امشب>
    text <بربند دهان از خور تا طعم دهان بینی>
  block
    text <گویی که فلانی را ببرید ز من دشمن>
    text <رو ترک فلانی گو تا بیست فلان بینی>
  block
    text <اندیشه مکن الا از خالق اندیشه>
    text <اندیشه جانان به کاندیشه نان بینی>
  block
    text <با وسعت ارض الله بر حبس چه چفسیدی>
    text <ز اندیشه گره کم زن تا شرح جنان بینی>
  block
    text <خامش کن از این گفتن تا گفت بری باری>
    text <از جان و جهان بگذر تا جان و جهان بینی>
