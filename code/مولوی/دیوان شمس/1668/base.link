
text <من به سوی باغ و گلشن می روم>
  block
    text <من به سوی باغ و گلشن می روم>
    text <تو نمی‌آیی میا من می روم>
  block
    text <روز تاریک است بی‌رویش مرا>
    text <من برای شمع روشن می روم>
  block
    text <جان مرا هشته‌ست و پیشین می رود>
    text <جان همی‌گوید که بی‌تن می روم>
  block
    text <بوی سیب آمد مرا از باغ جان>
    text <مست گشتم سیب خوردن می روم>
  block
    text <عیش باقی شد مرا آن جا که من>
    text <از برای عیش کردن می روم>
  block
    text <من به هر بادی نگردم زانک من>
    text <در رهش چون کوه آهن می روم>
  block
    text <من گریبان را دریدم از فراق>
    text <در پی او همچو دامن می روم>
  block
    text <آتشم گر چه به صورت روغنم>
    text <و اندر آتش همچو روغن می روم>
  block
    text <همچو کوهی می نمایم لیک من>
    text <ذره ذره سوی روزن می روم>
