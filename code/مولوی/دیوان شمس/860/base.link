
text <ای دل اگر کم آیی کارت کمال گیرد>
  block
    text <ای دل اگر کم آیی کارت کمال گیرد>
    text <مرغت شکار گردد صید حلال گیرد>
  block
    text <مه می‌دود چو آیی در ظل آفتابی>
    text <بدری شود اگر چه شکل هلال گیرد>
  block
    text <در دل مقام سازد همچون خیال آن کس>
    text <کاندر ره حقیقت ترک خیال گیرد>
  block
    text <کو آن خلیل گویا وجهت وجه حقا>
    text <وان جان گوشمالی کو پای مال گیرد>
  block
    text <این گنده پیر دنیا چشمک زند ولیکن>
    text <مر چشم روشنان را از وی ملال گیرد>
  block
    text <گر در برم کشد او از ساحری و شیوه>
    text <اندر برش دل من کی پر و بال گیرد>
  block
    text <گلگونه کرده است او تا روی چون گلم را>
    text <بویش تباه گردد رنگش زوال گیرد>
  block
    text <رخ بر رخش منه تو تا رویت از شهنشه>
    text <مانند آفتابی نور جلال گیرد>
  block
    text <چه جای آفتابی کز پرتو جمالش>
    text <صد آفتاب و مه را بر چرخ حال گیرد>
  block
    text <شویان اولینش بنگر که در چه حالند>
    text <آن کاین دلیل داند نی آن دلال گیرد>
  block
    text <ای صد هزار عاقل او در جوال کرده>
    text <کو عقل کاملی تا ترک جوال گیرد>
  block
    text <خطی نوشت یزدان بر خد خوش عذاران>
    text <کز خط سیه‌تر است او کاین خط و خال گیرد>
  block
    text <از ابر خط برون آ وز خال و عم جدا شو>
    text <تا مه ز طلعت تو هر شام فال گیرد>
