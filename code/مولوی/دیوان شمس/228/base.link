
text <بیار آن که قرین را سوی قرین کشدا>
  block
    text <بیار آن که قرین را سوی قرین کشدا>
    text <فرشته را ز فلک جانب زمین کشدا>
  block
    text <به هر شبی چو محمد به جانب معراج>
    text <براق عشق ابد را به زیر زین کشدا>
  block
    text <به پیش روح نشین زان که هر نشست تو را>
    text <به خلق و خوی و صفت‌های همنشین کشدا>
  block
    text <شراب عشق ابد را که ساقیش روح است>
    text <نگیرد و نکشد ور کشد چنین کشدا>
  block
    text <برو بدزد ز پروانه خوی جانبازی>
    text <که آن تو را به سوی نور شمع دین کشدا>
  block
    text <رسید وحی خدایی که گوش تیز کنید>
    text <که گوش تیز به چشم خدای بین کشدا>
  block
    text <خیال دوست تو را مژده وصال دهد>
    text <که آن خیال و گمان جانب یقین کشدا>
  block
    text <در این چهی تو چو یوسف خیال دوست رسن>
    text <رسن تو را به فلک‌های برترین کشدا>
  block
    text <به روز وصل اگر عقل ماندت گوید>
    text <نگفتمت که چنان کن که آن به این کشدا>
  block
    text <بجه بجه ز جهان همچو آهوان از شیر>
    text <گرفتمش همه کان است کان به کین کشدا>
  block
    text <به راستی برسد جان بر آستان وصال>
    text <اگر کژی به حریر و قز کژین کشدا>
  block
    text <بکش تو خار جفاها از آن که خارکشی>
    text <به سبزه و گل و ریحان و یاسمین کشدا>
  block
    text <بنوش لعنت و دشنام دشمنان پی دوست>
    text <که آن به لطف و ثناها و آفرین کشدا>
  block
    text <دهان ببند و امین باش در سخن داری>
    text <که شه کلید خزینه بر امین کشدا>
