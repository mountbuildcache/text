
text <دیدم شه خوب خوش لقا را>
  block
    text <دیدم شه خوب خوش لقا را>
    text <آن چشم و چراغ سینه‌ها را>
  block
    text <آن مونس و غمگسار دل را>
    text <آن جان و جهان جان فزا را>
  block
    text <آن کس که خرد دهد خرد را>
    text <آن کس که صفا دهد صفا را>
  block
    text <آن سجده گه مه و فلک را>
    text <آن قبله جان اولیا را>
  block
    text <هر پاره من جدا همی‌گفت>
    text <کای شکر و سپاس مر خدا را>
  block
    text <موسی چو بدید ناگهانی>
    text <از سوی درخت آن ضیا را>
  block
    text <گفتا که ز جست و جوی رستم>
    text <چون یافتم این چنین عطا را>
  block
    text <گفت ای موسی سفر رها کن>
    text <وز دست بیفکن آن عصا را>
  block
    text <آن دم موسی ز دل برون کرد>
    text <همسایه و خویش و آشنا را>
  block
    text <اخلع نعلیک این بود این>
    text <کز هر دو جهان ببر ولا را>
  block
    text <در خانه دل جز او نگنجد>
    text <دل داند رشک انبیا را>
  block
    text <گفت ای موسی به کف چه داری>
    text <گفتا که عصاست راه ما را>
  block
    text <گفتا که عصا ز کف بیفکن>
    text <بنگر تو عجایب سما را>
  block
    text <افکند و عصاش اژدها شد>
    text <بگریخت چو دید اژدها را>
  block
    text <گفتا که بگیر تا منش باز>
    text <چوبی سازم پی شما را>
  block
    text <سازم ز عدوت دست یاری>
    text <سازم دشمنت متکا را>
  block
    text <تا از جز فضل من ندانی>
    text <یاران لطیف باوفا را>
  block
    text <دست و پایت چو مار گردد>
    text <چون درد دهیم دست و پا را>
  block
    text <ای دست مگیر غیر ما را>
    text <ای پا مطلب جز انتها را>
  block
    text <مگریز ز رنج ما که هر جا>
    text <رنجیست رهی بود دوا را>
  block
    text <نگریخت کسی ز رنج الا>
    text <آمد بترش پی جزا را>
  block
    text <از دانه گریز بیم آن جاست>
    text <بگذار به عقل بیم جا را>
  block
    text <شمس تبریز لطف فرمود>
    text <چون رفت ببرد لطف‌ها را>
