
text <ساقی بیار باده سغراق ده منی>
  block
    text <ساقی بیار باده سغراق ده منی>
    text <اندیشه را رها کن کاری است کردنی>
  block
    text <ای نقد جان مگوی که ایام بیننا>
    text <گردن مخار خواجه که وامی است گردنی>
  block
    text <ای آب زندگانی در تشنگان نگر>
    text <بر دوست رحم آر به کوری دشمنی>
  block
    text <هوشی است بند ما و به پیش تو هوش چیست>
    text <گر برج خیبر است بخواهیش برکنی>
  block
    text <اندر مقام هوش همه خوف و زلزله‌ست>
    text <در بی‌هشی است عیش و مقامات ایمنی>
  block
    text <در بزم بی‌هشی همه جان‌ها مجردند>
    text <رقصان چو ذره‌ها خورشان نور و روشنی>
  block
    text <ای آفتاب جان در و دیوار تن بسوز>
    text <قانع نمی‌شویم بدین نور روزنی>
  block
    text <این قصه را رها کن ما سخت تشنه‌ایم>
    text <تو ساقی کریمی و بی‌صرفه و غنی>
  block
    text <هیهای عاشقان همه از بوی گلشنی است>
    text <آگاه نیست کس که چه باغ و چه گلشنی>
  block
    text <خشک آر و می‌نگر ز چپ و راست اشک خون>
    text <ای سنگ دل بگوی که تا چند تن زنی>
  block
    text <بیهوده چند گویی خاموش کن بس است>
    text <فرمان گفت نیست همان گیر که الکنی>
  block
    text <تا شمس حق تبریز آرد گشایشی>
    text <کاین ناطقه نماند در حرف معتنی>
