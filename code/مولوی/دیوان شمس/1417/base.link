
text <به حق روی تو که من چنین رویی ندیدستم>
  block
    text <به حق روی تو که من چنین رویی ندیدستم>
    text <چه مانی تو بدان صورت که از مردم شنیدستم>
  block
    text <چنین باغی در این عالم نرسته‌ست و نروید هم>
    text <نه در خواب و نه بیداری چنین میوه نچیدستم>
  block
    text <دعای یک پدر نبود دعای صد نبی باشد>
    text <کز این سان دولتی گشتم بدین دولت رسیدستم>
  block
    text <شنیدم ز آسمان روزی که دارم از غمت سوزی>
    text <ز رفعت‌های سوز او در این گردش خمیدستم>
  block
    text <مرا می گوید اندیشه ز عشق آموختم پیشه>
    text <ز عدل دوست قفلستم ز لطف او کلیدستم>
  block
    text <گرفته هر یکی ذره یکی آیینه پیش رو>
    text <کز آن آیینه گر این را به نرخ جان خریدستم>
  block
    text <کدام است او یکی اویی همه اوها از او بویی>
    text <که از بعدش یزیدستم ز قربش بایزیدستم>
  block
    text <بگفتم نیشکر را من که از کی پرشکر گشتی>
    text <اشارت کرد سوی تو کز انفاسش چشیدستم>
  block
    text <به جان گفتم که چون غنچه چرا چهره نهان کردی>
    text <بگفت از شرم روی او به جسم اندر خزیدستم>
  block
    text <جهان پیر را گفتم که هم بندی و هم پندی>
    text <بگفتا گر چه پیرم من ولیک او را مریدستم>
  block
    text <چو سوسن صد زبان دارد جهان در شکر و آزادی>
    text <کز آن جان و جهان خورش مزید اندر مزیدستم>
  block
    text <بهار آمد چو طاووسی هزاران رنگ بر پرش>
    text <که من از باغ حسن او بدین جانب پریدستم>
  block
    text <ز بهر عشرت جان‌ها کشیدم راح و ریحان‌ها>
    text <برای رنج رنجوران عقاقیری کشیدستم>
  block
    text <شبی عشق فریبنده بیامد جانب بنده>
    text <که بسم الله که تتماجی برای تو پزیدستم>
  block
    text <یکی تتماج آورد او که گم کردم سر رشته>
    text <شکستم سوزن آن ساعت گریبان‌ها دریدستم>
  block
    text <چو نوشیدم ز تتماجش فروکوبید چون سیرم>
    text <چو طزلق رو ترش کردم کز آن شیرین بریدستم>
  block
    text <به دست من به جز سیخی از آن تتماج او نامد>
    text <ولی چون سیخ سرتیزم در آنچ مستفیدستم>
  block
    text <به هر برگی از آن تتماج بشکفته‌ست نوعی گل>
    text <شکوفه کرد هر باغی که چون من بشکفیدستم>
  block
    text <شکوفه چون همی‌ریزد عقیبش میوه می خیزد>
    text <بقا در نفی دان که من بدید از نابدیدستم>
  block
    text <همه بالیدن عاشق پی پالودنی آید>
    text <پی قربان همی‌دان تو هر آنچ پروریدستم>
  block
    text <ندارد فایده چیزی به جز هنگام کاهیدن>
    text <گزافه نیست این که من ز غم کاهش گزیدستم>
  block
    text <بنال ای یار چون سرنا که سرنا بهر ما نالد>
    text <از آن دم‌ها پرآتش که در سرنا دمیدستم>
  block
    text <مجو از من سخن دیگر برو در روضه اخضر>
    text <از آن حسن و از آن منظر بجو که من خریدستم>
