
text <مها به دل نظری کن که دل تو را دارد>
  block
    text <مها به دل نظری کن که دل تو را دارد>
    text <که روز و شب به مراعاتت اقتضا دارد>
  block
    text <ز شادی و ز فرح در جهان نمی‌گنجد>
    text <که چون تو یار دلارام خوش لقا دارد>
  block
    text <همی‌رسد به گریبان آسمان دستش>
    text <که او چو سایه ز ماه تو مقتدا دارد>
  block
    text <به آفتاب تو آن را که پشت گرم شود>
    text <چرا دلیر نباشد حذر چرا دارد>
  block
    text <چرا به پنجه کمرگاه کوه را نکشد>
    text <کسی که ز اطلس عشق خوشت قبا دارد>
  block
    text <تو خود جفا نکنی ور کنی جفا بر دل>
    text <بکن بکن که به کردار تو رضا دارد>
  block
    text <چرا نباشد راضی بدان جفای لطیف>
    text <که او طراوت آب و دم صبا دارد>
  block
    text <در آتش غم تو همچو عود عطاریست>
    text <دل شریف که او داغ انبیا دارد>
  block
    text <خمش خمش که سخن آفرین معنی بخش>
    text <برون گفت سخن‌های جان فزا دارد>
