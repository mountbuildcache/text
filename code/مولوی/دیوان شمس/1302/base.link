
text <ما دو سه مست خلوتی جمع شدیم این طرف>
  block
    text <ما دو سه مست خلوتی جمع شدیم این طرف>
    text <چون شتران رو به رو پوز نهاده در علف>
  block
    text <هر طرفی همی‌رسد مست و خراب جوق جوق>
    text <چون شتران مست لب سست فکنده کرده کف>
  block
    text <خوش بخورید کاشتران ره نبرند سوی ما>
    text <زانک بوادی اندرند ما سر کوه بر شرف>
  block
    text <گر چه درازگردن‌اند تا سر کوه کی رسند>
    text <ور چه که عف عفی کنند غم نخوریم ما ز عف>
  block
    text <بحر اگر شود جهان کشتی نوح اندریم>
    text <کشتی نوح کی بود سخره آفت و تلف>
  block
    text <جمله جهان پرست غم در پی منصب و درم>
    text <ما خوش و نوش و محترم مست خرف در این کنف>
  block
    text <کان زمردیم ما آفت چشم مار غم>
    text <آنک اسیر غم بود حصه اوست وااسف>
  block
    text <مطرب عارفان بیا مست شدند عارفان>
    text <زود بگو رباعیی پیش درآ بگیر دف>
  block
    text <باد به بیشه درفکن بر سر هر درخت زن>
    text <تا که شوند سرفشان شاخ درخت صف به صف>
  block
    text <ابله اگر زنخ زند تو ره عشق گم مکن>
    text <عشق حیات جان بود مرده بود دگر حرف>
  block
    text <چون غزلی به سر بری مدحت شمس دین بگو>
    text <از تبریز یاد کن کوری خصم ناخلف>
