
text <ساقی فرخ رخ من جام چو گلنار بده>
  block
    text <ساقی فرخ رخ من جام چو گلنار بده>
    text <بهر من ار می‌ندهی بهر دل یار بده>
  block
    text <ساقی دلدار تویی چاره بیمار تویی>
    text <شربت شادی و شفا زود به بیمار بده>
  block
    text <باده در آن جام فکن گردن اندیشه بزن>
    text <هین دل ما را مشکن ای دل و دلدار بده>
  block
    text <باز کن آن میکده را ترک کن این عربده را>
    text <عاشق تشنه زده را از خم خمار بده>
  block
    text <جان بهار و چمنی رونق سرو و سمنی>
    text <هین که بهانه نکنی ای بت عیار بده>
  block
    text <پای چو در حیله نهی وز کف مستان بجهی>
    text <دشمن ما شاد شود کوری اغیار بده>
  block
    text <غم مده و آه مده جز به طرب راه مده>
    text <آه ز بیراه بود ره بگشا بار بده>
  block
    text <ما همه مخمور لقا تشنه سغراق بقا>
    text <بهر گرو پیش سقا خرقه و دستار بده>
  block
    text <تشنه دیرینه منم گرم دل و سینه منم>
    text <جام و قدح را بشکن بی‌حد و بسیار بده>
  block
    text <خود مه و مهتاب تویی ماهی این آب منم>
    text <ماه به ماهی نرسد پس ز مه ادرار بده>
