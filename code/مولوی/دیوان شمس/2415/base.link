
text <تو دیده گشته و ما را بکرده نادیده>
  block
    text <تو دیده گشته و ما را بکرده نادیده>
    text <بدیده گریه ما را بدین بخندیده>
  block
    text <بخند جان و جهان چون مقام خنده تو راست>
    text <بکن که هر چه کنی هست بس پسندیده>
  block
    text <ز درد و حسرت تو جان لاله‌ها سیه است>
    text <گل از جمال رخ توست جامه بدریده>
  block
    text <ز خلق عالم جان‌های پاک بگزیدند>
    text <و آنگهان ز میانشان تو بوده بگزیده>
  block
    text <بدانک عشق نبات و درخت او خشک است>
    text <به گرد گرد درخت من است پیچیده>
  block
    text <چو خشک گشت درختم بسی بلندی یافت>
    text <چو زرد گشت رخم شد چو زر بنازیده>
  block
    text <خزینه‌های جواهر که این دلم را بود>
    text <قمارخانه درون جمله را ببازیده>
  block
    text <هزار ساغر هستی شکسته این دل من>
    text <خمار نرگس مخمور تو نسازیده>
  block
    text <ز خام و پخته تهی گشت جان من باری>
    text <مدد مدد تو چنین آتشی فروزیده>
  block
    text <مرا چو نی بنوازید شمس تبریزی>
    text <بهانه بر نی و مطرب ز غم خروشیده>
