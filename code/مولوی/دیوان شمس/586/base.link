
text <سعادت جو دگر باشد و عاشق خود دگر باشد>
  block
    text <سعادت جو دگر باشد و عاشق خود دگر باشد>
    text <ندارد پای عشق او کسی کش عشق سر باشد>
  block
    text <مراد دل کجا جوید بقای جان کجا خواهد>
    text <دو چشم عشق پرآتش که در خون جگر باشد>
  block
    text <ز بدحالی نمی‌نالد دو چشم از غم نمی‌مالد>
    text <که او خواهد که هر لحظه ز حال بد بتر باشد>
  block
    text <نه روز بخت می‌خواهد نه شب آرام می‌جوید>
    text <میان روز و شب پنهان دلش همچون سحر باشد>
  block
    text <دو کاشانه‌ست در عالم یکی دولت یکی محنت>
    text <به ذات حق که آن عاشق از این هر دو به درباشد>
  block
    text <ز دریا نیست جوش او که در بس یتیمست او>
    text <از این کان نیست روی او اگر چه همچو زر باشد>
  block
    text <دل از سودای شاه جان شهنشاهی کجا جوید>
    text <قبا کی جوید آن جانی که کشته آن کمر باشد>
  block
    text <اگر عالم هما گیرد نجوید سایه‌اش عاشق>
    text <که او سرمست عشق آن همای نام ور باشد>
  block
    text <اگر عالم شکر گیرد دلش نالان چو نی باشد>
    text <وگر معشوق نی گوید گدازان چون شکر باشد>
  block
    text <ز شمس الدین تبریزی مقیم عشق می‌گویم>
    text <خداوندا چرا چندین شهی اندر سفر باشد>
