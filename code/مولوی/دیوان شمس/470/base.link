
text <ای غم اگر مو شوی پیش منت بار نیست>
  block
    text <ای غم اگر مو شوی پیش منت بار نیست>
    text <در شکرینه یقین سرکه انکار نیست>
  block
    text <گر چه تو خون خواره‌ای رهزن و عیاره‌ای>
    text <قبله ما غیر آن دلبر عیار نیست>
  block
    text <کان شکرهاست او مستی سرهاست او>
    text <ره نبرد با وی آنک مرغ شکرخوار نیست>
  block
    text <هر که دلی داشتست بنده دلبر شدست>
    text <هر که ندارد دلی طالب دلدار نیست>
  block
    text <کل چه کند شانه را چونک ورا موی نیست>
    text <پود چه کار آیدش آنک ورا تار نیست>
  block
    text <با سر میدان چه کار آن که بود خرسوار>
    text <تا چه کند صیرفی هر کش دینار نیست>
  block
    text <جان کلیم و خلیل جانب آتش دوان>
    text <نار نماید در او جز گل و گلزار نیست>
  block
    text <ای غم از این جا برو ور نه سرت شد گرو>
    text <رنگ شب تیره را تاب مه یار نیست>
  block
    text <ای غم پرخار رو در دل غمخوار رو>
    text <نقل بخیلانه‌ات طعمه خمار نیست>
  block
    text <حلقهٔ غین تو تنگ میمت از آن تنگتر>
    text <تنگ متاع تو را عشق خریدار نیست>
  block
    text <ای غم شادی شکن پر شکرست این دهن>
    text <کز شکرآکندگی ممکن گفتار نیست>
