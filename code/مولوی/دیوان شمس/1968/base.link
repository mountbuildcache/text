
text <ای دل من در هوایت همچو آب و ماهیان>
  block
    text <ای دل من در هوایت همچو آب و ماهیان>
    text <ماهی جانم بمیرد گر بگردی یک زمان>
  block
    text <ماهیان را صبر نبود یک زمان بیرون آب>
    text <عاشقان را صبر نبود در فراق دلستان>
  block
    text <جان ماهی آب باشد صبر بی‌جان چون بود>
    text <چونک بی‌جان صبر نبود چون بود بی‌جان جان>
  block
    text <هر دو عالم بی‌جمالت مر مرا زندان بود>
    text <آب حیوان در فراقت گر خورم دارد زیان>
  block
    text <این نگارستان عالم پرنشان و نقش توست>
    text <لیک جای تو نگیرد کو نشان کو بی‌نشان>
  block
    text <قطره خون دلم را چون جهانی کرده‌ای>
    text <تا ز حیرانی ندانم قطره‌ای را از جهان>
  block
    text <بر دهان من به دست خویش بنهادی قدح>
    text <تا ز سرمستی ندانم من قدح را از دهان>
  block
    text <من کی باشم از زمین تا آسمان مستان پرند>
    text <کز شراب تو ندانند از زمین تا آسمان>
  block
    text <صد شبان چون من سپرده گوسفند خود به گرگ>
    text <گوسفندان را چه کردی با کی گویم کو شبان>
  block
    text <در بیان آرم نیایی ور نهان دارم بتر>
    text <درنگنجی از بزرگی در جهان و در نهان>
  block
    text <گر نهان را می شناسم از جهان در عاشقی>
    text <مؤمن عشقم مخوان و کافرم خوان ای فلان>
