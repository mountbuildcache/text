
text <باز در اسرار روم جانب آن یار روم>
  block
    text <باز در اسرار روم جانب آن یار روم>
    text <نعره بلبل شنوم در گل و گلزار روم>
  block
    text <تا کی از این شرم و حیا شرم بسوزان و بیا>
    text <همره دل گردم خوش جانب دلدار روم>
  block
    text <صبر نمانده‌ست که من گوش سوی نسیه برم>
    text <عقل نمانده‌ست که من راه به هنجار روم>
  block
    text <چنگ زن ای زهره من تا که بر این تنتن تن>
    text <گوش بر این بانگ نهم دیده به دیدار روم>
  block
    text <خسته دام است دلم بر در و بام است دلم>
    text <شاهد دل را بکشم سوی خریدار روم>
  block
    text <گفت مرا در چه فنی کار چرا می نکنی>
    text <راه دکانم بنما تا که پس کار روم>
  block
    text <تا که ز خود بد خبرش رفت دلم بر اثرش>
    text <کو اثری از دل من تا که بر آثار روم>
  block
    text <تا ز حریفان حسد چشم بدی درنرسد>
    text <کف به کف یار دهم در کنف غار روم>
  block
    text <درس رئیسان خوشی بی‌هشی است و خمشی>
    text <درس چو خام است مرا بر سر تکرار روم>
