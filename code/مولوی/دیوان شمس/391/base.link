
text <مطربا این پرده زن کان یار ما مست آمدست>
  block
    text <مطربا این پرده زن کان یار ما مست آمدست>
    text <وان حیات باصفای باوفا مست آمدست>
  block
    text <گر لباس قهر پوشد چون شرر بشناسمش>
    text <کو بدین شیوه بر ما بارها مست آمدست>
  block
    text <آب ما را گر بریزد ور سبو را بشکند>
    text <ای برادر دم مزن کاین دم سقا مست آمدست>
  block
    text <می‌فریبم مست خود را او تبسم می‌کند>
    text <کاین سلیم القلب را بین کز کجا مست آمدست>
  block
    text <آن کسی را می‌فریبی کز کمینه حرف او>
    text <آب و آتش بیخود و خاک و هوا مست آمدست>
  block
    text <گفتمش گر من بمیرم تو رسی بر گور من>
    text <برجهم از گور خود کان خوش لقا مست آمدست>
  block
    text <گفت آن کاین دم پذیرد کی بمیرد جان او>
    text <با خدا باقی بود آن کز خدا مست آمدست>
  block
    text <عشق بی‌چون بین که جان را چون قدح پر می‌کند>
    text <روی ساقی بین که خندان از بقا مست آمدست>
  block
    text <یار ما عشق است و هر کس در جهان یاری گزید>
    text <کز الست این عشق بی‌ما و شما مست آمدست>
