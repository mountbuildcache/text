
text <آن دلبر عیار جگرخواره ما کو>
  block
    text <آن دلبر عیار جگرخواره ما کو>
    text <آن خسرو شیرین شکرپاره ما کو>
  block
    text <بی‌صورت او مجلس ما را نمکی نیست>
    text <آن پرنمک و پرفن و عیاره ما کو>
  block
    text <باریک شده‌ست از غم او ماه فلک نیز>
    text <آن زهره بابهره سیاره ما کو>
  block
    text <پربسته چو هاروتم و لب تشنه چو ماروت>
    text <آن رشک چه بابل سحاره ما کو>
  block
    text <موسی که در این خشک بیابان به عصایی>
    text <صد چشمه روان کرد از این خاره ما کو>
  block
    text <زین پنج حسن ظاهر و زین پنج حسن سر>
    text <ده چشمه گشاینده در این قاره ما کو>
  block
    text <از فرقت آن دلبر دردی است در این دل>
    text <آن داروی درد دل و آن چاره ما کو>
  block
    text <استاره روز او است چو بر می‌ندمد صبح>
    text <گویم که بدم گوید کاستاره ما کو>
  block
    text <اندر ظلمات است خضر در طلب آب>
    text <کان عین حیات خوش فواره ما کو>
  block
    text <جان همچو مسیحی است به گهواره قالب>
    text <آن مریم بندنده گهواره ما کو>
  block
    text <آن عشق پر از صورت بی‌صورت عالم>
    text <هم دوز ز ما هم زه قواره ما کو>
  block
    text <هر کنج یکی پرغم مخمور نشسته‌ست>
    text <کان ساقی دریادل خماره ما کو>
  block
    text <آن زنده کن این در و دیوار بدن کو>
    text <و آن رونق سقف و در و درساره ما کو>
  block
    text <لوامه و اماره بجنگند شب و روز>
    text <جنگ افکن لوامه و اماره ما کو>
  block
    text <ما مشت گلی در کف قدرت متقلب>
    text <از غفلت خود گفته که گل کاره ما کو>
  block
    text <شمس الحق تبریز کجا رفت و کجا نیست>
    text <و اندر پی او آن دل آواره ما کو>
