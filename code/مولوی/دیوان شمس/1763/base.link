
text <ما که باده ز دست یار خوریم>
  block
    text <ما که باده ز دست یار خوریم>
    text <کی چو اشتر گیاه و خار خوریم>
  block
    text <ایمنیم از خمار مرگ ایرا>
    text <می باقی بی‌خمار خوریم>
  block
    text <جام مردان بیار تا کامروز>
    text <بی‌محابا و مردوار خوریم>
  block
    text <به دم ناشمرده زنده شویم>
    text <اندر آن دم که بی‌شمار خوریم>
  block
    text <ساقیا پای دار تا ز کفت>
    text <می سرجوش پایدار خوریم>
  block
    text <پی این شیر مست می پوییم>
    text <تا کباب از دل شکار خوریم>
  block
    text <زان دیاریم کز حدث پاک است>
    text <روزی پاک از آن دیار خوریم>
  block
    text <نه چو کرکس اسیر مرداریم>
    text <نه چو لک لک ز حرص مار خوریم>
