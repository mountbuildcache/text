
text <عاشقان بر درت از اشک چو باران کارند>
  block
    text <عاشقان بر درت از اشک چو باران کارند>
    text <خوش به هر قطره دو صد گوهر جان بردارند>
  block
    text <همه از کار از آن روی معطل شده‌اند>
    text <چو از آن سر نگری موی به مو در کارند>
  block
    text <گر چه بی‌دست و دهانند درختان چمن>
    text <لیک سرسبز و فزاینده و دردی خوارند>
  block
    text <صد هزارند ولیکن همه یک نور شوند>
    text <شمع‌ها یک صفتند ار به عدد بسیارند>
  block
    text <نورهاشان به هم اندرشده بی‌حد و قیاس>
    text <چون برآید مه تو جمله به تو بسپارند>
  block
    text <چشم‌هاشان همه وامانده در بحر محیط>
    text <لب فروبسته از آن موج که در سر دارند>
  block
    text <ای بسا جان سلیمان نهان همچو پری>
    text <که به لشکرگهشان مور نمی‌آزارند>
  block
    text <هست اندر پس دل واقف از این جاسوسی>
    text <کو بگوید همه اسرار گرش بفشارند>
  block
    text <بی کلیدیست که چون حلقه ز در بیرونند>
    text <ور نه هر جزو از آن نقده کل انبارند>
  block
    text <این بدن تخت شه و چار طبایع پایش>
    text <تاجداران فلک تخت به تو نگذارند>
  block
    text <شمس تبریز اگر تاج بقا می‌بخشد>
    text <دل و جان را تو بشارت ده اگر بیدارند>
