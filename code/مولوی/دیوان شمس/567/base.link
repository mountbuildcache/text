
text <نباشد عیب پرسیدن تو را خانه کجا باشد>
  block
    text <نباشد عیب پرسیدن تو را خانه کجا باشد>
    text <نشانی ده اگر یابیم وان اقبال ما باشد>
  block
    text <تو خورشید جهان باشی ز چشم ما نهان باشی>
    text <تو خود این را روا داری وانگه این روا باشد>
  block
    text <نگفتی من وفادارم وفا را من خریدارم>
    text <ببین در رنگ رخسارم بیندیش این وفا باشد>
  block
    text <بیا ای یار لعلین لب دلم گم گشت در قالب>
    text <دلم داغ شما دارد یقین پیش شما باشد>
  block
    text <در این آتش کبابم من خراب اندر خرابم من>
    text <چه باشد ای سر خوبان تنی کز سر جدا باشد>
  block
    text <دل من در فراق جان چو ماری سرزده پیچان>
    text <بگرد نقش تو گردان مثال آسیا باشد>
  block
    text <بگفتم ای دل مسکین بیا بر جای خود بنشین>
    text <حذر کن ز آتش پرکین دل من گفت تا باشد>
  block
    text <فروبستست تدبیرم بیا ای یار شبگیرم>
    text <بپرس از شاه کشمیرم کسی را کشنا باشد>
  block
    text <خود او پیدا و پنهانست جهان نقش است و او جانست>
    text <بیندیش این چه سلطانست مگر نور خدا باشد>
  block
    text <خروش و جوش هر مستی ز جوش خم می باشد>
    text <سبکساری هر آهن ز تو آهن ربا باشد>
  block
    text <خریدی خانه دل را دل آن توست می‌دانی>
    text <هر آنچ هست در خانه از آن کدخدا باشد>
  block
    text <قماشی کان تو نبود برون انداز از خانه>
    text <درون مسجد اقصی سگ مرده چرا باشد>
  block
    text <مسلم گشت دلداری تو را ای تو دل عالم>
    text <مسلم گشت جان بخشی تو را وان دم تو را باشد>
  block
    text <که دریا را شکافیدن بود چالاکی موسی>
    text <قبای مه شکافیدن ز نور مصطفی باشد>
  block
    text <برآرد عشق یک فتنه که مردم راه که گیرد>
    text <به شهر اندر کسی ماند که جویای فنا باشد>
  block
    text <زند آتش در این بیشه که بگریزند نخجیران>
    text <ز آتش هر که نگریزد چو ابراهیم ما باشد>
  block
    text <خمش کوته کن ای خاطر که علم اول و آخر>
    text <بیان کرده بود عاشق چو پیش شاه لا باشد>
