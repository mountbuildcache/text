
text <تا نزند آفتاب خیمه نور جلال>
  block
    text <تا نزند آفتاب خیمه نور جلال>
    text <حلقه مرغان روز کی بزند پر و بال>
  block
    text <از نظر آفتاب گشت زمین لاله زار>
    text <خانه نشستن کنون هست وبال وبال>
  block
    text <تیغ کشید آفتاب خون شفق را بریخت>
    text <خون هزاران شفق طلعت او را حلال>
  block
    text <چشم گشا عاشقا بر فلک جان ببین>
    text <صورت او چون قمر قامت من چون هلال>
  block
    text <عرضه کند هر دمی ساغر جام بقا>
    text <شیشه شده من ز لطف ساغر او مال مال>
  block
    text <چشم پر از خواب بود گفتم شاها شبست>
    text <گفت که با روی من شب بود اینک محال>
  block
    text <تا که کبود است صبح روز بود در گمان>
    text <چونک بشد نیم روز نیست دگر قیل و قال>
  block
    text <تیز نظر کن تو نیز در رخ خورشید جان>
    text <وز نظر من نگر تا تو ببینی جمال>
  block
    text <در لمع قرص او صورت شه شمس دین>
    text <زینت تبریز کوست سعد مبارک به فال>
