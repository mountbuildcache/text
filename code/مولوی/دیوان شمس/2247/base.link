
text <مرا اگر تو نیابی به پیش یار بجو>
  block
    text <مرا اگر تو نیابی به پیش یار بجو>
    text <در آن بهشت و گلستان و سبزه زار بجو>
  block
    text <چو سایه خسپم و کاهل مرا اگر جویی>
    text <به زیر سایه آن سرو پایدار بجو>
  block
    text <چو خواهیم که ببینی خراب و غرق شراب>
    text <بیا حوالی آن چشم پرخمار بجو>
  block
    text <اگر ز روز شمردن ملول و سیر شدی>
    text <درآ به دور و قدح‌های بی‌شمار بجو>
  block
    text <در آن دو دیده مخمور و قلزم پرنور>
    text <درآ جواهر اسرار کردگار بجو>
  block
    text <دلی که هیچ نگرید به پیش دلبر جو>
    text <گلی که هیچ نریزد در آن بهار بجو>
  block
    text <زهی فسرده کسی کو قرار می‌جوید>
    text <تو جان عاشق سرمست بی‌قرار بجو>
  block
    text <اگر چراغ نداری از او چراغ بخواه>
    text <وگر عقار نداری از او عقار بجو>
  block
    text <به مجلس تو اگر دوش بیخودی کردم>
    text <تو عذر عقل زبونم از آن عذار بجو>
  block
    text <تو هر چه را که بجویی ز اصل و کانش جوی>
    text <ز مشک و گل نفس خوش خلش ز خار بجو>
  block
    text <خیال یار سواره همی‌رسد ای دل>
    text <پیام‌های غریب از چنین سوار بجو>
  block
    text <به نزد او همه جان‌های رفتگان جمعند>
    text <کنار پرگلشان را در آن کنار بجو>
  block
    text <چو صبح پیش تو آید از او صبوح بخواه>
    text <چو شب به پیش تو آید در او نهار بجو>
  block
    text <چو مردمک تو خمش کن مقام تو چشم است>
    text <وگر نه آن نظرستت در انتظار بجو>
  block
    text <چو شمس مفخر تبریز دیده فقر است>
    text <فقیروار مر او را در افتقار بجو>
