
text <گر چپ و راست طعنه و تشنیع بیهده‌ست>
  block
    text <گر چپ و راست طعنه و تشنیع بیهده‌ست>
    text <از عشق برنگردد آن کس که دلشده‌ست>
  block
    text <مه نور می‌فشاند و سگ بانگ می‌کند>
    text <مه را چه جرم خاصیت سگ چنین بده‌ست>
  block
    text <کوهست نیست که که به بادی ز جا رود>
    text <آن گله پشه‌ست که بادیش ره زده‌ست>
  block
    text <گر قاعده است این که ملامت بود ز عشق>
    text <کری گوش عشق از آن نیز قاعده‌ست>
  block
    text <ویرانی دو کون در این ره عمارتست>
    text <ترک همه فواید در عشق فایده‌ست>
  block
    text <عیسی ز چرخ چارم می‌گوید الصلا>
    text <دست و دهان بشوی که هنگام مایده‌ست>
  block
    text <رو محو یار شو به خرابات نیستی>
    text <هر جا دو مست باشد ناچار عربده‌ست>
  block
    text <در بارگاه دیو درآیی که داد داد>
    text <داد از خدای خواه که این جا همه دده‌ست>
  block
    text <گفتست مصطفی که ز زن مشورت مگیر>
    text <این نفس ما زن‌ست اگر چه که زاهده‌ست>
  block
    text <چندان بنوش می که بمانی ز گفت و گو>
    text <آخر نه عاشقی و نه این عشق میکده‌ست>
  block
    text <گر نظم و نثر گویی چون زر جعفری>
    text <آن سو که جعفرست خرافات فاسده‌ست>
