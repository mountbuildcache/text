
text <خورانمت می جان تا دگر تو غم نخوری>
  block
    text <خورانمت می جان تا دگر تو غم نخوری>
    text <چه جای غم که ز هر شادمان گرو ببری>
  block
    text <فرشته‌ای کنمت پاک با دو صد پر و بال>
    text <که در تو هیچ نماند کدورت بشری>
  block
    text <نمایمت که چگونه‌ست جان رسته ز تن>
    text <فشانده دامن خود از غبار جانوری>
  block
    text <در آن صبوح که ارواح راح خاص خورند>
    text <تو را خلاص نمایم ز روز و شب شمری>
  block
    text <قضا که تیر حوادث به تو همی‌انداخت>
    text <تو را کند به عنایت از آن سپس سپری>
  block
    text <روان شده‌ست نسیم از شکرستان وصال>
    text <که از حلاوت آن گم کند شکر شکری>
  block
    text <ز بامداد بیاورد جام چون خورشید>
    text <که جزو جزو من از وی گرفت رقص گری>
  block
    text <چو سخت مست شدم گفت هین دگر بدهم>
    text <که تا میان من و تو نماند این دگری>
  block
    text <بده بده هله ای جان ساقیان جهان>
    text <کرم کریم نماید قمر کند قمری>
  block
    text <به آفتاب جلال خدای بی‌همتا>
    text <نیافت چون تو مهی چرخ ازرق سفری>
  block
    text <تمام این تو بگو ای تمام در خوبی>
    text <که بسته کرد مرا سکر باده سحری>
