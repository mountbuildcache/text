
text <هر ذره که بر بالا می‌نوشد و پا کوبد>
  block
    text <هر ذره که بر بالا می‌نوشد و پا کوبد>
    text <خورشید ازل بیند وز عشق خدا کوبد>
  block
    text <آن را که بخنداند خوش دست برافشاند>
    text <وان را که بترساند دندان به دعا کوبد>
  block
    text <مستست از آن باده با قامت خم داده>
    text <این چرخ بر این بالا ناقوس صلا کوبد>
  block
    text <این عشق که مست آمد در باغ الست آمد>
    text <کانگور وجودم را در جهد و عنا کوبد>
  block
    text <گر عشق نی مستستی یا باده پرستستی>
    text <در باغ چرا آید انگور چرا کوبد>
  block
    text <تو پای همی‌کوبی و انگور نمی‌بینی>
    text <کاین صوفی جان تو در معصره‌ها کوبد>
  block
    text <گویی همه رنج و غم بر من نهد آن همدم>
    text <چون باغ تو را باشد انگور که را کوبد>
  block
    text <همخرقه ایوبی زان پای همی‌کوبی>
    text <هر کو شنود ارکض او پای وفا کوبد>
  block
    text <از زمزمه یوسف یعقوب به رقص آمد>
    text <وان یوسف شیرین لب پا کوبد پا کوبد>
  block
    text <ای طایفه پا کوبید چون حاضر آن جویید>
    text <باشد که سعادت پا در پای شما کوبد>
  block
    text <این عشق چو بارانست ما برگ و گیا ای جان>
    text <باشد که دمی باران بر برگ و گیا کوبد>
  block
    text <پا کوفت خلیل الله در آتش نمرودی>
    text <تا حلق ذبیح الله بر تیغ بلا کوبد>
  block
    text <پا کوفته روح الله در بحر چو مرغابی>
    text <با طایر معراجی تا فوق هوا کوبد>
  block
    text <خاموش کن و بی‌لب خوش طال بقا می‌زن>
    text <می‌ترس که چشم بد بر طال بقا کوبد>
