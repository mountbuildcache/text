
text <ای خان و مان بمانده و از شهر خود جدا>
  block
    text <ای خان و مان بمانده و از شهر خود جدا>
    text <شاد آمدیت از سفر خانه خدا>
  block
    text <روز از سفر به فاقه و شب‌ها قرار نی>
    text <در عشق حج کعبه و دیدار مصطفا>
  block
    text <مالیده رو و سینه در آن قبله گاه حق>
    text <در خانه خدا شده قد کان آمنسا>
  block
    text <چونید و چون بدیت در این راه باخطر>
    text <ایمن کند خدای در این راه جمله را>
  block
    text <در آسمان ز غلغل لبیک حاجیان>
    text <تا عرش نعره‌ها و غریوست از صدا>
  block
    text <جان چشم تو ببوسد و بر پات سر نهد>
    text <ای مروه را بدیده و بررفته بر صفا>
  block
    text <مهمان حق شدیت و خدا وعده کرده است>
    text <مهمان عزیز باشد خاصه به پیش ما>
  block
    text <جان خاک اشتری که کشد بار حاجیان>
    text <تا مشعرالحرام و تا منزل منا>
  block
    text <بازآمده ز حج و دل آن جا شده مقیم>
    text <جان حلقه را گرفته و تن گشته مبتلا>
  block
    text <از شام ذات جحفه و از بصره ذات عرق>
    text <باتیغ و باکفن شده این جا که ربنا>
  block
    text <کوه صفا برآ به سر کوه رخ به بیت>
    text <تکبیر کن برادر و تهلیل و هم دعا>
  block
    text <اکنون که هفت بار طوافت قبول شد>
    text <اندر مقام دو رکعت کن قدوم را>
  block
    text <وانگه برآ به مروه و مانند این بکن>
    text <تا هفت بار و باز به خانه طواف‌ها>
  block
    text <تا روز ترویه بشنو خطبه بلیغ>
    text <وانگه به جانب عرفات آی در صلا>
  block
    text <وانگه به موقف آی و به قرب جبل بایست>
    text <پس بامداد بار دگر بیست هم به جا>
  block
    text <وان گاه روی سوی منی آر و بعد از آن>
    text <تا هفت بار می‌زن و می‌گیر سنگ‌ها>
  block
    text <از ما سلام بادا بر رکن و بر حطیم>
    text <ای شوق ما به زمزم و آن منزل وفا>
  block
    text <صبحی بود ز خواب بخیزیم گرد ما>
    text <از اذخر و خلیل به ما بو دهد صبا>
