
text <شب دوشینه ما بیدار بودیم>
  block
    text <شب دوشینه ما بیدار بودیم>
    text <همه خفتند و ما بر کار بودیم>
  block
    text <حریف غمزه غماز گشتیم>
    text <ندیم طره طرار بودیم>
  block
    text <به گرد نقطه خوبی و مستی>
    text <به سر گردنده چون پرگار بودیم>
  block
    text <تو چون دی زاده‌ای با تو چه گویم>
    text <که با یار قدیمی یار بودیم>
  block
    text <مثال کاسه‌های لب شکسته>
    text <به دکان شه جبار بودیم>
  block
    text <چرا چون جام شه زرین نباشیم>
    text <چو اندر مخزن اسرار بودیم>
  block
    text <چرا خود کف ما دریا نباشد>
    text <چو اندر قعر دریابار بودیم>
  block
    text <خمش باش و دو عالم را به گفت آر>
    text <کز اول گفت بی‌گفتار بودیم>
