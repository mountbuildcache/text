
text <روز آن است که ما خویش بر آن یار زنیم>
  block
    text <روز آن است که ما خویش بر آن یار زنیم>
    text <نظری سیر بر آن روی چو گلنار زنیم>
  block
    text <مشتری وار سر زلف مه خود گیریم>
    text <فتنه و غلغله اندر همه بازار زنیم>
  block
    text <اندرافتیم در آن گلشن چون باد صبا>
    text <همه بر جیب گل و جعد سمن زار زنیم>
  block
    text <نفسی کوزه زنیم و نفسی کاسه خوریم>
    text <تا سبووار همه بر خم خمار زنیم>
  block
    text <تا به کی نامه بخوانیم گه جام رسید>
    text <نامه را یک نفسی در سر دستار زنیم>
  block
    text <چنگ اقبال ز فر رخ تو ساخته شد>
    text <واجب آید که دو سه زخمه بر آن تار زنیم>
  block
    text <وقت شور آمد و هنگام نگه داشت نماند>
    text <ما که مستیم چه دانیم چه مقدار زنیم>
  block
    text <خاک زر می شود اندر کف اخوان صفا>
    text <خاک در دیده این عالم غدار زنیم>
  block
    text <می کشانند سوی میمنه ما را به طناب>
    text <خیمه عشرت از این بار در اسرار زنیم>
  block
    text <شد جهان روشن و خوش از رخ آتشرویی>
    text <خیز تا آتش در مکسبه و کار زنیم>
  block
    text <پاره پاره شود و زنده شود چون که طور>
    text <گر ز برق دل خود بر که و کهسار زنیم>
  block
    text <هله باقیش تو گو که به وجود چو توی>
    text <سرد و حیف است که ما حلقه گفتار زنیم>
