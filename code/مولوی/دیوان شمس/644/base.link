
text <تا نقش تو در سینه ما خانه نشین شد>
  block
    text <تا نقش تو در سینه ما خانه نشین شد>
    text <هر جا که نشینیم چو فردوس برین شد>
  block
    text <آن فکر و خیالات چو یأجوج و چو مأجوج>
    text <هر یک چو رخ حوری و چون لعبت چین شد>
  block
    text <آن نقش که مرد و زن از او نوحه کنانند>
    text <گر بئس قرین بود کنون نعم قرین شد>
  block
    text <بالا همه باغ آمد و پستی همگی گنج>
    text <آخر تو چه چیزی که جهان از تو چنین شد>
  block
    text <زان روز که دیدیمش ما روزفزونیم>
    text <خاری که ورا جست گلستان یقین شد>
  block
    text <هر غوره ز خورشید شد انگور و شکر بست>
    text <وان سنگ سیه نیز از او لعل ثمین شد>
  block
    text <بسیار زمین‌ها که به تفصیل فلک شد>
    text <بسیار یسار از کف اقبال یمین شد>
  block
    text <گر ظلمت دل بود کنون روزن دل شد>
    text <ور رهزن دین بود کنون قدوه دین شد>
  block
    text <گر چاه بلا بود که بد محبس یوسف>
    text <از بهر برون آمدنش حبل متین شد>
  block
    text <هر جزو چو جندالله محکوم خداییست>
    text <بر بنده امان آمد و بر گبر کمین شد>
  block
    text <خاموش که گفتار تو ماننده نیلست>
    text <بر قبط چو خون آمد و بر سبط معین شد>
  block
    text <خاموش که گفتار تو انجیر رسیدست>
    text <اما نه همه مرغ هوا درخور تین شد>
