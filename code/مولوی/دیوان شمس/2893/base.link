
text <قدر غم گر چشم سر بگریستی>
  block
    text <قدر غم گر چشم سر بگریستی>
    text <روز و شب‌ها تا سحر بگریستی>
  block
    text <آسمان گر واقفستی زین فراق>
    text <انجم و شمس و قمر بگریستی>
  block
    text <زین چنین عزلی شه ار واقف شدی>
    text <بر خود و تاج و کمر بگریستی>
  block
    text <گر شب گردک بدیدی این طلاق>
    text <بر کنار و بوسه بربگریستی>
  block
    text <گر شراب لعل دیدی این خمار>
    text <بر قنینه و شیشه گر بگریستی>
  block
    text <گر گلستان واقفستی زین خزان>
    text <برگ گل بر شاخ تر بگریستی>
  block
    text <مرغ پران واقفستی زین شکار>
    text <سست کردی بال و پر بگریستی>
  block
    text <گر فلاطون را هنر نفریفتی>
    text <نوحه کردی بر هنر بگریستی>
  block
    text <روزن ار واقف شدی از دود مرگ>
    text <روزن و دیوار و در بگریستی>
  block
    text <کشتی اندر بحر رقصان می‌رود>
    text <گر بدیدی این خطر بگریستی>
  block
    text <آتش این بوته گر ظاهر شدی>
    text <محتشم بر سیم و زر بگریستی>
  block
    text <رستم ار هم واقفستی زین ستم>
    text <بر مصاف و کر و فر بگریستی>
  block
    text <این اجل کر است و ناله نشنود>
    text <ور نه با خون جگر بگریستی>
  block
    text <دل ندارد هیچ این جلاد مرگ>
    text <ور دلش بودی حجر بگریستی>
  block
    text <گر نمودی ناخنان خویش مرگ>
    text <دست و پا بر همدگر بگریستی>
  block
    text <وقت پیچاپیچ اگر حاضر شدی>
    text <ماده بز بر شیر نر بگریستی>
  block
    text <مادر فرزندخوار آمد زمین>
    text <ور نه بر مرگ پسر بگریستی>
  block
    text <جان شیرین دادن از تلخی مرگ>
    text <گر شدی پیدا شکر بگریستی>
  block
    text <داندی مقری که عرعر می‌کند>
    text <ترک کردی عر و عر بگریستی>
  block
    text <گر جنازه واقفستی زین کفن>
    text <این جنازه بر گذر بگریستی>
  block
    text <کودک نوزاد می‌گرید ز نقل>
    text <عاقلستی بیشتر بگریستی>
  block
    text <لیک بی‌عقلی نگرید طفل نیز>
    text <ور نه چشم گاو و خر بگریستی>
  block
    text <با همه تلخی همین شیرین ما>
    text <چاره دیدی چون مطر بگریستی>
  block
    text <زان که شیرین دید تلخی‌های مرگ>
    text <زان چه دید آن دیده ور بگریستی>
  block
    text <که گذشت آن من و رفت آنچ رفت>
    text <کو خبر تا زین خبر بگریستی>
  block
    text <تیر زهرآلود کآمد بر جگر>
    text <بر سپر جستی سپر بگریستی>
  block
    text <زیر خاکم آن چنانک این جهان>
    text <شاید ار زیر و زبر بگریستی>
  block
    text <هین خمش کن نیست یک صاحب نظر>
    text <ور بدی صاحب نظر بگریستی>
  block
    text <شمس تبریزی برفت و کو کسی>
    text <تا بر آن فخرالبشر بگریستی>
  block
    text <عالم معنی عروسی یافت زو>
    text <لیک بی‌او این صور بگریستی>
  block
    text <این جهان را غیر آن سمع و بصر>
    text <گر بدی سمع و بصر بگریستی>
