
text <می‌آید سنجق بهاری>
  block
    text <می‌آید سنجق بهاری>
    text <لشکرکش شور و بی‌قراری>
  block
    text <گلزار نقاب می‌گشاید>
    text <بلبل بگرفت باز زاری>
  block
    text <بر کف بنهاده لاله جامی>
    text <کای نرگس مست بر چه کاری>
  block
    text <امروز بنفشه در رکوع است>
    text <می‌جوید از خدای یاری>
  block
    text <سرها ز مغاره کرده بیرون>
    text <آن لاله رخان کوهساری>
  block
    text <یا رب که که را همی‌فریبند>
    text <خوش می‌نگرند در شکاری>
  block
    text <منگر به سمن به چشم خردی>
    text <منگر به چمن به چشم خواری>
  block
    text <زیرا به مسافران عزت>
    text <گر خوار نظر کنی نیاری>
  block
    text <بشنو ز زبان سبز هر برگ>
    text <کز عیب بروید آنچ کاری>
  block
    text <گشته‌ست زبان گاو ناطق>
    text <در حمد و ثنا و شکر آری>
  block
    text <عذرت نبود ز یأس از آن کو>
    text <بخشد به کلوخ خوش عذاری>
  block
    text <بابرگ شد آن کلوخ جان یافت>
    text <در شکر نمود جان سپاری>
  block
    text <صد میوه چو شیشه‌های شربت>
    text <هر یک مزه‌ای به خوشگواری>
  block
    text <بعضی چو شکر اگر شکوری>
    text <بعضی ترشند اگر خماری>
  block
    text <خاموش نشین و مستمع باش>
    text <نی واعظ خلق شو نه قاری>
