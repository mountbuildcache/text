
text <باغ است و بهار و سرو عالی>
  block
    text <باغ است و بهار و سرو عالی>
    text <ما می‌نرویم از این حوالی>
  block
    text <بگشای نقاب و در فروبند>
    text <ماییم و تویی و خانه خالی>
  block
    text <امروز حریف خاص عشقیم>
    text <برداشته جام لاابالی>
  block
    text <ای مطرب خوش نوای خوش نی>
    text <باید که عظیم خوش بنالی>
  block
    text <ای ساقی شادکام خوش حال>
    text <پیش آر شراب را تو حالی>
  block
    text <تا خوش بخوریم و خوش بخسبیم>
    text <در سایه لطف لایزالی>
  block
    text <خوردی نه ز راه حلق و اشکم>
    text <خوابی نه نتیجه لیالی>
  block
    text <ای دل خواهم که آن قدح را>
    text <بر دیده و چشم خود بمالی>
  block
    text <چون نیست شوی تمام در می>
    text <آن ساعت هست بر کمالی>
  block
    text <پاینده شوی از آن سقاهم>
    text <بی مرگ و فنا و انتقالی>
  block
    text <دزدی بگذار و خوش همی‌رو>
    text <ایمن ز شکنجه‌های والی>
  block
    text <گویی بنما که ایمنی کو>
    text <رو رو که هنوز در سؤالی>
  block
    text <ای روز بدین خوشی چه روزی>
    text <ای روز به از هزار سالی>
  block
    text <ای جمله روزها غلامت>
    text <ایشان هجرند و تو وصالی>
  block
    text <ای روز جمال تو کی بیند>
    text <ای روز عظیم باجمالی>
  block
    text <هم خود بینی جمال خود را>
    text <و آن چشم که گوش او بمالی>
  block
    text <ای روز نه روز آفتابی>
    text <تو روز ز نور ذوالجلالی>
  block
    text <خورشید کند سجود هر شام>
    text <می‌خواهد از مهت هلالی>
  block
    text <ای روز میان روز پنهان>
    text <ای روز مقیم لایزالی>
  block
    text <ای روزی روزها و شب‌ها>
    text <ای لطف جنوبی و شمالی>
  block
    text <خامش کنم از کمال گفتن>
    text <زیرا تو ورای هر کمالی>
  block
    text <پیدا نشوی به قال زیرا>
    text <تو پیداتر ز قیل و قالی>
  block
    text <از قال شود خیال پیدا>
    text <تو فوق توهم و خیالی>
  block
    text <و آن وهم و خیال تشنه توست>
    text <ای داده تو آب را زلالی>
  block
    text <این هر دو در آب جان دهن خشک>
    text <در عالم پر ز خویش خالی>
  block
    text <باقی غزل ورای پرده>
    text <محجوب ز تو که در ملالی>
