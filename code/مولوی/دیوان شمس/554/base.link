
text <این رخ رنگ رنگ من هر نفسی چه می‌شود>
  block
    text <این رخ رنگ رنگ من هر نفسی چه می‌شود>
    text <بی هوسی مکن ببین کز هوسی چه می‌شود>
  block
    text <دزد دلم به هر شبی در هوس شکرلبی>
    text <در سر کوی شب روان از عسسی چه می‌شود>
  block
    text <هیچ دلی نشان دهد هیچ کسی گمان برد>
    text <کاین دل من ز آتش عشق کسی چه می‌شود>
  block
    text <آن شکر چو برف او وان عسل شگرف او>
    text <از سر لطف و نازکی از مگسی چه می‌شود>
  block
    text <عشق تو صاف و ساده‌ای بحر صفت گشاده‌ای>
    text <چونک در آن همی‌فتد خار و خسی چه می‌شود>
  block
    text <از تبریز شمس دین دست دراز می‌کند>
    text <سوی دل و دل من از دسترسی چه می‌شود>
