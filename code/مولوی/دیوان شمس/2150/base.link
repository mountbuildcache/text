
text <عید نمی‌دهد فرح بی‌نظر هلال تو>
  block
    text <عید نمی‌دهد فرح بی‌نظر هلال تو>
    text <کوس و دهل نمی‌چخد بی‌شرف دوال تو>
  block
    text <من به تو مایل و تویی هر نفسی ملولتر>
    text <وه که خجل نمی‌شود میل من از ملال تو>
  block
    text <ناز کن ای حیات جان کبر کن و بکش عنان>
    text <شمس و قمر دلیل تو شهد و شکر دلال تو>
  block
    text <آیت هر ملاحتی ماه تو خواند بر جهان>
    text <مایه هر خجستگی ماه تو است و سال تو>
  block
    text <آب زلال ملک تو باغ و نهال ملک تو>
    text <جز ز زلال صافیت می‌نخورد نهال تو>
  block
    text <ملک تو است تخت‌ها باغ و سرا و رخت‌ها>
    text <رقص کند درخت‌ها چونک رسد شمال تو>
  block
    text <مطبخ توست آسمان مطبخیانت اختران>
    text <آتش و آب ملک تو خلق همه عیال تو>
  block
    text <عشق کمینه نام تو چرخ کمینه بام تو>
    text <رونق آفتاب‌ها از مه بی‌زوال تو>
  block
    text <خشک لبند عالمی از لمع سراب تو>
    text <لطف سراب این بود تا چه بود زلال تو>
  block
    text <ای ز خیال‌های تو گشته خیال عاشقان>
    text <خیل خیال این بود تا چه بود جمال تو>
  block
    text <وصل کنی درخت را حالت او بدل شود>
    text <چون نشود مها بدل جان و دل از وصال تو>
  block
    text <زهر بود شکر شود سنگ بود گهر شود>
    text <شام بود سحر شود از کرم خصال تو>
  block
    text <بس سخن است در دلم بسته‌ام و نمی‌هلم>
    text <گوش گشاده‌ام که تا نوش کنم مقال تو>
