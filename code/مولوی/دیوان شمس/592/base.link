
text <اگر چرخ وجود من از این گردش فروماند>
  block
    text <اگر چرخ وجود من از این گردش فروماند>
    text <بگرداند مرا آن کس که گردون را بگرداند>
  block
    text <اگر این لشکر ما را ز چشم بد شکست افتد>
    text <به امر شاه لشکرها از آن بالا فروآید>
  block
    text <اگر باد زمستانی کند باغ مرا ویران>
    text <بهار شهریار من ز دی انصاف بستاند>
  block
    text <شمار برگ اگر باشد یکی فرعون جباری>
    text <کف موسی یکایک را به جای خویش بنشاند>
  block
    text <مترسان دل مترسان دل ز سختی‌های این منزل>
    text <که آب چشمه حیوان بتا هرگز نمیراند>
  block
    text <رایناکم رایناکم و اخرجنا خفایاکم>
    text <فان لم تنتهوا عنها فایانا و ایاکم>
  block
    text <و ان طفتم حوالینا و انتم نور عینانا>
    text <فلا تستیاسوا منان فان العیش احیاکم>
  block
    text <شکسته بسته تازی‌ها برای عشقبازی‌ها>
    text <بگویم هر چه من گویم شهی دارم که بستاند>
  block
    text <چو من خود را نمی‌یابم سخن را از کجا یابم>
    text <همان شمعی که داد این را همو شمعم بگیراند>
