
text <الا ای شمع گریان گرم می‌سوز>
  block
    text <الا ای شمع گریان گرم می‌سوز>
    text <خلاص شمع نزدیکست شد روز>
  block
    text <خلاص شمع‌ها شمعی برآمد>
    text <که بر زنگی ظلمت‌هاست پیروز>
  block
    text <نهان شد ظلم و ظلمت‌ها ز خورشید>
    text <نهان گردد الف چون گشت مهموز>
  block
    text <شنو از شمس تأویلات و تعبیر>
    text <چو اندر خواب بشنیدی تو مرموز>
  block
    text <چنین باشد بیان نور ناطق>
    text <نه لب باشد نه آواز و نه پدفوز>
  block
    text <چو مه از ابر تن بیرون رو ای دوست>
    text <هزار اکسیر از خورشید آموز>
  block
    text <پی خورشید بهر این دوانست>
    text <هلال و بدر صبح و شام چون یوز>
  block
    text <چو دیدی پرده سوزی‌های خورشید>
    text <دهان از پرده دریدن فرودوز>
  block
    text <خمش آن شیر شیران نور معنیست>
    text <پنیری شد به حرف از حاجت یوز>
