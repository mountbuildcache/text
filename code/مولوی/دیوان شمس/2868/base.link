
text <در دلت چیست عجب که چو شکر می‌خندی>
  block
    text <در دلت چیست عجب که چو شکر می‌خندی>
    text <دوش شب با کی بدی که چو سحر می‌خندی>
  block
    text <ای بهاری که جهان از دم تو خندان است>
    text <در سمن زار شکفتی چو شجر می‌خندی>
  block
    text <آتشی از رخ خود در بت و بتخانه زدی>
    text <و اندر آتش بنشستی و چو زر می‌خندی>
  block
    text <مست و خندان ز خرابات خدا می‌آیی>
    text <بر شر و خیر جهان همچو شرر می‌خندی>
  block
    text <همچو گل ناف تو بر خنده بریده‌ست خدا>
    text <لیک امروز مها نوع دگر می‌خندی>
  block
    text <باغ با جمله درختان ز خزان خشک شدند>
    text <ز چه باغی تو که همچون گل‌تر می‌خندی>
  block
    text <تو چو ماهی و عدو سوی تو گر تیر کشد>
    text <چو مه از چرخ بر آن تیر و سپر می‌خندی>
  block
    text <بوی مشکی تو که بر خنگ هوا می‌تازی>
    text <آفتابی تو که بر قرص قمر می‌خندی>
  block
    text <تو یقینی و عیان بر ظن و تقلید بخند>
    text <نظری جمله و بر نقل و خبر می‌خندی>
  block
    text <در حضور ابدی شاهد و مشهود تویی>
    text <بر ره و ره رو و بر کوچ و سفر می‌خندی>
  block
    text <از میان عدم و محو برآوردی سر>
    text <بر سر و افسر و بر تاج و کمر می‌خندی>
  block
    text <چون سگ گرسنه هر خلق دهان بگشاده‌ست>
    text <تویی آن شیر که بر جوع بقر می‌خندی>
  block
    text <آهوان را ز دمت خون جگر مشک شده‌ست>
    text <رحمت است آنک تو بر خون جگر می‌خندی>
  block
    text <آهوان را به گه صید به گردون گیری>
    text <ای که بر دام و دم شعبده گر می‌خندی>
  block
    text <دو سه بیتی که بمانده‌ست بگو مستانه>
    text <ای که تو بر دل بی‌زیر و زبر می‌خندی>
