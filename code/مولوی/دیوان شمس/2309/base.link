
text <من بیخود و تو بیخود (من مست و تو دیوانه) ما را کی برد خانه>
  block
    text <من بیخود و تو بیخود (من مست و تو دیوانه) ما را کی برد خانه>
    text <من چند تو را (صد بار تو را) گفتم کم خور دو سه پیمانه>
  block
    text <در شهر یکی کس را هشیار نمی‌بینم>
    text <هر یک بتر از دیگر شوریده و دیوانه>
  block
    text <جانا به خرابات آ تا لذت جان بینی>
    text <جان را چه خوشی باشد بی‌صحبت جانانه>
  block
    text <هر گوشه یکی مستی دستی ز بر دستی>
    text <و آن ساقی هر هستی با ساغر شاهانه>
  block
    text <تو وقف خراباتی دخلت می و خرجت می>
    text <زین وقف به هشیاران مسپار یکی دانه>
  block
    text <ای لولی بربط زن تو مستتری یا من>
    text <ای پیش چو تو مستی افسون من افسانه>
  block
    text <از خانه برون رفتم مستیم به پیش آمد>
    text <در هر نظرش مضمر صد گلشن و کاشانه>
  block
    text <چون کشتی بی‌لنگر کژ می‌شد و مژ می‌شد>
    text <وز حسرت او مرده صد عاقل و فرزانه>
  block
    text <گفتم ز کجایی تو تسخر زد و گفت ای جان>
    text <نیمیم ز ترکستان نیمیم ز فرغانه>
  block
    text <نیمیم ز آب و گل نیمیم ز جان و دل>
    text <نیمیم لب دریا نیمی همه دردانه>
  block
    text <گفتم که رفیقی کن با من که منم خویشت>
    text <گفتا که بنشناسم من خویش ز بیگانه>
  block
    text <من بی‌دل و دستارم در خانه خمارم>
    text <یک سینه سخن دارم هین شرح دهم یا نه>
  block
    text <در حلقه لنگانی می‌باید لنگیدن>
    text <این پند ننوشیدی از خواجه علیانه>
  block
    text <سرمست چنان خوبی کی کم بود از چوبی>
    text <برخاست فغان آخر از استن حنانه>
  block
    text <شمس الحق تبریزی از خلق چه پرهیزی>
    text <اکنون که درافکندی صد فتنه فتانه>
