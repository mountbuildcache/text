
text <پیش شمع نور جان دل هست چون پروانه‌ای>
  block
    text <پیش شمع نور جان دل هست چون پروانه‌ای>
    text <در شعاع شمع جانان دل گرفته خانه‌ای>
  block
    text <سرفرازی شیرگیری مست عشقی فتنه‌ای>
    text <نزد جانان هوشیاری نزد خود دیوانه‌ای>
  block
    text <خشم شکلی صلح جانی تلخ رویی شکری>
    text <من بدین خویشی ندیدم در جهان بیگانه‌ای>
  block
    text <با هزاران عقل بینا چون ببیند روی شمع>
    text <پر او در پای پیچد درفتد مستانه‌ای>
  block
    text <خرمن آتش گرفته صحن صحراهای عشق>
    text <گندم او آتشین و جان او پیمانه‌ای>
  block
    text <نور گیرد جمله عالم بر مثال کوه طور>
    text <گر بگویم بی‌حجاب از حال دل افسانه‌ای>
  block
    text <شمع گویم یا نگاری دلبری جان پروری>
    text <محض روحی سروقدی کافری جانانه‌ای>
  block
    text <پیش تختش پیرمردی پای کوبان مست وار>
    text <لیک او دریای علمی حاکمی فرزانه‌ای>
  block
    text <دامن دانش گرفته زیر دندان‌ها ولیک>
    text <کلبتین عشق نامانده در او دندانه‌ای>
  block
    text <من ز نور پیر واله پیر در معشوق محو>
    text <او چو آیینه یکی رو من دوسر چون شانه‌ای>
  block
    text <پیر گشتم در جمال و فر آن پیر لطیف>
    text <من چو پروانه در او او را به من پروانه‌ای>
  block
    text <گفتم آخر ای به دانش اوستاد کائنات>
    text <در هنر اقلیم‌هایی لطف کن کاشانه‌ای>
  block
    text <گفت گویم من تو را ای دوربین بسته چشم>
    text <بشنو از من پند جانی محکمی پیرانه‌ای>
  block
    text <دانش و دانا حکیم و حکمت و فرهنگ ما>
    text <غرقه بین تو در جمال گلرخی دردانه‌ای>
  block
    text <چون نگه کردم چه دیدم آفت جان و دلی>
    text <ای مسلمانان ز رحمت یاریی یارانه‌ای>
  block
    text <این همه پوشیده گفتی آخر این را برگشا>
    text <از حسودان غم مخور تو شرح ده مردانه‌ای>
  block
    text <شمس حق و دین تبریزی خداوندی کز او>
    text <گشت این پس مانده اندر عشق او پیشانه‌ای>
