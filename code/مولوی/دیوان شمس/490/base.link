
text <مرا چو زندگی از یاد روی چون مه توست>
  block
    text <مرا چو زندگی از یاد روی چون مه توست>
    text <همیشه سجده گهم آستان خرگه توست>
  block
    text <به هر شبی کشدم تا به روز زنده کند>
    text <نوای آن سگ کو پاسبان درگه توست>
  block
    text <ز پیش آب و گل من بدید روح تو را>
    text <خرد بگفت که سجده کنش که او شه توست>
  block
    text <سجود کرد و در آن سجده ماند تا به ابد>
    text <نهاده روی بر آن خاک خوش که او ره توست>
  block
    text <چه باشدت اگر این شوره خاک را که منم>
    text <به نعل بازنوازی که آن گذرگه توست>
  block
    text <ایا دو دیده تبریز شمس دین به حق>
    text <تو کهربای دلی دل به عاشقی که توست>
