
text <گر علم خرابات تو را همنفسستی>
  block
    text <گر علم خرابات تو را همنفسستی>
    text <این علم و هنر پیش تو باد و هوسستی>
  block
    text <ور طایر غیبی به تو بر سایه فکندی>
    text <سیمرغ جهان در نظر تو مگسستی>
  block
    text <گر کوکبه شاه حقیقت بنمودی>
    text <این کوس سلاطین بر تو چون جرسستی>
  block
    text <گر صبح سعادت به تو اقبال نمودی>
    text <کی دامن و ریش تو به دست عسسستی>
  block
    text <گر پیش روان بر تو عنایت فکنندی>
    text <فکری که به پیش دل توست آن سپسستی>
  block
    text <معکوس شنو گر نبدی گوش دل تو>
    text <از دفتر عشاق یکی حرف بسستی>
  block
    text <گوید همه مردند یکی بازنیامد>
    text <بازآمده دیدی اگر آن گیج کسستی>
  block
    text <لرزان لهب جان تو از صرصر مرگ است>
    text <لرزان نبدی گر ز بقا مقتبسستی>
  block
    text <همراه خسان گر نبدی طبع خسیست>
    text <در حلق تو این شربت فانی چو خسستی>
  block
    text <طفل خرد تو به تبارک برسیدی>
    text <در مکتب شادی ز کجا در عبسستی>
  block
    text <خاموش که این‌ها همه موقوف به وقت است>
    text <گر وقت بدی داعیه فریادرسستی>
