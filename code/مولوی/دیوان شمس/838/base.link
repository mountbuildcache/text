
text <گر نخسپی شبکی جان چه شود>
  block
    text <گر نخسپی شبکی جان چه شود>
    text <ور نکوبی در هجران چه شود>
  block
    text <ور بیاری شبکی روز آری>
    text <از برای دل یاران چه شود>
  block
    text <ور دو دیده به تو روشن گردد>
    text <کوری دیده شیطان چه شود>
  block
    text <گر برآری ز دل بحر غبار>
    text <چون کف موسی عمران چه شود>
  block
    text <ور سلیمان بر موران آید>
    text <تا شود مور سلیمان چه شود>
  block
    text <ور چو الیاس قلاووز شوی>
    text <تا لب چشمه حیوان چه شود>
  block
    text <ور بروید ز گل افشانی تو>
    text <همه عالم گل و ریحان چه شود>
  block
    text <آب حیوان که در آن تاریکیست>
    text <پر شود شهر و بیابان چه شود>
  block
    text <ور ز خوان کرم و نعمت تو>
    text <زنده گردد دو سه مهمان چه شود>
  block
    text <ور ز دلداری و جان بخشی تو>
    text <جان بیابد دو سه بی‌جان چه شود>
  block
    text <ور سواره سوی میدان آیی>
    text <تا شود سینه چو میدان چه شود>
  block
    text <روی چون ماهت اگر بنمایی>
    text <تا رود زهره به میزان چه شود>
  block
    text <آستین کرم ار افشانی>
    text <تا ندریم گریبان چه شود>
  block
    text <ور بریزی قدحی مالامال>
    text <بر سر وقت خماران چه شود>
  block
    text <ور بپوشیم یکی خلعت نو>
    text <ما غلامان ز تو سلطان چه شود>
  block
    text <ور چو موسی بپذیری چوبی>
    text <تا شود چوب تو ثعبان چه شود>
  block
    text <رو به لطف آر و ز دشمن مشنو>
    text <گر بجویی دل ایشان چه شود>
  block
    text <بس کن ای دل ز فغان جمع نشین>
    text <گر نگویی تو پریشان چه شود>
