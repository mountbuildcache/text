
text <عید آمد و عید آمد وان بخت سعید آمد>
  block
    text <عید آمد و عید آمد وان بخت سعید آمد>
    text <برگیر و دهل می‌زن کان ماه پدید آمد>
  block
    text <عید آمد ای مجنون غلغل شنو از گردون>
    text <کان معتمد سدره از عرش مجید آمد>
  block
    text <عید آمد ره جویان رقصان و غزل گویان>
    text <کان قیصر مه رویان زان قصر مشید آمد>
  block
    text <صد معدن دانایی مجنون شد و سودایی>
    text <کان خوبی و زیبایی بی‌مثل و ندید آمد>
  block
    text <زان قدرت پیوستش داوود نبی مستش>
    text <تا موم کند دستش گر سنگ و حدید آمد>
  block
    text <عید آمد و ما بی‌او عیدیم بیا تا ما>
    text <بر عید زنیم این دم کان خوان و ثرید آمد>
  block
    text <زو زهر شکر گردد زو ابر قمر گردد>
    text <زو تازه و تر گردد هر جا که قدید آمد>
  block
    text <برخیز به میدان رو در حلقه رندان رو>
    text <رو جانب مهمان رو کز راه بعید آمد>
  block
    text <غم‌هاش همه شادی بندش همه آزادی>
    text <یک دانه بدو دادی صد باغ مزید آمد>
  block
    text <من بنده آن شرقم در نعمت آن غرقم>
    text <جز نعمت پاک او منحوس و پلید آمد>
  block
    text <بربند لب و تن زن چون غنچه و چون سوسن>
    text <رو صبر کن از گفتن چون صبر کلید آمد>
