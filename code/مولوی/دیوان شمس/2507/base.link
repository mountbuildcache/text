
text <بیامد عید ای ساقی عنایت را نمی‌دانی>
  block
    text <بیامد عید ای ساقی عنایت را نمی‌دانی>
    text <غلامانند سلطان را بیارا بزم سلطانی>
  block
    text <منم مخمور و مست تو قدح خواهم ز دست تو>
    text <قدح از دست تو خوشتر که می جان است و تو جانی>
  block
    text <بیا ساقی کم آزارم که من از خویش بیزارم>
    text <بنه بر دست آن شیشه به قانون پری خوانی>
  block
    text <چنان کن شیشه را ساده که گوید خود منم باده>
    text <به حق خویشی ای ساقی که بی‌خویشم تو بنشانی>
  block
    text <به عشق و جست و جوی تو سبو بردم به جوی تو>
    text <بحمدالله که دانستم که ما را خود تو جویانی>
  block
    text <تو خواهم کز نکوکاری سبو را نیک پر داری>
    text <از آن می‌های روحانی وزان خم‌های پنهانی>
  block
    text <میی اندر سرم کردی و دیگر وعده‌ام کردی>
    text <به جان پاکت ای ساقی که پیمان را نگردانی>
  block
    text <که ساقی الستی تو قرار جان مستی تو>
    text <در خیبر شکستی تو به بازوی مسلمانی>
