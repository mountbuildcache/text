
text <به روح‌های مقدس ز من سلام برید>
  block
    text <به روح‌های مقدس ز من سلام برید>
    text <به عاشقان مقدم ز من پیام برید>
  block
    text <به روز وصل چو برقم شب فراق چو ابر>
    text <از این دو حال مشوش بگو کدام برید>
  block
    text <خدای خصم شما گر به پیش آن خورشید>
    text <ز ماه و شمع و ستاره و چراغ نام برید>
  block
    text <سیاه کاسه شوی ار ز مطبخ عشقش>
    text <به سوی خوان کرم دیگ‌های خام برید>
  block
    text <نشان دهم که شما آتش از کجا آرید>
    text <ز برق نعل شهنشاه خوش خرام برید>
  block
    text <ولیک مرکب تندست هان و هان زنهار>
    text <نه زین هلد نه لگام ار شما لگام برید>
  block
    text <حیات یابد آن جا را اگر چه مرده برید>
    text <حلال گردد آن جا اگر حرام برید>
  block
    text <هزار بند چو عشقش ز پای جان بگشاد>
    text <مرا دو دست گرفته به آن مقام برید>
  block
    text <ز لوح عشق نبشتیم این غزل‌ها را>
    text <به شمس مفخر تبریز از این غلام برید>
