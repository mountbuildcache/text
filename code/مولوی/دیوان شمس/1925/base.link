
text <بازآمد آستین فشانان>
  block
    text <بازآمد آستین فشانان>
    text <آن دشمن جان و عقل و ایمان>
  block
    text <غارتگر صد هزار خانه>
    text <ویران کن صد هزار دکان>
  block
    text <شورنده صد هزار فتنه>
    text <حیرتگه صد هزار حیران>
  block
    text <آن دایه عقل و آفت عقل>
    text <آن مونس جان و دشمن جان>
  block
    text <او عقل سبک کجا رباید>
    text <عقلی خواهد چو عقل لقمان>
  block
    text <او جان خسیس کی پذیرد>
    text <جانی خواهد چو بحر عمان>
  block
    text <آمد که خراج ده بیاور>
    text <گفتم که چه ده دهی است ویران>
  block
    text <طوفان تو شهرها شکست است>
    text <یک ده چه زند میان طوفان>
  block
    text <گفتا ویران مقام گنج است>
    text <ویرانه ماست ای مسلمان>
  block
    text <ویرانه به ما ده و برون رو>
    text <تشنیع مزن مگو پریشان>
  block
    text <ویرانه ز توست چون تو رفتی>
    text <معمور شود به عدل سلطان>
  block
    text <حیلت مکن و مگو که رفتم>
    text <اندر پس در مباش پنهان>
  block
    text <چون مرده بساز خویشتن را>
    text <تا زنده شوی به روح انسان>
  block
    text <گفتی که تو در میان نباشی>
    text <آن گفت تو هست عین قرآن>
  block
    text <کاری که کنی تو در میان نی>
    text <آن کرده حق بود یقین دان>
  block
    text <باقی غزل به سر بگوییم>
    text <نتوان گفتن به پیش خامان>
  block
    text <خاموش که صد هزار فرق است>
    text <از گفت زبان و نور فرقان>
