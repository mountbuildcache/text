
text <روی تو جان جانست از جان نهان مدارش>
  block
    text <روی تو جان جانست از جان نهان مدارش>
    text <آنچ از جهان فزونست اندر جهان درآرش>
  block
    text <ای قطب آسمان‌ها در آسمان جان‌ها>
    text <جان گرد توست گردان می‌دار بی‌قرارش>
  block
    text <همچون انار خندان عالم نمود دندان>
    text <در خویش می‌نگنجد از خویشتن برآرش>
  block
    text <نگذارد آفتابش یک ذره اختیارم>
    text <تا اختیار دارم کی باشم اختیارش>
  block
    text <از خاک چون غباری برداشت باد عشقم>
    text <آن جا که باد جنبد آن جا بود غبارش>
  block
    text <در خاک تیره دانه زان رو به جنبش آمد>
    text <کز عشق خاکیان را بر می‌کشد بهارش>
  block
    text <هم بدر و هم هلالش هم حور و هم جمالش>
    text <هم باغ و هم نهالش چون من در انتظارش>
  block
    text <جامش نعوذبالله دامش نعوذبالله>
    text <نامش نعوذبالله والله که نیست یارش>
  block
    text <من همچو گلبنانم او همچو باغبانم>
    text <از وی شکفت جانم بر وی بود نثارش>
  block
    text <چون برگ من ز بالا رقصان به پستی آیم>
    text <لرزان که تا نیفتم الا که در کنارش>
  block
    text <حیله گریست کارش مهره بریست کارش>
    text <پرده دریست کارش نی سرسریست کارش>
  block
    text <می‌خارد این گلویم گویم عجب نگویم>
    text <بگذار تا بخارد بی‌محرمی مخارش>
