
text <به پیشت نام جان گویم زهی رو>
  block
    text <به پیشت نام جان گویم زهی رو>
    text <حدیث گلستان گویم زهی رو>
  block
    text <تو این جا حاضر و شرمم نباشد>
    text <که از حسن بتان گویم زهی رو>
  block
    text <چو شاه بی‌نشان عالم بیاراست>
    text <من از شکل و نشان گویم زهی رو>
  block
    text <چو نور لامکان آفاق بگرفت>
    text <من از جا و مکان گویم زهی رو>
  block
    text <به پیش این دکان که کان شادی است>
    text <من از سود و زیان گویم زهی رو>
  block
    text <به پیش این چنین دانای اسرار>
    text <کژی در دل نهان گویم زهی رو>
  block
    text <چو استاره و جهان شد محو خورشید>
    text <فسانه این جهان گویم زهی رو>
  block
    text <اوان قاب قوسین است و ادنی>
    text <حدیث خرکمان گویم زهی رو>
  block
    text <از آن جان که روان شد سوی جانان>
    text <بر هر بی‌روان گویم زهی رو>
  block
    text <حدیثی را که جان هم نیست محرم>
    text <من از راه دهان گویم زهی رو>
  block
    text <چو شاهنشاه صد جان و جهانی>
    text <من از جان و جهان گویم زهی رو>
