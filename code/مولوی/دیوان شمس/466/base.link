
text <باز درآمد به بزم مجلسیان دوست دوست>
  block
    text <باز درآمد به بزم مجلسیان دوست دوست>
    text <گر چه غلط می‌دهد نیست غلط اوست اوست>
  block
    text <گاه خوش خوش شود گه همه آتش شود>
    text <تعبیه‌های عجب یار مرا خوست خوست>
  block
    text <نقش وفا وی کند پشت به ما کی کند>
    text <پشت ندارد چو شمع او همگی روست روست>
  block
    text <پوست رها کن چو مار سر تو برآور ز یار>
    text <مغز نداری مگر تا کی از این پوست پوست>
  block
    text <هر کی به جد تمام در هوس ماست ماست>
    text <هر کی چو سیل روان در طلب جوست جوست>
  block
    text <از هوس عشق او باغ پر از بلبل‌ست>
    text <وز گل رخسار او مغز پر از بوست بوست>
  block
    text <مفخر تبریزیان شمس حق آگه بود>
    text <کز غم عشق این تنم بر مثل موست موست>
