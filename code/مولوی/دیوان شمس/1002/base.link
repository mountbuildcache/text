
text <چونک کمند تو دلم را کشید>
  block
    text <چونک کمند تو دلم را کشید>
    text <یوسفم از چاه به صحرا دوید>
  block
    text <آنک چو یوسف به چهم درفکند>
    text <باز به فریادم هم او رسید>
  block
    text <چون رسن لطف در این چه فکند>
    text <چنبره دل گل و نسرین دمید>
  block
    text <قیصر از آن قصر به چه میل کرد>
    text <چه چو بهشتی شد و قصر مشید>
  block
    text <گفتم ای چه چه شد آن ظلمتت>
    text <گفت که خورشید به من بنگرید>
  block
    text <هر که فسردست کنون گرم شد>
    text <جمره عشقت بگدازد جلید>
  block
    text <قیصر رومست که بر زنگ زد>
    text <اوست که ترسابچه خواندش فرید>
  block
    text <پرتو دل بود که زد بر سعیر>
    text <پر شد و بشکافت که هل من مزید>
  block
    text <دوزخ گفتش که مرا جان ببخش>
    text <تا بخورم هرک ز یزدان برید>
  block
    text <برگذر از آتش ای بحر لطف>
    text <ور نه بمردم تبشم بفسرید>
  block
    text <گفت که ای آتش قوم مرا>
    text <زود به من ده که خداشان گزید>
  block
    text <جمله یکایک به کف او سپرد>
    text <گفت که نار تو ز نورم رهید>
  block
    text <تافت ز تبریز رخ شمس دین>
    text <شمس بود نور جهان را کلید>
