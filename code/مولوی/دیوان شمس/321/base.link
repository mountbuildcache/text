
text <آن خواجه را از نیم شب بیماریی پیدا شده‌ست>
  block
    text <آن خواجه را از نیم شب بیماریی پیدا شده‌ست>
    text <تا روز بر دیوار ما بی‌خویشتن سر می‌زده‌ست>
  block
    text <چرخ و زمین گریان شده وز ناله‌اش نالان شده>
    text <دم‌های او سوزان شده گویی که در آتشکده‌ست>
  block
    text <بیماریی دارد عجب نی درد سر نی رنج تب>
    text <چاره ندارد در زمین کز آسمانش آمده‌ست>
  block
    text <چون دید جالینوس را نبضش گرفت و گفت او>
    text <دستم بهل دل را ببین رنجم برون قاعده‌ست>
  block
    text <صفراش نی سوداش نی قولنج و استسقاش نی>
    text <زین واقعه در شهر ما هر گوشه‌ای صد عربده‌ست>
  block
    text <نی خواب او را نی خورش از عشق دارد پرورش>
    text <کاین عشق اکنون خواجه را هم دایه و هم والده‌ست>
  block
    text <گفتم خدایا رحمتی کرام گیرد ساعتی>
    text <نی خون کس را ریخته‌ست نی مال کس را بستده‌ست>
  block
    text <آمد جواب از آسمان کو را رها کن در همان>
    text <کاندر بلای عاشقان دارو و درمان بیهدست>
  block
    text <این خواجه را چاره مجو بندش منه پندش مگو>
    text <کان جا که افتادست او نی مفسقه نی معبده‌ست>
  block
    text <تو عشق را چون دیده‌ای از عاشقان نشنیده‌ای>
    text <خاموش کن افسون مخوان نی جادوی نی شعبده‌ست>
  block
    text <ای شمس تبریزی بیا ای معدن نور و ضیا>
    text <کاین روح باکار و کیا بی‌تابش تو جامدست>
