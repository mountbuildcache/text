
text <ای تو برای آبرو آب حیات ریخته>
  block
    text <ای تو برای آبرو آب حیات ریخته>
    text <زهر گرفته در دهان قند و نبات ریخته>
  block
    text <مست و خراب این چنین چرخ ندانی از زمین>
    text <از پی آب پارگین آب فرات ریخته>
  block
    text <همچو خران به کاه و جو نیست روا چنین مرو>
    text <بر فقرا تو درنگر زر صدقات ریخته>
  block
    text <روح شو و جهت مجو ذات شو و صفت مگو>
    text <زان شه بی‌جهت نگر جمله جهات ریخته>
  block
    text <آه دریغ مغز تو در ره پوست باخته>
    text <آه دریغ شاه تو در غم مات ریخته>
  block
    text <از غم مات شاه دل خانه به خانه می‌دود>
    text <رنگ رخ و پیاده‌ها بهر نجات ریخته>
  block
    text <جسته برات جان از او باز چو دیده روی او>
    text <کیسه دریده پیش او جمله برات ریخته>
  block
    text <از صفتش صفات ما خارشناس گل شده>
    text <باز صفات ما چو گل در ره ذات ریخته>
  block
    text <بال و پری که او تو را برد و اسیر دام کرد>
    text <بال و پری است عاریت روز وفات ریخته>
