
text <باز بنفشه رسید جانب سوسن دوتا>
  block
    text <باز بنفشه رسید جانب سوسن دوتا>
    text <باز گل لعل پوش می‌بدراند قبا>
  block
    text <بازرسیدند شاد زان سوی عالم چو باد>
    text <مست و خرامان و خوش سبزقبایان ما>
  block
    text <سرو علمدار رفت سوخت خزان را به تفت>
    text <وز سر که رخ نمود لاله شیرین لقا>
  block
    text <سنبله با یاسمین گفت سلام علیک>
    text <گفت علیک السلام در چمن آی ای فتا>
  block
    text <یافته معروفیی هر طرفی صوفیی>
    text <دست زنان چون چنار رقص کنان چون صبا>
  block
    text <غنچه چو مستوریان کرده رخ خود نهان>
    text <باد کشد چادرش کای سره رو برگشا>
  block
    text <یار در این کوی ما آب در این جوی ما>
    text <زینت نیلوفری تشنه و زردی چرا>
  block
    text <رفت دی روترش کشته شد آن عیش کش>
    text <عمر تو بادا دراز ای سمن تیزپا>
  block
    text <نرگس در ماجرا چشمک زد سبزه را>
    text <سبزه سخن فهم کرد گفت که فرمان تو را>
  block
    text <گفت قرنفل به بید من ز تو دارم امید>
    text <گفت عزبخانه‌ام خلوت توست الصلا>
  block
    text <سیب بگفت ای ترنج از چه تو رنجیده‌ای>
    text <گفت من از چشم بد می‌نشوم خودنما>
  block
    text <فاخته با کو و کو آمد کان یار کو>
    text <کردش اشارت به گل بلبل شیرین نوا>
  block
    text <غیر بهار جهان هست بهاری نهان>
    text <ماه رخ و خوش دهان باده بده ساقیا>
  block
    text <یا قمرا طالعا فی الظلمات الدجی>
    text <نور مصابیحه یغلب شمس الضحی>
  block
    text <چند سخن ماند لیک بی‌گه و دیرست نیک>
    text <هر چه به شب فوت شد آرم فردا قضا>
