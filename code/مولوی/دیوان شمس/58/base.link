
text <رسید آن شه رسید آن شه بیارایید ایوان را>
  block
    text <رسید آن شه رسید آن شه بیارایید ایوان را>
    text <فروبرید ساعدها برای خوب کنعان را>
  block
    text <چو آمد جان جان جان نشاید برد نام جان>
    text <به پیشش جان چه کار آید مگر از بهر قربان را>
  block
    text <بدم بی‌عشق گمراهی درآمد عشق ناگاهی>
    text <بدم کوهی شدم کاهی برای اسب سلطان را>
  block
    text <گر ترکست و تاجیکست بدو این بنده نزدیکست>
    text <چو جان با تن ولیکن تن نبیند هیچ مر جان را>
  block
    text <هلا یاران که بخت آمد گه ایثار رخت آمد>
    text <سلیمانی به تخت آمد برای عزل شیطان را>
  block
    text <بجه از جا چه می‌پایی چرا بی‌دست و بی‌پایی>
    text <نمی‌دانی ز هدهد جو ره قصر سلیمان را>
  block
    text <بکن آن جا مناجاتت بگو اسرار و حاجاتت>
    text <سلیمان خود همی‌داند زبان جمله مرغان را>
  block
    text <سخن بادست ای بنده کند دل را پراکنده>
    text <ولیکن اوش فرماید که گرد آور پریشان را>
