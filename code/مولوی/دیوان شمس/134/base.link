
text <ساقیا در نوش آور شیره عنقود را>
  block
    text <ساقیا در نوش آور شیره عنقود را>
    text <در صبوح آور سبک مستان خواب آلود را>
  block
    text <یک به یک در آب افکن جمله تر و خشک را>
    text <اندر آتش امتحان کن چوب را و عود را>
  block
    text <سوی شورستان روان کن شاخی از آب حیات>
    text <چون گل نسرین بخندان خار غم فرسود را>
  block
    text <بلبلان را مست گردان مطربان را شیرگیر>
    text <تا که درسازند با هم نغمه داوود را>
  block
    text <بادپیما بادپیمایان خود را آب ده>
    text <کوری آن حرص افزون جوی کم پیمود را>
  block
    text <هم بزن بر صافیان آن درد دردانگیز را>
    text <هم بخور با صوفیان پالوده بی‌دود را>
  block
    text <می میاور زان بیاور که می از وی جوش کرد>
    text <آنک جوشش در وجود آورد هر موجود را>
  block
    text <زان میی کاندر جبل انداخت صد رقص الجمل>
    text <زان میی کو روشنی بخشد دل مردود را>
  block
    text <هر صباحی عید داریم از تو خاصه این صبوح>
    text <کز کرم بر می فشانی باده موعود را>
  block
    text <برفشان چندانک ما افشانده گردیم از وجود>
    text <تا که هر قاصد بیابد در فنا مقصود را>
  block
    text <همچو آبی دیده در خود آفتاب و ماه را>
    text <چون ایازی دیده در خود هستی محمود را>
  block
    text <شمس تبریزی برآر از چاه مغرب مشرقی>
    text <همچو صبحی کو برآرد خنجر مغمود را>
