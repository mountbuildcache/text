
text <ای آنک امام عشقی تکبیر کن که مستی>
  block
    text <ای آنک امام عشقی تکبیر کن که مستی>
    text <دو دست را برافشان بیزار شو ز هستی>
  block
    text <موقوف وقت بودی تعجیل می‌نمودی>
    text <وقت نماز آمد برجه چرا نشستی>
  block
    text <بر بوی قبله حق صد قبله می‌تراشی>
    text <بر بوی عشق آن بت صد بت همی‌پرستی>
  block
    text <بالاترک پر ای جان ای جان بنده فرمان>
    text <که مه بود به بالا سایه بود به پستی>
  block
    text <همچون گدای هر در بر هر دری مزن سر>
    text <حلقه در فلک زن زیرا درازدستی>
  block
    text <سغراق آسمانت چون کرد آن چنانت>
    text <بیگانه شو ز عالم کز خویش هم برستی>
  block
    text <می‌گویمت که چونی هرگز کسی بگوید>
    text <با جان بی‌چگونه چونی چگونه استی>
  block
    text <امشب خراب و مستی فردا شود ببینی>
    text <چه خیک‌ها دریدی چه شیشه‌ها شکستی>
  block
    text <هر شیشه که شکستم بر تو توکلستم>
    text <که صد هزار گونه اشکسته را تو بستی>
  block
    text <ای نقش بند پنهان کاندر درونه ای جان>
    text <داری هزار صورت جز ماه و جز مهستی>
  block
    text <صد حلق را گشودی گر حلقه‌ای ربودی>
    text <صد جان و دل بدادی گر سینه‌ای بخستی>
  block
    text <دیوانه گشته‌ام من هر چه از جنون بگویم>
    text <زودتر بلی بلی گو گر محرم الستی>
