
text <ساقیا عربده کردیم که در جنگ شویم>
  block
    text <ساقیا عربده کردیم که در جنگ شویم>
    text <می گلرنگ بده تا همه یک رنگ شویم>
  block
    text <صورت لطف سقی الله تویی در دو جهان>
    text <رخ می رنگ نما تا همگان دنگ شویم>
  block
    text <باده منسوخ شود چون به صفت باده شویم>
    text <بنگ منسوخ شود چون همگی بنگ شویم>
  block
    text <هین که اندیشه و غم پهلوی ما خانه گرفت>
    text <باده ده تا که از او ما به دو فرسنگ شویم>
  block
    text <مطربا بهر خدا زخمه مستانه بزن>
    text <تا ز زخمه خوش تو ساخته چون چنگ شویم>
  block
    text <مجلس قیصر روم است بده صیقل دل>
    text <تا که چون آینه جان همه بی‌رنگ شویم>
  block
    text <یک جهان تنگ دل و ما ز فراخی نشاط>
    text <یک نفس عاشق آنیم که دلتنگ شویم>
  block
    text <دشمن عقل کی دیده‌ست کز آمیزش او>
    text <همه عقل و همه علم و همه فرهنگ شویم>
  block
    text <شمس تبریز چو در باغ صفا رو بنمود>
    text <زود در گردن عشقش همه آونگ شویم>
