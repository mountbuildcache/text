
text <ای ببرده دل تو قصد جان مکن>
  block
    text <ای ببرده دل تو قصد جان مکن>
    text <و آنچ من کردم تو جانا آن مکن>
  block
    text <بنگر اندر درد من گر صاف نیست>
    text <درد خود مفرستم و درمان مکن>
  block
    text <داد ایمان داد زلف کافرت>
    text <یک سر مویی ز کفر ایمان مکن>
  block
    text <عادت خوبان جفا باشد جفا>
    text <هم بر آن عادت بر او احسان مکن>
  block
    text <گر چه دل بر مرگ خود بنهاده‌ایم>
    text <در جفا آهسته‌تر چندان مکن>
  block
    text <عیش ما را مرگ باشد پرده دار>
    text <پرده پوش و مرگ را خندان مکن>
  block
    text <ای زلیخا فتنه عشق از تو است>
    text <یوسفی را هرزه در زندان مکن>
  block
    text <چون سر رندان نداری وقت عیش>
    text <وعده‌ها اندر سر رندان مکن>
  block
    text <نور چشم عاشقان آخر تویی>
    text <عیش‌ها بر کوری ایشان مکن>
  block
    text <نقدکی را از یکی مفلس مبر>
    text <از حریصی نقد او در کان مکن>
  block
    text <شب روان را همچو استاره مسوز>
    text <راه خود را پر ز رهبانان مکن>
  block
    text <شمس تبریزی یکی رویی نمای>
    text <تا ابد تو روی با جانان مکن>
