
text <غلامم خواجه را آزاد کردم>
  block
    text <غلامم خواجه را آزاد کردم>
    text <منم کاستاد را استاد کردم>
  block
    text <منم آن جان که دی زادم ز عالم>
    text <جهان کهنه را بنیاد کردم>
  block
    text <منم مومی که دعوی من این است>
    text <که من پولاد را پولاد کردم>
  block
    text <بسی بی‌دیده را سرمه کشیدم>
    text <بسی بی‌عقل را استاد کردم>
  block
    text <منم ابر سیه اندر شب غم>
    text <که روز عید را دلشاد کردم>
  block
    text <عجب خاکم که من از آتش عشق>
    text <دماغ چرخ را پرباد کردم>
  block
    text <ز شادی دوش آن سلطان نخفته‌ست>
    text <که من بنده مر او را یاد کردم>
  block
    text <ملامت نیست چون مستم تو کردی>
    text <اگر من فاشم و بیداد کردم>
  block
    text <خمش کن کینه زنگار گیرد>
    text <چو بر وی دم زدم فریاد کردم>
