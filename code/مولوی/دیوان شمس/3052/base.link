
text <چه باده بود که در دور از بگه دادی>
  block
    text <چه باده بود که در دور از بگه دادی>
    text <که می‌شکافد دور زمانه از شادی>
  block
    text <نبود باده به جان تو راست گو که چه بود>
    text <بهانه راست مکن کژ مگو به استادی>
  block
    text <چه راست می‌طلبی ای دل سلیم از او>
    text <که راست نیست به جز قد او در این وادی>
  block
    text <تو راست باش چو تیر و حریف کژ چو کمان>
    text <چو تیر زه به دهان گیر چون درافتادی>
  block
    text <ازانک راستی تو غلام آن کژی است>
    text <اگر تو تیری بهر کمان کژ زادی>
  block
    text <بیار بار دگر تا ببینم آن چه میست>
    text <که جان عارف مستی و خصم زهادی>
  block
    text <نکو ندیدم آن بار سخت تشنه بدم>
    text <بیار بار دگر چون مطیع و منقادی>
  block
    text <نمی‌فریبمت این یک بیار و دیگر بس>
    text <کی با تو حیله کند حیله را تو بنیادی>
  block
    text <فریب و عشوه تو تلقین کنی دو عالم را>
    text <ولی مرا مددی ده چو خنب بگشادی>
  block
    text <چو جمع روزه گشادند خیک را بمبند>
    text <که عیش را تو عروسی و هم تو دامادی>
  block
    text <اگر به خوک از آن خیک جرعه‌ای بدهی>
    text <به پیش خوک کند شیر چرخ آحادی>
  block
    text <چو نام باده برم آن تویی و آتش تو>
    text <وگر غریو کنم در میان فریادی>
  block
    text <چنان نه‌ای تو که با تو دگر کسی گنجد>
    text <ولی ز رشک لقب‌های طرفه بنهادی>
  block
    text <گهی سبو و گهی جام و گه حلال و حرام>
    text <همه تویی که گهی مهدیی و گه هادی>
  block
    text <به نور رفعت ماهی به لطف چون گلزار>
    text <ولی چو سرو و چو سوسن ز هر دو آزادی>
  block
    text <ولی چو ای همه گویم نداندت اجزا>
    text <که فرد جزو نداند به غیر افرادی>
  block
    text <مثل به جزو زنم تا که جزو میل کند>
    text <چو میل کرد کشانیش تو به آبادی>
  block
    text <بیار مفخر تبریز شمس تبریزی>
    text <مثال اصل که اصل وجود و ایجادی>
