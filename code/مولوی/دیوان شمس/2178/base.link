
text <تو کمترخواره‌ای هشیار می‌رو>
  block
    text <تو کمترخواره‌ای هشیار می‌رو>
    text <میان کژروان رهوار می‌رو>
  block
    text <تو آن خنبی که من دیدم ندیدی>
    text <مرا خنبک مزن ای یار می‌رو>
  block
    text <ز بازار جهان بیزار گشتم>
    text <تو دلالی سوی بازار می‌رو>
  block
    text <چو من ایزار پا دستار کردم>
    text <تو پا بردار و با دستار می‌رو>
  block
    text <مرا تا وقت مردن کار این است>
    text <تو را کار است سوی کار می‌رو>
  block
    text <مرا آن رند بشکسته‌ست توبه>
    text <تو مرد صایمی ناهار می‌رو>
  block
    text <شنیدی فضل شمس الدین تبریز>
    text <نداری دیده در اقرار می‌رو>
