
text <عطارد مشتری باید متاع آسمانی را>
  block
    text <عطارد مشتری باید متاع آسمانی را>
    text <مهی مریخ چشم ارزد چراغ آن جهانی را>
  block
    text <چو چشمی مقترن گردد بدان غیبی چراغ جان>
    text <ببیند بی‌قرینه او قرینان نهانی را>
  block
    text <یکی جان عجب باید که داند جان فدا کردن>
    text <دو چشم معنوی باید عروسان معانی را>
  block
    text <یکی چشمیست بشکفته صقال روح پذرفته>
    text <چو نرگس خواب او رفته برای باغبانی را>
  block
    text <چنین باغ و چنین شش جو پس این پنج و این شش جو>
    text <قیاسی نیست کمتر جو قیاس اقترانی را>
  block
    text <به صف‌ها رایت نصرت به شب‌ها حارس امت>
    text <نهاده بر کف وحدت در سبع المثانی را>
  block
    text <شکسته پشت شیطان را بدیده روی سلطان را>
    text <که هر خس از بنا داند به استدلال بانی را>
  block
    text <زهی صافی زهی حری مثال می خوشی مری>
    text <کسی دزدد چنین دری که بگذارد عوانی را>
  block
    text <الی البحر توجهنا و من عذب تفکهنا>
    text <لقینا الدر مجانا فلا نبغی الدنانی را>
  block
    text <لقیت الماء عطشانا لقیت الرزق عریانا>
    text <صحبت اللیث احیانا فلا اخشی السنانی را>
  block
    text <توی موسی عهد خود درآ در بحر جزر و مد>
    text <ره فرعون باید زد رها کن این شبانی را>
  block
    text <الا ساقی به جان تو به اقبال جوان تو>
    text <به ما ده از بنان تو شراب ارغوانی را>
  block
    text <بگردان باده شاهی که همدردی و همراهی>
    text <نشان درد اگر خواهی بیا بنگر نشانی را>
  block
    text <بیا درده می احمر که هم بحر است و هم گوهر>
    text <برهنه کن به یک ساغر حریف امتحانی را>
  block
    text <برو ای رهزن مستان رها کن حیله و دستان>
    text <که ره نبود در این بستان دغا و قلتبانی را>
  block
    text <جواب آنک می‌گوید به زر نخریده‌ای جان را>
    text <که هندو قدر نشناسد متاع رایگانی را>
