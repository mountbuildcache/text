
text <نوبهارا جان مایی جان‌ها را تازه کن>
  block
    text <نوبهارا جان مایی جان‌ها را تازه کن>
    text <باغ‌ها را بشکفان و کشت‌ها را تازه کن>
  block
    text <گل جمال افروخته‌ست و مرغ قول آموخته‌ست>
    text <بی صبا جنبش ندارند هین صبا را تازه کن>
  block
    text <سرو سوسن را همی‌گوید زبان را برگشا>
    text <سنبله با لاله می گوید وفا را تازه کن>
  block
    text <شد چناران دف زنان و شد صنوبر کف زنان>
    text <فاخته نعره زنان کوکو عطا را تازه کن>
  block
    text <از گل سوری قیام و از بنفشه بین رکوع>
    text <برگ رز اندر سجود آمد صلا را تازه کن>
  block
    text <جمله گل‌ها صلح جو و خار بدخو جنگ جو>
    text <خیز ای وامق تو باری عهد عذرا تازه کن>
  block
    text <رعد گوید ابر آمد مشک‌ها بر خاک ریخت>
    text <ای گلستان رو بشو و دست و پا را تازه کن>
  block
    text <نرگس آمد سوی بلبل خفته چشمک می زند>
    text <کاندرآ اندر نوا عشق و هوا را تازه کن>
  block
    text <بلبل این بشنید از او و با گل صدبرگ گفت>
    text <گر سماعت میل شد این بی‌نوا را تازه کن>
  block
    text <سبزپوشان خضرکسوه همی‌گویند رو>
    text <چون شکوفه سر سر اولیا را تازه کن>
  block
    text <وان سه برگ و آن سمن وان یاسمین گویند نی>
    text <در خموشی کیمیا بین کیمیا را تازه کن>
