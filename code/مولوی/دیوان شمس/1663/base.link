
text <نو به نو هر روز باری می کشم>
  block
    text <نو به نو هر روز باری می کشم>
    text <وین بلا از بهر کاری می کشم>
  block
    text <زحمت سرما و برف ماه دی>
    text <بر امید نوبهاری می کشم>
  block
    text <پیش آن فربه کن هر لاغری>
    text <این چنین جسم نزاری می کشم>
  block
    text <از دو صد شهرم اگر بیرون کنند>
    text <بهر عشق شهریاری می کشم>
  block
    text <گر دکان و خانه‌ام ویران شود>
    text <بر وفای لاله زاری می کشم>
  block
    text <عشق یزدان پس حصاری محکم است>
    text <رخت جان اندر حصاری می کشم>
  block
    text <ناز هر بیگانه سنگین دلی>
    text <بهر یاری بردباری می کشم>
  block
    text <بهر لعلش کوه و کانی می کنم>
    text <بهر آن گل بار خاری می کشم>
  block
    text <بهر آن دو نرگس مخمور او>
    text <همچو مخموران خاری می کشم>
  block
    text <بهر صیدی کو نمی‌گنجد به دام>
    text <دام و داهول شکاری می کشم>
  block
    text <گفت ای غم تا قیامت می کشی>
    text <می کشم ای دوست آری می کشم>
  block
    text <سینه غار و شمس تبریزی است یار>
    text <سخره بهر یار غاری می کشم>
