
text <خوشی آخر بگو ای یار چونی>
  block
    text <خوشی آخر بگو ای یار چونی>
    text <از این ایام ناهموار چونی>
  block
    text <به روز و شب مرا اندیشه توست>
    text <کز این روز و شب خون خوار چونی>
  block
    text <از این آتش که در عالم فتاده‌ست>
    text <ز دود لشکر تاتار چونی>
  block
    text <در این دریا و تاریکی و صد موج>
    text <تو اندر کشتی پربار چونی>
  block
    text <منم بیمار و تو ما را طبیبی>
    text <بپرس آخر که ای بیمار چونی>
  block
    text <منت پرسم اگر تو می‌نپرسی>
    text <که ای شیرین شیرین کار چونی>
  block
    text <وجودی بین که بی‌چون و چگونه‌ست>
    text <دلا دیگر مگو بسیار چونی>
  block
    text <بگو در گوش شمس الدین تبریز>
    text <که ای خورشید خوب اسرار چونی>
