
text <خدایا مطربان را انگبین ده>
  block
    text <خدایا مطربان را انگبین ده>
    text <برای ضرب دست آهنین ده>
  block
    text <چو دست و پای وقف عشق کردند>
    text <تو همشان دست و پای راستین ده>
  block
    text <چو پر کردند گوش ما ز پیغام>
    text <توشان صد چشم بخت شاه بین ده>
  block
    text <کبوتروار نالانند در عشق>
    text <توشان از لطف خود برج حصین ده>
  block
    text <ز مدح و آفرینت هوش‌ها را>
    text <چو خوش کردند همشان آفرین ده>
  block
    text <جگرها را ز نغمه آب دادند>
    text <ز کوثرشان تو هم ماء معین ده>
  block
    text <خمش کردم کریما حاجتت نیست>
    text <که گویندت چنان بخش و چنین ده>
