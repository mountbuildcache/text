
text <ز اول بامداد سرمستی>
  block
    text <ز اول بامداد سرمستی>
    text <ور نه دستار کژ چرا بستی>
  block
    text <سخت مستست چشم تو امروز>
    text <دوش گویی که صرف خوردستی>
  block
    text <جان مایی و شمع مجلس ما>
    text <السلام علیک خوش هستی>
  block
    text <باده خوردی و بر فلک رفتی>
    text <مست گشتی و بند بشکستی>
  block
    text <صورت عقل جمله دلتنگیست>
    text <صورت عشق نیست جز مستی>
  block
    text <مست گشتی و شیرگیر شدی>
    text <بر سر شیر مست بنشستی>
  block
    text <باده کهنه پیر راه تو بود>
    text <رو که از چرخ پیر وارستی>
  block
    text <ساقی انصاف حق به دست توست>
    text <که جز آن شراب نپرستی>
  block
    text <عقل ما برده‌ای ولیک این بار>
    text <آن چنان بر که بازنفرستی>
