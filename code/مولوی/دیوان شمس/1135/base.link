
text <بیار ساقی بادت فدا سر و دستار>
  block
    text <بیار ساقی بادت فدا سر و دستار>
    text <ز هر کجا که دهد دست جام جان دست آر>
  block
    text <درآی مست و خرامان و ساغر اندر دست>
    text <روا مبین چو تو ساقی و ما چنین هشیار>
  block
    text <بیار جام که جانم ز آرزومندی>
    text <ز خویش نیز برآمد چه جای صبر و قرار>
  block
    text <بیار جام حیاتی که هم مزاج توست>
    text <که مونس دل خسته‌ست و محرم اسرار>
  block
    text <از آن شراب که گر جرعه‌ای از او بچکد>
    text <ز خاک شوره بروید همان زمان گلزار>
  block
    text <شراب لعل که گر نیم شب برآرد جوش>
    text <میان چرخ و زمین پر شود از او انوار>
  block
    text <زهی شراب و زهی ساغر و زهی ساقی>
    text <که جان‌ها و روان‌ها نثار باد نثار>
  block
    text <بیا که در دل من رازهای پنهانست>
    text <شراب لعل بگردان و پرده‌ای مگذار>
  block
    text <مرا چو مست کنی آنگهی تماشا کن>
    text <که شیرگیر چگونست در میان شکار>
  block
    text <تبارک الله آن دم که پر شود مجلس>
    text <ز بوی جام و ز نور رخ چنان دلدار>
  block
    text <هزار مست چو پروانه جانب آن شمع>
    text <نهاده جان به طبق بر که این بگیر و بیار>
  block
    text <ز مطربان خوش آواز و نعره مستان>
    text <شراب در رگ خمار گم کند رفتار>
  block
    text <ببین به حال جوانان کهف کان خوردند>
    text <خراب سیصد و نه سال مست اندر غار>
  block
    text <چه باده بود که موسی به ساحران درریخت>
    text <که دست و پای بدادند مست و بیخودوار>
  block
    text <زنان مصر چه دیدند بر رخ یوسف>
    text <که شرحه شرحه بریدند ساعد چو نگار>
  block
    text <چه ریخت ساقی تقدیس بر سر جرجیس>
    text <که غم نخورد و نترسید ز آتش کفار>
  block
    text <هزار بارش کشتند و پیشتر می‌رفت>
    text <که مستم و خبرم نیست از یکی و هزار>
  block
    text <صحابیان که برهنه به پیش تیغ شدند>
    text <خراب و مست بدند از محمد مختار>
  block
    text <غلط محمد ساقی نبود جامی بود>
    text <پر از شراب و خدا بود ساقی ابرار>
  block
    text <کدام شربت نوشید پوره ادهم>
    text <که مست وار شد از ملک و مملکت بیزار>
  block
    text <چه سکر بود که آواز داد سبحانی>
    text <که گفت رمز اناالحق و رفت بر سر دار>
  block
    text <به بوی آن می‌شد آب روشن و صافی>
    text <چو مست سجده کنان می‌رود به سوی بحار>
  block
    text <ز عشق این می خاکست گشته رنگ آمیز>
    text <ز تف این می آتش فروخت خوش رخسار>
  block
    text <وگر نه باد چرا گشت همدم و غماز>
    text <حیات سبزه و بستان و دفتر گفتار>
  block
    text <چه ذوق دارند این چار اصل ز آمیزش>
    text <نبات و مردم و حیوان نتیجه این چار>
  block
    text <چه بی‌هشانه میی دارد این شب زنگی>
    text <که خلق را به یکی جام می‌برد از کار>
  block
    text <ز لطف و صنعت صانع کدام را گویم>
    text <که بحر قدرت او را پدید نیست کنار>
  block
    text <شراب عشق بنوشیم و بار عشق کشیم>
    text <چنانک اشتر سرمست در میان قطار>
  block
    text <نه مستیی که تو را آرزوی عقل آید>
    text <ز مستی که کند روح و عقل را بیدار>
  block
    text <ز هر چه دارد غیر خدا شکوفه کند>
    text <از آنک غیر خدا نیست جز صداع و خمار>
  block
    text <کجا شراب طهور و کجا می انگور>
    text <طهور آب حیاتست و آن دگر مردار>
  block
    text <دمی چو خوک و زمانی چو بوزنه کندت>
    text <به آب سرخ سیه روی گردی آخر کار>
  block
    text <دلست خنب شراب خدا سرش بگشا>
    text <سرش به گل بگرفتست طبع بدکردار>
  block
    text <چو اندکی سر خم را ز گل کنی خالی>
    text <برآید از سر خم بو و صد هزار آثار>
  block
    text <اگر درآیم کثار آن فروشمرم>
    text <شمار آن نتوان کرد تا به روز شمار>
  block
    text <چو عاجزیم بلا احصیی فرود آریم>
    text <چو گشت وقت فروداشت جام جان بردار>
  block
    text <درآ به مجلس عشاق شمس تبریزی>
    text <که آفتاب از آن شمس می‌برد انوار>
