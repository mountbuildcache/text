
text <ایها العشاق آتش گشته چون استاره‌ایم>
  block
    text <ایها العشاق آتش گشته چون استاره‌ایم>
    text <لاجرم رقصان همه شب گرد آن مه پاره‌ایم>
  block
    text <تا بود خورشید حاضر هست استاره ستیر>
    text <بی‌رخ خورشید ما می دانک ما آواره‌ایم>
  block
    text <الصلا ای عاشقان‌هان الصلا این کاریان>
    text <باده کاری است این جا زانک ما این کاره‌ایم>
  block
    text <هر سحر پیغام آن پیغامبر خوبان رسد>
    text <کالصلا بیچارگان ما عاشقان را چاره‌ایم>
  block
    text <نعره لبیک لبیک از همه برخاسته>
    text <مصحف معنی تویی ما هر یکی سی پاره‌ایم>
  block
    text <خونبهای کشتگان چون غمزه خونی اوست>
    text <در میان خون خود چون طفلک خون خواره‌ایم>
  block
    text <کوه طور از باده‌اش بیخود شد و بدمست شد>
    text <ما چه کوه آهنیم آخر چه سنگ خاره‌ایم>
  block
    text <یک جو از سرش نگوییم ار همه جو جو شویم>
    text <گرد خرمنگاه چرخ ار چه که ما سیاره‌ایم>
  block
    text <همچو مریم حامله نور خدایی گشته‌ایم>
    text <گر چو عیسی بسته این جسم چون گهواره‌ایم>
  block
    text <از درون باره این عقل خود ما را مجو>
    text <زانک در صحرای عشقش ما برون باره‌ایم>
  block
    text <عشق دیوانه‌ست و ما دیوانه دیوانه‌ایم>
    text <نفس اماره‌ست و ما اماره اماره‌ایم>
  block
    text <مفخر تبریز شمس الدین تو بازآ زین سفر>
    text <بهر حق یک بارگی ما عاشق یک باره‌ایم>
