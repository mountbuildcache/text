
text <به حارسان نکوروی من خطاب کنید>
  block
    text <به حارسان نکوروی من خطاب کنید>
    text <که چشم بد را از یوسفان به خواب کنید>
  block
    text <گهی به خاطر بیگانگان سؤال دهید>
    text <گهی دل همه را سخره جواب کنید>
  block
    text <و چون شدند همه سخره سؤال و جواب>
    text <شما به خلوت ساغر پر از شراب کنید>
  block
    text <دلی که نیست در اندیشه سؤال و جواب>
    text <وی آفتاب جهان شد بدو شتاب کنید>
  block
    text <زنید خاک به چشمی که باد در سر اوست>
    text <دو چشم آتشی حاسدان پرآب کنید>
  block
    text <از آن که هر که جز این آب زندگی باشد>
    text <سراب مرگ بود پشت بر سراب کنید>
  block
    text <چو زندگی ابد هست اندر آب حیات>
    text <به ترک عمر به صد رنگ شیخ و شاب کنید>
  block
    text <گداز عاشق در تاب عشق کی ماند>
    text <به خدمتی که شما از پی ثواب کنید>
  block
    text <چو کف جود و سخاوت به لطف بگشاید>
    text <نشاید این که شما قصه سحاب کنید>
  block
    text <وگر ز تن حشم زنگبار خون آرد>
    text <سپاه قیصر رومی شما حراب کنید>
  block
    text <به یک نظر چو بکرد او جهان جان معمور>
    text <چرا چو جغد حدیث تن خراب کنید>
  block
    text <که صد هزار اسیرند پیش زنگ از روم>
    text <مخنثی چه بود فک آن رقاب کنید>
  block
    text <لوای دولت مخدوم شمس دین آمد>
    text <گروه بازصفت قصد آن جناب کنید>
