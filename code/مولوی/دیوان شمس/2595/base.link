
text <امشب پریان را من تا روز به دلداری>
  block
    text <امشب پریان را من تا روز به دلداری>
    text <در خوردن و شب گردی خواهم که کنم یاری>
  block
    text <من شیوه پریان را آموخته‌ام شب‌ها>
    text <وقت حشرانگیزی در چالش و میخواری>
  block
    text <جنی پنهان باشد در ستر و امان باشد>
    text <پوشیده‌تر از پریان ماییم به ستاری>
  block
    text <بر صورت ما واقف پریان و ز جان غافل>
    text <در مکر خدا مانده آن قوم ز اغیاری>
  block
    text <خود را تو نمی‌دانی جویای پری ز آنی>
    text <مفروش چنین ارزان خود را به سبکباری>
  block
    text <و آن جنی ما بهتر زیبارخ و خوش گوهر>
    text <از دیو و پری برده صد گوی به عیاری>
  block
    text <شب از مه او حیران مه عاشق آن سیران>
    text <نی بی‌مزه و رنگین پالوده بازاری>
  block
    text <از سیخ کباب او وز جام شراب او>
    text <وز چنگ و رباب او وز شیوه خماری>
  block
    text <دیوانه شده شب‌ها آلوده شده لب‌ها>
    text <در جمله مذهب‌ها او راست سزاواری>
  block
    text <خواب از شب او مرده شلوار گرو کرده>
    text <کس نیست در این پرده تو پشت کی می‌خاری>
  block
    text <بردی ز حد ای مکثر بربند دهان آخر>
    text <نی عاشق عشقی تو تو عاشق گفتاری>
