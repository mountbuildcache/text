
text <چو اندرآید یارم چه خوش بود به خدا>
  block
    text <چو اندرآید یارم چه خوش بود به خدا>
    text <چو گیرد او به کنارم چه خوش بود به خدا>
  block
    text <چو شیر پنجه نهد بر شکسته آهوی خویش>
    text <که ای عزیز شکارم چه خوش بود به خدا>
  block
    text <گریزپای رهش را کشان کشان ببرند>
    text <بر آسمان چهارم چه خوش بود به خدا>
  block
    text <بدان دو نرگس مستش عظیم مخمورم>
    text <چو بشکنند خمارم چه خوش بود به خدا>
  block
    text <چو جان زار بلادیده با خدا گوید>
    text <که جز تو هیچ ندارم چه خوش بود به خدا>
  block
    text <جوابش آید از آن سو که من تو را پس از این>
    text <به هیچ کس نگذارم چه خوش بود به خدا>
  block
    text <شب وصال بیاید شبم چو روز شود>
    text <که روز و شب نشمارم چه خوش بود به خدا>
  block
    text <چو گل شکفته شوم در وصال گلرخ خویش>
    text <رسد نسیم بهارم چه خوش بود به خدا>
  block
    text <بیابم آن شکرستان بی‌نهایت را>
    text <که برد صبر و قرارم چه خوش بود به خدا>
  block
    text <امانتی که به نه چرخ در نمی‌گنجد>
    text <به مستحق بسپارم چه خوش بود به خدا>
  block
    text <خراب و مست شوم در کمال بی‌خویشی>
    text <نه بدروم نه بکارم چه خوش بود به خدا>
  block
    text <به گفت هیچ نیایم چو پر بود دهنم>
    text <سر حدیث نخارم چه خوش بود به خدا>
