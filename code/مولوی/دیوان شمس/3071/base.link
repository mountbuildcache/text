
text <دلا همای وصالی بپر چرا نپری>
  block
    text <دلا همای وصالی بپر چرا نپری>
    text <تو را کسی نشناسد نه آدمی نه پری>
  block
    text <تو دلبری نه دلی لیک به هر حیله و مکر>
    text <به شکل دل شده‌ای تا هزار دل ببری>
  block
    text <دمی به خاک درآمیزی از وفا و دمی>
    text <ز عرش و فرش و حدود دو کون برگذری>
  block
    text <روان چرات نیابد چو پر و بال ویی>
    text <نظر چرات نبیند چو مایه نظری>
  block
    text <چه زهره دارد توبه که با تو توبه کند>
    text <خبر کی باشد تا با تو ماندش خبری>
  block
    text <چه باشد آن مس مسکین چو کیمیا آید>
    text <که او فنا نشود از مسی به وصف زری>
  block
    text <کیست دانه مسکین چو نوبهار آید>
    text <که دانگیش نگردد فنا پی شجری>
  block
    text <کیست هیزم مسکین که چون فتد در نار>
    text <بدل نگردد هیزم به شعله شرری>
  block
    text <ستاره‌هاست همه عقل‌ها و دانش‌ها>
    text <تو آفتاب جهانی که پرده شان بدری>
  block
    text <جهان چو برف و یخی آمد و تو فصل تموز>
    text <اثر نماند از او چون تو شاه بر اثری>
  block
    text <کیم بگو من مسکین که با تو من مانم>
    text <فنا شوم من و صد من چو سوی من نگری>
  block
    text <کمال وصف خداوند شمس تبریزی>
    text <گذشته‌ست ز اوهام جبری و قدری>
