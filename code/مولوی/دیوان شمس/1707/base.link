
text <چیزی مگو که گنج نهانی خریده‌ام>
  block
    text <چیزی مگو که گنج نهانی خریده‌ام>
    text <جان داده‌ام ولیک جهانی خریده‌ام>
  block
    text <رویم چو زرگر است از او این سخن شنو>
    text <دادم قراضه زر و کانی خریده‌ام>
  block
    text <از چشم ترک دوست چه تیری که خورده‌ام>
    text <وز طاق ابروش چه کمانی خریده‌ام>
  block
    text <با خلق بسته بسته بگویم من این حدیث>
    text <با کس نگویم این ز فلانی خریده‌ام>
  block
    text <هر چند بی‌زبان شده بودم چو ماهیی>
    text <دیدم شکرلبی و زبانی خریده‌ام>
  block
    text <ناگاه چون درخت برستم میان باغ>
    text <زان باغ بی‌نشانه نشانی خریده‌ام>
  block
    text <گفتم میان باغ خود آن را میانه نیست>
    text <لیک از میان نیست میانی خریده‌ام>
  block
    text <کردم قران به مفخر تبریز شمس دین>
    text <بیرون ز هر دو قرن قرانی خریده‌ام>
