
text <ای مونس و غمگسار عاشق>
  block
    text <ای مونس و غمگسار عاشق>
    text <وی چشم و چراغ و یار عاشق>
  block
    text <ای داروی فربهی و صحت>
    text <از بهر تن نزار عاشق>
  block
    text <ای رحمت و پادشاهی تو>
    text <بربوده دل و قرار عاشق>
  block
    text <ای کرده خیال را رسولی>
    text <در واسطه یادگار عاشق>
  block
    text <آن را که به خویش بار ندهی>
    text <کی بیند کار و بار عاشق>
  block
    text <از جذب و کشیدن تو باشد>
    text <آن ناله زار زار عاشق>
  block
    text <تعلیم و اشارت تو باشد>
    text <آن حیله گری و کار عاشق>
  block
    text <از راه نمودن تو باشد>
    text <آن رفتن راهوار عاشق>
  block
    text <ای بند تو دلگشای عاشق>
    text <وی پند تو گوشوار عاشق>
  block
    text <دیرست که خواب شب نمانده است>
    text <در دیده شرمسار عاشق>
  block
    text <دیرست که اشتها برفتست>
    text <از معده لقمه خوار عاشق>
  block
    text <دیرست که زعفران برستست>
    text <از چهره لاله زار عاشق>
  block
    text <دیرست کز آب‌های دیده>
    text <دریا کردی کنار عاشق>
  block
    text <زین‌ها چه زیانش چون تو باشی>
    text <چاره گر و غمگسار عاشق>
  block
    text <صد گنج فروشیش به دانگی>
    text <وان دانگ کنی نثار عاشق>
  block
    text <ای لاف ابیت عند ربی>
    text <آرایش و افتخار عاشق>
  block
    text <لو لاک لما خلقت الافلاک>
    text <نه چرخ به اختیار عاشق>
  block
    text <بس کن که عنایتش بسنده است>
    text <برهان و سخن گزار عاشق>
