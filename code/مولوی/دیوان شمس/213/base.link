
text <اگر تو عاشق عشقی و عشق را جویا>
  block
    text <اگر تو عاشق عشقی و عشق را جویا>
    text <بگیر خنجر تیز و ببر گلوی حیا>
  block
    text <بدانک سد عظیم است در روش ناموس>
    text <حدیث بی‌غرض است این قبول کن به صفا>
  block
    text <هزار گونه جنون از چه کرد آن مجنون>
    text <هزار شید برآورد آن گزین شیدا>
  block
    text <گهی قباش درید و گهی به کوه دوید>
    text <گهی ز زهر چشید و گهی گزید فنا>
  block
    text <چو عنکبوت چنان صیدهای زفت گرفت>
    text <ببین چه صید کند دام ربی الاعلی>
  block
    text <چو عشق چهره لیلی بدان همه ارزید>
    text <چگونه باشد اسری بعبده لیلا>
  block
    text <ندیده‌ای تو دواوین ویسه و رامین>
    text <نخوانده‌ای تو حکایات وامق و عذرا>
  block
    text <تو جامه گرد کنی تا ز آب تر نشود>
    text <هزار غوطه تو را خوردنی‌ست در دریا>
  block
    text <طریق عشق همه مستی آمد و پستی>
    text <که سیل پست رود کی رود سوی بالا>
  block
    text <میان حلقه عشاق چون نگین باشی>
    text <اگر تو حلقه به گوش تکینی ای مولا>
  block
    text <چنانک حلقه به گوش است چرخ را این خاک>
    text <چنانک حلقه به گوش است روح را اعضا>
  block
    text <بیا بگو چه زیان کرد خاک از این پیوند>
    text <چه لطف‌ها که نکرده‌ست عقل با اجزا>
  block
    text <دهل به زیر گلیم ای پسر نشاید زد>
    text <علم بزن چو دلیران میانه صحرا>
  block
    text <به گوش جان بشنو از غریو مشتاقان>
    text <هزار غلغله در جو گنبد خضرا>
  block
    text <چو برگشاید بند قبا ز مستی عشق>
    text <توهای و هوی ملک بین و حیرت حورا>
  block
    text <چه اضطراب که بالا و زیر عالم راست>
    text <ز عشق کوست منزه ز زیر و از بالا>
  block
    text <چو آفتاب برآمد کجا بماند شب>
    text <رسید جیش عنایت کجا بماند عنا>
  block
    text <خموش کردم ای جان جان جان تو بگو>
    text <که ذره ذره ز عشق رخ تو شد گویا>
