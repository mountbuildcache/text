
text <پیش چنین ماه رو گیج شدن واجبست>
  block
    text <پیش چنین ماه رو گیج شدن واجبست>
    text <عشرت پروانه را شمع و لگن واجبست>
  block
    text <هست ز چنگ غمش گوش مرا کش مکش>
    text <هر دمم از چنگ او تن تننن واجبست>
  block
    text <دلو دو چشم مرا گر چه که کم نیست آب>
    text <مردمک دیده را چاه ذقن واجبست>
  block
    text <دلبر چون ماه را هر چه کند می‌رسد>
    text <عاشق درگاه را خلق حسن واجبست>
  block
    text <طره خویش ای نگار خوش به کف من سپار>
    text <هر که در این چه فتاد داد رسن واجبست>
  block
    text <عشق که شهر خوشیست این همه اغیار چیست>
    text <حفظ چنین شهر را برج و بدن واجبست>
  block
    text <غمزه دزدیده را شحنه غم در پیست>
    text <روشنی دیده را خوب ختن واجبست>
  block
    text <عاشق عیسی نه‌ای بی‌خور و خر کی زیی>
    text <کالبد مرده را گور و کفن واجبست>
  block
    text <مریم جان را مخاض برد به نخل و ریاض>
    text <منقطع درد را نزل وطن واجبست>
  block
    text <نزل دل بارکش هست ملاقات خوش>
    text <ناقه پرفاقه را شرب و عطن واجبست>
  block
    text <لطف کن ای کان قند راه دهانم ببند>
    text <اشتر سرمست را بند دهن واجبست>
