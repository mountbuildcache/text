
text <ای پرده در پرده بنگر که چه‌ها کردی>
  block
    text <ای پرده در پرده بنگر که چه‌ها کردی>
    text <دل بردی و جان بردی این جا چه رها کردی>
  block
    text <ای برده هوس‌ها را بشکسته قفس‌ها را>
    text <مرغ دل ما خستی پس قصد هوا کردی>
  block
    text <گر قصد هوا کردی ور عزم جفا کردی>
    text <کو زهره که تا گویم ای دوست چرا کردی>
  block
    text <آن شمع که می‌سوزد گویم ز چه می‌گرید>
    text <زیرا که ز شیرینش در قهر جدا کردی>
  block
    text <آن چنگ که می‌زارد گویم ز چه می‌زارد>
    text <کز هجر تو پشت او چون بنده دوتا کردی>
  block
    text <این جمله جفا کردی اما چو نمودی رو>
    text <زهرم چو شکر کردی وز درد دوا کردی>
  block
    text <هر برگ ز بی‌برگی کف‌ها به دعا برداشت>
    text <از بس که کرم کردی حاجات روا کردی>
