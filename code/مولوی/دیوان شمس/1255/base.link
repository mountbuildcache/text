
text <اندک اندک راه زد سیم و زرش>
  block
    text <اندک اندک راه زد سیم و زرش>
    text <مرگ و جسک نو فتاد اندر سرش>
  block
    text <عشق گردانید با او پوستین>
    text <می‌گریزد خواجه از شور و شرش>
  block
    text <اندک اندک روی سرخش زرد شد>
    text <اندک اندک خشک شد چشم ترش>
  block
    text <وسوسه و اندیشه بر وی در گشاد>
    text <راند عشق لاابالی از درش>
  block
    text <اندک اندک شاخ و برگش خشک گشت>
    text <چون بریده شد رگ بیخ آورش>
  block
    text <اندک اندک دیو شد لاحول گو>
    text <سست شد در عاشقی بال و پرش>
  block
    text <اندک اندک گشت صوفی خرقه دوز>
    text <رفت وجد و حالت خرقه درش>
  block
    text <عشق داد و دل بر این عالم نهاد>
    text <در برش زین پس نیاید دلبرش>
  block
    text <زان همی‌جنباند سر او سست سست>
    text <کآمد اندر پا و افتاد اکثرش>
  block
    text <بهر او پر می‌کنم من ساغری>
    text <گر بنوشد برجهاند ساغرش>
  block
    text <دست‌ها زان سان برآرد کآسمان>
    text <بشنود آواز الله اکبرش>
  block
    text <میر ما سیرست از این گفت و ملول>
    text <درکشان اندر حدیث دیگرش>
  block
    text <کشته عشقم نترسم از امیر>
    text <هر کی شد کشته چه خوف از خنجرش>
  block
    text <بترین مرگ‌ها بی‌عشقی است>
    text <بر چه می‌لرزد صدف بر گوهرش>
  block
    text <برگ‌ها لرزان ز بیم خشکی اند>
    text <تا نگردد خشک شاخ اخضرش>
  block
    text <در تک دریا گریزد هر صدف>
    text <تا بنربایند گوهر از برش>
  block
    text <چون ربودند از صدف دانه گهر>
    text <بعد از آن چه آب خوش چه آذرش>
  block
    text <آن صدف بی‌چشم و بی‌گوش است شاد>
    text <در به باطن درگشاده منظرش>
  block
    text <گر بماند عاشقی از کاروان>
    text <بر سر ره خضر آید رهبرش>
  block
    text <خواجه می‌گرید که ماند از قافله>
    text <لیک می‌خندد خر اندر آخرش>
  block
    text <عشق را بگذاشت و دم خر گرفت>
    text <لاجرم سرگین خر شد عنبرش>
  block
    text <ملک را بگذاشت و بر سرگین نشست>
    text <لاجرم شد خرمگس سرلشکرش>
  block
    text <خرمگس آن وسوسه‌ست و آن خیال>
    text <که همی خارش دهد همچون گرش>
  block
    text <گر ندارد شرم و واناید از این>
    text <وانمایم شاخ‌های دیگرش>
  block
    text <تو مکن شاخش چو مرد اندر خری>
    text <گاو خیزد با سه شاخ از محشرش>
