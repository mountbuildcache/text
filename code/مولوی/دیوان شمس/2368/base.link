
text <ای به میدان‌های وحدت گوی شاهی باخته>
  block
    text <ای به میدان‌های وحدت گوی شاهی باخته>
    text <جمله را عریان بدیده کس تو را نشناخته>
  block
    text <عقل کل کژچشم گشته از کمال غیرتت>
    text <وز کژی پنداشته کو مر تو را انداخته>
  block
    text <ای چراغ و چشم عالم در جهان فرد آمدی>
    text <تا در اسرار جهان تو صد جهان پرداخته>
  block
    text <ای که طاووس بهار از عشق رویت جلوه گر>
    text <بر درخت جسم جان نالان شده چون فاخته>
  block
    text <از برای ما تو آتش را چو گلشن داشته>
    text <وز برای ما تو دریا را چو کشتی ساخته>
  block
    text <شمس تبریزی جهان را چون تو پر کردی ز حسن>
    text <من جهان روح را از غیر عشقت آخته>
