
text <برفت یار من و یادگار ماند مرا>
  block
    text <برفت یار من و یادگار ماند مرا>
    text <رخ معصفر و چشم پرآب و وااسفا>
  block
    text <دو دیده باشد پرنم چو در ویست مقیم>
    text <فرات و کوثر آب حیات جان افزا>
  block
    text <چرا رخم نکند زرگری چو متصلست>
    text <به گنج بی‌حد و کان جمال و حسن و بها>
  block
    text <چراست وااسفاگوی زانک یعقوبست>
    text <ز یوسف کش مه روی خویش گشته جدا>
  block
    text <ز ناز اگر برود تا ستاره بار شوم>
    text <رسد چو می‌زندش آفتاب طال بقا>
  block
    text <اگر چیم ز چراگاه جان برون کردست>
    text <کجاست زهره و یارا که گویمش که چرا>
  block
    text <الست عشق رسید و هر آن که گفت بلی>
    text <گواه گفت بلی هست صد هزار بلا>
  block
    text <بلا درست و بلادر تو را کند زیرک>
    text <خصوص در یتیمی که هست از آن دریا>
  block
    text <منم کبوتر او گر براندم سر نی>
    text <کجا پرم نپرم جز که گرد بام و سرا>
  block
    text <منم ز سایه او آفتاب عالمگیر>
    text <که سلطنت رسد آن را که یافت ظل هما>
  block
    text <بس است دعوت دعوت بهل دعا می‌گو>
    text <مسیح رفت به چارم سما به پر دعا>
