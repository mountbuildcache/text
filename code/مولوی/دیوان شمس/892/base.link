
text <آمد شهر صیام سنجق سلطان رسید>
  block
    text <آمد شهر صیام سنجق سلطان رسید>
    text <دست بدار از طعام مایده جان رسید>
  block
    text <جان ز قطیعت برست دست طبیعت ببست>
    text <قلب ضلالت شکست لشکر ایمان رسید>
  block
    text <لشکر والعادیات دست به یغما نهاد>
    text <ز آتش والموریات نفس به افغان رسید>
  block
    text <البقره راست بود موسی عمران نمود>
    text <مرده از او زنده شد چونک به قربان رسید>
  block
    text <روزه چو قربان ماست زندگی جان ماست>
    text <تن همه قربان کنیم جان چو به مهمان رسید>
  block
    text <صبر چو ابریست خوش حکمت بارد از او>
    text <زانک چنین ماه صبر بود که قرآن رسید>
  block
    text <نفس چو محتاج شد روح به معراج شد>
    text <چون در زندان شکست جان بر جانان رسید>
  block
    text <پرده ظلمت درید دل به فلک برپرید>
    text <چون ز ملک بود دل باز بدیشان رسید>
  block
    text <زود از این چاه تن دست بزن در رسن>
    text <بر سر چاه آب گو یوسف کنعان رسید>
  block
    text <عیسی چو از خر برست گشت دعایش قبول>
    text <دست بشو کز فلک مایده و خوان رسید>
  block
    text <دست و دهان را بشو نه بخور و نه بگو>
    text <آن سخن و لقمه جو کان به خموشان رسید>
