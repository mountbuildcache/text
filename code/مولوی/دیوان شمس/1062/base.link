
text <چون نبینم من جمالت صد جهان خود دیده گیر>
  block
    text <چون نبینم من جمالت صد جهان خود دیده گیر>
    text <چون حدیث تو نباشد سر سر بشنیده گیر>
  block
    text <ای که در خوابت ندیده آدم و ذریتش>
    text <از کی پرسم وصف حسنت از همه پرسیده گیر>
  block
    text <چون نباشم در وصالت ای ز بینایان نهان>
    text <در بهشت و حور و دولت تا ابد باشیده گیر>
  block
    text <چون نبینم خشم و ناز شکرینت هر دمی>
    text <بر سر شاهان معنی مر مرا نازیده گیر>
  block
    text <چونک ابر هجر تو ماه تو را پوشیده کرد>
    text <صد هزاران در و گوهر بر سرم باریده گیر>
  block
    text <چونک مستان را نباشد شمع و شاهد روی تو>
    text <صد هزاران خم باده هر طرف جوشیده گیر>
  block
    text <خضر بی‌من گر ببیند روی تو ای وای من>
    text <ور نبیند آب حیوان هر دمش نوشیده گیر>
  block
    text <چون فنا خواهد شدن این ساحره دنیای دون>
    text <تخت و بخت و گنج و عالم را به من بخشیده گیر>
  block
    text <در ازل جان‌های صدیقان نثار روی تو>
    text <چونک رویت را نبینم خود نثاری چیده گیر>
  block
    text <این عزیز مصر جانم تا نبیند روی تو>
    text <هر دو روزی یوسفی شکرلبی بخریده گیر>
  block
    text <ای خروشیده ز دردم سنگ و آهن دم به دم>
    text <چون نجست از سنگ و آهن برق بخروشیده گیر>
  block
    text <یک شب این دیوانه را مهمان آن زنجیر کن>
    text <ور بژولاند سر زلف تو را ژولیده گیر>
  block
    text <ور جهان در عشق تو بدگوی من شد باک نیست>
    text <صد دروغ و افترا بر صادقی بافیده گیر>
  block
    text <با فراقت از دو عالم چون منم مظلومتر>
    text <گر بنالد ظالم از مظلوم تو نالیده گیر>
  block
    text <چون نلافم شمس تبریز از سگان کوی تو>
    text <بر سر شیران عالم مر مرا لافیده گیر>
