
text <ای یار قلندردل دلتنگ چرایی تو>
  block
    text <ای یار قلندردل دلتنگ چرایی تو>
    text <از جغد چه اندیشی چون جان همایی تو>
  block
    text <بخرام چنین نازان در حلقه جانبازان>
    text <ای رفته برون از جا آخر به کجایی تو>
  block
    text <داده‌ست ز کان تو لعل تو نشانی‌ها>
    text <آن گوهر جانی را آخر ننمایی تو>
  block
    text <بس خوب و لطیفی تو بس چست و ظریفی تو>
    text <بس ماه لقایی تو آخر چه بلایی تو>
  block
    text <ای از فر و زیبایی وز خوبی و رعنایی>
    text <جان حلقه به گوش تو در حلقه نیایی تو>
  block
    text <ای بنده قمر پیشت جان بسته کمر پیشت>
    text <از بهر گشاد ما دربند قبایی تو>
  block
    text <از دل چو ببردی غم دل گشت چو جام جم>
    text <وین جام شود تابان ای جان چو برآیی تو>
  block
    text <هر روز برآیی تو بازیب و فر آیی تو>
    text <در مجلس سرمستان باشور و شر آیی تو>
  block
    text <شمس الحق تبریزی ای مایه بینایی>
    text <نادیده مکن ما را چون دیده مایی تو>
