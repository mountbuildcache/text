
text <هر آن بیمار مسکین را که از حد رفت بیماری>
  block
    text <هر آن بیمار مسکین را که از حد رفت بیماری>
    text <نماند مر ورا ناله نباشد مر ورا زاری>
  block
    text <نباشد خامشی او را از آن کان درد ساکن شد>
    text <چو طاقت طاق شد او را خموش است او ز ناچاری>
  block
    text <زمان رقت و رحمت بنالید از برای او>
    text <شما یاران دلدارید گرییدش ز دلداری>
  block
    text <ازیرا ناله یاران بود تسکین بیماران>
    text <نگنجد در چنین حالت به جز ناله شما یاری>
  block
    text <بود کاین ناله‌ها درهم شود آن درد را مرهم>
    text <درآرد آن پری رو را ز رحمت در کم آزاری>
  block
    text <به ناگاهان فرود آید بگوید هی قنق گلدم>
    text <شود خرگاه مسکینان طربگاه شکرباری>
  block
    text <خمار هجر برخیزد امیر بزم بنشیند>
    text <قدح گردان کند در حین به قانون‌های خماری>
  block
    text <همه اجزای عشاقان شود رقصان سوی کیوان>
    text <هوا را زیر پا آرد شکافد کره ناری>
  block
    text <به سوی آسمان جان خرامان گشته آن مستان>
    text <همه ره جوی از باده مثال دجله‌ها جاری>
  block
    text <زهی کوچ و زهی رحلت زهی بخت و زهی دولت>
    text <من این را بی‌خبر گفتم حریفا تو خبر داری>
  block
    text <زره کاسد شود آن جا سلح بی‌قیمتی گردد>
    text <سیاست‌های شاه ما چو درهم سوخت غداری>
  block
    text <چو خوف از خوف او گم شد خجل شد امن از امنش>
    text <به پیش شمع علم او فضیحت گشته طراری>
  block
    text <فضیحت شد کژی لیکن به زودی دامن لطفش>
    text <بر او هم رحمتی کرد و بپوشیدش به ستاری>
  block
    text <که تا الطاف مخدومی شمس الحق تبریزی>
    text <ببیند دیده دشمن نماند کفر و انکاری>
  block
    text <همه اضداد از لطفش بپوشد خلعتی دیگر>
    text <ز خجلت جمله محو آمد چو گیرد لطف بسیاری>
  block
    text <دگربار از میان محو عجب نومستیی یابند>
    text <برویند از میان نفی چون کز خار گلزاری>
  block
    text <پس آنگه دیده بگشایند جمال عشق را بینند>
    text <همه حکم و همه علم و همه حلم است و غفاری>
