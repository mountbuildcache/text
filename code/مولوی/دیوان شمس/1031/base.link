
text <جان من و جان تو بستست به همدیگر>
  block
    text <جان من و جان تو بستست به همدیگر>
    text <همرنگ شوم از تو گر خیر بود گر شر>
  block
    text <ای دلبر شنگ من ای مایه رنگ من>
    text <ای شکر تنگ من از تنگ شکر خوشتر>
  block
    text <ای ضربت تو محکم ای نکته تو مرهم>
    text <من گشته تمامی کم تا من تو شدم یک سر>
  block
    text <همسایه ما بودی چون چهره تو بنمودی>
    text <تا خانه یکی کردی ای خوش قمر انور>
  block
    text <یک حمله تو شاهانه بردار تو این خانه>
    text <تا جز تو فنا گردد کالله هو الاکبر>
  block
    text <چون محو کند راهم نی جویم و نی خواهم>
    text <زیرا همه کس داند که اکسیر نخواهد زر>
  block
    text <از تابش آن کوره مس گفت که زر گشتم>
    text <چون گشت دلش تابان زان آتش نیکوفر>
  block
    text <مس باز به خویش آمد نوشش همه نیش آمد>
    text <تا باز به پیش آمد اکسیرگر اشهر>
