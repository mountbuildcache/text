
text <در میان پرده خون عشق را گلزارها>
  block
    text <در میان پرده خون عشق را گلزارها>
    text <عاشقان را با جمال عشق بی‌چون کارها>
  block
    text <عقل گوید شش جهت حدست و بیرون راه نیست>
    text <عشق گوید راه هست و رفته‌ام من بارها>
  block
    text <عقل بازاری بدید و تاجری آغاز کرد>
    text <عشق دیده زان سوی بازار او بازارها>
  block
    text <ای بسا منصور پنهان ز اعتماد جان عشق>
    text <ترک منبرها بگفته برشده بر دارها>
  block
    text <عاشقان دردکش را در درونه ذوق‌ها>
    text <عاقلان تیره دل را در درون انکارها>
  block
    text <عقل گوید پا منه کاندر فنا جز خار نیست>
    text <عشق گوید عقل را کاندر توست آن خارها>
  block
    text <هین خمش کن خار هستی را ز پای دل بکن>
    text <تا ببینی در درون خویشتن گلزارها>
  block
    text <شمس تبریزی تویی خورشید اندر ابر حرف>
    text <چون برآمد آفتابت محو شد گفتارها>
