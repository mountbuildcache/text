
text <ای کرده رو چو سرکه چه گردد ار بخندی>
  block
    text <ای کرده رو چو سرکه چه گردد ار بخندی>
    text <والله ز سرکه رویی تو هیچ برنبندی>
  block
    text <تلخی ستان شکر ده سیلی بنوش و سر ده>
    text <خندان بمیر چون گل گر ز آنک ارجمندی>
  block
    text <چون مو شده‌ست آن مه در خنده است و قهقه>
    text <چت کم شود که گه گه از خوی ماه رندی>
  block
    text <بشکفته است شوره تو غوره‌ای و غوره>
    text <آخر تو جان نداری تا چند مستمندی>
  block
    text <با کان غم نشینی شادی چگونه بینی>
    text <از موش و موش خانه کی یافت کس بلندی>
  block
    text <بالای چرخ نیلی یابند جبرئیلی>
    text <وز خاک پای پاکان یابند بی‌گزندی>
  block
    text <زان رنگ روی و سیما اسرار توست پیدا>
    text <کاندر کدام کویی چه یار می‌پسندی>
  block
    text <چون چشم می‌گشاید در چشم می‌نماید>
    text <گر ز آنک ریش گاوی ور شیر هوشمندی>
  block
    text <قارون مثال دلوی در قعر چه فروشد>
    text <عیسی به بام گردون بنمود خوش کمندی>
  block
    text <گر دلو سر برآرد جز آب چه ندارد>
    text <پاره شود بپوسد در ظلمت و نژندی>
  block
    text <ای لولیان لالا بالا پریده بالا>
    text <وارسته زین هیولا فارغ ز چون و چندی>
