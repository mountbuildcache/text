
text <چون جان تو می‌ستانی چون شکر است مردن>
  block
    text <چون جان تو می‌ستانی چون شکر است مردن>
    text <با تو ز جان شیرین شیرینتر است مردن>
  block
    text <بردار این طبق را زیرا خلیل حق را>
    text <باغ است و آب حیوان گر آذر است مردن>
  block
    text <این سر نشان مردن و آن سر نشان زادن>
    text <زان سر کسی نمیرد نی زین سر است مردن>
  block
    text <بگذار جسم و جان شو رقصان بدان جهان شو>
    text <مگریز اگر چه حالی شور و شر است مردن>
  block
    text <والله به ذات پاکش نه چرخ گشت خاکش>
    text <با قند وصل همچون حلواگر است مردن>
  block
    text <از جان چرا گریزیم جان است جان سپردن>
    text <وز کان چرا گریزیم کان زر است مردن>
  block
    text <چون زین قفس برستی در گلشن است مسکن>
    text <چون این صدف شکستی چون گوهر است مردن>
  block
    text <چون حق تو را بخواند سوی خودت کشاند>
    text <چون جنت است رفتن چون کوثر است مردن>
  block
    text <مرگ آینه‌ست و حسنت در آینه درآمد>
    text <آیینه بربگوید خوش منظر است مردن>
  block
    text <گر مؤمنی و شیرین هم مؤمن است مرگت>
    text <ور کافری و تلخی هم کافر است مردن>
  block
    text <گر یوسفی و خوبی آیینه‌ات چنان است>
    text <ور نی در آن نمایش هم مضطر است مردن>
  block
    text <خامش که خوش زبانی چون خضر جاودانی>
    text <کز آب زندگانی کور و کر است مردن>
