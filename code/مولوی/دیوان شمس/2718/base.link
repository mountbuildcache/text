
text <بیا ای آنک سلطان جمالی>
  block
    text <بیا ای آنک سلطان جمالی>
    text <کمالات کمالان را کمالی>
  block
    text <خیالی را امین خلق کردی>
    text <چنانک وهمشان شد که خیالی>
  block
    text <خیالت شحنه شهر فراق است>
    text <تو زان پاکی تو سلطان وصالی>
  block
    text <تو خورشیدی و جان‌ها سایه تو>
    text <نه چون خورشید گردون در زوالی>
  block
    text <بخندانی جهان را تو نخندی>
    text <بنالانی روان را تو ننالی>
  block
    text <تو دست و پای هر بی‌دست و پایی>
    text <تو پر و بال هر بی‌پر و بالی>
  block
    text <هزاران مشفق غمخوار سازی>
    text <ولیک از ناز گویی لاابالی>
