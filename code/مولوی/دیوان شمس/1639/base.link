
text <ای خوشا روز که پیش چو تو سلطان میرم>
  block
    text <ای خوشا روز که پیش چو تو سلطان میرم>
    text <پیش کان شکر تو شکرافشان میرم>
  block
    text <صد هزاران گل صدبرگ ز خاکم روید>
    text <چونک در سایه آن سرو گلستان میرم>
  block
    text <ای بسا دست که خایند حریصان حیات>
    text <چونک در پای تو من دست فشانان میرم>
  block
    text <شربت مرگ چو اندر قدح من ریزی>
    text <بر قدح بوسه دهم مست و خرامان میرم>
  block
    text <چون به بوی خوش یک سیب تو موسی جان داد>
    text <پس عجب نیست کز آسیب تو چون جان میرم>
  block
    text <چون خزان از خبر مرگ اگر زرد شوم>
    text <چون بهار از لب خندان تو خندان میرم>
  block
    text <بارها مردم من وز دم تو زنده شدم>
    text <گر بمیرم ز تو صد بار بدان سان میرم>
  block
    text <من پراکنده بدم خاک بدم جمع شدم>
    text <پیش جمع تو نشاید که پریشان میرم>
  block
    text <همچو فرزند که اندر بر مادر میرد>
    text <در بر رحمت و بخشایش رحمان میرم>
  block
    text <چه حدیث است کجا مرگ بود عاشق را>
    text <این محالت که در چشمه حیوان میرم>
  block
    text <شمس تبریز کسانی که به تو زنده نیند>
    text <سوی تو زنده شوم از سوی ایشان میرم>
