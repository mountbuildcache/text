
text <بگفتم عذر با دلبر که بی‌گه بود و ترسیدم>
  block
    text <بگفتم عذر با دلبر که بی‌گه بود و ترسیدم>
    text <جوابم داد کای زیرک بگاهت نیز هم دیدم>
  block
    text <بگفتم ای پسندیده چو دیدی گیر نادیده>
    text <بگفت او ناپسندت را به لطف خود پسندیدم>
  block
    text <بگفتم گر چه شد تقصیر دل هرگز نگردیده‌ست>
    text <بگفت آن را هم از من دان که من از دل نگردیدم>
  block
    text <بگفتم هجر خونم خورد بشنو آه مهجوران>
    text <بگفت آن دام لطف ماست کاندر پات پیچیدم>
  block
    text <چو یوسف کابن یامین را به مکر از دشمنان بستد>
    text <تو را هم متهم کردند و من پیمانه دزدیدم>
  block
    text <بگفتم روز بی‌گاه است و بس ره دور گفتا رو>
    text <به من بنگر به ره منگر که من ره را نوردیدم>
  block
    text <به گاه و بی‌گه عالم چه باشد پیش این قدرت>
    text <که من اسرار پنهان را بر این اسباب نبریدم>
  block
    text <اگر عقل خلایق را همه بر همدگر بندی>
    text <نیابد سر لطف ما مگر آن جان که بگزیدم>
