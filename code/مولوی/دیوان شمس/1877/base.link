
text <ای دل چو نمی‌گردد در شرح زبان من>
  block
    text <ای دل چو نمی‌گردد در شرح زبان من>
    text <وان حرف نمی‌گنجد در صحن بیان من>
  block
    text <می گردد تن در کد بر جای زبان خود>
    text <در پرده آن مطرب کو زد ضربان من>
  block
    text <هم ساغر و هم باده سرمست از آن ساقی>
    text <هم جان و جهان حیران در جان و جهان من>
  block
    text <از غیب یکی لعلی در غار جهان آمد>
    text <وان لعل شده حیران در عزت کان من>
  block
    text <ما را تو کجا یابی گر موی به مو جویی>
    text <چون در سر زلف او گشته‌ست مکان من>
  block
    text <جان دوش مر آن مه را می گفت دلم خستی>
    text <پیکان پر از خون بین ای سخته کمان من>
  block
    text <گفتا که شکار من جز شیر کجا باشد>
    text <جز لعل بدخشانی کی یافت نشان من>
  block
    text <جز دلق دو صدپاره من پاره کجا گیرم>
    text <باقی قماشت کو ای دلق کشان من>
  block
    text <شمس الحق تبریزی از دور زمان برتر>
    text <و افزوده ز هر دوری از وی دوران من>
