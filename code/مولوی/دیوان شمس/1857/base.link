
text <توقع دارم از لطف تو ای صدر نکوآیین>
  block
    text <توقع دارم از لطف تو ای صدر نکوآیین>
    text <درون مدرسه حجره به پهلوی شهاب الدین>
  block
    text <پیاده قاضیم می خوان درون محکمه قاصد>
    text <و یا خود داعی سلطان دعاها را کنم آمین>
  block
    text <بدین حیله بگنجانی در آن خانه ربابی را>
    text <که نامم را بگردانی نهی نامم فلان الدین>
  block
    text <که خلقان صورت و نامند مثال میوه خامند>
    text <کی از جانشان خبر باشد که آن تلخ است یا شیرین>
  block
    text <وگر حال آورد قاضی سماعش آرزو آید>
    text <رباب خوب بنوازم سماعی آرمش شیرین>
  block
    text <ز آواز سماع من اقنجی هم شود زنده>
    text <سر از تربت برون آرد بکوبد پا کند تحسین>
  block
    text <کفن را اندراندازد قوال انداز مستانه>
    text <از آن پس مردگان یک یک برون آیند هم در حین>
  block
    text <عجب نبود که صورت‌ها بدین آواز برخیزند>
    text <که صورت‌های عشق تو درونت زنده شد می بین>
  block
    text <ز مردم آن به کار آید کی زنده می شود در تو>
    text <و باقی تن غباری دان که پیدا می شود از طین>
  block
    text <دلت را هر زمان نقشی تنت یک نقش افسرده>
    text <از آن افسرده‌ای که تو بر آنی نه‌ای با این>
  block
    text <مرا گوید یکی صورت منم اصل غزل واگو>
    text <خمش کردم نشاید داد این خاتم به هر گرگین>
