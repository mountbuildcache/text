
text <جهان را بدیدم وفایی ندارد>
  block
    text <جهان را بدیدم وفایی ندارد>
    text <جهان در جهان آشنایی ندارد>
  block
    text <در این قرص زرین بالا تو منگر>
    text <که در اندرون بوریایی ندارد>
  block
    text <بس ابله شتابان شده سوی دامش>
    text <چو کوری که در کف عصایی ندارد>
  block
    text <بر او گشته ترسان بر او گشته لرزان>
    text <زهی علتی کان دوایی ندارد>
  block
    text <نموده جمالی ولی زیر چادر>
    text <عجوزی قبیحی لقایی ندارد>
  block
    text <کسی سر نهد بر فسونش که چون مار>
    text <ز عقل و ز دین دست و پایی ندارد>
  block
    text <کسی جان دهد در رهش کز شقاوت>
    text <ز جانان ره جان فزایی ندارد>
  block
    text <چه مردار مسی که مرد او ز مسی>
    text <که پنداشت کو کیمیایی ندارد>
  block
    text <برای خیالی شده چون خیالی>
    text <بجز درد و رنج و عنایی ندارد>
  block
    text <چرا جان نکارد به درگاه معشوق>
    text <عجب عشق خود اصطفایی ندارد>
  block
    text <چه شاهان که از عشق صد ملک بردند>
    text <که آن سلطنت منتهایی ندارد>
  block
    text <چه تقصیر کردست این عشق با تو>
    text <که منکر شدی کو عطایی ندارد>
  block
    text <به یک دردسر زو تو پا را کشیدی>
    text <چه ره دیده‌ای کان بلایی ندارد>
  block
    text <خمش کن نثارست بر عاشقانش>
    text <گهرها که هر یک بهایی ندارد>
