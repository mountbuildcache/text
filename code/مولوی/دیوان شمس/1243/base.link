
text <اندرآ ای اصل اصل شادمانی شاد باش>
  block
    text <اندرآ ای اصل اصل شادمانی شاد باش>
    text <اندرآ ای آب آب زندگانی شاد باش>
  block
    text <گرت بیند زندگانی تا ابد باقی شود>
    text <ورت بیند مرده هم داند که جانی شاد باش>
  block
    text <همچنین تو دم به دم آن جام باقی می‌رسان>
    text <تا شویم از دست و آن باقی تو دانی شاد باش>
  block
    text <بر نشانه خاک ما اینک نشان زخم تو>
    text <ای نشانه شاد زی و ای نشانی شاد باش>
  block
    text <ای هما کز سایه‌ات پر یافت کوه قاف نیز>
    text <ای همای خوش لقای آن جهانی شاد باش>
  block
    text <هم ظریفی هم حریفی هم چراغی هم شراب>
    text <هم جهانی هم نهانی هم عیانی شاد باش>
  block
    text <تحفه‌های آن جهانی می‌رسانی دم به دم>
    text <می‌رسان و می‌رسان خوش می‌رسانی شاد باش>
  block
    text <رخت‌ها را می‌کشاند جان مستان سوی تو>
    text <می‌چشان و می‌کشان خوش می‌کشانی شاد باش>
  block
    text <ای جهان را شاد کرده وی زمین را جمله گنج>
    text <تا زمین گوید تو را کای آسمانی شاد باش>
  block
    text <گر سر خوبی بخارد دلبری در عهد تو>
    text <پرچمش آرند پیشت ارمغانی شاد باش>
  block
    text <گوهر آدم به عالم شمس تبریزی تویی>
    text <ای ز تو حیران شده بحر معانی شاد باش>
