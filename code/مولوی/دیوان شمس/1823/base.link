
text <سیر نمی‌شوم ز تو نیست جز این گناه من>
  block
    text <سیر نمی‌شوم ز تو نیست جز این گناه من>
    text <سیر مشو ز رحمتم ای دو جهان پناه من>
  block
    text <سیر و ملول شد ز من خنب و سقا و مشک او>
    text <تشنه‌تر است هر زمان ماهی آب خواه من>
  block
    text <درشکنید کوزه را پاره کنید مشک را>
    text <جانب بحر می روم پاک کنید راه من>
  block
    text <چند شود زمین وحل از قطرات اشک من>
    text <چند شود فلک سیه از غم و دود آه من>
  block
    text <چند بزارد این دلم وای دلم خراب دل>
    text <چند بنالد این لبم پیش خیال شاه من>
  block
    text <جانب بحر رو کز او موج صفا همی‌رسد>
    text <غرقه نگر ز موج او خانه و خانقاه من>
  block
    text <آب حیات موج زد دوش ز صحن خانه‌ام>
    text <یوسف من فتاد دی همچو قمر به چاه من>
  block
    text <سیل رسید ناگهان جمله ببرد خرمنم>
    text <دود برآمد از دلم دانه بسوخت و کاه من>
  block
    text <خرمن من اگر بشد غم نخورم چه غم خورم>
    text <صد چو مرا بس است و بس خرمن نور ماه من>
  block
    text <در دل من درآمد او بود خیالش آتشین>
    text <آتش رفت بر سرم سوخته شد کلاه من>
  block
    text <گفت که از سماع‌ها حرمت و جاه کم شود>
    text <جاه تو را که عشق او بخت من است و جاه من>
  block
    text <عقل نخواهم و خرد دانش او مرا بس است>
    text <نور رخش به نیم شب غره صبحگاه من>
  block
    text <لشکر غم حشر کند غم نخورم ز لشکرش>
    text <زانک گرفت طلب طلب تا به فلک سپاه من>
  block
    text <از پی هر غزل دلم توبه کند ز گفت و گو>
    text <راه زند دل مرا داعیه اله من>
