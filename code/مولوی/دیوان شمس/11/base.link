
text <ای طوطی عیسی نفس وی بلبل شیرین نوا>
  block
    text <ای طوطی عیسی نفس وی بلبل شیرین نوا>
    text <هین زهره را کالیوه کن زان نغمه‌های جان فزا>
  block
    text <دعوی خوبی کن بیا تا صد عدو و آشنا>
    text <با چهره‌ای چون زعفران با چشم تر آید گوا>
  block
    text <غم جمله را نالان کند تا مرد و زن افغان کند>
    text <که داد ده ما را ز غم کو گشت در ظلم اژدها>
  block
    text <غم را بدرانی شکم با دورباش زیر و بم>
    text <تا غلغل افتد در عدم از عدل تو ای خوش صدا>
  block
    text <ساقی تو ما را یاد کن صد خیک را پرباد کن>
    text <ارواح را فرهاد کن در عشق آن شیرین لقا>
  block
    text <چون تو سرافیل دلی زنده کن آب و گلی>
    text <دردم ز راه مقبلی در گوش ما نفخه خدا>
  block
    text <ما همچو خرمن ریخته گندم به کاه آمیخته>
    text <هین از نسیم باد جان که را ز گندم کن جدا>
  block
    text <تا غم به سوی غم رود خرم سوی خرم رود>
    text <تا گل به سوی گل رود تا دل برآید بر سما>
  block
    text <این دانه‌های نازنین محبوس مانده در زمین>
    text <در گوش یک باران خوش موقوف یک باد صبا>
  block
    text <تا کار جان چون زر شود با دلبران هم‌بر شود>
    text <پا بود اکنون سر شود که بود اکنون کهربا>
  block
    text <خاموش کن آخر دمی دستور بودی گفتمی>
    text <سری که نفکندست کس در گوش اخوان صفا>
