
text <آن دم که دررباید باد از رخ تو پرده>
  block
    text <آن دم که دررباید باد از رخ تو پرده>
    text <زنده شود بجنبد هر جا که هست مرده>
  block
    text <از جنگ سوی ساز آ وز ناز و خشم بازآ>
    text <ای رخت‌های خود را از رخت ما نورده>
  block
    text <ای بخت و بامرادی کاندر صبوح شادی>
    text <آن جام کیقبادی تو داده ما بخورده>
  block
    text <اندیشه کرد سیران در هجر و گشت سکران>
    text <صافت چگونه باشد چون جان فزاست درده>
  block
    text <تو آفتاب مایی از کوه اگر برآیی>
    text <چه جوش‌ها برآرد این عالم فسرده>
  block
    text <ای دوش لب گشاده داد نبات داده>
    text <خوش وعده‌ای نهاده ما روزها شمرده>
  block
    text <بر باده و بر افیون عشق تو برفزوده>
    text <و از آفتاب و از مه رویت گرو ببرده>
  block
    text <ای شیر هر شکاری آخر روا نداری>
    text <دل را به خرده گیری سوزیش همچو خرده>
  block
    text <گر چه در این جهانم فتوی نداد جانم>
    text <گرد و دراز گشتن بر طمع نیم گرده>
  block
    text <ای دوست چند گویی که از چه زردرویی>
    text <صفراییم برآرم در شور خویش زرده>
  block
    text <کی رغم چشم بد را آری تو جعد خود را>
    text <کاین را به تو سپردم ای دل به ما سپرده>
  block
    text <نی با تو اتفاقم نی صبر در فراقم>
    text <ز آسیب این دو حالت جان می‌شود فشرده>
  block
    text <هم تو بگو که گفتت کالنقش فی الحجر شد>
    text <گفتار ما ز دل‌ها زو می‌شود سترده>
