
text <آن روح را که عشق حقیقی شعار نیست>
  block
    text <آن روح را که عشق حقیقی شعار نیست>
    text <نابوده به که بودن او غیر عار نیست>
  block
    text <در عشق باش که مست عشقست هر چه هست>
    text <بی کار و بار عشق بر دوست بار نیست>
  block
    text <گویند عشق چیست بگو ترک اختیار>
    text <هر کو ز اختیار نرست اختیار نیست>
  block
    text <عاشق شهنشهیست دو عالم بر او نثار>
    text <هیچ التفات شاه به سوی نثار نیست>
  block
    text <عشقست و عاشقست که باقیست تا ابد>
    text <دل بر جز این منه که به جز مستعار نیست>
  block
    text <تا کی کنار گیری معشوق مرده را>
    text <جان را کنار گیر که او را کنار نیست>
  block
    text <آن کز بهار زاد بمیرد گه خزان>
    text <گلزار عشق را مدد از نوبهار نیست>
  block
    text <آن گل که از بهار بود خار یار اوست>
    text <وان می که از عصیر بود بی‌خمار نیست>
  block
    text <نظاره گو مباش در این راه و منتظر>
    text <والله که هیچ مرگ بتر ز انتظار نیست>
  block
    text <بر نقد قلب زن تو اگر قلب نیستی>
    text <این نکته گوش کن اگرت گوشوار نیست>
  block
    text <بر اسب تن ملرز سبکتر پیاده شو>
    text <پرش دهد خدای که بر تن سوار نیست>
  block
    text <اندیشه را رها کن و دل ساده شو تمام>
    text <چون روی آینه که به نقش و نگار نیست>
  block
    text <چون ساده شد ز نقش همه نقش‌ها در اوست>
    text <آن ساده رو ز روی کسی شرمسار نیست>
  block
    text <از عیب ساده خواهی خود را در او نگر>
    text <کو را ز راست گویی شرم و حذار نیست>
  block
    text <چون روی آهنین ز صفا این هنر بیافت>
    text <تا روی دل چه یابد کو را غبار نیست>
  block
    text <گویم چه یابد او نه نگویم خمش به است>
    text <تا دلستان نگوید کو رازدار نیست>
