
text <صوفیان آمدند از چپ و راست>
  block
    text <صوفیان آمدند از چپ و راست>
    text <در به در کو به کو که باده کجاست>
  block
    text <در صوفی دل‌ست و کویش جان>
    text <باده صوفیان ز خم خداست>
  block
    text <سر خم را گشاد ساقی و گفت>
    text <الصلا هر کسی که عاشق ماست>
  block
    text <این چنین باده و چنین مستی>
    text <در همه مذهبی حلال و رواست>
  block
    text <توبه بشکن که در چنین مجلس>
    text <از خطا توبه صد هزار خطاست>
  block
    text <چون شکستی تو زاهدان را نیز>
    text <الصلا زن که روز روز صلاست>
  block
    text <مردمت گر ز چشم خویش انداخت>
    text <مردم چشم عاشقانت جاست>
  block
    text <گر برفت آب روی کمتر غم>
    text <جای عاشق برون آب و هواست>
  block
    text <آشنایان اگر ز ما گشتند>
    text <غرقه را آشنا در آن دریاست>
