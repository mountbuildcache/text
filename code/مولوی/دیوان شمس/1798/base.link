
text <ای یار من ای یار من ای یار بی‌زنهار من>
  block
    text <ای یار من ای یار من ای یار بی‌زنهار من>
    text <ای دلبر و دلدار من ای محرم و غمخوار من>
  block
    text <ای در زمین ما را قمر ای نیم شب ما را سحر>
    text <ای در خطر ما را سپر ای ابر شکربار من>
  block
    text <خوش می روی در جان من خوش می کنی درمان من>
    text <ای دین و ای ایمان من ای بحر گوهردار من>
  block
    text <ای شب روان را مشعله ای بی‌دلان را سلسله>
    text <ای قبله هر قافله ای قافله سالار من>
  block
    text <هم رهزنی هم ره بری هم ماهی و هم مشتری>
    text <هم این سری هم آن سری هم گنج و استظهار من>
  block
    text <چون یوسف پیغامبری آیی که خواهم مشتری>
    text <تا آتشی اندرزنی در مصر و در بازار من>
  block
    text <هم موسیی بر طور من عیسی هر رنجور من>
    text <هم نور نور نور من هم احمد مختار من>
  block
    text <هم مونس زندان من هم دولت خندان من>
    text <والله که صد چندان من بگذشته از بسیار من>
  block
    text <گویی مرا برجه بگو گویم چه گویم پیش تو>
    text <گویی بیا حجت مجو ای بنده طرار من>
  block
    text <گویم که گنجی شایگان گوید بلی نی رایگان>
    text <جان خواهم وانگه چه جان گویم سبک کن بار من>
  block
    text <گر گنج خواهی سر بنه ور عشق خواهی جان بده>
    text <در صف درآ واپس مجه ای حیدر کرار من>
