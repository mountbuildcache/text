
text <بیا بیا که تویی جان جان جان سماع>
  block
    text <بیا بیا که تویی جان جان جان سماع>
    text <هزار شمع منور به خاندان سماع>
  block
    text <چو صد هزار ستاره ز تست روشن دل>
    text <بیا که ماه تمامی در آسمان سماع>
  block
    text <بیا که جان و جهان در رخ تو حیرانست>
    text <بیا که بوالعجبی نیک در جهان سماع>
  block
    text <بیا که بی تو به بازار عشق نقدی نیست>
    text <بیا که چون تو زری را ندید کان سماع>
  block
    text <بیا که بر در تو شسته‌اند مشتاقان>
    text <ز بام خویش فروکن تو نردبان سماع>
  block
    text <بیا که رونق بازار عشق از لب تست>
    text <که شاهدیست نهانی در این دکان سماع>
  block
    text <بیار قند معانی ز شمس تبریزی>
    text <که باز ماند ز عشق لبش دهان سماع>
