
text <صحرا خوشست لیک چو خورشید فر دهد>
  block
    text <صحرا خوشست لیک چو خورشید فر دهد>
    text <بستان خوشست لیک چو گلزار بر دهد>
  block
    text <خورشید دیگریست که فرمان و حکم او>
    text <خورشید را برای مصالح سفر دهد>
  block
    text <بوسه به او رسد که رخش همچو زر بود>
    text <او را نمی‌رسد که رود مال و زر دهد>
  block
    text <بنگر به طوطیان که پر و بال می‌زنند>
    text <سوی شکرلبی که به ایشان شکر دهد>
  block
    text <هر کس شکرلبی بگزیده‌ست در جهان>
    text <ما را شکرلبیست که چیزی دگر دهد>
  block
    text <ما را شکرلبیست شکرها گدای اوست>
    text <ما را شهنشهیست که ملک و ظفر دهد>
  block
    text <همت بلند دار اگر شاه زاده‌ای>
    text <قانع مشو ز شاه که تاج و کمر دهد>
  block
    text <برکن تو جامه‌ها و در آب حیات رو>
    text <تا پاره‌های خاک تو لعل و گهر دهد>
  block
    text <بگریز سوی عشق و بپرهیز از آن بتی>
    text <کو دلبری نماید و خون جگر دهد>
  block
    text <در چشم من نیاید خوبی هیچ خوب>
    text <نقاش جسم جان را غیبی صور دهد>
  block
    text <کی آب شور نوشد با مرغ‌های کور>
    text <آن مرغ را که عقل ز کوثر خبر دهد>
  block
    text <خود پر کند دو دیده ما را به حسن خویش>
    text <گر ماه آن ببیند در حال سر دهد>
  block
    text <در دیده گدای تو آید نگار خاک>
    text <حاشا ز دیده‌ای که خدایش نظر دهد>
  block
    text <خامش ز حرف گفتن تا بوک عقل کل>
    text <ما را ز عقل جزوی راه و عبر دهد>
