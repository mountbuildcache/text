
text <هر شش جهتم ای جان منقوش جمال تو>
  block
    text <هر شش جهتم ای جان منقوش جمال تو>
    text <در آینه درتابی چون یافت صقال تو>
  block
    text <آیینه تو را بیند اندازه عرض خود>
    text <در آینه کی گنجد اشکال کمال تو>
  block
    text <خورشید ز خورشیدت پرسید کیت بینم>
    text <گفتا که شوم طالع در وقت زوال تو>
  block
    text <رهوار نتانی شد این سوی که چون ناقه>
    text <بسته‌ست تو را زانو ای عقل عقال تو>
  block
    text <عقلی که نمی‌گنجد در هفت فلک فرش>
    text <ای عشق چرا رفت او در دام و جوال تو>
  block
    text <این عقل یکی دانه از خرمن عشق آمد>
    text <شد بسته آن دانه جمله پر و بال تو>
  block
    text <در بحر حیات حق خوردی تو یکی غوطه>
    text <جان ابدی دیدی جان گشت وبال تو>
  block
    text <ملکش به چه کار آید با ملکت عشق تو>
    text <جاهش به چه کار آید با جاه و جلال تو>
  block
    text <صد حلقه زرین بین در گوش جهان اکنون>
    text <از لطف جواب تو وز ذوق سؤال تو>
  block
    text <خامان که زر پخته از دست تو نامدشان>
    text <شادند به جای زر با سنگ و سفال تو>
  block
    text <صد چرخ طواف آرد بر گرد زمین تو>
    text <صد بدر سجود آرد در پیش هلال تو>
  block
    text <با تو سگ نفس ما روباهی و مکر آرد>
    text <که شیر سجود آرد در پیش شغال تو>
  block
    text <بی‌پای چو روز و شب اندر سفریم ای جان>
    text <چون می‌رسد از گردون هر لحظه تعال تو>
  block
    text <تاریکی ما چه بود در حضرت نور تو>
    text <فعل بد ما چه بود با حسن فعال تو>
  block
    text <روزیم چو سایه ما بر گرد درخت تو>
    text <شب تا به سحر نالان ایمن ز ملال تو>
  block
    text <از شوق عتاب تو آن آدم بگزیده>
    text <از صدر جنان آمد در صف نعال تو>
  block
    text <دریای دل از مدحت می‌غرد و می‌جوشد>
    text <لیکن لب خود بستم از شوق مقال تو>
