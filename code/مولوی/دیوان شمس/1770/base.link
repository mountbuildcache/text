
text <آمد سرمست سحر دلبرم>
  block
    text <آمد سرمست سحر دلبرم>
    text <بیخود و بنشست به مجلس برم>
  block
    text <گرم شد و عربده آغاز کرد>
    text <گفت که تو نقشی و من آزرم>
  block
    text <تو به دو پر می پری و من به صد>
    text <تو ز دو کس من ز دو صد خوشترم>
  block
    text <گر چه فروتر بنشستم ز لطف>
    text <من ز حریفان به دو سر برترم>
  block
    text <یک قدحم بیست چو جام شماست>
    text <تا همه دانند که من دیگرم>
  block
    text <ساغر من تا لب و باقی به نیم>
    text <جان و دلم زفت و به تن لاغرم>
  block
    text <صورت من ناید در چشم سر>
    text <زان که از این سر نیم و زان سرم>
  block
    text <من پنهان در دل و دل هم نهان>
    text <زانک در این هر دو صدف گوهرم>
  block
    text <گر قدحی بیشتر از من خوری>
    text <من دو سبو بیشتر از تو خورم>
  block
    text <گر به دو صد کوه چو بز بردوی>
    text <من که و بز را دو شکم بردرم>
  block
    text <چون بدوم مه نبود همتکم>
    text <چون بجهم چرخ بود چنبرم>
  block
    text <چون ببرم دست به سوی سلاح>
    text <دشنه خورشید بود خنجرم>
  block
    text <خشک نماید بر تو این غزل>
    text <چون نشدی تر ز نم کوثرم>
  block
    text <کور نه‌ام لیک مرا کیمیاست>
    text <این درم قلب از آن می خرم>
  block
    text <جزو و کلم یار مرا درخور است>
    text <نی خوردم غم و نه من غم خورم>
