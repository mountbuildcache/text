
text <ای تن و جان بنده او بند شکرخنده او>
  block
    text <ای تن و جان بنده او بند شکرخنده او>
    text <عقل و خرد خیره او دل شکرآکنده او>
  block
    text <چیست مراد سر ما ساغر مردافکن او>
    text <چیست مراد دل ما دولت پاینده او>
  block
    text <چرخ معلق چه بود کهنه ترین خیمه او>
    text <رستم و حمزه کی بود کشته و افکنده او>
  block
    text <چون سوی مردار رود زنده شود مرد بدو>
    text <چون سوی درویش رود برق زند ژنده او>
  block
    text <هیچ نرفت و نرود از دل من صورت او>
    text <هیچ نبود و نبود همسر و ماننده او>
  block
    text <ملک جهان چیست که تا او به جهان فخر کند>
    text <فخر جهان راست که او هست خداونده او>
  block
    text <ای خنک آن دل که تویی غصه و اندیشه او>
    text <ای خنک آن ره که تویی باج ستاننده او>
  block
    text <عشق بود دلبر ما نقش نباشد بر ما>
    text <صورت و نقشی چه بود با دل زاینده او>
  block
    text <گفت برانم پس از این من مگسان را ز شکر>
    text <خوش مگسی را که تویی مانع و راننده او>
  block
    text <نقش فلک دزد بود کیسه نگهدار از او>
    text <دام بود دانه او مرده بود زنده او>
  block
    text <بس کن اگر چه که سخن سهل نماید همه را>
    text <در دو هزاران نبود یک کس داننده او>
