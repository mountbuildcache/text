
text <در دل و جان خانه کردی عاقبت>
  block
    text <در دل و جان خانه کردی عاقبت>
    text <هر دو را دیوانه کردی عاقبت>
  block
    text <آمدی کاتش در این عالم زنی>
    text <وانگشتی تا نکردی عاقبت>
  block
    text <ای ز عشقت عالمی ویران شده>
    text <قصد این ویرانه کردی عاقبت>
  block
    text <من تو را مشغول می‌کردم دلا>
    text <یاد آن افسانه کردی عاقبت>
  block
    text <عشق را بی‌خویش بردی در حرم>
    text <عقل را بیگانه کردی عاقبت>
  block
    text <یا رسول الله ستون صبر را>
    text <استن حنانه کردی عاقبت>
  block
    text <شمع عالم بود لطف چاره گر>
    text <شمع را پروانه کردی عاقبت>
  block
    text <یک سرم این سوست یک سر سوی تو>
    text <دوسرم چون شانه کردی عاقبت>
  block
    text <دانه‌ای بیچاره بودم زیر خاک>
    text <دانه را دردانه کردی عاقبت>
  block
    text <دانه‌ای را باغ و بستان ساختی>
    text <خاک را کاشانه کردی عاقبت>
  block
    text <ای دل مجنون و از مجنون بتر>
    text <مردی و مردانه کردی عاقبت>
  block
    text <کاسه سر از تو پر از تو تهی>
    text <کاسه را پیمانه کردی عاقبت>
  block
    text <جان جانداران سرکش را به علم>
    text <عاشق جانانه کردی عاقبت>
  block
    text <شمس تبریزی که مر هر ذره را>
    text <روشن و فرزانه کردی عاقبت>
