
text <تا که درآمد به باغ چهره گلنار تو>
  block
    text <تا که درآمد به باغ چهره گلنار تو>
    text <اه که چه سوز افکند در دل گل نار تو>
  block
    text <دود دل لاله‌ها ز آتش جان رنگ تو>
    text <پشت بنفشه به خم از کشش بار تو>
  block
    text <غنچه گلزار جان روی تو را یاد کرد>
    text <چشم چه خوش برگشاد بر هوس خار تو>
  block
    text <سوسن تیغی کشید خون سمن را بریخت>
    text <تیغ به سوسن کی داد نرگس خون خوار تو>
  block
    text <بر مثل زاهدان جمله چمن خشک بود>
    text <مستک و سرسبز شد از لب خمار تو>
  block
    text <از سر مستی عشق گفتم یار منی>
    text <ور نه جز احول کی دید در دو جهان یار تو>
  block
    text <بر دل من خط توست مهر الست و بلی>
    text <منکر آن خط مشو نک خط و اقرار تو>
  block
    text <گوشت کجا ماند و پوست در تن آن کس که او>
    text <رفت نمکسودوار سوی نمکسار تو>
  block
    text <دامن تو دل گرفت دامن دل تن گرفت>
    text <های از این کش مکش‌های از این کار تو>
  block
    text <خسرو جان شمس دین مفخر تبریزیان>
    text <در دل تن عشق دل در دل دلدار تو>
