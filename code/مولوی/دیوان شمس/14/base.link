
text <ای عاشقان ای عاشقان امروز ماییم و شما>
  block
    text <ای عاشقان ای عاشقان امروز ماییم و شما>
    text <افتاده در غرقابه‌ای تا خود که داند آشنا>
  block
    text <گر سیل عالم پر شود هر موج چون اشتر شود>
    text <مرغان آبی را چه غم تا غم خورد مرغ هوا>
  block
    text <ما رخ ز شکر افروخته با موج و بحر آموخته>
    text <زان سان که ماهی را بود دریا و طوفان جان فزا>
  block
    text <ای شیخ ما را فوطه ده وی آب ما را غوطه ده>
    text <ای موسی عمران بیا بر آب دریا زن عصا>
  block
    text <این باد اندر هر سری سودای دیگر می‌پزد>
    text <سودای آن ساقی مرا باقی همه آن شما>
  block
    text <دیروز مستان را به ره بربود آن ساقی کله>
    text <امروز می در می‌دهد تا برکند از ما قبا>
  block
    text <ای رشک ماه و مشتری با ما و پنهان چون پری>
    text <خوش خوش کشانم می‌بری آخر نگویی تا کجا>
  block
    text <هر جا روی تو با منی ای هر دو چشم و روشنی>
    text <خواهی سوی مستیم کش خواهی ببر سوی فنا>
  block
    text <عالم چو کوه طور دان ما همچو موسی طالبان>
    text <هر دم تجلی می‌رسد برمی‌شکافد کوه را>
  block
    text <یک پاره اخضر می‌شود یک پاره عبهر می‌شود>
    text <یک پاره گوهر می‌شود یک پاره لعل و کهربا>
  block
    text <ای طالب دیدار او بنگر در این کهسار او>
    text <ای که چه باد خورده‌ای ما مست گشتیم از صدا>
  block
    text <ای باغبان ای باغبان در ما چه درپیچیده‌ای>
    text <گر برده‌ایم انگور تو تو برده‌ای انبان ما>
