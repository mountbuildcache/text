
text <بیاموز از پیمبر کیمیایی>
  block
    text <بیاموز از پیمبر کیمیایی>
    text <که هر چت حق دهد می‌ده رضایی>
  block
    text <همان لحظه در جنت گشاید>
    text <چو تو راضی شوی در ابتلایی>
  block
    text <رسول غم اگر آید بر تو>
    text <کنارش گیر همچون آشنایی>
  block
    text <جفایی کز بر معشوق آید>
    text <نثارش کن به شادی مرحبایی>
  block
    text <که تا آن غم برون آید ز چادر>
    text <شکرباری لطیفی دلربایی>
  block
    text <به گوشه چادر غم دست درزن>
    text <که بس خوب است و کرده‌ست او دغایی>
  block
    text <در این کو روسبی باره منم من>
    text <کشیده چادر هر خوش لقایی>
  block
    text <همه پوشیده چادرهای مکروه>
    text <که پنداری که هست او اژدهایی>
  block
    text <من جان سیر اژدرها پرستم>
    text <تو گر سیری ز جان بشنو صلایی>
  block
    text <نبیند غم مرا الا که خندان>
    text <نخوانم درد را الا دوایی>
  block
    text <مبارکتر ز غم چیزی نباشد>
    text <که پاداشش ندارد منتهایی>
  block
    text <به نامردی نخواهی یافت چیزی>
    text <خمش کردم که تا نجهد خطایی>
