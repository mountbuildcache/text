
text <سیر نیم سیر نی از لب خندان تو>
  block
    text <سیر نیم سیر نی از لب خندان تو>
    text <ای که هزار آفرین بر لب و دندان تو>
  block
    text <هیچ کسی سیر شد ای پسر از جان خویش>
    text <جان منی چون یکی است جان من و جان تو>
  block
    text <تشنه و مستسقیم مرگ و حیاتم ز آب>
    text <دور بگردان که من بنده دوران تو>
  block
    text <پیش کشی می‌کنی پیش خودم کش تمام>
    text <تا که برآرد سرم سر ز گریبان تو>
  block
    text <گر چه دو دستم بخست دست من آن تو است>
    text <دست چه کار آیدم بی‌دم و دستان تو>
  block
    text <عشق تو گفت ای کیا در حرم ما بیا>
    text <تا نکند هیچ دزد قصد حرمدان تو>
  block
    text <گفتم ای ذوالقدم حلقه این در شدم>
    text <تا که نرنجد ز من خاطر دربان تو>
  block
    text <گفت که هم بر دری واقف و هم در بری>
    text <خارج و داخل توی هر دو وطن آن تو>
  block
    text <خامش و دیگر مخوان بس بود این نزل و خوان>
    text <تا به ابد روم و ترک برخورد از خوان تو>
