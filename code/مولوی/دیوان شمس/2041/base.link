
text <پروانه شد در آتش گفتا که همچنین کن>
  block
    text <پروانه شد در آتش گفتا که همچنین کن>
    text <می‌سوخت و پر همی‌زد بر جا که همچنین کن>
  block
    text <شمع و فتیله بسته با گردن شکسته>
    text <می‌گفت نرم نرمک با ما که همچنین کن>
  block
    text <مومی که می‌گدازد با سوز می بسازد>
    text <در تف و تاب داده خود را که همچنین کن>
  block
    text <گر سیم و زر فشانی در سود این جهانی>
    text <سودت ندارد آن‌ها الا که همچنین کن>
  block
    text <دامان پر ز گوهر کرد و نشست بر سر>
    text <وز رشک تلخ گشته دریا که همچنین کن>
  block
    text <از نیک و بد بریده وز دام‌ها پریده>
    text <بر کوه قاف رفته عنقا که همچنین کن>
  block
    text <رخساره پاک کرده دراعه چاک کرده>
    text <با خار صبر کرده گل‌ها که همچنین کن>
  block
    text <صد ننگ و نام هشته با عقل خصم گشته>
    text <بر مغزها دویده صهبا که همچنین کن>
  block
    text <خالی شده‌ست و ساده نه چشم برگشاده>
    text <لب بر لبش نهاده سرنا که همچنین کن>
  block
    text <چل سال چشم آدم در عذر داشت ماتم>
    text <گفته به کودکانش بابا که همچنین کن>
  block
    text <خاموش باش و صابر عبرت بگیر آخر>
    text <خامش شده‌ست و گریان خارا که همچنین کن>
  block
    text <تبریز شمس دین را بین کز ضیای جانی>
    text <پر کرده از جلالت صحرا که همچنین کن>
