
text <جانا نظری فرما چون جان نظرهایی>
  block
    text <جانا نظری فرما چون جان نظرهایی>
    text <چون گویم دل بردی چون عین دل مایی>
  block
    text <جان‌ها همه پا کوبند آن لحظه که دل کوبی>
    text <دل نیز شکر خاید آن دم که جگر خایی>
  block
    text <تن روح برافشاند چون دست برافشانی>
    text <مرده ز تو حال آرد چون شعبده بنمایی>
  block
    text <گر جور و جفا این است پس گشت وفا کاسد>
    text <ای دل به جفای او جان باز چه می‌پایی>
  block
    text <امروز چنان مستم کز خویش برون جستم>
    text <ای یار بکش دستم آن جا که تو آن جایی>
  block
    text <چیزی که تو را باید افلاک همان زاید>
    text <گوهر چه کمت آید چون در تک دریایی>
  block
    text <مردم ز تو شد ای جان هر مردمک دیده>
    text <بی‌تو چه بود دیده‌ای گوهر بینایی>
  block
    text <ای روح بزن دستی در دولت سرمستی>
    text <هستی و چه خوش هستی در وحدت یکتایی>
  block
    text <ای روح چه می‌ترسی روحی نه تن و نفسی>
    text <تن معدن ترس آمد تو عیش و تماشایی>
  block
    text <ای روز چه خوش روزی شمع طرب افروزی>
    text <او را برسان روزی جان را و پذیرایی>
  block
    text <صبحا نفسی داری سرمایه بیداری>
    text <بر خفته دلان بردم انفاس مسیحایی>
  block
    text <شمس الحق تبریزی خورشید چو استاره>
    text <در نور تو گم گردد چون شرق برآرایی>
