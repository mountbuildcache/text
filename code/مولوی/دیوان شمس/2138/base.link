
text <ای عشق تو موزونتری یا باغ و سیبستان تو>
  block
    text <ای عشق تو موزونتری یا باغ و سیبستان تو>
    text <چرخی بزن ای ماه تو جان بخش مشتاقان تو>
  block
    text <تلخی ز تو شیرین شود کفر و ضلالت دین شود>
    text <خار خسک نسرین شود صد جان فدای جان تو>
  block
    text <در آسمان درها نهی در آدمی پرها نهی>
    text <صد شور در سرها نهی ای خلق سرگردان تو>
  block
    text <عشقا چه شیرین خوستی عشقا چه گلگون روستی>
    text <عشقا چه عشرت دوستی ای شادی اقران تو>
  block
    text <ای بر شقایق رنگ تو جمله حقایق دنگ تو>
    text <هر ذره را آهنگ تو در مطمع احسان تو>
  block
    text <بی‌تو همه بازارها پژمرده اندر کارها>
    text <باغ و رز و گلزارها مستسقی باران تو>
  block
    text <رقص از تو آموزد شجر پا با تو کوبد شاخ تر>
    text <مستی کند برگ و ثمر بر چشمه حیوان تو>
  block
    text <گر باغ خواهد ارمغان از نوبهار بی‌خزان>
    text <تا برفشاند برگ خود بر باد گل افشان تو>
  block
    text <از اختران آسمان از ثابت و از سایره>
    text <عار آید آن استاره را کو تافت بر کیوان تو>
  block
    text <ای خوش منادی‌های تو در باغ شادی‌های تو>
    text <بر جای نان شادی خورد جانی که شد مهمان تو>
  block
    text <من آزمودم مدتی بی‌تو ندارم لذتی>
    text <کی عمر را لذت بود بی‌ملح بی‌پایان تو>
  block
    text <رفتم سفر بازآمدم ز آخر به آغاز آمدم>
    text <در خواب دید این پیل جان صحرای هندستان تو>
  block
    text <صحرای هندستان تو میدان سرمستان تو>
    text <بکران آبستان تو از لذت دستان تو>
  block
    text <سودم نشد تدبیرها بسکست دل زنجیرها>
    text <آورد جان را کشکشان تا پیش شادروان تو>
  block
    text <آن جا نبینم ماردی آن جا نبینم باردی>
    text <هر دم حیاتی واردی از بخشش ارزان تو>
  block
    text <ای کوه از حلمت خجل وز حلم تو گستاخ دل>
    text <تا درجهد دیوانه‌ای گستاخ در ایوان تو>
  block
    text <از بس که بگشادی تو در در آهن و کوه و حجر>
    text <چون مور شد دل رخنه جو در طشت و در پنگان تو>
  block
    text <گر تا قیامت بشمرم در شرح رویت قاصرم>
    text <پیموده کی تاند شدن ز اسکره عمان تو>
