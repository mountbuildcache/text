
text <ای حیله‌هات شیرین تا کی مرا فریبی>
  block
    text <ای حیله‌هات شیرین تا کی مرا فریبی>
    text <آن را که ملک کردی دیگر چرا فریبی>
  block
    text <اما چو جمله عالم ملک تو است کلی>
    text <بیرون ز ملکت خود دیگر که را فریبی>
  block
    text <داوود را فریبی در دام ملک و دولت>
    text <و ایوب را دگرگون اندر بلا فریبی>
  block
    text <آن را به دانه بردی وین را به دام بردی>
    text <آن دام دانه شد چون تو خوش لقا فریبی>
  block
    text <فرعون عالمی را بفریبد و نداند>
    text <کان خاین دغا را هم در دغا فریبی>
  block
    text <ای کمترین فریبت صد خونبهای صیدان>
    text <ای پربها که او را تو بی‌بها فریبی>
  block
    text <ای دل خدا کسی را دانی چه سان فریبد>
    text <آخر تو جملگان را خود از خدا فریبی>
