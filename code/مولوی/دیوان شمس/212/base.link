
text <اسیر شیشه کن آن جنیان دانا را>
  block
    text <اسیر شیشه کن آن جنیان دانا را>
    text <بریز خون دل آن خونیان صهبا را>
  block
    text <ربوده‌اند کلاه هزار خسرو را>
    text <قبای لعل ببخشیده چهره ما را>
  block
    text <به گاه جلوه چو طاووس عقل‌ها برده>
    text <گشاده چون دل عشاق پر رعنا را>
  block
    text <ز عکسشان فلک سبز رنگ لعل شود>
    text <قیاس کن که چگونه کنند دل‌ها را>
  block
    text <درآورند به رقص و طرب به یک جرعه>
    text <هزار پیر ضعیف بمانده برجا را>
  block
    text <چه جای پیر که آب حیات خلاقند>
    text <که جان دهند به یک غمزه جمله اشیاء را>
  block
    text <شکرفروش چنین چست هیچ کس دیده‌ست>
    text <سخن شناس کند طوطی شکرخا را>
  block
    text <زهی لطیف و ظریف و زهی کریم و شریف>
    text <چنین رفیق بباید طریق بالا را>
  block
    text <صلا زدند همه عاشقان طالب را>
    text <روان شوید به میدان پی تماشا را>
  block
    text <اگر خزینه قارون به ما فروریزند>
    text <ز مغز ما نتوانند برد سودا را>
  block
    text <بیار ساقی باقی که جان جان‌هایی>
    text <بریز بر سر سودا شراب حمرا را>
  block
    text <دلی که پند نگیرد ز هیچ دلداری>
    text <بر او گمار دمی آن شراب گیرا را>
  block
    text <زهی شراب که عشقش به دست خود پخته‌ست>
    text <زهی گهر که نبوده‌ست هیچ دریا را>
  block
    text <ز دست زهره به مریخ اگر رسد جامش>
    text <رها کند به یکی جرعه خشم و صفرا را>
  block
    text <تو مانده‌ای و شراب و همه فنا گشتیم>
    text <ز خویشتن چه نهان می‌کنی تو سیما را>
  block
    text <ولیک غیرت لالاست حاضر و ناظر>
    text <هزار عاشق کشتی برای لالا را>
  block
    text <به نفی لا لا گوید به هر دمی لالا>
    text <بزن تو گردن لا را بیار الا را>
  block
    text <بده به لالا جامی از آنک می‌دانی>
    text <که علم و عقل رباید هزار دانا را>
  block
    text <و یا به غمزه شوخت به سوی او بنگر>
    text <که غمزه تو حیاتی‌ست ثانی احیا را>
  block
    text <به آب ده تو غبار غم و کدورت را>
    text <به خواب درکن آن جنگ را و غوغا را>
  block
    text <خدای عشق فرستاد تا در او پیچیم>
    text <که نیست لایق پیچش ملک تعالی را>
  block
    text <بماند نیم غزل در دهان و ناگفته>
    text <ولی دریغ که گم کرده‌ام سر و پا را>
  block
    text <برآ بتاب بر افلاک شمس تبریزی>
    text <به مغز نغز بیارای برج جوزا را>
