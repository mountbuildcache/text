
text <چون ببینی آفتاب از روی دلبر یاد کن>
  block
    text <چون ببینی آفتاب از روی دلبر یاد کن>
    text <چون ببینی ابر را از اشک چاکر یاد کن>
  block
    text <چون ببینی ماه نو را همچو من بگداخته>
    text <از برای جان خود زین جان لاغر یاد کن>
  block
    text <درنگر در آسمان وین چرخ سرگردان ببین>
    text <حال سرگردان این بی‌پا و بی‌سر یاد کن>
  block
    text <چون جهان تاریک بینی از سپاه زنگ شب>
    text <از اسیران شب هجران کافر یاد کن>
  block
    text <چون ببینی نسر طایر بر فلک بر آتشین>
    text <ز آتش مرغ دل سوزیده شهپر یاد کن>
  block
    text <چون ببینی بر فلک مریخ خون آشام را>
    text <چشم مریخی خون آشام پرشر یاد کن>
  block
    text <لب ببند و خشک آر و هر چه بینی خشک و تر>
    text <در لب و چشمم نگر زان خشک و زین‌تر یاد کن>
