
text <مه ما نیست منور تو مگر چرخ درآیی>
  block
    text <مه ما نیست منور تو مگر چرخ درآیی>
    text <ز تو پرماه شود چرخ چو بر چرخ برآیی>
  block
    text <کی بود چرخ و ثریا که بشاید قدمت را>
    text <و اگر نیز بشاید ز تو یابند سزایی>
  block
    text <همه بی‌خدمت و رشوت رسد از لطف تو خلعت>
    text <نه عدم بود من و ما که بدادی من و مایی>
  block
    text <ز من و ماست که جانی بگشاده‌ست دکانی>
    text <و اگر نه به چه بازو کشد او قوس خدایی>
  block
    text <غلطی جان غلطی جان همه خود را بمرنجان>
    text <نه مسیحی که به افسون به دمی چشم گشایی>
  block
    text <به سحرگاه و مشارق که شود تیره رخ مه>
    text <کی بود نیم چراغی که کند نورفزایی>
  block
    text <چه کشیمش چه کشیمش تو بیا تا که کشیمش>
    text <که چراغ خلق است این بر آن شمع سمایی>
  block
    text <مشکی را مشکی را مشکی پرهوسی را>
    text <چه کشانی چه کشانی به مطارات همایی>
  block
    text <چو رخ روز ببیند ز بن گوش بمیرد>
    text <ز چه رفتی ز چه مردی تو چنین سست چرایی>
  block
    text <زر و مال تو کجا شد پر و بال تو کجا شد>
    text <عم و خال تو کجا شد و تو ادبار کجایی>
  block
    text <هله بازآ هله بازآ به سوی نعمت و ناز آ>
    text <که منت بازفرستم ز پس مرگ و جدایی>
  block
    text <پر و بال تو بریدم غم و آه تو شنیدم>
    text <هله بازت بخریدم که نه درخورد جفایی>
  block
    text <ز پس مرگ برون پر خبر رحمت من بر>
    text <که نگویند چو رفتی به عدم بازنیایی>
  block
    text <کتب الله تعالی کرم الله توالی>
    text <فتدلی و تجلی بعث العشق دوایی>
  block
    text <فعلاتن فعلاتن فعلاتن فعلاتن>
    text <خمش و آب فرورو سمک بحر وفایی>
