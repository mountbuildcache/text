
text <چه کارستان که داری اندر این دل>
  block
    text <چه کارستان که داری اندر این دل>
    text <چه بت‌ها می‌نگاری اندر این دل>
  block
    text <بهار آمد زمان کشت آمد>
    text <کی داند تا چه کاری اندر این دل>
  block
    text <حجاب عزت ار بستی ز بیرون>
    text <به غایت آشکاری اندر این دل>
  block
    text <در آب و گل فروشد پای طالب>
    text <سرش را می‌بخاری اندر این دل>
  block
    text <دل از افلاک اگر افزون نبودی>
    text <نکردی مه سواری اندر این دل>
  block
    text <اگر دل نیستی شهر معظم>
    text <نکردی شهریاری اندر این دل>
  block
    text <عجایب بیشه‌ای آمد دل ای جان>
    text <که تو میر شکاری اندر این دل>
  block
    text <ز بحر دل هزاران موج خیزد>
    text <چو جوهرها بیاری اندر این دل>
  block
    text <خمش کردم که در فکرت نگنجد>
    text <چو وصف دل شماری اندر این دل>
