
text <تو چنین نبودی تو چنین چرایی>
  block
    text <تو چنین نبودی تو چنین چرایی>
    text <چه کنی خصومت چو از آن مایی>
  block
    text <دل و جان غلامت چو رسد سلامت>
    text <تو دو صد چنین را صنما سزایی>
  block
    text <تو قمرعذاری تو دل بهاری>
    text <تو ملک نژادی تو ملک لقایی>
  block
    text <فلک از تو حارس زحل از تو فارس>
    text <ز برای آن را که در این سرایی>
  block
    text <دل خسته گشته چو قدح شکسته>
    text <تو چو گم شدستی تو چه ره نمایی>
  block
    text <بده آن قدح را بگشا فرح را>
    text <که غم کهن را تو بهین دوایی>
  block
    text <دل و جان کی باشد دو جهان چه باشد>
    text <همه سهل باشد تو عجب کجایی>
  block
    text <بگذار دستان برسان به مستان>
    text <ز عطای سلطان قدح عطایی>
  block
    text <همگی امیدی شکری سپیدی>
    text <چو مرا بدیدی بکن آشنایی>
  block
    text <شکری نباتی همگی حیاتی>
    text <طبق زکاتی کرم خدایی>
  block
    text <طرب جهانی عجب قرانی>
    text <تو سماع جان را تر لایلایی>
  block
    text <بزنی ز بالاتر لایلالا>
    text <تو نه یک بلایی تو دو صد بلایی>
  block
    text <دل من ببردی به کجا سپردی>
    text <نه جواب گویی نه دهی رهایی>
  block
    text <بفزا دغا را بفریب ما را>
    text <بر توست عالم همه روستایی>
  block
    text <سر ما شکستی سر خود ببستی>
    text <که خرف نگردد ز چنین دغایی>
  block
    text <به پلاس عوران به عصای کوران>
    text <چه طمع ببستی ز چه می‌ربایی>
  block
    text <به طمع چنانی به عطا جهانی>
    text <عجب از تو خیره به عجب نمایی>
  block
    text <خمش ای صفورا بگذار او را>
    text <تو ز خویشتن گو که چه کیمیایی>
  block
    text <نه به اختیاری همه اضطراری>
    text <تو به خود نگردی تو چو آسیایی>
  block
    text <تو یکی سبویی چو اسیر جویی>
    text <جز جو چه جویی چو ز جو برآیی>
  block
    text <تو به خود چه سازی که اسیر گازی>
    text <تو ز خود چه گویی چو ز که صدایی>
  block
    text <خمش ای ترانه بجه از کرانه>
    text <که نوای جانی همگی نوایی>
