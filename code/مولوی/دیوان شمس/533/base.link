
text <رندان سلامت می‌کنند جان را غلامت می‌کنند>
  block
    text <رندان سلامت می‌کنند جان را غلامت می‌کنند>
    text <مستی ز جامت می‌کنند مستان سلامت می‌کنند>
  block
    text <در عشق گشتم فاشتر وز همگنان قلاشتر>
    text <وز دلبران خوش باشتر مستان سلامت می‌کنند>
  block
    text <غوغای روحانی نگر سیلاب طوفانی نگر>
    text <خورشید ربانی نگر مستان سلامت می‌کنند>
  block
    text <افسون مرا گوید کسی توبه ز من جوید کسی>
    text <بی پا چو من پوید کسی مستان سلامت می‌کنند>
  block
    text <ای آرزوی آرزو آن پرده را بردار زو>
    text <من کس نمی‌دانم جز او مستان سلامت می‌کنند>
  block
    text <ای ابر خوش باران بیا وی مستی یاران بیا>
    text <وی شاه طراران بیا مستان سلامت می‌کنند>
  block
    text <حیران کن و بی‌رنج کن ویران کن و پرگنج کن>
    text <نقد ابد را سنج کن مستان سلامت می‌کنند>
  block
    text <شهری ز تو زیر و زبر هم بی‌خبر هم باخبر>
    text <وی از تو دل صاحب نظر مستان سلامت می‌کنند>
  block
    text <آن میر مه رو را بگو وان چشم جادو را بگو>
    text <وان شاه خوش خو را بگو مستان سلامت می‌کنند>
  block
    text <آن میر غوغا را بگو وان شور و سودا را بگو>
    text <وان سرو خضرا را بگو مستان سلامت می‌کنند>
  block
    text <آن جا که یک باخویش نیست یک مست آن جا بیش نیست>
    text <آن جا طریق و کیش نیست مستان سلامت می‌کنند>
  block
    text <آن جان بی‌چون را بگو وان دام مجنون را بگو>
    text <وان در مکنون را بگو مستان سلامت می‌کنند>
  block
    text <آن دام آدم را بگو وان جان عالم را بگو>
    text <وان یار و همدم را بگو مستان سلامت می‌کنند>
  block
    text <آن بحر مینا را بگو وان چشم بینا را بگو>
    text <وان طور سینا را بگو مستان سلامت می‌کنند>
  block
    text <آن توبه سوزم را بگو وان خرقه دوزم را بگو>
    text <وان نور روزم را بگو مستان سلامت می‌کنند>
  block
    text <آن عید قربان را بگو وان شمع قرآن را بگو>
    text <وان فخر رضوان را بگو مستان سلامت می‌کنند>
  block
    text <ای شه حسام الدین ما ای فخر جمله اولیا>
    text <ای از تو جان‌ها آشنا مستان سلامت می‌کنند>
