
text <آمده‌ام که تا به خود گوش کشان کشانمت>
  block
    text <آمده‌ام که تا به خود گوش کشان کشانمت>
    text <بی دل و بیخودت کنم در دل و جان نشانمت>
  block
    text <آمده‌ام بهار خوش پیش تو ای درخت گل>
    text <تا که کنار گیرمت خوش خوش و می‌فشانمت>
  block
    text <آمده‌ام که تا تو را جلوه دهم در این سرا>
    text <همچو دعای عاشقان فوق فلک رسانمت>
  block
    text <آمده‌ام که بوسه‌ای از صنمی ربوده‌ای>
    text <بازبده به خوشدلی خواجه که واستانمت>
  block
    text <گل چه بود که گل تویی ناطق امر قل تویی>
    text <گر دگری نداندت چون تو منی بدانمت>
  block
    text <جان و روان من تویی فاتحه خوان من تویی>
    text <فاتحه شو تو یک سری تا که به دل بخوانمت>
  block
    text <صید منی شکار من گر چه ز دام جسته‌ای>
    text <جانب دام بازرو ور نروی برانمت>
  block
    text <شیر بگفت مر مرا نادره آهوی برو>
    text <در پی من چه می‌دوی تیز که بردرانمت>
  block
    text <زخم پذیر و پیش رو چون سپر شجاعتی>
    text <گوش به غیر زه مده تا چو کمان خمانمت>
  block
    text <از حد خاک تا بشر چند هزار منزلست>
    text <شهر به شهر بردمت بر سر ره نمانمت>
  block
    text <هیچ مگو و کف مکن سر مگشای دیگ را>
    text <نیک بجوش و صبر کن زانک همی‌پرانمت>
  block
    text <نی که تو شیرزاده‌ای در تن آهوی نهان>
    text <من ز حجاب آهوی یک رهه بگذرانمت>
  block
    text <گوی منی و می‌دوی در چوگان حکم من>
    text <در پی تو همی‌دوم گر چه که می‌دوانمت>
