
text <دی بر سرم تاج زری بنهاده است آن دلبرم>
  block
    text <دی بر سرم تاج زری بنهاده است آن دلبرم>
    text <چندانک سیلی می زنی آن می نیفتد از سرم>
  block
    text <شاه کله دوز ابد بر فرق من از فرق خود>
    text <شب پوش عشق خود نهد پاینده باشد لاجرم>
  block
    text <ور سر نماند با کله من سر شوم جمله چو مه>
    text <زیرا که بی‌حقه و صدف رخشانتر آید گوهرم>
  block
    text <اینک سر و گرز گران می زن برای امتحان>
    text <ور بشکند این استخوان از عقل و جان مغزینترم>
  block
    text <آن جوز بی‌مغزی بود کو پوست بگزیده بود>
    text <او ذوق کی دیده بود از لوزی پیغامبرم>
  block
    text <لوزینه پرجوز او پرشکر و پرلوز او>
    text <شیرین کند حلق و لبم نوری نهد در منظرم>
  block
    text <چون مغز یابی ای پسر از پوست برداری نظر>
    text <در کوی عیسی آمدی دیگر نگویی کو خرم>
  block
    text <ای جان من تا کی گله یک خر تو کم گیر از گله>
    text <در زفتی فارس نگر نی بارگیر لاغرم>
  block
    text <زفتی عاشق را بدان از زفتی معشوق او>
    text <زیرا که کبر عاشقان خیزد ز الله اکبرم>
  block
    text <ای دردهای آه گو اه اه مگو الله گو>
    text <از چه مگو از جان گو ای یوسف جان پرورم>
