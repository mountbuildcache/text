
text <ای با من و پنهان چو دل از دل سلامت می کنم>
  block
    text <ای با من و پنهان چو دل از دل سلامت می کنم>
    text <تو کعبه‌ای هر جا روم قصد مقامت می کنم>
  block
    text <هر جا که هستی حاضری از دور در ما ناظری>
    text <شب خانه روشن می شود چون یاد نامت می کنم>
  block
    text <گه همچو باز آشنا بر دست تو پر می زنم>
    text <گه چون کبوتر پرزنان آهنگ بامت می کنم>
  block
    text <گر غایبی هر دم چرا آسیب بر دل می زنم>
    text <ور حاضری پس من چرا در سینه دامت می کنم>
  block
    text <دوری به تن لیک از دلم اندر دل تو روزنیست>
    text <زان روزن دزدیده من چون مه پیامت می کنم>
  block
    text <ای آفتاب از دور تو بر ما فرستی نور تو>
    text <ای جان هر مهجور تو جان را غلامت می کنم>
  block
    text <من آینه دل را ز تو این جا صقالی می دهم>
    text <من گوش خود را دفتر لطف کلامت می کنم>
  block
    text <در گوش تو در هوش تو و اندر دل پرجوش تو>
    text <این‌ها چه باشد تو منی وین وصف عامت می کنم>
  block
    text <ای دل نه اندر ماجرا می گفت آن دلبر تو را>
    text <هر چند از تو کم شود از خود تمامت می کنم>
  block
    text <ای چاره در من چاره گر حیران شو و نظاره گر>
    text <بنگر کز این جمله صور این دم کدامت می کنم>
  block
    text <گه راست مانند الف گه کژ چو حرف مختلف>
    text <یک لحظه پخته می شوی یک لحظه خامت می کنم>
  block
    text <گر سال‌ها ره می روی چون مهره‌ای در دست من>
    text <چیزی که رامش می کنی زان چیز رامت می کنم>
  block
    text <ای شه حسام الدین حسن می گوی با جانان که من>
    text <جان را غلاف معرفت بهر حسامت می کنم>
