
text <سحرگه گفتم آن مه را که ای من جسم و تو جانی>
  block
    text <سحرگه گفتم آن مه را که ای من جسم و تو جانی>
    text <بدین حالم که می‌بینی وزان نالم که می‌دانی>
  block
    text <ورای کفر و ایمانی و مرکب تند می‌رانی>
    text <چه بس بی‌باک سلطانی همین می‌کن که تو آنی>
  block
    text <یکی بازآ به ما بگذر به بیشه جان‌ها بنگر>
    text <درختان بین ز خون تر به شکل شاخ مرجانی>
  block
    text <شنودی تو که یک خامی ز مردان می‌برد نامی>
    text <نمی‌ترسد که خودکامی نهد داغش به پیشانی>
  block
    text <مشو تو منکر پاکان بترس از زخم بی‌باکان>
    text <که صبر جان غمناکان تو را فانی کند فانی>
  block
    text <تو باخویشی به بی‌خویشان مپیچ ای خصم درویشان>
    text <مزن تو پنجه با ایشان به دستانی که نتوانی>
  block
    text <که شمس الدین تبریزی به جان بخشی و خون ریزی>
    text <ز آتش برکند تیزی به قدرت‌های ربانی>
