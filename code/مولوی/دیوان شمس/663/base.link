
text <تویی نقشی که جان‌ها برنتابد>
  block
    text <تویی نقشی که جان‌ها برنتابد>
    text <که قند تو دهان‌ها برنتابد>
  block
    text <جهان گر چه که صد رو در تو دارد>
    text <جمالت را جهان‌ها برنتابد>
  block
    text <روان گشتند جان‌ها سوی عشقت>
    text <که با عشقت روان‌ها برنتابد>
  block
    text <درون دل نهان نقشیست از تو>
    text <که لطفش را نهان‌ها برنتابد>
  block
    text <چو خلوتگاه جان آیی خمش کن>
    text <که آن خلوت زبان‌ها برنتابد>
  block
    text <بدو نیک ار ببینی نیک نبود>
    text <از آن بگذر کز آن‌ها برنتابد>
  block
    text <بگو تو نام شمس الدین تبریز>
    text <که نامش را نشان‌ها برنتابد>
