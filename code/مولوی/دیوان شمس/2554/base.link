
text <اگر بی‌من خوشی یارا به صد دامم چه می‌بندی>
  block
    text <اگر بی‌من خوشی یارا به صد دامم چه می‌بندی>
    text <وگر ما را همی‌خواهی چرا تندی نمی‌خندی>
  block
    text <کسی کو در شکرخانه شکر نوشد به پیمانه>
    text <بدین سرکای نه ساله نداند کرد خرسندی>
  block
    text <بخند ای دوست چون گلشن مبادا خاطر دشمن>
    text <کند شادی و پندارد که دل زین بنده برکندی>
  block
    text <چو رشک ماه و گل گشتی چو در دل‌ها طمع کشتی>
    text <نباشد لایق از حسنت که برگردی ز پیوندی>
  block
    text <خوشا آن حالت مستی که با ما عهد می‌بستی>
    text <مرا مستانه می‌گفتی که ما را خویش و فرزندی>
  block
    text <پیاپی باده می‌دادی به صد لطف و به صد شادی>
    text <که گیر این جام بی‌خویشی که باخویشی و هشمندی>
  block
    text <سلام علیک ای خواجه بهانه چیست این ساعت>
    text <نه دریایی و دریادل نه ساقی و خداوندی>
  block
    text <نه یاقوتی نه مرجانی نه آرام دل و جانی>
    text <نه بستان و گلستانی نه کان شکر و قندی>
  block
    text <خمش باشم بدان شرطی که بدهی می خموشانه>
    text <من از گولی دهم پندت نه ز آنک قابل پندی>
