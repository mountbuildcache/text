
text <ای گشته ز تو خندان بستان و گل رعنا>
  block
    text <ای گشته ز تو خندان بستان و گل رعنا>
    text <پیوسته چنین بادا چون شیر و شکر با ما>
  block
    text <ای چرخ تو را بنده وی خلق ز تو زنده>
    text <احسنت زهی خوابی شاباش زهی زیبا>
  block
    text <دریای جمال تو چون موج زند ناگه>
    text <پرگنج شود پستی فردوس شود بالا>
  block
    text <هر سوی که روی آری در پیش تو گل روید>
    text <هر جا که روی آیی فرشت همه زر بادا>
  block
    text <وان دم که ز بدخویی دشنام و جفا گویی>
    text <می‌گو که جفای تو حلواست همه حلوا>
  block
    text <گر چه دل سنگستش بنگر که چه رنگستش>
    text <کز مشعله ننگستش وز رنگ گل حمرا>
  block
    text <یا رب دل بازش ده صد عمر درازش ده>
    text <فخرش ده و نازش ده تا فخر بود ما را>
