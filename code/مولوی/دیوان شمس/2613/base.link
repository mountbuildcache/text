
text <ای شادی آن روزی کز راه تو بازآیی>
  block
    text <ای شادی آن روزی کز راه تو بازآیی>
    text <در روزن جان تابی چون ماه ز بالایی>
  block
    text <زان ماه پرافزایش آن فارغ از آرایش>
    text <این فرش زمینی را چون عرش بیارایی>
  block
    text <بس عاقل پابسته کز خویش شود رسته>
    text <بس جان که ز سر گیرد قانون شکرخایی>
  block
    text <زین منزل شش گوشه بی‌مرکب و بی‌توشه>
    text <بس قافله ره یابد در عالم بی‌جایی>
  block
    text <روشن کن جان من تا گوید جان با تن>
    text <کامروز مرا بنگر ای خواجه فردایی>
  block
    text <تو آبی و من جویم جز وصل تو کی جویم>
    text <رونق نبود جو را چون آب بنگشایی>
  block
    text <ای شاد تو از پیشی یعنی ز همه بیشی>
    text <والله که چو با خویشی از خویش نیاسایی>
  block
    text <در جستن دل بودم بر راه خودش دیدم>
    text <افتاده در این سودا چون مردم صفرایی>
  block
    text <شمس الحق تبریزی پالود مرا هجرت>
    text <جز عشق نبینی گر صد بار بپالایی>
