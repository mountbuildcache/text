
text <هله نیم مست گشتم قدحی دگر مدد کن>
  block
    text <هله نیم مست گشتم قدحی دگر مدد کن>
    text <چو حریف نیک داری تو به ترک نیک و بد کن>
  block
    text <منگر که کیست گریان ز جفا و کیست عریان>
    text <نه وصی آدمی تو بنشین و کار خود کن>
  block
    text <نظری به سوی می کن به نوای چنگ و نی کن>
    text <نظری دگر به سوی رخ یار سروقد کن>
  block
    text <شکرت چو آرزو شد ز لب شکرفروشش>
    text <چو عباس دبس زودتر ز شکرفروش کدکن>
  block
    text <نه که کودکم که میلم به مویز و جوز باشد>
    text <تو مویز و جوز خود را بستان در آن سبد کن>
  block
    text <شکر خوش تبرزد که هزار جان به ارزد>
    text <حسد ار کنی تو باری پی آن شکر حسد کن>
  block
    text <به بت شکرفشان شو ز لبش شکرستان شو>
    text <جهت قران ماهش چو منجمان رصد کن>
  block
    text <چو رسید ماه روزه نه ز کاسه گو نه کوزه>
    text <پس از این نشاط و مستی ز صراحی ابد کن>
  block
    text <به سماع و طوی بنشین به میان کوی بنشین>
    text <که کسی خورت نبیند طرب از می احد کن>
  block
    text <چو عروس جان ز مستی برسد به کوی هستی>
    text <خورشش از این طبق ده تتقش هم از خرد کن>
  block
    text <ز سخن ملول گشتی که کسیت نیست محرم>
    text <سبک آینه بیان را تو بگیر و در نمد کن>
