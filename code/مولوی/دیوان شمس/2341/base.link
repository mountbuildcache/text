
text <سماع آمد هلا ای یار برجه>
  block
    text <سماع آمد هلا ای یار برجه>
    text <مسابق باش و وقت کار برجه>
  block
    text <هزاران بار خفتی همچو لنگر>
    text <مثال بادبان این بار برجه>
  block
    text <بسی خفتی تو مست از سرگرانی>
    text <چو کردندت کنون بیدار برجه>
  block
    text <هلا ای فکرت طیار برپر>
    text <تو نیز ای قالب سیار برجه>
  block
    text <هلا صوفی چو ابن الوقت باشد>
    text <گذر از پار و از پیرار برجه>
  block
    text <به عشق اندرنگنجد شرم و ناموس>
    text <رها کن شرم و استکبار برجه>
  block
    text <وگر کاهل بود قوال عارف>
    text <بدو ده خرقه و دستار برجه>
  block
    text <سماح آمد رباح از قول یزدان>
    text <که عشقی به ز صد قنطار برجه>
  block
    text <به عشق آنک فرشت گوهر آمد>
    text <چو موج قلزم زخار برجه>
  block
    text <چو زلفین ار فروسو می‌کشندت>
    text <تو همچون جعد آن دلدار برجه>
  block
    text <صلایی از خیال یار آمد>
    text <خیالانه تو هم ز اسرار برجه>
  block
    text <بسی در غدر و حیلت برجهیدی>
    text <یکی از عالم غدار برجه>
  block
    text <بسی بهر قوافی برجهیدی>
    text <خموشی گیر و بی‌گفتار برجه>
