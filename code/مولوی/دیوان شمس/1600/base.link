
text <از شهنشه شمس دین من ساغری را یافتم>
  block
    text <از شهنشه شمس دین من ساغری را یافتم>
    text <در درون ساغرش چشمه خوری را یافتم>
  block
    text <تابش سینه و برت را خود ندارد چشم تاب>
    text <شکر ایزد را که من زین دلبری را یافتم>
  block
    text <میرداد قهر چون ماری فروکوبد سرش>
    text <آنک گوید در دو کونش هم سری را یافتم>
  block
    text <چون درون طره‌اش دریافتم دل را عجب>
    text <در درون مشک رفتم عنبری را یافتم>
  block
    text <گر ببینی طوطی جان مرا گرد لبش>
    text <می پرد پرک زنان که شکری را یافتم>
  block
    text <گر بپرسندت حکایت کن که من بر جام لعل>
    text <عاشقی مستی جوانی می خوری را یافتم>
  block
    text <گر کسی منکر شود تو گردن او را ببند>
    text <می کشانش روسیه که منکری را یافتم>
  block
    text <در میان طره‌اش رخسار چون آتش ببین>
    text <گو میان مشک و عنبر مجمری را یافتم>
  block
    text <چون گشاید لعل را او تا نثار در کند>
    text <گو که در خورشید از رحمت دری را یافتم>
  block
    text <چون دکان سرپزان سرها و دل‌ها پیش او>
    text <هست بی‌پایان در آن سرها سری را یافتم>
  block
    text <چون نگه کردم سر من بود پر از عشق او>
    text <من برون از هر دو عالم منظری را یافتم>
  block
    text <من به برج ثور دیدم منکر آن آفتاب>
    text <گاو جستم من ز ثور و خود خری را یافتم>
  block
    text <من صف رستم دلان جستم بدیدم شاه را>
    text <ترک آن کردم چو بی‌صف صفدری را یافتم>
  block
    text <من همی‌کشتی سوی تبریز راندم می نرفت>
    text <پس ز جان بر کشتی خود لنگری را یافتم>
