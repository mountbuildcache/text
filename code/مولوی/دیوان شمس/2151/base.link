
text <در سفر هوای تو بی‌خبرم به جان تو>
  block
    text <در سفر هوای تو بی‌خبرم به جان تو>
    text <نیک مبارک آمده‌ست این سفرم به جان تو>
  block
    text <لعل قبا سمر شدی چونک در آن کمر شدی>
    text <کشته زار در میان زان کمرم به جان تو>
  block
    text <همچو قمر برآمدی بر قمران سر آمدی>
    text <همچو هلال زار من زان قمرم به جان تو>
  block
    text <خشک و ترم خیال تو آینه جمال تو>
    text <خشک لبم ز سوز دل چشم ترم به جان تو>
  block
    text <تا تو ز لعل بسته‌ات تنگ شکر گشاده‌ای>
    text <چون مگس شکسته پر بر شکرم به جان تو>
  block
    text <دام همیشه تا بود آفت بال و پر بود>
    text <رسته شود ز دام تو بال و پرم به جان تو>
  block
    text <در تبریز شمس دین هست چراغ هر سحر>
    text <طالب آفتاب من چون سحرم به جان تو>
