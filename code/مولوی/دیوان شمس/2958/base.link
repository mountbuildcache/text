
text <مطرب چو زخمه‌ها را بر تار می‌کشانی>
  block
    text <مطرب چو زخمه‌ها را بر تار می‌کشانی>
    text <این کاهلان ره را در کار می‌کشانی>
  block
    text <ای عشق چون درآیی در عالم جدایی>
    text <این بازماندگان را تا یار می‌کشانی>
  block
    text <کوری رهزنان را ایمن کنی جهان را>
    text <دزدان شهر دل را بر دار می‌کشانی>
  block
    text <مکار را ببینی کورش کنی به مکری>
    text <چون یار را ببینی در غار می‌کشانی>
  block
    text <بر تازیان چابک بندی تو زین زرین>
    text <پالانیان بد را در بار می‌کشانی>
  block
    text <سوداییان ما را هر لحظه می‌نوازی>
    text <بازاریان ما را بس زار می‌کشانی>
  block
    text <عشاق خارکش را گلزار می‌نمایی>
    text <خودکام گل طرب را در خار می‌کشانی>
  block
    text <آن کو در آتش آید راهش دهی به آبی>
    text <و آن کو دود به آبی در نار می‌کشانی>
  block
    text <موسی خاک رو را ره می‌دهی به عزت>
    text <فرعون بوش جو را در عار می‌کشانی>
  block
    text <این نعل بازگونه بی‌چون و بی‌چگونه>
    text <موسی عصاطلب را در مار می‌کشانی>
