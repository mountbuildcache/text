
text <پیش چنین جمال جان بخش چون نمیرم>
  block
    text <پیش چنین جمال جان بخش چون نمیرم>
    text <دیوانه چون نگردم زنجیر چون نگیرم>
  block
    text <چون باده تو خوردم من محو چون نگردم>
    text <تو چون میی من آبم تو شهد و من چو شیرم>
  block
    text <بگشا دهان خود را آن قند بی‌عدد را>
    text <عذر ار نمی‌پذیری من عشوه می پذیرم>
  block
    text <دانی که از چه خندم از همت بلندم>
    text <زیرا به شهر عشقت بر عاشقان امیرم>
  block
    text <با عشق لایزالی از یک شکم بزادم>
    text <نوعشق می نمایم والله که سخت پیرم>
  block
    text <آن چشم اگر گشایی جز خویش را نشایی>
    text <ور این نظر گشایی دانی که بی‌نظیرم>
  block
    text <اندر تنور سردان آتش زنم چو مردان>
    text <و اندر تنور گرمان من پخته‌تر خمیرم>
  block
    text <در لطف همچو شیرم اندر گلو نگیرم>
    text <تا در غلط نیفتی گر شور چون پنیرم>
  block
    text <در عشق شمس تبریز سلطان تاجدارم>
    text <چون او به تخت آید من پیش او وزیرم>
