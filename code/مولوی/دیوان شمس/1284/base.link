
text <سری برآر که تا ما رویم بر سر عیش>
  block
    text <سری برآر که تا ما رویم بر سر عیش>
    text <دمی چو جان مجرد رویم در بر عیش>
  block
    text <ز مرگ خویش شنیدم پیام عیش ابد>
    text <زهی خدا که کند مرگ را پیمبر عیش>
  block
    text <به نام عیش بریدند ناف هستی ما>
    text <به روز عید بزادیم ما ز مادر عیش>
  block
    text <بپرس عیش چه باشد برون شدن زین عیش>
    text <که عیش صورت چون حلقه ایست بر در عیش>
  block
    text <درون پرده ز ارواح عیش صورت‌هاست>
    text <ز عکس ایشان این پرده شد مصور عیش>
  block
    text <وجود چون زر خود را به عیش ده نه به غم>
    text <که خاک بر سر آن زر که نیست درخور عیش>
  block
    text <بگویمت که چرا چرخ می‌زند گردون>
    text <کیش به چرخ درآورد تاب اختر عیش>
  block
    text <بگویمت که چرا بحر موج در موجست>
    text <کیش به رقص درآورد نور گوهر عیش>
  block
    text <بگویمت که چرا خاک حور و ولدان زاد>
    text <که داد بوی بهشتش نسیم عنبر عیش>
  block
    text <بگویمت که چرا باد حرف حرف شدست>
    text <که تا ورق ورق آیی سبک ز دفتر عیش>
  block
    text <بگویمت که چرا شب تتق فروآویخت>
    text <که گرد کست و عروسی بگیرد جا در عیش>
  block
    text <بگفتمی سر پنج و چهار و هفت ولیک>
    text <به یک دو لعب فرومانده‌ام به شش در عیش>
