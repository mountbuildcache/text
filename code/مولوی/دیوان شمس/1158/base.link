
text <رحم بر یار کی کند هم یار>
  block
    text <رحم بر یار کی کند هم یار>
    text <آه بیمار کی شنود بیمار>
  block
    text <اشک‌های بهار مشفق کو>
    text <تا ز گل پر کنند دامن خار>
  block
    text <اکثروا ذکر هادم اللذات>
    text <بشنوید از خزان بی‌زنهار>
  block
    text <غار جنت شود چو هست در او>
    text <ثانی اثنین اذ هما فی الغار>
  block
    text <ز آه عاشق فلک شکاف کند>
    text <ناله عاشقان نباشد خوار>
  block
    text <فلک از بهر عاشقان گردد>
    text <بهر عشقست گنبد دوار>
  block
    text <نی برای خباز و آهنگر>
    text <نی برای دروگر و عطار>
  block
    text <آسمان گرد عشق می‌گردد>
    text <خیز تا ما کنیم نیز دوار>
  block
    text <بین که لو لاک ما خلقت چه گفت>
    text <کان عشق است احمد مختار>
  block
    text <مدتی گرد عاشقی گردیم>
    text <چند گردیم گرد این مردار>
  block
    text <چشم کو تا که جان‌ها بیند>
    text <سر برون کرده از در و دیوار>
  block
    text <در و دیوار نکته گویانند>
    text <آتش و خاک و آب قصه گزار>
  block
    text <چون ترازو و چون گز و چو محک>
    text <بی‌زبانند و قاضی بازار>
  block
    text <عاشقا رو تو همچو چرخ بگرد>
    text <خامش از گفت و جملگی گفتار>
