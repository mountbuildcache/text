
text <واجب کند چو عشق مرا کرد دل خراب>
  block
    text <واجب کند چو عشق مرا کرد دل خراب>
    text <کاندر خرابه دل من آید آفتاب>
  block
    text <از پای درفتاده‌ام از شرم این کرم>
    text <کان شه دعام گفت همو کرد مستجاب>
  block
    text <بس چهره کو نمود مرا بهر ساکنی>
    text <گفتم که چهره دیدم و آن بود خود نقاب>
  block
    text <از نور آن نقاب چو سوزید عالمی>
    text <یا رب چگونه باشد آن شاه بی‌حجاب>
  block
    text <بر من گذشت عشق و من اندر عقب شدم>
    text <واگشت و لقمه کرد و مرا خورد چون عقاب>
  block
    text <برخوردم از زمانه چو او خورد مر مرا>
    text <در بحر عذب رفتم و وارستم از عذاب>
  block
    text <آن را که لقمه‌های بلاها گوار نیست>
    text <زانست کو ندید گوارش از این شراب>
  block
    text <زین اعتماد نوش کنند انبیا بلا>
    text <زیرا که هیچ وقت نترسد ز آتش آب>
