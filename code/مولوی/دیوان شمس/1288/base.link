
text <چو رو نمود به منصور وصل دلدارش>
  block
    text <چو رو نمود به منصور وصل دلدارش>
    text <روا بود که رساند به اصل دل دارش>
  block
    text <من از قباش ربودم یکی کلهواری>
    text <بسوخت عقل و سر و پایم از کلهوارش>
  block
    text <شکستم از سر دیوار باغ او خاری>
    text <چه خارخار و طلب در دلست از آن خارش>
  block
    text <چو شیرگیر شد این دل یکی سحر ز میش>
    text <سزد که زخم کشد از فراق سگسارش>
  block
    text <اگر چه کره گردون حرون و تند نمود>
    text <به دست عشق وی آمد شکال و افسارش>
  block
    text <اگر چه صاحب صدرست عقل و بس دانا>
    text <به جام عشق گرو شد ردا و دستارش>
  block
    text <بسا دلا که به زنهار آمد از عشقش>
    text <کشان کشان بکشیدش نداد زنهارش>
  block
    text <به روز سرد یکی پوستین بد اندر جو>
    text <به عور گفتم درجه به جو برون آرش>
  block
    text <نه پوستین بود آن خرس بود اندر جو>
    text <فتاده بود همی‌برد آب جوبارش>
  block
    text <درآمد او به طمع تا به پوست خرس رسید>
    text <به دست خرس بکرد آن طمع گرفتارش>
  block
    text <بگفتمش که رها کن تو پوستین بازآ>
    text <چه دور و دیر بماندی به رنج و پیکارش>
  block
    text <بگفت رو که مرا پوستین چنان بگرفت>
    text <که نیست امید رهایی ز چنگ جبارش>
  block
    text <هزار غوطه مرا می‌دهد به هر ساعت>
    text <خلاص نیست از آن چنگ عاشق افشارش>
  block
    text <خمش بس است حکایت اشارتی بس کن>
    text <چه حاجتست بر عقل طول طومارش>
