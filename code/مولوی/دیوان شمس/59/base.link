
text <تو از خواری همی‌نالی نمی‌بینی عنایت‌ها>
  block
    text <تو از خواری همی‌نالی نمی‌بینی عنایت‌ها>
    text <مخواه از حق عنایت‌ها و یا کم کن شکایت‌ها>
  block
    text <تو را عزت همی‌باید که آن فرعون را شاید>
    text <بده آن عشق و بستان تو چو فرعون این ولایت‌ها>
  block
    text <خنک جانی که خواری را به جان ز اول نهد بر سر>
    text <پی اومید آن بختی که هست اندر نهایت‌ها>
  block
    text <دهان پرپست می‌خواهی مزن سرنای دولت را>
    text <نتاند خواندن مقری دهان پرپست آیت‌ها>
  block
    text <ازان دریا هزاران شاخ شد هر سوی و جویی شد>
    text <به باغ جان هر خلقی کند آن جو کفایت‌ها>
  block
    text <دلا منگر به هر شاخی که در تنگی فرومانی>
    text <به اول بنگر و آخر که جمع آیند غایت‌ها>
  block
    text <اگر خوکی فتد در مشک و آدم زاد در سرگین>
    text <رود هر یک به اصل خود ز ارزاق و کفایت‌ها>
  block
    text <سگ گرگین این در به ز شیران همه عالم>
    text <که لاف عشق حق دارد و او داند وقایت‌ها>
  block
    text <تو بدنامی عاشق را منه با خواری دونان>
    text <که هست اندر قفای او ز شاه عشق رایت‌ها>
  block
    text <چو دیگ از زر بود او را سیه رویی چه غم آرد>
    text <که از جانش همی‌تابد به هر زخمی حکایت‌ها>
  block
    text <تو شادی کن ز شمس الدین تبریزی و از عشقش>
    text <که از عشقش صفا یابی و از لطفش حمایت‌ها>
