
text <گر چه بسی نشستم در نار تا به گردن>
  block
    text <گر چه بسی نشستم در نار تا به گردن>
    text <اکنون در آب وصلم با یار تا به گردن>
  block
    text <گفتم که تا به گردن در لطف‌هات غرقم>
    text <قانع نگشت از من دلدار تا به گردن>
  block
    text <گفتا که سر قدم کن تا قعر عشق می‌رو>
    text <زیرا که راست ناید این کار تا به گردن>
  block
    text <گفتم سر من ای جان نعلین توست لیکن>
    text <قانع شو ای دو دیده این بار تا به گردن>
  block
    text <گفتا تو کم ز خاری کز انتظار گل‌ها>
    text <در خاک بود نه مه آن خار تا به گردن>
  block
    text <گفتم که خار چه بود کز بهر گلستانت>
    text <در خون چو گل نشستم بسیار تا به گردن>
  block
    text <گفتا به عشق رستی از عالم کشاکش>
    text <کان جا همی‌کشیدی بیگار تا به گردن>
  block
    text <رستی ز عالم اما از خویشتن نرستی>
    text <عار است هستی تو وین عار تا به گردن>
  block
    text <عیاروار کم نه تو دام و حیله کم کن>
    text <در دام خویش ماند عیار تا به گردن>
  block
    text <دامی است دام دنیا کز وی شهان و شیران>
    text <ماندند چون سگ اندر مردار تا به گردن>
  block
    text <دامی است طرفه‌تر زین کز وی فتاده بینی>
    text <بی‌عقل تا به کعب و هشیار تا به گردن>
  block
    text <بس کن ز گفتن آخر کان دم بود بریده>
    text <کز تاسه نبود آخر گفتار تا به گردن>
