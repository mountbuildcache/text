
text <نومید مشو جانا کاومید پدید آمد>
  block
    text <نومید مشو جانا کاومید پدید آمد>
    text <اومید همه جان‌ها از غیب رسید آمد>
  block
    text <نومید مشو گر چه مریم بشد از دستت>
    text <کان نور که عیسی را بر چرخ کشید آمد>
  block
    text <نومید مشو ای جان در ظلمت این زندان>
    text <کان شاه که یوسف را از حبس خرید آمد>
  block
    text <یعقوب برون آمد از پرده مستوری>
    text <یوسف که زلیخا را پرده بدرید آمد>
  block
    text <ای شب به سحر برده در یارب و یارب تو>
    text <آن یارب و یارب را رحمت بشنید آمد>
  block
    text <ای درد کهن گشته بخ بخ که شفا آمد>
    text <وی قفل فروبسته بگشا که کلید آمد>
  block
    text <ای روزه گرفته تو از مایده بالا>
    text <روزه بگشا خوش خوش کان غره عید آمد>
  block
    text <خامش کن و خامش کن زیرا که ز امر کن>
    text <آن سکته حیرانی بر گفت مزید آمد>
