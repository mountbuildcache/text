
text <عاشقان را گر چه در باطن جهانی دیگرست>
  block
    text <عاشقان را گر چه در باطن جهانی دیگرست>
    text <عشق آن دلدار ما را ذوق و جانی دیگرست>
  block
    text <سینه‌های روشنان بس غیب‌ها دانند لیک>
    text <سینه عشاق او را غیب دانی دیگرست>
  block
    text <بس زبان حکمت اندر شوق سرش گوش شد>
    text <زانک مر اسرار او را ترجمانی دیگرست>
  block
    text <یک زمین نقره بین از لطف او در عین جان>
    text <تا بدانی کان مهم را آسمانی دیگرست>
  block
    text <عقل و عشق و معرفت شد نردبان بام حق>
    text <لیک حق را در حقیقت نردبانی دیگرست>
  block
    text <شب روان از شاه عقل و پاسبان آن سو شوند>
    text <لیک آن جان را از آن سو پاسبانی دیگرست>
  block
    text <دلبران راه معنی با دلی عاجز بدند>
    text <وحیشان آمد که دل را دلستانی دیگرست>
  block
    text <ای زبان‌ها برگشاده بر دل بربوده‌ای>
    text <لب فروبندید کو را همزبانی دیگرست>
  block
    text <شمس تبریزی چو جمع و شمع‌ها پروانه‌اش>
    text <زانک اندر عین دل او را عیانی دیگرست>
