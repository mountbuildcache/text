
text <هر آنک از سبب وحشت غمی تنهاست>
  block
    text <هر آنک از سبب وحشت غمی تنهاست>
    text <بدانک خصم دلست و مراقب تن‌هاست>
  block
    text <به چنگ و تنتن این تن نهاده‌ای گوشی>
    text <تن تو توده خاکست و دمدمه ش چو هواست>
  block
    text <هوای نفس تو همچون هوای گردانگیز>
    text <عدو دیده و بیناییست و خصم ضیاست>
  block
    text <تویی مگر مگس این مطاعم عسلین>
    text <که زامقلو تو را درد و زانقلوه عناست>
  block
    text <در آن زمان که در این دوغ می‌فتی چو مگس>
    text <عجب که توبه و عقل و رأیت تو کجاست>
  block
    text <به عهد و توبه چرا چون فتیله می‌پیچی>
    text <که عهد تو چو چراغی رهین هر نکباست>
  block
    text <بگو به یوسف یعقوب هجر را دریاب>
    text <که بی ز پیرهن نصرت تو حبس عماست>
  block
    text <چو گوشت پاره ضریریست مانده بر جایی>
    text <چو مرده‌ای‌ست ضریر و عقیله احیاست>
  block
    text <به جای دارو او خاک می‌زند در چشم>
    text <بدان گمان که مگر سرمه است و خاک و دواست>
  block
    text <چو لا تعاف من الکافرین دیارا>
    text <دعای نوح نبیست و او مجاب دعاست>
  block
    text <همیشه کشتی احمق غریق طوفان‌ست>
    text <که زشت صنعت و مبغوض گوهر و رسواست>
  block
    text <اگر چه بحر کرم موج می‌زند هر سو>
    text <به حکم عدل خبیثات مر خبیثین راست>
  block
    text <قفا همی‌خور و اندرمکش کلا گردن>
    text <چنان گلو که تو داری سزای صفع و قفاست>
  block
    text <گلو گشاده چو فرج فراخ ماده خران>
    text <که کیر خر نرهد زو چو پیش او برخاست>
  block
    text <بخور تو ای سگ گرگین شکنبه و سرگین>
    text <شکمبه و دهن سگ بلی سزا به سزاست>
  block
    text <بیا بخور خر مرده سگ شکار نه‌ای>
    text <ز پوز و ز شکم و طلعت تو خود پیداست>
  block
    text <سگ محله و بازار صید کی گیرد>
    text <مقام صید سر کوه و بیشه و صحراست>
  block
    text <رها کن این همه را نام یار و دلبر گو>
    text <که زشت‌ها که بدو دررسد همه زیباست>
  block
    text <که کیمیاست پناه وی و تعلق او>
    text <مصرف همه ذرات اسفل و اعلاست>
  block
    text <نهان کند دو جهان را درون یک ذره>
    text <که از تصرف او عقل گول و نابیناست>
  block
    text <بدانک زیرکی عقل جمله دهلیزیست>
    text <اگر به علم فلاطون بود برون سراست>
  block
    text <جنون عشق به از صد هزار گردون عقل>
    text <که عقل دعوی سر کرد و عشق بی‌سر و پاست>
  block
    text <هر آنک سر بودش بیم سر همش باشد>
    text <حریف بیم نباشد هر آنک شیر وغاست>
  block
    text <رود درونه سم الخیاط رشته عشق>
    text <که سر ندارد و بی‌سر مجرد و یکتاست>
  block
    text <قلاوزی کندش سوزن و روان کندش>
    text <که تا وصال ببخشد به پاره‌ها که جداست>
  block
    text <حدیث سوزن و رشته بهل که باریکست>
    text <حدیث موسی جان کن که با ید بیضاست>
  block
    text <حدیث قصه آن بحر خوشدلی‌ها گو>
    text <که قطره قطره او مایه دو صد دریاست>
  block
    text <چو کاسه بر سر بحری و بی‌خبر از بحر>
    text <ببین ز موج تو را هر نفس چه گردشهاست>
