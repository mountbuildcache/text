
text <به حسن تو نباشد یار دیگر>
  block
    text <به حسن تو نباشد یار دیگر>
    text <درآ ای ماه خوبان بار دیگر>
  block
    text <مرا غیر تماشای جمالت>
    text <مبادا در دو عالم کار دیگر>
  block
    text <بدزدیدی ز حسن تو یکی چیز>
    text <اگر بودی چو تو عیار دیگر>
  block
    text <چو خورشید جمالت روی بنمود>
    text <ز هر ذره شنو اقرار دیگر>
  block
    text <زهی دریا که آگندی ز گوهر>
    text <که هر قطره نمود انبار دیگر>
  block
    text <به یک خانه دو بیمارند و عاشق>
    text <منم بیمار و دل بیمار دیگر>
  block
    text <خدایا هر دو را تیمار کردی>
    text <ولیکن ماند آن تیمار دیگر>
  block
    text <چه داند جان منکر این سخن را>
    text <که او را نیست آن دیدار دیگر>
  block
    text <که منکر گفت سنایی خود همینست>
    text <سنایی گفت نی خروار دیگر>
  block
    text <بدان خروار تو خروار منگر>
    text <گشا دو چشم عیسی وار دیگر>
