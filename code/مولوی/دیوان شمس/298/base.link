
text <آه از این زشتان که مه رو می‌نمایند از نقاب>
  block
    text <آه از این زشتان که مه رو می‌نمایند از نقاب>
    text <از درون سو کاه تاب و از برون سو ماهتاب>
  block
    text <چنگ دجال از درون و رنگ ابدال از برون>
    text <دام دزدان در ضمیر و رمز شاهان در خطاب>
  block
    text <عاشق چادر مباش و خر مران در آب و گل>
    text <تا نمانی ز آب و گل مانند خر اندر خلاب>
  block
    text <چون به سگ نان افکنی سگ بو کند آنگه خورد>
    text <سگ نه‌ای شیری چه باشد بهر نان چندین شتاب>
  block
    text <در هر آن مردار بینی رنگکی گویی که جان>
    text <جان کجا رنگ از کجا جان را بجو جان را بیاب>
  block
    text <تو سؤال و حاجتی دلبر جواب هر سؤال>
    text <چون جواب آید فنا گردد سؤال اندر جواب>
  block
    text <از خطابش هست گشتی چون شراب از سعی آب>
    text <وز شرابش نیست گشتی همچو آب اندر شراب>
  block
    text <او ز نازش سر کشیده همچو آتش در فروغ>
    text <تو ز خجلت سر فکنده چون خطا پیش صواب>
  block
    text <گر خزان غارتی مر باغ را بی‌برگ کرد>
    text <عدل سلطان بهار آمد برای فتح باب>
  block
    text <برگ‌ها چون نامه‌ها بر وی نبشته خط سبز>
    text <شرح آن خط‌ها بجو از عنده‌ام الکتاب>
