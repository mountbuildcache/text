
text <ساقیا چون مست گشتی خویش را بر من بزن>
  block
    text <ساقیا چون مست گشتی خویش را بر من بزن>
    text <ذکر فردا نسیه باشد نسیه را گردن بزن>
  block
    text <سال سال ماست و طالع طالع زهره‌ست و ماه>
    text <ای دل این عیش و طرب حدی ندارد تن بزن>
  block
    text <تا درون سنگ و آهن تابش و شادی رسید>
    text <گر تو را باور نیاید سنگ بر آهن بزن>
  block
    text <بنگر اندر میزبان و در رخش شادی ببین>
    text <بر سر این خوان نشین و کاسه در روغن بزن>
  block
    text <عقل زیرک را برآر و پهلوی شادی نشان>
    text <جان روشن را سبک بر باده روشن بزن>
  block
    text <شاخه‌ها سرمست و رقصانند از باد بهار>
    text <ای سمن مستی کن و ای سرو بر سوسن بزن>
  block
    text <جامه‌های سبز ببریدند بر دکان غیب>
    text <خیز ای خیاط بنشین بر دکان سوزن بزن>
