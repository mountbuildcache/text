
text <دم ده و عشوه ده ای دلبر سیمین بر من>
  block
    text <دم ده و عشوه ده ای دلبر سیمین بر من>
    text <که دمم بی‌دم تو چون اجل آمد بر من>
  block
    text <دل چو دریا شودم چون گهرت درتابد>
    text <سر به گردون رسدم چونک بخاری سر من>
  block
    text <خنک آن دم که بیاری سوی من باده لعل>
    text <بدرخشد ز شرارش رخ همچون زر من>
  block
    text <زان خرابم که ز اوقاف خرابات توام>
    text <در خرابی است عمارت شدن مخبر من>
  block
    text <شاهد جان چو شهادت ز درون عرضه کند>
    text <زود انگشت برآرد خرد کافر من>
  block
    text <پیش از آنک به حریفان دهی ای ساقی جمع>
    text <از همه تشنه ترم من بده آن ساغر من>
  block
    text <بنده امر توام خاصه در آن امر که تو>
    text <گوییم خیز نظر کن به سوی منظر من>
  block
    text <هین برافروز دلم را تو به نار موسی>
    text <تا که افروخته ماند ابدا اخگر من>
  block
    text <من خمش کردم و در جوی تو افکندم خویش>
    text <که ز جوی تو بود رونق شعر تر من>
