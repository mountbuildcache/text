
text <شمس و قمرم آمد سمع و بصرم آمد>
  block
    text <شمس و قمرم آمد سمع و بصرم آمد>
    text <وان سیمبرم آمد وان کان زرم آمد>
  block
    text <مستی سرم آمد نور نظرم آمد>
    text <چیز دگر ار خواهی چیز دگرم آمد>
  block
    text <آن راه زنم آمد توبه شکنم آمد>
    text <وان یوسف سیمین بر ناگه به برم آمد>
  block
    text <امروز به از دینه ای مونس دیرینه>
    text <دی مست بدان بودم کز وی خبرم آمد>
  block
    text <آن کس که همی‌جستم دی من به چراغ او را>
    text <امروز چو تنگ گل بر ره گذرم آمد>
  block
    text <دو دست کمر کرد او بگرفت مرا در بر>
    text <زان تاج نکورویان نادر کمرم آمد>
  block
    text <آن باغ و بهارش بین وان خمر و خمارش بین>
    text <وان هضم و گوارش بین چون گلشکرم آمد>
  block
    text <از مرگ چرا ترسم کو آب حیات آمد>
    text <وز طعنه چرا ترسم چون او سپرم آمد>
  block
    text <امروز سلیمانم کانگشتریم دادی>
    text <وان تاج ملوکانه بر فرق سرم آمد>
  block
    text <از حد چو بشد دردم در عشق سفر کردم>
    text <یا رب چه سعادت‌ها که زین سفرم آمد>
  block
    text <وقتست که می نوشم تا برق زند هوشم>
    text <وقتست که برپرم چون بال و پرم آمد>
  block
    text <وقتست که درتابم چون صبح در این عالم>
    text <وقتست که برغرم چون شیر نرم آمد>
  block
    text <بیتی دو بماند اما بردند مرا جانا>
    text <جایی که جهان آن جا بس مختصرم آمد>
