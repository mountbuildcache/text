
text <دل گردون خلل کند چو مه تو نهان شود>
  block
    text <دل گردون خلل کند چو مه تو نهان شود>
    text <چو رسد تیر غمزه‌ات همه قدها کمان شود>
  block
    text <چو تو دلداریی کنی دو جهان جمله دل شود>
    text <دل ما چون جهان شود همه دل‌ها جهان شود>
  block
    text <فتد آتش در این فلک که بنالد از آن ملک>
    text <چو غم و دود عاشقان به سوی آسمان شود>
  block
    text <نبود رشک عشق تو بجهد خون عاشقان>
    text <چو شفق بر سر افق همه گردون نشان شود>
  block
    text <چه زمان باشد آن زمان که بلرزد ز تو زمین>
    text <چه عجب باشد آن مکان چو مکان لامکان شود>
  block
    text <ز خیال نگار من چو بخندد بهار من>
    text <رخ او گلفشان شود نظرم گلستان شود>
  block
    text <بفشان گل که گلشنی همه را چشم روشنی>
    text <به کرم گر نظر کنی چه شود چه زیان شود>
  block
    text <خوشم ار سر بداده‌ام چو درختان به باد من>
    text <که به باغ جمال تو نظرم باغبان شود>
  block
    text <چه عجب گر ز مستیت خرف و سرگران شوم>
    text <چو درختی که میوه‌اش بپزد سرگران شود>
  block
    text <چو بنفشه دوتا شدم چو سمن بی‌وفا شدم>
    text <که دل لاله‌ها سیه ز غم ارغوان شود>
  block
    text <رخ یارم چو گلستان رخ زارم چو زعفران>
    text <رخ او چون چنین بود رخ عاشق چنان شود>
  block
    text <همه نرگس شود رزان ز پی دید گلستان>
    text <گل تو بهر بوسه‌اش همه شکل دهان شود>
  block
    text <به وصال بهار او چو بخندد دل چمن>
    text <ز غم هجر جوی‌ها چو سرشکم روان شود>
  block
    text <چو پرست از محبتش دل آن عالم خل>
    text <که درختش ز شکر دوست سراسر زبان شود>
  block
    text <چو سر از خاک برزنند ز درختان ندا رسد>
    text <که تو هر چه نهان کنی همه روزی عیان شود>
  block
    text <گل سوری گشاد رخ به لجاج گل سه تو>
    text <گل گفتش نمایمت چو گه امتحان شود>
  block
    text <ز تک خاک دانه‌ها سوی بالا برآمده>
    text <که عنایت فتاده را به علی نردبان شود>
  block
    text <تو زمین خورنده بین بخورد دانه پرورد>
    text <عجب این گرگ گرسنه رمه را چون شبان شود>
  block
    text <همه گرگان شبان شده همه دزدان چو پاسبان>
    text <چه برد دزد عاشقان چو خدا پاسبان شود>
  block
    text <مشتاب ار چه باغ را ز کرم سفره سبز شد>
    text <بنشین منتظر دمی که کنون وقت خوان شود>
  block
    text <ز رفیقان گلستان مرم از زخم خاربن>
    text <که رفیق سلاح کش مدد کاروان شود>
  block
    text <خمش ای دل که گر کسی بود او صادق طلب>
    text <جهت صدق طالبان خمشی‌ها بیان شود>
