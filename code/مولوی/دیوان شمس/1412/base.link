
text <بیا هر کس که می خواهد که تا با وی گرو بندم>
  block
    text <بیا هر کس که می خواهد که تا با وی گرو بندم>
    text <که سنگ خاره جان گیرد بپیوند خداوندم>
  block
    text <همی‌گفتم به گل روزی زهی خندان قلاوزی>
    text <مرا گل گفت می دانی تو باری کز چه می خندم>
  block
    text <خیال شاه خوش خویم تبسم کرد در رویم>
    text <چنین شد نسل بر نسلم چنین فرزند فرزندم>
  block
    text <شه من گفت هر مسکین که عمرش نیست من عمرم>
    text <بدین وعده من مسکین امید از عمر برکندم>
  block
    text <دل من بانگ بر من زد چه باشد قدر عمری خود>
    text <چه منت می نهی بر من تو خود چندی و من چندم>
  block
    text <شهی کز لطف می آید اگر منت نهد شاید>
    text <که چاهی پرحدث بودی منت از زر درآگندم>
  block
    text <کمر نابسته در خدمت مرا تاج خرد داد او>
    text <تو خود اندیشه کن با خود چه بخشد گر بپیوندم>
  block
    text <یقول العشق لی سرا تنافس و اغتنم برا>
    text <و لا تفجر و لا تهجر و الا تبتئس تندم>
  block
    text <همه شاهان غلامان را به خرسندی ثنا گفته>
    text <همه خشم خداوندی بر من این که خرسندم>
  block
    text <مضی فی صحوتی یومی و فاض السکر فی قومی>
    text <فاسرع و اسقنی خمرا حمیرا تشبه العندم>
  block
    text <بیا درده یکی جامی پر از شادی و آرامی>
    text <که بنمایم سرانجامی چو مخموران بپرسندم>
  block
    text <میازارید از خویم که من بسیار می گویم>
    text <جهانی طوطیان دارم اگر بسیار شد قندم>
