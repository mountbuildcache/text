
text <ای مست ماه روی تو استاره و گردون خوش>
  block
    text <ای مست ماه روی تو استاره و گردون خوش>
    text <رویت خوش و مویت خوش و آن دیگرت بیرون خوش>
  block
    text <هرگز ندیدست آسمان هرگز نبوده در جهان>
    text <مانند تو لیلی جان مانند من مجنون خوش>
  block
    text <باور کند خود عاقلی در ظلمت آب و گلی>
    text <مانند تو موسی دلی مانند من هارون خوش>
  block
    text <ای قطب این هفت آسیا هم کان زر هم کیمیا>
    text <ای عیسی دوران بیا بر ما بخوان افسون خوش>
  block
    text <چون گوهری ناسفته‌ام فارغ ز خام و پخته‌ام>
    text <در سایه‌ات خوش خفته‌ام سرمست از آن افیون خوش>
  block
    text <از نغمه تو ذره‌ها گر رقص آرد چه عجب>
    text <نک طور موسی از وله رقصان در آن هامون خوش>
  block
    text <ای دل برای دلخوشی زر و هنر چون می‌کشی>
    text <دیدی تو از زر و هنر بی‌خسف یک قارون خوش>
  block
    text <باشد به صورت خوش نما راه خوشی بسته شده>
    text <چون زهر مار کوهیی بنهفته در معجون خوش>
  block
    text <یا همچو گور کافران پرمحنت و زخم گران>
    text <پیچیده بیرون گور را در اطلس و اکسون خوش>
  block
    text <زان گوش همچون جیم تو زان چشم همچو صاد تو>
    text <زان قامت همچون الف زان ابروی چون نون خوش>
  block
    text <شاگرد لوح جان شدم زین حرف‌ها خط خوان شدم>
    text <کشتی و کشتی بان شدم اندر چنین جیحون خوش>
  block
    text <ایوان کجا ماند مرا با منجنیق کبریا>
    text <میزان کجا ماند مرا در عشقت ای موزون خوش>
  block
    text <ای مایه صد بی‌هشی دی از طریق سرکشی>
    text <گفتی مرا چونی خوشی در حیرت بی‌چون خوش>
  block
    text <هر ناخوشی را در قود عدل رخت گردن بزد>
    text <کان ناخوشی‌ها خورده بد در غیبت تو خون خوش>
  block
    text <ای شمس تبریزی تویی کاندر جلالت صدتویی>
    text <جان منست آن ماهیی در وی چو تو ذاالنون خوش>
