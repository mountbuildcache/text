
text <سیر نمی‌شوم ز تو ای مه جان فزای من>
  block
    text <سیر نمی‌شوم ز تو ای مه جان فزای من>
    text <جور مکن جفا مکن نیست جفا سزای من>
  block
    text <با ستم و جفا خوشم گر چه درون آتشم>
    text <چونک تو سایه افکنی بر سرم ای همای من>
  block
    text <چونک کند شکرفشان عشق برای سرخوشان>
    text <نرخ نبات بشکند چاشنی بلای من>
  block
    text <عود دمد ز دود من کور شود حسود من>
    text <زفت شود وجود من تنگ شود قبای من>
  block
    text <آن نفس این زمین بود چرخ زنان چو آسمان>
    text <ذره به ذره رقص در نعره زنان که‌های من>
  block
    text <آمد دی خیال تو گفت مرا که غم مخور>
    text <گفتم غم نمی‌خورم ای غم تو دوای من>
  block
    text <گفت که غم غلام تو هر دو جهان به کام تو>
    text <لیک ز هر دو دور شو از جهت لقای من>
  block
    text <گفتم چون اجل رسد جان بجهد از این جسد>
    text <گر بروم به سوی جان باد شکسته پای من>
  block
    text <گفت بلی به گل نگر چون ببرد قضا سرش>
    text <خنده زنان سری نهد در قدم قضای من>
  block
    text <گفتم اگر ترش شوم از پی رشک می شوم>
    text <تا نرسد به چشم بد کر و فر ولای من>
  block
    text <گفت که چشم بد بهل کو نخورد جز آب و گل>
    text <چشم بدان کجا رسد جانب کبریای من>
  block
    text <گفتم روزکی دو سه مانده‌ام در آب و گل>
    text <بسته خوفم و رجا تا برسد صلای من>
  block
    text <گفت در آب و گل نه‌ای سایه توست این طرف>
    text <برد تو را از این جهان صنعت جان ربای من>
  block
    text <زینچ بگفت دلبرم عقل پرید از سرم>
    text <باقی قصه عقل کل بو نبرد چه جای من>
