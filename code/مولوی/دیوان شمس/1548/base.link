
text <روی تو چو نوبهار دیدم>
  block
    text <روی تو چو نوبهار دیدم>
    text <گل را ز تو شرمسار دیدم>
  block
    text <تا در دل من قرار کردی>
    text <دل را ز تو بی‌قرار دیدم>
  block
    text <من چشم شدم همه چو نرگس>
    text <کان نرگس پرخمار دیدم>
  block
    text <در عشق روم که عشق را من>
    text <از جمله بلا حصار دیدم>
  block
    text <از ملک جهان و عیش عالم>
    text <من عشق تو اختیار دیدم>
  block
    text <خود ملک تویی و جان عالم>
    text <یک بود و منش هزار دیدم>
  block
    text <من مردم و از تو زنده گشتم>
    text <پس عالم را دو بار دیدم>
  block
    text <ای مطرب اگر تو یار مایی>
    text <این پرده بزن که یار دیدم>
  block
    text <در شهر شما چه یار جویم>
    text <چون یاری شهریار دیدم>
  block
    text <چون در بر خود خوشش فشردم>
    text <آیین شکرفشار دیدم>
  block
    text <چون بستم من دهان ز گفتن>
    text <بس گفتن بی‌شمار دیدم>
  block
    text <چون پای نماند اندر این ره>
    text <من رفتن راهوار دیدم>
  block
    text <سر درنکشم ز ضر که بی‌سر>
    text <سرهای کلاه دار دیدم>
  block
    text <بس کن که ملول گشت دلبر>
    text <بر خاطر او غبار دیدم>
