
text <چه بویست این چه بویست این مگر آن یار می‌آید>
  block
    text <چه بویست این چه بویست این مگر آن یار می‌آید>
    text <مگر آن یار گل رخسار از آن گلزار می‌آید>
  block
    text <شبی یا پرده عودی و یا مشک عبرسودی>
    text <و یا یوسف بدین زودی از آن بازار می‌آید>
  block
    text <چه نورست این چه تابست این چه ماه و آفتابست این>
    text <مگر آن یار خلوت جو ز کوه و غار می‌آید>
  block
    text <سبوی می چه می‌جویی دهانش را چه می‌بویی>
    text <تو پنداری که او چون تو از این خمار می‌آید>
  block
    text <چه نقصان آفتابی را اگر تنها رود در ره>
    text <چه نقصان حشمت مه را که بی‌دستار می‌آید>
  block
    text <چه خورد این دل در آن محفل که همچون مست اندر گل>
    text <از آن میخانه چون مستان چه ناهموار می‌آید>
  block
    text <مخسب امشب مخسب امشب قوامش گیر و دریابش>
    text <که او در حلقه مستان چنین بسیار می‌آید>
  block
    text <گلستان می‌شود عالم چو سروش می‌کند سیران>
    text <قیامت می‌شود ظاهر چو در اظهار می‌آید>
  block
    text <همه چون نقش دیواریم و جنبان می‌شویم آن دم>
    text <که نور نقش بند ما بر این دیوار می‌آید>
  block
    text <گهی در کوی بیماران چو جالینوس می‌گردد>
    text <گهی بر شکل بیماران به حیلت زار می‌آید>
  block
    text <خمش کردم خمش کردم که این دیوان شعر من>
    text <ز شرم آن پری چهره به استغفار می‌آید>
