
text <اگر یار مرا از من غم و سودا نبایستی>
  block
    text <اگر یار مرا از من غم و سودا نبایستی>
    text <مرا صد درد کان بودی مرا صد عقل و رایستی>
  block
    text <وگر کشتی رخت من نگشتی غرقه دریا>
    text <فلک با جمله گوهرهاش پیش من گدایستی>
  block
    text <وگر از راه اندیشه بدین مستان رهی بودی>
    text <خرد در کار عشق ما چرا بی‌دست و پایستی>
  block
    text <وگر خسرو از این شیرین یکی انگشت لیسیدی>
    text <چرا قید کله بودی چرا قید قبایستی>
  block
    text <طبیب عشق اگر دادی به جالینوس یک معجون>
    text <چرا بهر حشایش او بدین حد ژاژخایستی>
  block
    text <ز مستی تجلی گر سر هر کوه را بودی>
    text <مثال ابر هر کوهی معلق بر هوایستی>
  block
    text <وگر غولان اندیشه همه یک گوشه رفتندی>
    text <بیابان‌های بی‌مایه پر از نوش و نوایستی>
  block
    text <وگر در عهده عهدی وفایی آمدی از ما>
    text <دلارام جهان پرور بر آن عهد و وفایستی>
  block
    text <وگر این گندم هستی سبکتر آرد می‌گشتی>
    text <متاع هستی خلقان برون زین آسیایستی>
  block
    text <وگر خضری دراشکستی به ناگه کشتی تن را>
    text <در این دریا همه جان‌ها چو ماهی آشنایستی>
  block
    text <ستایش می‌کند شاعر ملک را و اگر او را>
    text <ز خویش خود خبر بودی ملک شاعر ستایستی>
  block
    text <وگر جبار بربستی شکسته ساق و دستش را>
    text <نه در جبر و قدر بودی نه در خوف و رجایستی>
  block
    text <در آن اشکستگی او گر بدیدی ذوق اشکستن>
    text <نه از مرهم بپرسیدی نه جویای دوایستی>
  block
    text <نشان از جان تو این داری که می‌باید نمی‌باید>
    text <نمی‌باید شدی باید اگر او را ببایستی>
  block
    text <وگر از خرمن خدمت تو ده سالار منبل را>
    text <یکی برگ کهی بودی گنه بر کهربایستی>
  block
    text <فراز آسمان صوفی همی‌رقصید و می‌گفت این>
    text <زمین کل آسمان گشتی گرش چون من صفایستی>
  block
    text <خمش کن شعر می‌ماند و می‌پرند معنی‌ها>
    text <پر از معنی بدی عالم اگر معنی بپایستی>
