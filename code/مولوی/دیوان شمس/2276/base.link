
text <ای جبرئیل از عشق تو اندر سما پا کوفته>
  block
    text <ای جبرئیل از عشق تو اندر سما پا کوفته>
    text <ای انجم و چرخ و فلک اندر هوا پا کوفته>
  block
    text <تا گاو و ماهی زیر این هفتم زمین خرم شده>
    text <هر برج تا گاو و سمک اندر علا پا کوفته>
  block
    text <انگور دل پرخون شده رفته به سوی میکده>
    text <تا آتشی در می‌زده در خنب‌ها پا کوفته>
  block
    text <دل دیده آب روی خود در خاک کوی عشق او>
    text <چون آن عنایت دید دل اندر عنا پا کوفته>
  block
    text <جان همچو ایوب نبی در ذوق آن لطف و کرم>
    text <با قالب پرکرم خود اندر بلا پا کوفته>
  block
    text <خلقی که خواهند آمدن از نسل آدم بعد از این>
    text <جان‌های ایشان بهر تو هم در فنا پا کوفته>
  block
    text <اندر خرابات فنا شاهنشهان محتشم>
    text <هم بی‌کله سرور شده هم بی‌قبا پا کوفته>
  block
    text <قومی بدیده چیزکی عاشق شده لیک از حسد>
    text <از کبر و ناموس و حیا هم در خلاء پا کوفته>
  block
    text <اصحاب کبر و نفس کی باشند لایق شاه را>
    text <کز عزت این شاه ما صد کبریا پا کوفته>
  block
    text <قومی ببینی رقص کن در عشق نان و شوربا>
    text <قومی دگر در عشقشان نان و ابا پا کوفته>
  block
    text <خوش گوهری کو گوهری هشت از هوای بحر او>
    text <تا بحر شد در سر خود در اصطفا پا کوفته>
  block
    text <کو او و کو بیچاره‌ای کو هست در تقلید خود>
    text <در خون خود چرخی زده و اندر رجا پا کوفته>
  block
    text <با این همه او به بود از غافل منکر که او>
    text <گه می‌کند اقرارکی گه او ز لا پا کوفته>
  block
    text <قومی به عشق آن فتی بگذشت از هست و فنا>
    text <قومی به عشق خود که من هستم فنا پا کوفته>
  block
    text <خفاش در تاریکیی در عشق ظلمت‌ها به رقص>
    text <مرغان خورشیدی سحر تا والضحی پا کوفته>
  block
    text <تو شمس تبریزی بگو ای باد صبح تیزرو>
    text <با من بگو احوال او با من درآ پا کوفته>
