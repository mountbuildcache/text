
text <یا رب این بوی خوش از روضه جان می‌آید>
  block
    text <یا رب این بوی خوش از روضه جان می‌آید>
    text <یا نسیمیست کز آن سوی جهان می‌آید>
  block
    text <یا رب این آب حیات از چه وطن می‌جوشد>
    text <یا رب این نور صفات از چه مکان می‌آید>
  block
    text <عجب این غلغله از جوق ملک می‌خیزد>
    text <عجب این قهقهه از حور جنان می‌آید>
  block
    text <چه سماعست که جان رقص کنان می‌گردد>
    text <چه صفیرست که دل بال زنان می‌آید>
  block
    text <چه عروسیست چه کابین که فلک چون تتقیست>
    text <ماه با این طبق زر به نشان می‌آید>
  block
    text <چه شکارست که این تیر قضا پرانست>
    text <ور چنین نیست چرا بانگ کمان می‌آید>
  block
    text <مژده مژده همه عشاق بکوبید دو دست>
    text <کانک از دست بشد دست زنان می‌آید>
  block
    text <از حصار فلکی بانگ امان می‌خیزد>
    text <وز سوی بحر چنین موج گمان می‌آید>
  block
    text <چشم اقبال به اقبال شما مخمورست>
    text <این دلیلست که از عین عیان می‌آید>
  block
    text <برهیدیت از این عالم قحطی که در او>
    text <از برای دو سه نان زخم سنان می‌آید>
  block
    text <خوشتر از جان چه بود جان برود باک مدار>
    text <غم رفتن چه خوری چون به از آن می‌آید>
  block
    text <هر کسی در عجبی و عجب من اینست>
    text <کو نگنجد به میان چون به میان می‌آید>
  block
    text <بس کنم گر چه که رمزست بیانش نکنم>
    text <خود بیان را چه کنیم جان بیان می‌آید>
