
text <بیا بیا که چو آب حیات درخوردی>
  block
    text <بیا بیا که چو آب حیات درخوردی>
    text <بیا بیا که شفا و دوای هر دردی>
  block
    text <بیا بیا که گلستان ثنات می‌گوید>
    text <بیا بیا بنما کز کجاش پروردی>
  block
    text <بیا بیا که به بیمارخانه بی‌قدمت>
    text <نمی‌رود ز رخ هیچ خسته‌ای زردی>
  block
    text <برآ برآ هله ای آفتاب چون بی‌تو>
    text <نمی‌رود ز هوا هیچ تلخی و سردی>
  block
    text <برآ برآ هله ای مه که حیف بسیارست>
    text <که دیده‌ها همه گریان و تو در این گردی>
  block
    text <بیا بیا که ولی نعمت همه کونی>
    text <که مخلص دل حیران و مهره نردی>
  block
    text <بیا بیا و بیاموز بنده خود را>
    text <که در امامت و تعلیم و آگهی فردی>
