text <దాశరథీ శతకము>
  text 001
    text <శ్రీ రఘురామ చారు తులసీదళ దామ శమక్షమాది శృం>
    text <గార గుణాభిరామ త్రిజగన్నుత శౌర్య రమాలలామ దు>
    text <ర్వార కబంధరాక్షస విరామ జగజ్జన కల్మషార్ణవో>
    text <త్తారకనామ భద్రగిరి దాశరథీ కరుణాపయోనిధీ>
  text 002
    text <రామవిశాల విక్రమ పరాజిత భార్గవరామ సద్గుణ>
    text <స్తోమ పరాంగనావిముఖ సువ్రత కామ వినీల నీరద>
    text <శ్యామ కకుత్ధ్సవంశ కలశాంభుధిసోమ సురారిదోర్భలో>
    text <ద్ధామ విరామ భద్రగిరి దాశరథీ కరుణాపయోనిధీ>
  text 003
    text <అగణిత సత్యభాష శరణాగతపోష దయాలసజ్ఘరీ>
    text <విగత సమస్తదోష పృథివీసురతోష త్రిలోక పూత కృ>
    text <ద్గగన ధునీ మరంద పదకంజ విశేష మణిప్రభా ధగ>
    text <ద్ధగిత విభూష భద్రగిరి దాశరథీ కరుణాపయోనిధీ>
  text 004
    text <రంగదరాతిభంగ ఖగ రాజతురంగ విపత్పరంపరో>
    text <త్తుంగ తమఃపతంగ పరి తోషితరంగ దయాంతరంగ స>
    text <త్సంగ ధరాత్మజా హృదయ సారసభృంగ నిశాచరాబ్జమా>
    text <తంగ శుభాంగ భద్రగిరి దాశరథీ కరుణాపయోనిథీ>
  text 005
    text <శ్రీద సనందనాది మునిసేవిత పాద దిగంతకీర్తిసం>
    text <పాద సమస్తభూత పరిపాల వినోద విషాద వల్లి కా>
    text <చ్ఛేద ధరాధినాథకుల సింధుసుధామయపాద నృత్తగీ>
    text <తాది వినోద భద్రగిరి దాశరథీ కరుణాపయోనిధీ>
  text 006
    text <ఆర్యుల కెల్ల మ్రొక్కివిన తాంగుడనై రఘునాధ భట్టరా>
    text <రార్యుల కంజలెత్తి కవి సత్తములన్ వినుతించి కార్య సౌ>
    text <కర్య మెలర్పనొక్క శతకంబొన గూర్చి రచింతునేడుతా>
    text <త్పర్యమునన్ గ్రహింపుమిది దాశరథీ కరుణాపయోనిధీ>
  text 007
    text <మసకొని రేంగుబండ్లుకును మౌక్తికముల్ వెలవోసినట్లు దు>
    text <ర్వ్యసనముజెంది కావ్యము దురాత్ములకిచ్చితి మోసమయ్యె నా>
    text <రసనకుఁ  బూతవృత్తి సుకరంబుగ జేకురునట్లు వాక్సుధా>
    text <రసములుచిల్క బద్యముఖ రంగమునందునటింప వయ్య సం>
    text <తసమును జెంది భద్రగిరి దాశరథీ కరుణాపయోనిధీ>
  text 008
    text <శ్రీరమణీయహార యతసీ కుసుమాభ శరీర భక్త మం>
    text <దార వికారదూర పరతత్త్వవిహార త్రిలోక చేతనో>
    text <ద్ధార దురంత పాతక వితాన విదూర ఖరాది దైత్యకాం>
    text <తార కుఠార భద్రగిరి దాశరథీ కరుణాపయోనిధీ>
  text 009
    text <దురితలతాలవిత్ర ఖర దూషణ కానన వీతిహోత్ర భూ>
    text <భరణకళావిచిత్ర భవ బంధ విమోచన సూత్ర చారువి>
    text <స్ఫురదరవింద నేత్ర ఘన పుణ్యచరిత్ర వినీలభూరికం>
    text <ధరసమగాత్ర భద్రగిరి దాశరథీ కరుణాపయోనిధీ>
  text 010
    text <కనకవిశాలచేల భవకానన శాతకుఠారధార స>
    text <జ్జనపరిపాలశీల దివిజస్తుత సద్గుణ కాండ కాండ సం>
    text <జనిత పరాక్రమ క్రమ విశారద శారద కందకుంద చం>
    text <దన ఘనసార సారయశ దాశరథీ కరుణాపయోనిధీ>
  text 011
    text <శ్రీ రఘువంశ తోయధికి శీతమయూఖుడవైన నీ పవి>
    text <త్రోరుపదాబ్జముల్ వికసితోత్పల చంపక వృత్తమాధురీ>
    text <పూరితవాక్ప్రసూనముల బూజలొనర్చెద జిత్తగింపుమీ>
    text <తారకనామ భద్రగిరి దాశరథీ కరుణాపయోనిధీ>
  text 012
    text <గురుతరమైన కావ్యరస గుంభనకబ్బుర మందిముష్కరుల్>
    text <సరసులమాడ్కి సంతసిల జాల రదెట్లు శశాంక చంద్రికాం>
    text <కురముల కిందు కాంతమణి కోటిస్రవించిన భంగివింధ్యభూ>
    text <ధరమున జాఱునే శిలలు దాశరథీ కరుణాపయోనిధీ>
  text 013
    text <తరణికులేశ నానుడుల దప్పులు గల్గిన నీదునామ స>
    text <ద్విరచితమైన కావ్యము పవిత్రముగాదె వియన్నదీజలం>
    text <బరగుచువంకయైన మలినాకృతి బాఱిన దన్మహత్వముం>
    text <దరమె గణింప నెవ్వరికి దాశరథీ కరుణాపయోనిధీ>
  text 014
    text <దారుణపాత కాబ్ధికి సదా బడబాగ్ని భవాకులార్తివి>
    text <స్తారదవానలార్చికి సుధారసవృష్టి దురంత దుర్మతా>
    text <చారభయంక రాటవికి జండకఠోరకుఠారధార నీ>
    text <తారకనామ మెన్నుకొన దాశరథీ కరుణాపయోనిధీ>
  text 015
    text <హరునకు నవ్విభీషణునక ద్రిజకుం దిరుమంత్ర రాజమై>
    text <కరికి సహల్యకుం ద్రుపదకన్యకు నార్తిహరించుచుట్టమై>
    text <పరగినయట్టి నీపతిత పావననామము జిహ్వపై నిరం>
    text <తరము నటింపజేయుమిక దాశరథీ కరుణాపయోనిధీ>
  text 016
    text <ముప్పున గాలకింకరులు ముంగిటవచ్చిన వేళ రోగముల్>
    text <గొప్పరమైనచో గఫము కుత్తుక నిండినవేళ బాంధవుల్>
    text <గప్పినవేళ మీస్మరణ గల్గునొ గల్గదొ నాటి కిప్పుడే>
    text <తప్పకచేతు మీభజన దాశరథీ కరుణాపయోనిధీ>
  text 017
    text <పరమదయానిధే పతితపావననామ హరే యటంచు సు>
    text <స్ధిరమతులై సదాభజన సేయు మహాత్ముల పాదధూళి నా>
    text <శిరమునదాల్తుమీరటకు జేరకుడంచు యముండు కింకరో>
    text <త్కరముల కాన బెట్టునట దాశరథీ కరుణాపయోనిధీ>
  text 018
    text <అజునకు తండ్రివయ్యు సనకాదులకున్ బరతత్త్వమయ్యుస>
    text <ద్ద్విజమునికోటికెల్లబర దేతవయ్యు దినేశవంశ భూ>
    text <భుజులకు మేటివయ్యుబరి పూర్ణుడవై వెలిగొందుపక్షిరా>
    text <డ్ధ్వజమిము బ్రస్తుతించెదను దాశరథీ కరుణాపయోనిధీ>
  text 019
    text <పండిత రక్షకుం డఖిల పాపవిమొచను డబ్జసంభవా>
    text <ఖండల పూజితుండు దశకంఠ విలుంఠన చండకాండకో>
    text <దండకళా ప్రవీణుడవు తావక కీర్తి వధూటి కిత్తుపూ>
    text <దండలు గాగ నా కవిత దాశరథీ కరుణాపయోనిధీ>
  text 020
    text <శ్రీరమ సీతగాగ నిజసేవక బృందము వీరవైష్ణవా>
    text <చార జవంబుగాగ విరజానది గౌతమిగా వికుంఠ ము>
    text <న్నారయభద్ర శైలశిఖరాగ్రముగాగ వసించు చేతనో>
    text <ద్ధారకుడైన విష్ణుడవు దాశరథీ కరుణాపయోనిధీ>
  text 021
    text <కంటి నదీతటంబుబొడగంటిని భద్రనగాధివాసమున్>
    text <గంటి నిలాతనూజనురు కార్ముక మార్గణశంఖచక్రముల్>
    text <గంటిని మిమ్ము లక్ష్మణుని గంటి కృతార్ధుడ నైతి నో జగ>
    text <త్కంటక దైత్యనిర్దళన దాశరథీ కరుణాపయోనిధీ>
  text 022
    text <హలికునకున్ హలాగ్రమున నర్థము చేకురుభంగి దప్పిచే>
    text <నలమట జెందువానికి సురాపగలో జలమబ్బినట్లు దు>
    text <ర్మలిన మనోవికారినగు మర్త్యుని నన్నొడగూర్చి నీపయిన్>
    text <దలవు ఘటింపజేసితివి దాశరథీ కరుణాపయోనిధీ>
  text 023
    text <కొంజకతర్క వాదమను గుద్దలిచే బరతత్త్వ భూస్ధలిన్>
    text <రంజిల ద్రవ్వి కన్గొనని రామ నిధానము నేడు భక్తి సి>
    text <ద్ధాంజనమందు హస్తగత మయ్యె భళీ యనగా మదీయహృ>
    text <త్కంజమునన్ వసింపుమిక దాశరథీ కరుణాపయోనిధీ>
  text 024
    text <రాముఁడు ఘోరపాతక విరాముడు సద్గుణకల్పవల్లికా>
    text <రాముడు షడ్వికార జయరాముడు సాధుజనావన వ్రతో>
    text <ద్దాముఁడు రాముడే పరమదైవము మాకని మీ యడుంగు గెం>
    text <దామరలే భజించెదను దాశరథీ కరుణాపయోనిధీ>
  text 025
    text <చక్కెరమాని వేము దినజాలినకైవడి మానవాధముల్>
    text <పెక్కురు బక్కదైవముల వేమఱుగొల్చెదరట్లు కాదయా>
    text <మ్రొక్కిన నీకు మ్రొక్కవలె మోక్షమొసంగిన నీవ యీవలెం>
    text <దక్కిన మాటలేమిటికి దాశరథీ కరుణాపయోనిధీ>
  text 026
    text <రా కలుషంబులెల్ల బయలంబడద్రోచినమాక వాటమై>
    text <డీకొనిప్రోవుచునిక్క మనిధీయుతులెన్నఁదదీయ వర్ణముల్>
    text <గైకొని భక్తి చే నుడువఁగానరు గాక విపత్పరంపరల్>
    text <దాకొనునే జగజ్జనుల దాశరథీ కరుణాపయోనిధీ>
  text 027
    text <రామహరే కకుత్ధ్సకుల రామహరే రఘురామరామశ్రీ>
    text <రామహరేయటంచు మది రంజిల భేకగళంబులీల నీ>
    text <నామము సంస్మరించిన జనంబు భవంబెడబాసి తత్పరం>
    text <ధామ నివాసులౌదురట దాశరథీ కరుణాపయోనిధీ>
  text 028
    text <చక్కెరలప్పకున్ మిగుల జవ్వని కెంజిగురాకు మోవికిం>
    text <జొక్కపు జుంటితేనియకు జొకిలుచుం గనలేరు గాక నే>
    text <డక్కట రామనామమధురామృతమానుటకంటె సౌఖ్యామా>
    text <తక్కిన మాధురీ మహిమ దాశరథీ కరుణాపయోనిధీ>
  text 029
    text <అండజవాహ నిన్ను హృదయంబున నమ్మినవారి పాపముల్>
    text <కొండలవంటివైన వెసగూలి నశింపకయున్నె సంతతా>
    text <ఖండలవైభవోన్నతులు గల్గకమానునె మోక్షలక్ష్మి  కై>
    text <దండయొసంగకున్నె తుద దాశరథీ కరుణాపయోనిధీ>
  text 030
    text <చిక్కని పాలపై మిసిమిజెందిన మీగడ పంచదారతో>
    text <మెక్కిన భంగి మీ విమలమేచక రూపసుధారసంబు నా>
    text <మక్కువ పళ్ళెరంబున సమాహిత దాస్యమనేటి దోయిటన్>
    text <దక్కెనటంచు జుఱ్ఱెదను దాశరథీ కరుణాపయోనిధీ>
  text 031
    text <సిరులిడసీత పీడలెగ జిమ్ముటకున్ హనుమంతుడార్తిసో>
    text <దరుడు సుమిత్రసూతి దురితంబులుమానుప రామ నామముం>
    text <గరుణదలిర్ప మానవులగావగ బన్నిన వజ్రపంజరో>
    text <త్కరముగదా భవన్మహిమ దాశరథీ కరుణాపయోనిధీ>
  text 032
    text <హలికులిశాంకుశధ్వజ శరాసన శంఖరథాంగ కల్పకో>
    text <జ్వలజలజాత రేఖలను సాంశములై కనుపట్టుచున్న మీ>
    text <కలితపదాంబుజ ద్వయము గౌతమపత్ని కొసంగినట్లు నా>
    text <తలపున జేర్చికావగదె దాశరథీ కరుణాపయోనిధీ>
  text 033
    text <జలనిధిలోనదూఱి కుల శైలముమీటి ధరిత్రిగొమ్మునం>
    text <దలవడమాటిరక్కసుని యంగముగీటిబలీంద్రునిన్ రసా>
    text <తలమునమాటి పార్ధివక దంబముగూల్చిన మేటిరామ నా>
    text <తలపుననాటి రాగదవె దాశరథీ కరుణాపయోనిధీ>
  text 034
    text <భండన భీముడా ర్తజన బాంధవుడుజ్జ్వల బాణతూణకో>
    text <దండకళాప్రచండ భుజ తాండవకీర్తికి రామమూర్తికిన్>
    text <రెండవ సాటిదైవమిక లేడనుచున్ గడగట్టి భేరికా>
    text <దాండద దాండ దాండ నిన దంబులజాండము నిండమత్తవే>
    text <దండము నెక్కి చాటెదను దాశరథీ కరుణాపయోనిధీ>
  text 035
    text <అవనిజ కన్నుదోయి తొగలందు వెలింగెడు సోమ జానకీ>
    text <కువలయనేత్రి గబ్బిచనుకొండల నుండు ఘనంబ మైథిలీ>
    text <నవనవ యౌవనంబను వనంబునకున్ మదదంతి నీవెకా>
    text <దవిలి భజింతు నెల్లపుడు దాశరథీ కరుణాపయోనిధీ>
  text 036
    text <ఖరకరవంశజా విను మఖండిత భూతపిశాచఢాకినీ>
    text <జ్వర పరితాపసర్పభయ వారకమైన భవత్పదాబ్జ ని>
    text <స్పుర దురువజ్రపంజరముజొచ్చితి నీయెడ దీన మానవో>
    text <ధ్ధర బిరుదంక మేమఱుకు దాశరథీ కరుణాపయోనిధీ>
  text 037
    text <జుఱ్ఱెదమీక థామృతము జుఱ్ఱెదమీపదకంజతో యమున్>
    text <జుఱ్ఱెద రామనామమున జొబ్బిలుచున్న సుధారసంబు నే>
    text <జుఱ్ఱెద జుఱ్ఱుజుఱ్ఱుఁన రుచుల్ గనువారిపదంబు గూర్పవే>
    text <తుఱ్ఱులతోడి పొత్తిడక దాశరథీ కరుణాపయోనిధీ>
  text 038
    text <ఘోరకృతాంత వీరభటకోటికి గుండెదిగుల్ దరిద్రతా>
    text <కారపిశాచ సంహరణ కార్యవినోది వికుంఠ మందిర>
    text <ద్వార కవాటభేది నిజదాసజనావళికెల్లప్రొద్దు నీ>
    text <తారకనామమెన్నుకొన దాశరథీ కరుణాపయోనిధీ>
  text 039
    text <విన్నపమాలకించు రఘువీర నహి ప్రతిలోకమందు నా>
    text <కన్న దురాత్ముడున్ బరమ కారుణికోత్తమ వేల్పులందు నీ>
    text <కన్న మహాత్ముడుం బతిత కల్మషదూరుడు లేడు నాకు వి>
    text <ద్వన్నుత నీవె నాకు గతి దాశరథీ కరుణాపయోనిధీ>
  text 040
    text <పెంపనుఁదల్లివై కలుష బృందసమాగమ మొందకుండ ర>
    text <క్షింపను దండ్రివై మెయి వసించు దశేంద్రియ రోగముల్ నివా>
    text <రింపను వెజ్జవై  కృప గుఱించి పరంబు దిర౦బుగాఁగ  స>
    text <త్సంపదలీయ నీవెగతి దాశరథీ కరుణాపయోనిధీ>
  text 041
    text <కుక్షినజాండపం క్తులొన గూర్చి చరాచరజంతుకోటి సం>
    text <రక్షణసేయు తండ్రివి పరంపర నీ తనయుండనైన నా>
    text <పక్షము నీవుగావలదె పాపము లెన్ని యొనర్చినన్ జగ>
    text <ద్రక్షక కర్తవీవెకద దాశరథీ కరుణాపయోనిధీ>
  text 042
    text <గద్దరి యోగి హృత్కమలగంధ రసానుభవంబుఁజెందు పె>
    text <న్నిద్దపు గండుఁదేఁటి ధరణీసుత కౌఁగిలిపంజరంబునన్>
    text <ముద్దులుగుల్కు రాచిలుక ముక్తినిధానమ రామ రాఁగదే>
    text <తద్దయు నేఁడు నాకడకు దాశరథీ కరుణాపయోనిధీ>
  text 043
    text <కలియుగ మర్త్యకోటి నిను గన్గొనరాని విధంబో భక్తవ>
    text <త్సలత వహింపవో చటులసాంద్రవిపద్దశవార్ధి గ్రుంకుచో>
    text <బిలిచిన బల్కవింతమఱపే నరులిట్లనరాదుగాక నీ>
    text <తలపున లేదె సీతచెఱ దాశరథీ కరుణాపయోనిధీ>
  text 044
    text <జనవర మీ కథాళి వినసైఁపక కర్ణములందు ఘంటికా>
    text <నినద వినోదముల్ సలుపు నీచునకున్ వరమిచ్చినావు ని>
    text <న్ననయము నమ్మి కొల్చిన మహాత్ములకేమి యొసంగెదో సనం>
    text <దననుత మాకొసంగుమయ దాశరథీ కరుణాపయోనిధీ>
  text 045
    text <పాపము లొందువేళ రణపన్నగ భూత భయ జ్వరాదుల౦>
    text <దాపద నొందువేళ భరతాగ్రజ మిమ్ము భజించువారికిన్>
    text <బ్రాపుగ నీవు దమ్ముడిరుప్రక్కియలన్ జని తద్విపత్తి సం>
    text <తాపము మాన్పి కాతురట దాశరథీ కరుణాపయోనిధీ>
  text 046
    text <అగణిత జన్మకర్మదురితాంబుధిలో బహుదుఃఖ వీచికల్>
    text <దెగిపడ నీదలేక జగతీధర నీపదభక్తి నావచే>
    text <దగిలి తరింపగోరితి పదంబడి నాదు భయంబు మాన్పవే>
    text <తగదని చిత్తమందిడక దాశరథీ కరుణాపయోనిధీ>
  text 047
    text <నేనొనరించు పాపములనేకములైనను నాదు జిహ్వకుం>
    text <బానకమయ్యె మీ పరమ పావననామము దొంటిచిల్క రా>
    text <మా ననుగావుమన్న తుదిమాటకు సద్గతిజెందె గావునన్>
    text <దాని ధరింపగోరెదను దాశరథీ కరుణాపయోనిధీ>
  text 048
    text <పరధనముల్ హరించి పరభామలనంటి పరాన్నమబ్బినన్>
    text <మురిపెము కాని మీదనగు మోసమెఱుంగదు మానసంబు దు>
    text <స్తరమిది కాలకింకర గదాహతి పాల్పడనీక మమ్ము నే>
    text <తఱి దరిజేర్చి కాచెదవొ దాశరథీ కరుణాపయోనిధీ>
  text 049
    text <చేసితి ఘోరకృత్యముల్ చేసితి భాగవతాపచారముల్>
    text <చేసితి నన్యదైవములఁ జేరి భజించిన వారిపొందు నేఁ>
    text <జేసిన నేరముల్ దలఁచి చిక్కులు బెట్టకుమయ్య అయ్య నీ>
    text <దాసుఁడనయ్య భద్రగిరి దాశరథీ కరుణాపయోనిధీ>
  text 050
    text <పరుల ధనంబుఁజూచిపర భామలజూచి హరింపగోరు మ>
    text <ద్గురుతరమానసం బనెడు దొంగనుబట్టినిరూఢదాస్య వి>
    text <స్ఫురితవివేక పాశములఁ జుట్టి భవచ్చరణంబనే మరు>
    text <త్తరువునగట్టివేయగ దె దాశరథీ కరుణాపయోనిధీ>
  text 051
    text <సలలిత రామనామ జపసార మెఱుంగను గాశికాపురీ>
    text <నిలయుడగాను మీ చరణ నీరజ రేణు మహాప్రభావముం>
    text <దెలియ నహల్యగాను జగతీవర నీదగు సత్యవాక్యముం>
    text <దలపగ రావణాసురుని తమ్ముడగాను భవద్విలాసముల్>
    text <దలచి నుతింప నాతరమె దాశరథీ కరుణాపయోనిధీ>
  text 052
    text <పాతకులైన మీకృపకు బాత్రులుకారె తలంచిచూడ జ>
    text <ట్రాతికి గల్గె బావన మరాతికి రాజ్యసుఖంబుగల్గె దు>
    text <ర్జాతికి బుణ్యమబ్బె గపిజాతి మహత్త్వమునొందె గావునం>
    text <దాతవ యెట్టివారలకు దాశరథీ కరుణాపయోనిధీ>
  text 053
    text <మామక పాతక వ్రజము మ్రాన్పనగణ్యము చిత్రగుప్తు లే>
    text <మేమని వ్రాతురో శమనుండేమి విధించునొ కాలకింకర>
    text <స్తోమ మొనర్చుటేమొ వినజొప్పడ దింతకుమున్నె దీన చిం>
    text <తామణి యెట్లు గాచెదవొ దాశరథీ కరుణాపయోనిధీ>
  text 054
    text <దాసిన చుట్టమా శబరి దాని దయామతి నేలినావు నీ>
    text <దాసుని దాసుడా గుహుడు తావకదాస్యమొసంగినావు నే>
    text <జేసిన పాపమో వినుతి చేసిన గావవు గావుమయ్య నీ>
    text <దాసులలోన నేనొకడ దాశరథీ కరుణాపయోనిధీ>
  text 055
    text <దీక్షవహించి నాకొలది దీనుల నెందఱి గాచితో  జగ>
    text <ద్రక్షక తొల్లి యా ద్రుపదరాజతనూజ తలంచినంతనే>
    text <యక్షయమైన వల్వలిడితక్కట నా మొఱ జిత్తగించి>
    text <ప్రత్యక్షము గావదేమిటికి దాశరథీ కరుణాపయోనిధీ>
  text 056
    text <నీలఘనాభమూర్తివగు నిన్ను గనుంగొన కోరివేడినన్>
    text <జాలముసేసి దాగెదవు సంస్తుతి కెక్కిన రామనామ మే>
    text <మూలను దాచుకోగలవు ముక్తికి ప్రాపది పాపమూలకు>
    text <ద్దాలముగాదె మా యెడల దాశరథీ కరుణాపయోనిధీ>
  text 057
    text <వలదు పరాకు భక్తజనవత్సల నీ చరితంబు వమ్ముగా>
    text <వలదు పరాకు నీ బిరుదు వజ్రమువంటిది గావకూరకే>
    text <వలదు పరాకు నా దురిత వార్ధికి దెప్పవుగా మనంబులో>
    text <దలతుమె కా నిరంతము దాశరథీ కరుణాపయోనిధీ>
  text 058
    text <తప్పులెఱుంగ లేక దురితంబులు సేసితినంటి నీవుమా>
    text <యప్పవుగావు మంటి నికనన్యులకున్ నుదురంటనంటినీ>
    text <కొప్పిదమైన దాసజను లొప్పిన బంటుకు బటవంటి నా>
    text <తప్పుల కెల్ల నీవెగతి దాశరథీ కరుణాపయోనిధీ>
  text 059
    text <ఇతడు దురాత్ముడంచు జనులెన్నఁగ నాఱడిఁగొంటి నేనెపో>
    text <పతితుఁడ నంటిపో పతిత పావనమూర్తివి నీవుగల్గ నే>
    text <నితరుల వేఁడనంటి నిహమిచ్చిననిమ్ము పరంబొసంగుమీ>
    text <యతులిత రామనామ మధురాక్షరపాళి నిరంతరంబు హృ>
    text <ద్గతమని నమ్మికొల్చెదను దాశరథీ కరుణాపయోనిధీ>
  text 060
    text <అంచితమైననీదు కరుణామృతసారము నాదుపైని బ్రో>
    text <క్షించిన జాలు దాన నిర సించెదనాదురితంబు లెల్లదూ>
    text <లించెద వైరివర్గ మెడలించెద గోర్కుల నీదుబంటనై>
    text <దంచెద గాలకింకరుల దాశరథీ కరుణాపయోనిధీ>
  text 061
    text <జలనిధు లేడునొక్క మొగిఁ జక్కికి దెచ్చె శరంబు ఱాతినిం>
    text <పలరఁగ జేసె నాతిగఁ బదాబ్జపరాగము నీ చరిత్రముం>
    text <జలజభవాది నిర్జరులు సన్నుతి సేయఁగ లేరు గావునం>
    text <దలప నగణ్యమయ్య యిది దాశరథీ కరుణాపయోనిధీ>
  text 062
    text <కోతికిశక్యమా యసురకోటుల గెల్వను గెల్చెబో నిజం>
    text <బాతనిమేన శీతకరుడౌట దవానలు డెట్టివింత మా>
    text <సీతపతివ్రతా మహిమ సేవకు భాగ్యము మీ కటాక్షమున్>
    text <ధాతకు శక్యమా పొగడ దాశరథీ కరుణాపయోనిధీ>
  text 063
    text <భూపలలామరామ  రఘుపుంగవరామ త్రిలోక రాజ్య సం>
    text <స్ధాపనరామ మోక్షఫలదాయక రామ మదీయ పాపముల్>
    text <పాపగదయ్యరామ నిను బ్రస్తుతి చేసెదనయ్యరామ సీ>
    text <తాపతిరామ భద్రగిరి దాశరథీ కరుణాపయోనిధీ>
  text 064
    text <నీ సహజత్వంబు సాత్వికము నీవిడిపట్టు సుధాపయోధి ప>
    text <ద్మాసనుడాత్మజుండు గమలాలయ నీ ప్రియురాలు నీకు సిం>
    text <హాసనమిద్ధరిత్రి గొడుగాకసమక్షులు చంద్రభాస్కరుల్>
    text <నీ సుమతల్పమాదిఫణి నీవె సమస్తము గొల్చునట్టి నీ>
    text <దాసుల భాగ్యమెట్టిదయ దాశరథీ కరుణాపయోనిధీ>
  text 065
    text <చరణము సోకినట్టి శిలజవ్వనిరూపగు టొక్కవింత సు>
    text <స్ధిరముగ నీటిపై  గిరులు దేలిన దొక్కటి వింతగాని మీ>
    text <స్మరణ దనర్చుమానవులు సద్గతి జెందిన దెంతవింత యీ>
    text <ధరను ధరాత్మజారమణ దాశరథీ కరుణాపయోనిధీ>
  text 066
    text <దైవము తల్లిదండ్రి తగుదాత గురుండు సఖుండు నిన్నెకా>
    text <భావన చేయుచున్నతఱి పాపములెల్ల మనోవికార దు>
    text <ర్భావితు చేయుచున్నవి కృపామతివై నను గావుమీ జగ>
    text <త్పావనమూర్తి భద్రగిరి దాశరథీ కరుణాపయోనిధీ>
  text 067
    text <వాసవ రాజ్యభోగ సుఖవార్ధినిదేలు ప్రభుత్వమబ్బినా>
    text <యాసకుమేరలేదు కనకాద్రిసమాన ధనంబు గూర్చినంఁ>
    text <గాసును వెంటరాదు కని కానక చేసిన పుణ్యపాపముల్>
    text <వీసరబోవనీవు పదివేలకుఁ జాలు భవంబునొల్ల నీ>
    text <దాసునిగాగ నేలుకొను దాశరథీ కరుణాపయోనిధీ>
  text 068
    text <సూరిజనుల్ దయాపరులు సూనృతవాదులలుబ్ధమానవుల్>
    text <వీరపతివ్రతాంగనలు విప్రులు గోవులు వేదముల్ మహీ>
    text <భారముదాల్పగా జనులు పావనమైన పరోపకార స>
    text <త్కార మెఱుంగలేరకట దాశరథీ కరుణాపయోనిధీ>
  text 069
    text <వారిచరావతారమున వారిధిలో జొఱబాఱి క్రోధ వి>
    text <స్తారగుడైన యా నిగమతస్కరవీరనిశాచరేంద్రునిం>
    text <జేరి వధించి వేదముల చిక్కెడలించి విరించికిన్ మహో>
    text <దారతనిచ్చితీవెగద దాశరథీ కరుణాపయోనిధీ>
  text 070
    text <కరమనురక్తి మందరము గవ్వముగా నహిరాజుద్రాడుగా>
    text <దొరకొని దేవదానవులు దుగ్ధపయోధి మథించుచున్నచో>
    text <ధరణిచలింప లోకములు తల్లడమందగ గూర్మమై ధరా>
    text <ధరము ధరించితీవెకద దాశరథీ కరుణాపయోనిధీ>
  text 071
    text <ధారుణి జాపజుట్టిన విధంబునగైకొని హేమనేత్రుడ>
    text <వ్వారిధిలోనదాగినను వానివధించి వరాహమూర్తివై>
    text <ధారుణిదొంటికై వడిని దక్షిణశృంగమునన్ ధరించి వి>
    text <స్తార మొనర్చితీవే కద దాశరథీ కరుణాపయోనిధీ>
  text 072
    text <పెటపెట నుక్కు కంబమున భీకరదంత నఖాంతర ప్రభా>
    text <పటలము గప్ప నుప్పతిలి భండనవీధి నృసింహ భీకర>
    text <స్ఫుటపటు శక్తి హేమకశిపున్ విదళించి సురారిపట్టి నం>
    text <తట గృప జూచి తీవెకద దాశరథీ కరుణాపయోనిధీ>
  text 073
    text <పదయుగళంబు భూ గగన భాగములన్ వెసనూని విక్రమా>
    text <స్పదుడగు నబ్బలీంద్రు నొకపాదమునందలక్రిందనొత్తి మే>
    text <లొదవ జగత్త్రయంబు బురుహూతునకియ్య వటుండవైన చి>
    text <త్సదమలమూర్తి వీవెకద దాశరథీ కరుణాపయోనిధీ>
  text 074
    text <ఇరువదియొక్కమాఱు ధరణీశులనెల్ల వధించి తత్కళే>
    text <బర రుధిర ప్రవాహమున బైతృకతర్పణ మొప్పజేసి భూ>
    text <సురవర కోటికిన్ ముదము సొప్పడ భార్గవరామమూర్తివై>
    text <ధరణి నొసంగి తీవెకద దాశరథీ కరుణాపయోనిధీ>
  text 075
    text <దురమున దాటకందునిమి ధూర్జటి విల్ దునుమాడి సీతనుం>
    text <బరిణయమంది తండ్రిపనుపన్ ఘనకాననభూమికేగి దు>
    text <స్తరపటు చండకాండకులిశాహతి రావణకుంభకర్ణ భూ>
    text <ధరముల గూల్చితీవెకద దాశరథీ కరుణాపయోనిధీ>
  text 076
    text <అనుపమ యాదవాన్వయ సుధాబ్ధి సుధానిధి కృష్ణమూర్తి నీ>
    text <కనుజుడుగా జనించి కుజనావళి నెల్ల నడంచి రోహిణీ>
    text <తనయుడనంగ బాహుబల దర్పమునన్ బలరామమూర్తివై>
    text <తనరిన వేల్ప వీవెకద దాశరథీ కరుణాపయోనిధీ>
  text 077
    text <సురలు నుతింపగా ద్రిపుర సుందరులన్ వరియింప బుద్ధ రూ>
    text <పరయగ దాల్చితీవు త్రిపురాసురకోటి దహించునప్పుడా>
    text <హరునకు దోడుగా వర శరాసన బాణ ముఖోగ్రసాధనో>
    text <త్కర మొనరించితీవుకద దాశరథీ కరుణాపయోనిధీ>
  text 078
    text <సంకరదుర్గమై దురిత సంకులమైన జగంబుజూచి స>
    text <ర్వంకషలీల నుత్తమ తురంగమునెక్కి కరాసిబూని వీ>
    text <రాంక విలాసమొప్ప గలికాకృతి సజ్జనకోటికి నిరా>
    text <తంక మొనర్చితీవుకద దాశరథీ కరుణాపయోనిధీ>
  text 079
    text <మనమున నూహాపోహణలు మర్వకమున్నె కఫాది రోగముల్>
    text <దనువుననంటి మేనిబిగి దప్పకమున్నె నరుండు మోక్ష సా>
    text <ధన మొనరింపఁగావలయుఁ దత్త్వవిచారము మానియుండుట>
    text <ల్తనువునకున్ విరోధమది దాశరథీ కరుణాపయోనిధీ>
  text 080
    text <ముదమున కాటపట్టు భవమోహమద్వదిరదాంకుశంబు సం>
    text <పదల కొటారు కోరికల పంట పరంబున కాది వైరుల>
    text <న్నదన జయించుత్రోవ విపదబ్ధికి నావ గదా సదా భవ>
    text <త్సదమల నామసంస్మరణ దాశరథీ కరుణాపయోనిధీ>
  text 081
    text <దురిత లతానుసార భయ దుఃఖ కదంబము రామనామభీ>
    text <కరతర హేతిచేఁ దెగి కకావికలై చనకుండ నేర్చునే>
    text <దరికొని మండుచుండు శిఖ దార్కొనినన్ శలబాది కీట కో>
    text <త్కరము విలీనమై చనవె దాశరథీ కరుణాపయోనిధీ>
  text 082
    text <హరిపదభక్తినింద్రియజ యాన్వితుడుత్తముఁడింద్రిమంబులన్>
    text <మరుగక నిల్పనూదినను మధ్యముఁడింద్రియపారశ్యుడై>
    text <పరగినచో  నికృష్టుడని పల్కగ దుర్మతినైన నన్ను నా>
    text <దరమున నెట్లుకాచెదవొ దాశరథీ కరుణాపయోనిధీ>
  text 083
    text <వనకరి చిక్కె మైనసకు వాచవికింజెడిపోయె మీను తా>
    text <వినికికిఁజిక్కెఁజిల్వ గనువేఁదుఱుఁ జెందెను లేళ్ళు తావిలో>
    text <మనికి నశించెఁ దేటి తరమా యిరుమూఁటిని గెల్వ నైదు సా>
    text <ధనముల నీవె కావదగు దాశరథీ కరుణాపయోనిధీ>
  text 084
    text <కరములుమీకుమ్రొక్కులిడ కన్నులు మిమ్మునె చూడ జిహ్వ మీ>
    text <స్మరణదనర్పవీనులుభ వత్కథలన్ వినుచుండనాస మీ>
    text <యఱుతును బెట్టుపూసరుల కాసగొనం బరమార్థ సాధనో>
    text <త్కరమిది చేయవేకృపను దాశరథీ కరుణాపయోనిధీ>
  text 085
    text <చిరతరభక్తిన్ ఒక్క తులసీదళమర్పణ సేయువాడు ఖే>
    text <చర గరుడోరగ ప్రముఖ సంఘములో వెలుగన్ సదా భవత్>
    text <స్ఫురదరవింద పాదముల పూజలొనర్చిన వారికెల్ల త>
    text <త్పరమరచేతి ధాత్రిగద దాశరథీ కరుణాపయోనిధీ>
  text 086
    text <భానుడు తూర్పునందు గనుపట్టినఁ బావక చంద్రతేజముల్>
    text <హీనత జెందినట్లు జగదేక విరాజితమైన నీ పద>
    text <ధ్యానము సేయుచున్నఁ బరదైవమరీచులడంగకుండునే>
    text <దానవ గర్వనిర్దళన దాశరథీ కరుణాపయోనిధీ>
  text 087
    text <నీమహనీయతత్త్వ రస నిర్ణయ బోధ కథామృతాబ్ధిలో>
    text <దామును గ్రుంకులాడక వృథా తను కష్టము జెంది మానవుం>
    text <డీ మహిలోక తీర్థముల నెల్ల మునింగిన దుర్వికార హృ>
    text <త్తామసపంకముల్ విడునె దాశరథీ కరుణాపయోనిధీ>
  text 088
    text <కాంచన వస్తుసంకలిత కల్మషమగ్నిపుటంబువెట్టి వా>
    text <రించినరీతి ఆత్మనిగిడించిన దుష్కర దుర్మలత్రయం>
    text <బంచిత భక్తియోగ దహనార్చిఁ దగుల్పక పాయునే కన>
    text <త్కాంచనకుండలాభరణ దాశరథీ కరుణాపయోనిధీ>
  text 089
    text <నీసతి పెక్కు గల్ములిడనేర్పిరి లోక మకల్మషంబుగా>
    text <నీసుత సేయు పావనము నిర్మిత కార్యధురీణ దక్షుడై>
    text <నీసుతుడిచ్చు నాయువులు నిన్న భుజించినఁ గల్గకుండునే>
    text <దాసులకీప్సి తార్థములు దాశరథీ కరుణాపయోనిధీ>
  text 090
    text <వారిజపత్రమందిడిన వారి విధంబున వర్తనీయ మం>
    text <దారయ రొంపిలోన దనువంటని కుమ్మరిపుర్వురీతి సం>
    text <సారమునన్ మెలంగుచు విచారగుడై పరమొందుగాదె స>
    text <త్కారమెఱింగి మానవుడు దాశరథీ కరుణాపయోనిధీ>
  text 091
    text <ఎక్కడ తల్లిదండ్రి సుతులెక్కడివారు కళత్ర బాంధవం>
    text <బెక్కడ జీవుఁడెట్టి తనువెత్తిన పుట్టుచుఁ బోవుచున్న వా>
    text <డొక్కడె పాపపుణ్య ఫలమొందిన నొక్కడె కానరాడు వే>
    text <ఱొక్కడు వెంటనంటి భవమొల్లనయా కృపజూడవయ్య నీ>
    text <టక్కరి మాయలందిడక దాశరథీ కరుణాపయోనిధీ>
  text 092
    text <దొరసినకాయముల్ముదిమి తోచినఁజూచి ప్రభుత్వముల్సిరు>
    text <ల్మెఱపులుగాగజూచి మఱి మేదినిలో తమతోడివారు ముం>
    text <దరుగుటజూచిచూచి తెగు నాయువెఱుంగక మోహపాశము>
    text <ల్దరుగని వారికేమిగతి దాశరథీ కరుణాపయోనిధీ>
  text 093
    text <సిరిగలనాఁడు మైమఱచి చిక్కిననాఁడుదలంచి పుణ్యముల్>
    text <పొరిఁబొరి చేయనైతినని పొక్కినఁ గల్గునె గాలిచిచ్చుపైఁ>
    text <గెరలిన వేళఁ దప్పికొని కీడ్పడు వేళ జలంబు గోరి త>
    text <త్తరమునఁ ద్రవ్వినం గలదె దాశరథీ కరుణాపయోనిధీ>
  text 094
    text <జీవనమింకఁ పంకమున జిక్కిన మీను చలింపకెంతయున్>
    text <దావున నిల్చి జీవనమె తద్దయుఁ గోరువిధంబు చొప్పడం>
    text <దావలమైనఁగాని గుఱి తప్పనివాఁడు తరించువాఁడయా>
    text <తావకభక్తి యోగమున దాశరథీ కరుణాపయోనిధీ>
  text 095
    text <సరసునిమానసంబు సరసజ్ఞుడెరుంగును ముష్కరాధముం>
    text <డెఱిఁగి గ్రహించువాడె కొలనేక నివాసముగాగ దర్దురం>
    text <బరయఁగ నేర్చునెట్లు వికచాబ్జ మరందరసైక సౌరభో>
    text <త్కరము మిళిందమొందుక్రియ దాశరథీ కరుణాపయోనిధీ>
  text 096
    text <నోఁచినతల్లిదండ్రికిఁ దనూభవుఁడొక్కడెచాలు మేటిచే>
    text <చాఁచనివాడు వేఱొకఁడు చాచిన లేదన కిచ్చువాఁడునో>
    text <రాఁచినిజంబకాని పలు కాడనివాఁడు రణంబులోన మేన్>
    text <దాచనివాఁడు భద్రగిరి దాశరథీ కరుణాపయోనిధీ>
  text 097
    text <శ్రీయుతజానకీరమణ చిన్మయరూప రమేశరామ నా>
    text <రాయణ పాహిపాహియని బ్రస్తుతిఁ జేసితి నా మనంబునం>
    text <బాయక కిల్బిషవ్రజ విపాటనమందఁగ జేసి సత్కళా>
    text <దాయి ఫలంబు నాకిడవె దాశరథీ కరుణాపయోనిధీ>
  text 098
    text <ఎంతటి పుణ్యమో శబరి యెంగిలి గొంటివి వింతగాదె నీ>
    text <మంతన మెట్టిదో యుడుత మైని కరాగ్రనఖాంకురంబులన్>
    text <సంతసమందఁ జేసితివి సత్కులజన్మమదేమి లెక్క వే>
    text <దాంతముగాదె నీ మహిమ దాశరథీ కరుణాపయోనిధీ>
  text 099
    text <బొంకనివాఁడె యోగ్యుడరి బృందములెత్తినచోట జివ్వకుం>
    text <జంకనివాఁడె జోదు రభసంబున నర్థి కరంబుసాఁచినం>
    text <గొంకనివాఁడె దాత మిముఁగొల్చి భజించినవాఁడె పో నిరా>
    text <తంక మనస్కుఁడెన్నగను దాశరథీ కరుణాపయోనిధీ>
  text 100
    text <భ్రమరముగీటకంబుఁ గొని పాల్పడి ఝాంకరణో కారియై>
    text <భ్రమరముగానొనర్చునని పల్కుటఁ జేసి భవాది దుఃఖసం>
    text <తమసమెడల్చి భక్తిసహి తంబుగ జీవుని విశ్వరూప త>
    text <త్త్వమునధరించు టేమరుదు దాశరథీ కరుణాపయోనిధీ>
  text 101
    text <తరువులు పూచి కాయలగు తత్కుసుమంబులు పూజగా భవ>
    text <చ్చరణము సోకి దాసులకు సారములౌ ధనధాన్యరాశులై>
    text <కరిభట ఘోటకాంబర నికాయములై విరజానదీ సము>
    text <త్తరణ మొనర్చు చిత్రమిది దాశరథీ కరుణాపయోనిధీ>
  text 102
    text <పట్టితి భట్టరార్య గురుపాదము లిమ్మెయి నూర్ధ్వపుండ్రముల్>
    text <వెట్టితి మంత్రరాజ మొడిబెట్టితి నయ్యమకింకరాళికిం>
    text <గట్టితిబొమ్మ మీ చరణ కంజములందుఁ దలంపుపెట్టి బో>
    text <దట్టితిఁ బాపపుంజముల దాశరథీ కరుణాపయోనిధీ>
  text 103
    text <అల్లన లింగమంత్రి సుతుడత్రిజ గోత్రజుడాదిశాఖ కం>
    text <చెర్ల కులోద్భవుండన ప్రసిద్ధుడనై భవదంకితంబుగా>
    text <నెల్లకవుల్ నుతింప రచియించితి గోపకవీంద్రుడన్ జగ>
    text <ద్వల్లభ నీకు దాసుడను దాశరథీ కరుణాపయోనిధీ>
